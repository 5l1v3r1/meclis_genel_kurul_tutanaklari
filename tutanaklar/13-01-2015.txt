



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

41’inci Birleşim
13 Ocak 2015 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER


I.- GEÇEN TUTANAK
ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Adana Milletvekili Seyfettin Yılmaz'ın, Adana
ilinin sorunlarına ilişkin gündem dışı konuşması
2.- Malatya Milletvekili Ömer Faruk Öz'ün, 10 Ocak
Dünya Çalışan Gazeteciler Günü’ne ilişkin gündem dışı konuşması
3.- Kocaeli Milletvekili Haydar Akar'ın, Bilecik ilinde
meydana gelen doğal afetin neden olduğu mağduriyetlere ilişkin gündem dışı
konuşması
V.- AÇIKLAMALAR
1.- Ankara Milletvekili Özcan Yeniçeri'nin, Kuzey
Kıbrıs Türk Cumhuriyeti’nin kurucu Cumhurbaşkanı Rauf Denktaş’ın ölümünün
3’üncü yıl dönümüne ilişkin açıklaması
2.- İstanbul Milletvekili Kadir Gökmen Öğüt'ün,
Pendik-Haydarpaşa hızlı tren projesinin durması nedeniyle yaşanan sıkıntılara
ve Devlet Hava Meydanları İşletmesi Genel Müdürlüğündeki fişleme iddialarına
ilişkin açıklaması
3.- Tokat Milletvekili Reşat Doğru'nun, Kuzey Kıbrıs
Türk Cumhuriyeti’nin kurucu Cumhurbaşkanı Rauf Denktaş’ın ölümünün 3’üncü yıl
dönümüne ilişkin açıklaması
4.- Bursa Milletvekili İlhan Demiröz'ün, Bursa’da yoğun
kar yağışı nedeniyle yaşanan uzun süreli elektrik kesintilerinin yarattığı
mağduriyetlere ve UEDAŞ ile Uluğ Enerji Dağıtım AŞ’de çalışan 16 personelin iş
akitlerinin feshine ilişkin açıklaması
5.- İstanbul Milletvekili Mehmet Akif Hamzaçebi'nin,
Kuzey Kıbrıs Türk Cumhuriyeti’nin kurucu Cumhurbaşkanı Rauf Denktaş’ın ölümünün
3’üncü yıl dönümüne, tarımsal destekleme alacağı olan çiftçilerle ilgili
kararnamenin yol açtığı hukuksuzluğa ve Trabzon’un Dernekpazarı ilçesinin Çalışanlar
Mahallesi’ne elektrik bağlanmadığına ilişkin açıklaması
6.- Manisa Milletvekili Selçuk Özdağ'ın, Kuzey Kıbrıs
Türk Cumhuriyeti’nin kurucu Cumhurbaşkanı Rauf Denktaş’ın ölümünün 3’üncü yıl
dönümüne ilişkin açıklaması
7.- Bursa Milletvekili Aykan Erdemir'in, Paris’teki bir
mizah dergisine gerçekleştirilen saldırıya ve Hükûmeti bir an önce kapsamlı bir
nefret suçları yasası çıkarmaya, Avrupa Temel Haklar Ajansına üyelik başvurusu
yapmaya ve Ayrımcılıkla Mücadele ve Eşitlik Kurulunu hayata geçirmeye davet
ettiğine ilişkin açıklaması
8.- Adana Milletvekili Seyfettin Yılmaz'ın, Orman ve Su
İşleri Bakanı Veysel Eroğlu’nu Bakanlığındaki usulsüz işe alımlar konusunda
açıklama yapmaya davet ettiğine ve Adana’da Suriyeli mültecilerin fazlalığı
nedeniyle yaşanan sorunlara ilişkin açıklaması
9.- Adana Milletvekili Ali Halaman'ın, Adana’nın bazı
ilçelerinde yaşanan elektrik kesintilerinin yarattığı mağduriyetlere ilişkin
açıklaması
10.- Samsun Milletvekili Cemalettin Şimşek'in,
Samsun’da yoğun kar yağışı nedeniyle yaşanan sorunlara ilişkin açıklaması
11.- Uşak Milletvekili Dilek Akagün Yılmaz'ın, Uşak’ta
engelli vatandaşların yaşadığı sorunlara ve kara yollarının bakımsızlığına
ilişkin açıklaması
12.- İzmir Milletvekili Oktay Vural'ın, MHP Grubu
olarak, Kuzey Kıbrıs Türk Cumhuriyeti’nin kurucu Cumhurbaşkanı Rauf Denktaş’ın
ölümünün 3’üncü yıl dönümüne ve Mardin ile Şanlıurfa’da yaşanan elektrik
kesintilerinin yarattığı mağduriyetlere ilişkin açıklaması
13.- Amasya Milletvekili Mehmet Naci Bostancı'nın, AK
PARTİ Grubu olarak, Kuzey Kıbrıs Türk Cumhuriyeti’nin kurucu Cumhurbaşkanı Rauf
Denktaş’ın 3’üncü ve Fazıl Küçük’ün 31’inci ölüm yıl dönümlerine ilişkin
açıklaması
VI.- BAŞKANLIĞIN GENEL KURULA SUNUŞLARI
A) Genel Görüşme Önergeleri
1.- MHP Grubu adına Grup Başkan Vekilleri Mersin
Milletvekili Mehmet Şandır ile İzmir Milletvekili Oktay Vural’ın, büyük
şehirlerde artan şiddet ve asayiş olaylarının sebep ve sonuçları konularında
genel görüşme açılmasına ilişkin önergesi (8/18)
2.- MHP Grubu adına Grup Başkan Vekilleri Mersin
Milletvekili Mehmet Şandır ile İzmir Milletvekili Oktay Vural’ın, ülkemizde
yabancı gerçek ve tüzel kişilere yapılan taşınmaz satışları konularında genel
görüşme açılmasına ilişkin önergesi (8/19)
3.- MHP Grubu adına Grup Başkan Vekilleri Mersin
Milletvekili Mehmet Şandır ile İzmir Milletvekili Oktay Vural’ın, 4+4+4 eğitim
sisteminin ortaya çıkardığı sorunlar konularında genel görüşme açılmasına
ilişkin önergesi (8/20)
B) Gensoru Önergeleri
1.- Ankara Milletvekili Bülent Kuşoğlu ve 21
milletvekilinin; Soma maden sahasında redevans ve hizmet alım sözleşmeleriyle
çalışan firmaları kolladığı, bu firmalara işlerin ihalesiz ve usulsüz
verilmesini sağladığı iddiasıyla Enerji ve Tabii Kaynaklar Bakanı Taner Yıldız
hakkında bir gensoru açılmasına ilişkin önergesi (11/42)
C) Duyurular
1.- Başkanlıkça, Kadın Erkek Fırsat Eşitliği ile İnsan
Haklarını İnceleme Komisyonlarında siyasi parti grubu mensubu olmayan
milletvekillerine düşen birer üyelik için aday olmak isteyen siyasi parti grubu
mensubu olmayan milletvekillerinin yazılı olarak müracaat etmelerine ilişkin
duyurusu
D) Tezkereler
1.- Türkiye Büyük Millet Meclisi Başkanlığının,Türkiye
Büyük Millet Meclisi Başkanı Cemil Çiçek başkanlığındaki bir heyetin Fransa
Ulusal Meclisi Başkanı Claude Bartolone’nin vaki davetine icabet etmek üzere
Fransa’ya resmî bir ziyarette bulunmasına ilişkin tezkeresi (3/1681)
2.- Türkiye Büyük Millet Meclisi Başkanlığının, Türkiye
Büyük Millet Meclisi Başkanı Cemil Çiçek ve beraberindeki bir heyetin 25-27
Ocak 2015 tarihleri arasında Prag’da düzenlenecek olan uluslararası konferansa
katılmak üzere Çek Cumhuriyeti’ne ziyarette bulunmalarına ilişkin tezkeresi
(3/1682)
E) Önergeler
1.- İstanbul Milletvekili Umut Oran’ın, (2/1601) esas
numaralı Kimyasal Gösteri Kontrol Ajanlarının Kamu Kurumları Tarafından
İthalatının ve Kullanımının Yasaklanmasına Dair Kanun Teklifi’nin doğrudan
gündeme alınmasına ilişkin önergesi (4/226)
VII.- ÖNERİLER
A) Danışma Kurulu Önerileri
1.- Danışma Kurulunun, gündemin “Kanun Tasarı ve
Teklifleri ile Komisyonlardan Gelen Diğer İşler” kısmında bulunan 675, 672,
676, 565, 387 ve 335 sıra sayılı Kanun Tasarılarının bu kısmın sırasıyla 5, 6,
7, 8, 9 ve 10 uncu sıralarına alınmasına ve diğer işlerin sırasının buna göre
teselsül ettirilmesine; Genel Kurulun 14 Ocak 2015 Çarşamba günkü birleşiminde
sözlü soruların görüşülmemesine; 675 ve 672 sıra sayılı Kanun Tasarılarının İç
Tüzük’ün 91’inci maddesine göre temel kanun olarak bölümler hâlinde
görüşülmesine ilişkin önerisi 
VIII.- SEÇİMLER
A) Komisyonda Açık Bulunan Üyeliklere Seçim
1.- İnsan Haklarını İnceleme Komisyonunda açık bulunan
üyeliğe seçim
B) Komisyonlara Üye Seçimi
1.- (10/124, 226, 320, 321, 336, 601, 637, 958, 1055,
1126, 1127, 1128, 1129, 1130, 1131, 1132, 1133, 1134, 1135, 1136, 1137, 1138,
1139, 1140, 1141, 1142, 1143, 1144, 1145, 1146, 1147 ve 1148) esas numaralı
Meclis Araştırması Komisyonuna üye seçimi
2.- (10/34, 55, 679, 801, 904, 1091, 1092, 1093, 1094,
1095, 1096, 1097, 1098, 1099, 1100, 1101, 1102, 1103, 1104, 1105, 1106 ve 1107)
esas numaralı Meclis Araştırması Komisyonuna üye seçimi


IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
4.- Türkiye Cumhuriyeti ve Ürdün Haşimi Krallığı
Arasında Hükümlülerin Nakline Dair Anlaşmanın Onaylanmasının Uygun Bulunduğu
Hakkında Kanun Tasarısı ve Dışişleri Komisyonu Raporu (1/740) (S. Sayısı: 425)
5.- Perakende Ticaretin Düzenlenmesi Hakkında Kanun
Tasarısı ile İzmir Milletvekili Ahmet Kenan Tanrıkulu’nun; Perakende Ticaret,
Alışveriş Merkezleri ve Büyük Mağazalar ile Esnaf ve Sanatkarlık Hizmetlerinin
Düzenlenmesi Hakkında Kanun Teklifi, İzmir Milletvekili Mehmet Ali Susam’ın;
Perakende Ticaret ile Esnaf ve Sanatkarlık Hizmetlerinin Düzenlenmesi Hakkında
Kanun Teklifi, Kocaeli Milletvekili Haydar Akar’ın; Perakende Ticaret ile Esnaf
ve Sanatkarlık Hizmetlerinin Düzenlenmesi Hakkında Kanun Teklifi, İstanbul
Milletvekili Celal Dinçer’in; Perakende Ticaretin Düzenlenmesi Hakkında Kanun
Teklifi, Bursa Milletvekilleri Mustafa Öztürk ve Hakan Çavuşoğlu ile 56
Milletvekilinin; Alışveriş Merkezleri, Büyük Mağazalar ve Zincir Mağazaların
Kuruluş ve Çalışma Esaslarına Dair Kanun Teklifi, Kahramanmaraş Milletvekili
Yıldırım Mehmet Ramazanoğlu ve 4 Milletvekilinin; Perakende Ticaretin
Düzenlenmesi Hakkında Kanun Teklifi ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (1/974, 2/7, 2/175, 2/1561,
2/2271, 2/2527, 2/2528) (S. Sayısı: 675)
6.- Milli Mayın Faaliyet Merkezi Kurulmasına İlişkin
Kanun ile Bazı Kanunlarda Değişiklik Yapılmasına Dair Kanun Tasarısı ve Millî
Savunma Komisyonu Raporu (1/996) (S. Sayısı: 672)
X.- YAZILI SORULAR VE CEVAPLARI
1.- Giresun Milletvekili Selahattin Karaahmetoğlu'nun,
Giresun'da esnaf ve sanatkâr olarak çalışan işyeri sayısına, yeni açılan ve
kapanan işyerlerine ve SGK prim borçlarına ilişkin sorusu ve Gümrük ve Ticaret
Bakanı Nurettin Canikli’nin cevabı (7/54537) (Ek Cevap)
2.- Tekirdağ Milletvekili Candan Yüceer'in, Tekirdağ'da
orman arazisi içinde bulunup izni iptal edilen bir patlayıcı madde deposunun
tahliyesine ilişkin sorusu ve Orman ve Su İşleri Bakanı Veysel Eroğlu’nun
cevabı (7/54589)
3.- Manisa Milletvekili Sakine Öz'ün, Soma'da Dereköy
Torbalama Tesislerinde çalışan taşeron işçilerin çalışma şartlarına dair
iddiaların incelenmesine ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/54595)
4.- İstanbul Milletvekili Abdullah Levent Tüzel'in,
Karaman'ın Ermenek ilçesindeki bir kömür ocağında meydana gelen maden kazası
ile ilgili iddialara ve maden kazalarının engellenmesi için yapılması gereken
çalışmalara ilişkin sorusu ve Enerji ve Tabii Kaynaklar Bakanı Taner Yıldız’ın
cevabı (7/54601)
5.- Kütahya Milletvekili Alim Işık'ın, Karaman
Ermenek'te meydana gelen maden kazasına ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/54765)
6.- İzmir Milletvekili Ahmet Kenan Tanrıkulu'nun,
madenlerin denetlenmesine, Karaman'ın Ermenek ilçesindeki maden sahasının
ruhsatlandırılmasına, sahaya dair şikayetlere ve yapılan denetimlere ilişkin
sorusu ve Enerji ve Tabii Kaynaklar Bakanı Taner Yıldız’ın cevabı (7/54768)
7.- Ankara Milletvekili Levent Gök'ün, Başkent Gaz
tarafından ön ödemeli doğal gaz sayaçlarının değiştirilmeye zorlanmasına
ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/54770)
8.- Manisa Milletvekili Özgür Özel'in, Karaman'ın
Ermenek ilçesinde maden kazasının meydana geldiği ocağın planına ve terk
edilmiş maden ocaklarına ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/54772)
9.- Ankara Milletvekili Özcan Yeniçeri'nin, son bir
yılda geçici istihdam sağlanan vatandaşların sayısına ilişkin sorusu ve Çalışma
ve Sosyal Güvenlik Bakanı Faruk Çelik’in cevabı (7/55859)
10.- Ankara Milletvekili Özcan Yeniçeri'nin, Suudi
Arabistan'da tutuklu bulunan Türkiye Cumhuriyeti vatandaşlarına ilişkin sorusu
ve Dışişleri Bakanı Mevlüt Çavuşoğlu’nun cevabı (7/55878)
11.- Mersin Milletvekili Ali Öz'ün, Mersin Limanı'ndan
ülkeye kaçak et sokulduğu iddiasına ilişkin sorusu ve Gümrük ve Ticaret Bakanı
Nurettin Canikli’nin cevabı (7/55915) Ek Cevap
12.- Şırnak Milletvekili Hasip Kaplan'ın, Orman Genel
Müdürlüğünün personel politikası ile ilgili çeşitli hususlara ilişkin sorusu ve
Orman ve Su İşleri Bakanı Veysel Eroğlu’nun cevabı (7/56065)
13.- İstanbul Milletvekili Mustafa Sezgin
Tanrıkulu'nun, 2012-2014 yıllarında Suriye'ye yapılan enerji içeceği satışına
ilişkin sorusu ve Gümrük ve Ticaret Bakanı Nurettin Canikli’nin cevabı
(7/56103) 
14.- İstanbul Milletvekili Mustafa Sezgin
Tanrıkulu'nun, IŞİD'in Türkiye üzerinden kaçak petrol ticareti yaptığı
iddialarına ilişkin sorusu ve sorusu ve Gümrük ve Ticaret Bakanı Nurettin
Canikli’nin cevabı (7/56104)
15.- İzmir Milletvekili Ahmet Kenan Tanrıkulu'nun,
İşsizlik Sigortası Fonu'nda biriken meblağ ile ilgili yapılan açıklamalara
ilişkin sorusu ve Çalışma ve Sosyal Güvenlik Bakanı Faruk Çelik’in cevabı
(7/56183)
16.- İstanbul Milletvekili Umut Oran'ın, 10 Kasım'dan
önce yabancı temsilciliklere bayrakların yarıya indirilmesini isteyen notanın
gönderilmemesine ilişkin sorusu ve Dışişleri Bakanı Mevlüt Çavuşoğlu’nun cevabı
(7/56192)
17.- İstanbul Milletvekili Aydın Ağan Ayaydın'ın,
Ambarlı Gümrük Müdürlüğünce zamanaşımına uğrayan borç için mükelleflere ödeme
emri gönderildiğine dair iddialara ilişkin sorusu ve Gümrük ve Ticaret Bakanı
Nurettin Canikli’nin cevabı (7/56217)
18.- İstanbul Milletvekili Mustafa Sezgin
Tanrıkulu'nun, 2004-2014 yılları arasında Bakanlıkta görev yapan genel müdür ve
genel müdür yardımcılarına ilişkin sorusu ve Gümrük ve Ticaret Bakanı Nurettin
Canikli’nin cevabı (7/56219)
19.- İstanbul Milletvekili Mustafa Sezgin
Tanrıkulu'nun, soru önergelerinin cevaplandırılmasına yönelik çalışmalara ve
söz konusu çalışmalar ile görevli personele ilişkin sorusu ve Maliye Bakanı
Mehmet Şimşek’in cevabı (7/56256)
20.- İstanbul Milletvekili Mustafa Sezgin
Tanrıkulu'nun, soru önergelerinin cevaplandırılmasına yönelik çalışmalara ve
söz konusu çalışmalar ile görevli personele ilişkin sorusu ve Millî Savunma
Bakanı İsmet Yılmaz’ın cevabı (7/56273)
21.- Ankara Milletvekili Aylin Nazlıaka'nın, soru
önergelerine ve bunların cevaplandırılmasına, 
Bakanlığı döneminde aldığı hediyelere,
İlişkin soruları ve Orman ve Su İşleri Bakanı Veysel
Eroğlu’nun cevabı (7/56274) (7/57494)
22.- Aydın Milletvekili Bülent Tezcan'ın, Milli Parklar
Genel Müdürlüğü tarafından Dilek Yarımadası Milli Parkı'ndaki yabani
zeytinlerin toplanması için ihale yapılacağı iddiasına ilişkin sorusu ve Orman
ve Su İşleri Bakanı Veysel Eroğlu’nun cevabı (7/56280)
23.- İstanbul Milletvekili D. Ali Torlak'ın, Bakanlık
merkez ve taşra teşkilatı tarafından yapılan araç kiralama ihalelerine ilişkin
sorusu ve Orman ve Su İşleri Bakanı Veysel Eroğlu’nun cevabı (7/56618)
24.- Eskişehir Milletvekili Ruhsar Demirel'in, 2010/2
sayılı Başbakanlık Genelgesi gereği engelli aile ferdi bulunan çalışanlara
sağlanan kolaylıklara ilişkin sorusu ve Orman ve Su İşleri Bakanı Veysel
Eroğlu’nun cevabı (7/56619)
25.- İstanbul Milletvekili Umut Oran'ın, Adıyaman'da
inşa edilecek Koçali Barajına ilişkin sorusu ve Orman ve Su İşleri Bakanı
Veysel Eroğlu’nun cevabı (7/56620)
26.- Kütahya Milletvekili Alim Işık'ın, gümrük
kapılarında ve sınırlarda yapılan kaçakçılık operasyonlarına ilişkin sorusu ve
Gümrük ve Ticaret Bakanı Nurettin Canikli’nin cevabı (7/56731)
27.- Kütahya Milletvekili Alim Işık'ın, gümrük
kapılarında ve sınırlarda yapılan uyuşturucu operasyonlarına ilişkin sorusu ve
Gümrük ve Ticaret Bakanı Nurettin Canikli’nin cevabı (7/56732)
28.- Diyarbakır Milletvekili Nursel Aydoğan'ın,
Bakanlık avukatlarına yönelik olarak rotasyon uygulamasına gidileceği iddiasına
ilişkin sorusu ve Orman ve Su İşleri Bakanı Veysel Eroğlu’nun cevabı (7/56834)
29.- Antalya Milletvekili Gürkut Acar'ın, dokunulmazlık
fezlekelerine ilişkin sorusu ve Türkiye Büyük Millet Meclisi Başkan Vekili
Sadık Yakut’un cevabı (7/56851)
30.- İstanbul Milletvekili Süleyman Çelebi'nin,
Kobane'den kaçarak Türkiye'ye sığınanların yaşam koşullarına ve bu kişilere
yapılan yardımlara ilişkin Başbakandan sorusu ve Başbakan Yardımcısı Numan
Kurtulmuş’un cevabı (7/56912)
31.- İstanbul Milletvekili Mustafa Sezgin
Tanrıkulu'nun, İstanbul'daki bağlı kurum ve kuruluş binalarının depreme
dayanıklılığına ve alınan önlemlere ilişkin sorusu ve Ekonomi Bakanı Nihat
Zeybekci’nin cevabı (7/56979)
32.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlarınca satın alınan
kültür, eğlence ve spor hizmetlerine ilişkin sorusu ve Gümrük ve Ticaret Bakanı
Nurettin Canikli’nin cevabı (7/57020)
33.- İzmir Milletvekili Oğuz Oyan'ın, Aydın'ın Söke ve
Kuşadası ilçe sınırları içindeki bir bölgede bulunan zeytinlerin toplanıp
satılmasına dair ihaleye ilişkin sorusu ve Orman ve Su İşleri Bakanı Veysel
Eroğlu’nun cevabı (7/57104)
34.- İstanbul Milletvekili Celal Dinçer'in, orman
işçilerinin sosyal güvenliğine ilişkin sorusu ve Orman ve Su İşleri Bakanı
Veysel Eroğlu’nun cevabı (7/57105)
35.- Çanakkale Milletvekili Ali Sarıbaş'ın, Çanakkale'nin
Biga ilçesindeki tarım arazilerinin sulaması için önem taşıyan kanallardaki
suyun niteliğine ilişkin sorusu ve Orman ve Su İşleri Bakanı Veysel Eroğlu’nun
cevabı (7/57106)
36.- Antalya Milletvekili Gürkut Acar'ın, Antalya'da
1744 sayılı Kanun'a göre orman kapsamı dışına çıkarılan ve 2B olarak yeniden
işlem gören arazilere,
Antalya'da bir köyün su sorununa ve bir mahallede orman
niteliğini kaybeden alanların 2B kapsamında değerlendirilmesine
İlişkin soruları ve Orman ve Su İşleri Bakanı Veysel
Eroğlu’nun cevabı (7/57115), (7/58115)
37.- Ankara Milletvekili Levent Gök'ün, ODTÜ Ormanı ve
Eymir Gölü'ndeki ağaç kesimi ve yapılaşma tartışmalarına ilişkin sorusu ve
Orman ve Su İşleri Bakanı Veysel Eroğlu’nun cevabı (7/57116)
38.- Mersin Milletvekili Ali Öz'ün, Cumhurbaşkanlığı
Sarayı için ithal edilen ağaçlara ilişkin sorusu ve Orman ve Su İşleri Bakanı
Veysel Eroğlu’nun cevabı (7/57270)
39.- Diyarbakır Milletvekili Nursel Aydoğan'ın, AFAD
tarafından kurulan çadır kentte kalan Kobaneli çocukların Kürtçe anadilde eğitim
almalarına ilişkin Başbakandan sorusu ve Başbakan Yardımcısı Numan Kurtulmuş’un
cevabı (7/57290)
40.- Ankara Milletvekili Aylin Nazlıaka'nın, Başbakan
Yardımcılığı döneminde aldığı hediyelere ilişkin sorusu ve Başbakan Yardımcısı
Numan Kurtulmuş’un cevabı (7/57320)
41.- Ankara Milletvekili Aylin Nazlıaka'nın, bakanlığı
döneminde aldığı hediyelere ilişkin sorusu ve Ekonomi Bakanı Nihat Zeybekci’nin
cevabı (7/57377)
42.- Balıkesir Milletvekili
Ayşe Nedret Akova'nın, Toprak Koruma ve Arazi Kullanımı Kanunu'nda yapılan bazı
değişikliklerin ortaya çıkardığı sorunlara,
- Giresun Milletvekili
Selahattin Karaahmetoğlu'nun, Giresun, Ordu ve Trabzon'daki fındık üretimine,
Tarım arazileri ve bitkisel
üretime,
Sıfır faizli hayvancılık
kredisi kullanımına,
Tarım sigortası yaptıramayan
fındık üreticilerine,
- Diyarbakır Milletvekili
Altan Tan'ın, destek başvurusunda bulunan çiftçilerden alınan ücretlere,
- Ankara Milletvekili Aylin
Nazlıaka'nın, bakanlığı döneminde aldığı hediyelere,
- Ardahan Milletvekili Ensar
Öğüt'ün, Ardahan ili özelinde hayvancılık yatırımları için verilen desteklere, 
Kars, Iğdır ve Ağrı illeri
özelinde hayvancılık yatırımları için verilen desteklere,
Erzurum, Gümüşhane ve
Bayburt illeri özelinde hayvancılık yatırımları için verilen desteklere,
Van, Adıyaman ve Siirt
illeri özelinde hayvancılık yatırımları için verilen desteklere,
Mardin, Elâzığ ve Diyarbakır
illeri özelinde hayvancılık yatırımları için verilen desteklere,
Batman, Bitlis ve Bingöl
illeri özelinde hayvancılık yatırımları için verilen desteklere,
Şırnak ve Hakkâri illeri
özelinde hayvancılık yatırımları için verilen desteklere, 
- Ankara Milletvekili Özcan
Yeniçeri'nin, Ürün Doğrulama ve Takip Sisteminin ihalesi ile ilgili,
- Muş Milletvekili Demir
Çelik'in, çiftçi cezalarına yönelik affın tekrar başvuruya açılmasına, 
- Diyarbakır Milletvekili
Nursel Aydoğan'ın, Diyarbakır'da yapılan arazi toplulaştırma işlemlerine, 
- İzmir Milletvekili
Alaattin Yüksel'in, Diyanet İşleri Başkanlığından Bakanlığa nakil yoluyla geçen
personele, 
- Ardahan Milletvekili Ensar
Öğüt'ün, Türkiye'de ulusal parkların ve doğal parkların sayısına, 
Köy-Mer ve TAR-GEL projeleri kapsamında 4/B statüsü ile
işe alınanların kadroya geçirilmesine,
İlişkin soruları ve Gıda Tarım ve Hayvancılık Bakanı
Mehmet Mehdi Eker’in cevabı (7/57399), (7/57400), (7/57401), (7/57402),
(7/57403), (7/57404), (7/57405), (7/57406), (7/57407), (7/57408), (7/57409),
(7/57410), (7/57411), (7/57412), (7/57413), (7/57414), (7/57415), (7/57416),
(7/57417), (7/57418)
43.- İzmir Milletvekili Alaattin Yüksel'in, Diyanet
İşleri Başkanlığından Bakanlığa nakil yoluyla geçen personele ilişkin sorusu ve
Orman ve Su İşleri Bakanı Veysel Eroğlu’nun cevabı (7/57495)
44.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlarca satın alınan haber
ajansı ve medya takip hizmetlerine ilişkin sorusu ve Dışişleri Bakanı Mevlüt
Çavuşoğlu’nun cevabı (7/57645)
45.- Kütahya Milletvekili Alim Işık'ın, 2012/15 sayılı
Başbakanlık Genelgesi kapsamında taşınmazlarla ilgili tasarruflar için alınan
izinlere ilişkin sorusu ve Ekonomi Bakanı Nihat Zeybekci’nin cevabı (7/57646)
46.- Bursa Milletvekili
İlhan Demiröz'ün, Diyarbakır Hevsel Bahçeleri'nin tarımsal niteliği korunacak
alan statüsünden çıkarıldığına dair iddialara,
- Balıkesir Milletvekili
Ayşe Nedret Akova'nın, tarım alanlarındaki azalmaya,
- Çanakkale Milletvekili
Mustafa Serdar Soydan'ın, Çanakkale ve ilçelerinde yapılan madencilik
faaliyetlerinin, termik santrallerin ve sanayileşmenin tarımsal alanlara zarar
verip vermediğine,
- Kütahya Milletvekili Alim
Işık'ın, 2012/15 sayılı Başbakanlık Genelgesi kapsamında taşınmazlarla ilgili
tasarruflar için alınan izinlere,
- Ardahan Milletvekili Ensar
Öğüt'ün, Ardahan ili özelinde hayvancılık yatırımları için verilen desteklere,
- Ankara Milletvekili Özcan
Yeniçeri'nin, 2002-2014 yılları arasında Bakanlık ile bağlı kurum ve
kuruluşlarca satın alınan araştırma ve geliştirme hizmetlerine,
2002-2014 yılları arasında
Bakanlık ile bağlı kurum ve kuruluşlarca satın alınan telekomünikasyon ekipmanı
ve malzemelerine,
2002-2014 yılları arasında
Bakanlık ile bağlı kurum ve kuruluşlarca satın alınan kurulum hizmetlerine,
2002-2014 yılları arasında
Bakanlık ile bağlı kurum ve kuruluşlarca satın alınan haber ajansı ve medya
takip hizmetlerine,
2002-2014 yılları arasında Bakanlık ile bağlı kurum ve
kuruluşlarca satın alınan yazılım paketi ve bilgi sistemlerine,
İlişkin soruları ve Gıda Tarım ve Hayvancılık Bakanı
Mehmet Mehdi Eker’in cevabı (7/57660), (7/57661), (7/57662), (7/57663), (7/57664),
(7/57665), (7/57666), (7/57667), (7/57668), (7/57669)
47.- Kütahya Milletvekili Alim Işık'ın, 2012/15 sayılı
Başbakanlık Genelgesi kapsamında taşınmazlarla ilgili tasarruflar için alınan
izinlere ilişkin sorusu ve Gümrük ve Ticaret Bakanı Nurettin Canikli’nin cevabı
(7/57670)
48.- İstanbul Milletvekili Süleyman Çelebi'nin,
bankaların faiz dışı gelirlerle kazanç sağlamasına ilişkin sorusu ve Gümrük ve
Ticaret Bakanı Nurettin Canikli’nin cevabı (7/57675)
49.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlarca satın alınan haber
ajansı ve medya takip hizmetlerine ilişkin sorusu ve Maliye Bakanı Mehmet
Şimşek’in cevabı (7/57754)
50.- Burdur Milletvekili Ramazan Kerim Özkan'ın, orman
köylülerinin 6831 sayılı Kanun'dan kaynaklanan mağduriyetlerinin giderilmesine
yönelik düzenleme yapılmasına ilişkin sorusu ve Orman ve Su İşleri Bakanı
Veysel Eroğlu’nun cevabı (7/57793)
51.- Ardahan Milletvekili Ensar Öğüt'ün, Ardahan'ın
Göle ilçesindeki orman işletmesinin yeniden açılmasına ilişkin sorusu ve Orman
ve Su İşleri Bakanı Veysel Eroğlu’nun cevabı (7/57796)
52.- Ankara Milletvekili Özcan Yeniçeri'nin, 2002-2014
yılları arasında TBMM ile bağlı kurum ve kuruluşlarca satın alınan haber ajansı
ve medya takip hizmetlerine ilişkin sorusu ve Türkiye Büyük Millet Meclisi
Başkan Vekili Sadık Yakut’un cevabı (7/57850)
53.- Kütahya Milletvekili Alim Işık'ın, TBMM ile bağlı
kurum ve kuruluş personeline yönelik fişleme iddialarına ilişkin sorusu ve
Türkiye Büyük Millet Meclisi Başkan Vekili Sadık Yakut’un cevabı (7/57853)
54.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlarca satın alınan matbaa
ve yayıncılık hizmetlerine ilişkin sorusu ve Dışişleri Bakanı Mevlüt Çavuşoğlu’nun
cevabı (7/57988)
55.- Kütahya Milletvekili Alim Işık'ın, Bakanlık ve
bağlı, ilgili veya ilişkili kurum ve kuruluşlarca gerçekleştirilen medya, tanıtım
ve reklam harcamalarına ilişkin sorusu ve Dışişleri Bakanı Mevlüt Çavuşoğlu’nun
cevabı (7/57995)
13 Ocak 2015 Salı
BİRİNCİ OTURUM
Açılma Saati: 15.01
BAŞKAN: Başkan Vekili Meral AKŞENER
KÂTİP ÜYELER:
Fehmi KÜPÇÜ (Bolu), İsmail KAŞDEMİR (Çanakkale) 
----0----
BAŞKAN – Sayın milletvekilleri, Türkiye
Büyük Millet Meclisinin 41’inci Birleşimini açıyorum.
III.- YOKLAMA
BAŞKAN – Elektronik cihazla yoklama
yapacağız. 
Yoklama için üç dakika süre vereceğim. 
Sayın milletvekillerinin oy düğmelerine
basarak salonda bulunduklarını bildirmelerini, bu süre içerisinde elektronik
sisteme giremeyen milletvekillerinin salonda hazır bulunan teknik personelden
yardım istemelerini, buna rağmen sisteme giremeyen üyelerin ise yoklama
pusulalarını görevli personel aracılığıyla üç dakikalık süre içerisinde
Başkanlığa ulaştırmalarını rica ediyorum.
Yoklama işlemini başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı yoktur. 
Birleşime on beş dakika ara veriyorum. 
Kapanma Saati:
15.04
İKİNCİ OTURUM
Açılma Saati: 15.20
BAŞKAN: Başkan Vekili Meral AKŞENER
KÂTİP ÜYELER:
Fehmi KÜPÇÜ (Bolu), İsmail KAŞDEMİR (Çanakkale) 
----0----
BAŞKAN – Sayın milletvekilleri, Türkiye
Büyük Millet Meclisinin 41’inci Birleşiminin İkinci Oturumunu açıyorum.
III.- YOKLAMA
BAŞKAN - Açılışta yapılan ilk yoklamada
toplantı yeter sayısı bulunamamıştı.
Şimdi yeniden elektronik cihazla
yoklama yapacağız.
Yoklama için iki dakika süre veriyorum
ve yoklama işlemini başlatıyorum.
(Elektronik cihazla yoklama yapıldı)
BAŞKAN - Toplantı yeter sayısı vardır, -222
kişi çıktı- görüşmelere başlıyoruz.
Gündeme geçmeden önce üç sayın milletvekiline
gündem dışı söz vereceğim.
Gündem dışı ilk söz, Adana ilinin
sorunları hakkında söz isteyen Adana Milletvekili Sayın Seyfettin Yılmaz’a
aittir.
Buyurun Sayın Yılmaz. (MHP sıralarından
alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Adana Milletvekili Seyfettin Yılmaz'ın, Adana
ilinin sorunlarına ilişkin gündem dışı konuşması
SEYFETTİN YILMAZ (Adana) – Sayın
Başkan, değerli milletvekilleri; Adana'nın sorunlarıyla ilgili söz almış
bulunuyorum. Yüce heyetinizi saygıyla selamlıyorum.
Konuşmama başlamadan önce, özellikle
Adana ilimizde son iki aydır sık sık kesilen elektriklerden bahsetmek
istiyorum. Adana tamamen karanlığa gömülmüş vaziyettedir. Yine, günde 8-10 defa
elektriklerin kesildiği bir süreci yaşamaktadır Adana ilimiz. Vatandaş 186’ya
ulaşıp derdini anlatmaya çalışırken 186’da muhatap bulamamaktadır. Milletvekili
olarak bir aydır EDAŞ yetkililerine ulaşmakta sıkıntı çekiyorum. Buradan
Hükûmeti uyarıyorum: Özeleştirme adı altında devletin, kamunun mallarını
birilerine peşkeş çektiğiniz ortamda Adanalıyı karanlığa boğmak gibi bir lükse
sahip değilsiniz. Bir an önce Adana'da yaşanan bu elektrik kesintileriyle
ilgili çözümü bulmak ilk önce Hükûmetin görevidir, Hükûmeti bu noktada göreve
davet ediyorum.
Değerli milletvekilleri,
biliyorsunuz, Adana, 1950’lerde sanayileşmenin ilk başladığı yıllardan itibaren
Türkiye'nin ilk sanayileşen kentlerinden biriydi. Tarımın başkenti, sanayinin
başkenti, ticaretin başkenti olan Adana Türkiye’de ilk 3-4 kentten biriyken ne yazık
ki, iktidar partisi Adalet ve Kalkınma Partisinin on üç yıllık döneminde her
geçen gün geriye gitmektedir. On üç yıl içerisinde, iktidarınız döneminde
Adana’da 39 fabrika kapanmış, 40 bine yakın kişi işini kaybetmiştir. İşsizlikte
81 il içerisinde işsizliğin en yoğun olduğu kent Adana’dır. Adana eğitimde
58’inci sırada, sağlıkta 56’ncı sırada, yaşanabilir kentler sıralamasında
50’nci sıradadır. Yine, kamu yatırımlarını alma noktasında, nüfusa
oranladığınızda, kamu yatırımı almada 81 il içerisinde 81’inci sıradadır. 
Kredi kartı
borcuna baktığımızda şunu görüyoruz ki, kredi kartı borcunu ve çektiği krediyi
ödeyemeyenlerin sayısı Adana’da 514 bin rakamına ulaşmıştır. Yani Adana’daki
her 4 vatandaşımızdan 1’i bankalara borçludur. 
Yine, tarım can
çekişmektedir, tarlalar ekilemez hâle gelmiştir. Pamuk çiftçisi perişan
hâldedir, mısır ekenler aynı durumdadır; narenciye dalında 30-35 kuruşa
gidiyor. Bu yetmezmiş gibi bir de don vurdu. Şu anda, Adana’daki
çiftçilerimizin tarlaları Ziraat Bankasına veya özel bankalara ipotekli hâle
gelmiştir. Bunların bir an önce çözülmesi gerektiğini düşünüyoruz. 
Şimdi, değerli milletvekilleri, bakın,
Sayın Başbakan 2011 yılı seçiminden önce Adana’nın ünlü İstasyon Meydanı’nda ne
diyor biliyor musunuz? “Adanalı Karacaoğlan bu toprakları ne kadar seviyorsa
inanın, biz de bu toprakları o kadar seviyoruz.” Yine, “Adana medeniyet
şehridir, Adana ticaret şehridir, sanayi şehridir; Adana Çukurova’nın fedakâr
çiftçisinin şehridir.” diyor. Evet, bunu diyen kim? Dönemin Başbakanı Recep Tayyip
Erdoğan. Şimdi, buradan Adanalılar adına sesleniyorum: Sayın Başbakan, bu nasıl
bir Adana sevgisidir? Evet, sizden önce, sizin iktidarınızdan önce Adana sanayi
şehriydi, Adana medeniyet şehriydi, Adana tarım şehriydi ama on üç yıllık
iktidarınızda Adana’ya husumetçe bakışınız, Adana’ya yatırım yapmamanız
noktasında Adana bugün işsizlikle, yoklukla, sıkıntılarla boğuşuyor. Bunları
görmeyecek bir şekilde… Ve diyordu ki 2011 yılında İstasyon Meydanı’nda: “Biz
başkalarına benzemeyiz. Adalet ve Kalkınma Partisi olarak bizim farkımız budur.
Biz ne söz verdiysek onu yaparız.” 2011’de İstasyon Meydanı’nda 11 tane söz
veren Başbakana aradan geçen dört yıla rağmen ben buradan soruyorum: Hangi
yatırımı gerçekleştirdiniz? Evet, sizin başkalarından farkınız bu, verdiğiniz
sözün arkasında durmamak, verdiğiniz sözü tutmamak. 
Bunlar yetmiyormuş gibi, 2012 yılında
çıkardığınız teşvik yasasıyla beraber Adana’yı ikinci bölgeye alarak Adana’ya
yatırım noktasında darbe vurdunuz, Adana’ya gelen yatırımların önünü kestiniz.
Adana’da şu anda herkes iş peşinde, aş peşinde. Sizin çocuklarınız, eşleriniz,
yakınlarınız VIP torpil şeklinde kamuda, özel yerlerde yer alırken Adana
işsizlikle boğuşuyor. Ceyhan’a Başbakan, Cumhurbaşkanı geldi, dedi ki… 2007
yılında törenler yaptılar şaşaayla. Aradan geçti sekiz yıl, hâlâ kamulaştırmayı
bile halledemediniz. 
Ben buradan sesleniyorum: Bu Adana
düşmanlığı nedir? Adana’ya bu şekilde olumsuz bakmanızın ana nedeni nedir? 
Teşekkür ediyorum. (MHP ve CHP
sıralarından alkışlar)
BAŞKAN – Teşekkür ederim Sayın Yılmaz.
Gündem dışı ikinci söz, 10 Ocak Dünya
Çalışan Gazeteciler Günü hakkında söz isteyen Malatya Milletvekili Sayın Ömer
Faruk Öz’e aittir.
Buyurunuz Sayın Öz. (AK PARTİ
sıralarından alkışlar)
2.- Malatya Milletvekili Ömer Faruk Öz'ün, 10 Ocak
Dünya Çalışan Gazeteciler Günü’ne ilişkin gündem dışı konuşması
ÖMER FARUK ÖZ (Malatya) – Sayın Başkan,
değerli milletvekilleri; 10 Ocak Dünya Çalışan Gazeteciler Günü münasebetiyle
söz almış bulunuyorum. Bu vesileyle yüce heyetinizi saygıyla selamlıyorum. 
Bilindiği üzere, insanlık tarihinin en
eski zamanlarından itibaren bilgi ve haber alma insanlar için büyük bir heyecan
ve tabii bir hak olmuştur.
Değerli milletvekilleri, gazetecilik,
günümüz toplumlarında anayasanın öngördüğü yasama, yürütme ve yargı erkleri
yanında demokrasinin gelişimine önemli bir katkı sağlamaktadır. Bu çerçevede,
basın özgürlüğünün korunması ve geliştirilmesi demokratik toplum düzeninin en
önemli gereklerinden biri olarak karşımıza çıkmaktadır çünkü demokratik
toplumlarda özgür basın yerelde ve genelde, eğer varsa yapılan yanlışları
azaltacak ve yol gösterici olacaktır. Fakat, tüm bunların yanında en az basın
özgürlüğünün korunması kadar önemli olan başka bir husus daha vardır. O da söz
konusu özgürlüğün istismar edilmemesi, doğru haber verme, tarafsızlık, özel
hayata saygı, toplumun ve bireylerin hakkını gözetme gibi evrensel ilkeler de
mevcuttur. Ben bu noktada, evrensel ilkeler açısından sınıfta kalan tanınmış
medya patronu Rupert Murdoch’u Paris’te yaşanan terör saldırılarından tüm
Müslümanları sorumlu tutan Twitter mesajı nedeniyle telin ediyorum, kınıyorum.
Buradan terörün dini ve rengi olmadığını hatırlatıyor, son günlerde
Sultanahmet, Yemen, kuzey Nijerya ve Paris’te gerçekleşen farklı terör
saldırılarını şiddetle kınıyorum.
Değerli milletvekilleri, şüphesiz
tarafsız, ilkeli, özgür ve basın ahlak kurallarıyla donanmış, sorumluluklarının
bilincinde bir gazeteciliğin toplumsal kalkınma ve gelişmenin sağlanmasında
önemli bir yeri bulunmaktadır. Fakat, gazeteciliğin demokrasimizin vazgeçilmez
bir unsuru olduğunu hatırlatırken demokrasinin de toplumsal huzur ve refahı
güvence altına almak için bir denge zemini olduğunu unutmamak ve bu sorumluluk
bilinci içinde faaliyette bulunmak gerekmektedir. Hiç şüphesiz, kamu yararını,
özel hayata saygıyı, hukukun temel ilkelerini üstün tutan bir anlayış,
samimiyet içinde yapılan gazetecilik halkımızın gazetecilerimize güvenini
sürekli kılacağı gibi, basınımızın da itibarını daha da artıracaktır.
Değerli milletvekilleri, “Siyaset
yerelde başlar.” diyen sözün yanına “Gazetecilik de yerelde başlar.” sözünü
eklemek istiyorum. Çünkü, gazetecilik dendiğinde yerel basının önemi
küçümsenmeyecek kadar büyüktür. Haber verme işlevinin yanı sıra yerel basın
kuruluşları yöre halkının eğitimine ve bilgilenmesine, çevresinde olup
bitenlerden haberdar olmasına katkıda bulunma yönünde, yerelde demokrasinin
yerleşmesine ve halkın kendi bölge meseleleriyle ilgili bilgi sahibi olmasına,
hemhâl olma noktasında önemli bir katkı sağlamaktadır.
Dolayısıyla, başta seçim bölgem
Malatya’da olmak üzere kısıtlı imkânlarına rağmen yerel basının gazetecilik
anlamında Türkiye’de ortaya koyduğu mücadele her türlü takdire şayandır. Her
meslek dalında olduğu gibi bugün şüphesiz gazetecilerin de büyük sorunları
vardır. Emeklerinin karşılığını tam olarak alamayan gazeteciler, meslek içinde
meslektaşlarıyla büyük ekonomik uçurumlar yaşamaktadırlar. 
Bugüne kadar gerek Hükûmet olarak
gerekse Parlamento, Meclis olarak biz basın çalışanlarının özgür, sağlıklı bir
ortamda görev yapabilmeleri için her türlü imkânı sağladık ama bu çabaların
artarak devam edeceğini de buradan belirtmek istiyorum. Bunlar yeterli mi?
Elbette değil ama ben buradan, önümüzdeki süreçte de gerek yerel gerekse ulusal
düzeyde gerekse de Parlamentomuzda görev yapan gazeteci kardeşlerimizin
eksikliklerinin giderilmesi noktasında her türlü çabayı ortaya koyacağımızı da
belirtmek istiyorum.
Değerli milletvekilleri, dünyanın
farklı bölgelerinde çatışmalarda, savaşlarda can güvenliklerini de riske atarak
haber peşinde koşan fedakâr gazetecileri saygı ve takdirle anıyorum. Mekân,
zaman ve mesai mefhumu olmadan, özveriyle ve aşkla yapılan dünyadaki en zor
mesleklerden olan gazetecilik aynı zamanda oldukça da onurlu bir meslek olarak
bilinmektedir. Bu vesileyle, çalışan gazetecilerin şahsında mesleği uğruna
hayatını kaybeden bütün gazetecileri rahmetle anıyorum. 
Sözlerime son verirken yüce heyetinizi
saygıyla selamlıyorum. Tüm gazeteci kardeşlerimizin en kötü günleri böyle olsun
diyorum, saygılar sunuyorum. (AK PARTİ sıralarından alkışlar)
BAŞKAN – Teşekkür ederim Sayın Öz.
Gündem dışı üçüncü söz Bilecik’te
meydana gelen doğal afetin neden olduğu mağduriyetle ilgili söz isteyen Kocaeli
Milletvekili Sayın Haydar Akar’a aittir.
Buyurunuz Sayın Akar. (CHP sıralarından
alkışlar)
3.- Kocaeli Milletvekili Haydar Akar'ın, Bilecik ilinde
meydana gelen doğal afetin neden olduğu mağduriyetlere ilişkin gündem dışı
konuşması
HAYDAR AKAR (Kocaeli) – Sayın Başkan,
sayın milletvekilleri; evet, yurdumuzun her bölgesinde bugünlerde yoğun yağış
nedeniyle zaman zaman sıkıntılar yaşamaktayız. Bu sıkıntıların en büyüğü de kar
nedeniyle kara yollarında yaşanan sıkıntılar ve bölgelerdeki elektrik
sıkıntılarıdır. 
Yalnız, hemen yılbaşından önce yağan
kar nedeniyle Bilecik ilimizde çok sıkıntılı bir sürece girilmiştir. Yoğun kar
yağışı nedeniyle geçimini çiftçilikle sağlayan ve sera üretimi yapan
çiftçilerimizin büyük çapta zarara uğradıklarını gördük. 
Ben hemen yılbaşından bir gün sonra
Söğüt ve İnhisar ilçelerine ve köylerine bir seyahat yaptım, bir gezi yaptım.
Bu gezimin nedeni de, burada zarar gören seraları incelemek ve yerinde tespit
yapabilmek içindi. Evet, o gün ben Genel Başkanımızın talimatı üzerine
Bilecik’e, Söğüt ilçesine gittim ve gittiğimde gerçekten şok bir manzarayla
karşılaştım çünkü ben biliyorum ki Bilecik ilçesi ekonomik olarak yavaş yavaş
sanayiyle ilişkilenmiş bir yapıyla çalışmalarına devam ediyor, sanayi yavaş
yavaş oluşmaya başlıyor diye biliyordum ama gittiğimde gördüm ki gerçekten
Marmara’nın Antalya’sı olmuş orası, 6 bin dekarlık bir sera üretimine geçilmiş.
İnhisar ve Söğüt ilçelerinin -yaklaşık- tümünde insanların köylerde seracılıkla
geçindiğini gördüm. Maalesef yoğun kar yağışı nedeniyle seralar çökmüş,
yaklaşık yüzde 70’i, yüzde 80’i çökmüş ve büyük bir zarar oluşmuş. Şunu da
söyleyeyim, Bilecik milletvekili arkadaşlarım -bizim milletvekilimiz yok ama-
benden sonra bölgeye gittiler, hatta benim söylediklerimin bir kısmını da
paylaştılar vatandaşla. Ama şu da bir gerçek, vatandaş orada üretim yapamıyor,
tek geçim kaynağı seracılık ve yılın bütün aylarında bu seracılık
faaliyetlerini -kışın, yazın ve baharda- sürdürüyor. 
Şimdi, orada yapılması gereken şeyler
var. Birincisi, öncelikle hasar tespitinin yapılmasıydı. Teşekkür ediyorum
Sayın Valiye, hafta sonuna kadar hasar tespitini bitirmiş. Başlangıç itibarıyla
burada 4 bin dekarlık bir alan hasar gördü diye düşünüyorduk köylülerin,
çiftçilerin bize ilettiğine göre, 3.262 dekarlık bir alanda hasar var, serada
hasar var; 767 çiftçi, 23 köyde etkilenmiş bu hasardan. 
Bakın, arkadaşlar, bu çok önemli bir
rakam, 1 dekarlık seranın maliyeti 15 ila 20 bin TL arasında değişiyor.
İçindeki ürünün tümü telef olmuş, ürünün tümü gitmiş. İçindeki ürünle beraber
zararı 1 dekarda 30 bin TL’yi buluyor. Bu nedenle, çok hızlı yapılması gereken
şeyler var. Bunlardan bir tanesi, o seralar tekrar kullanılamadığı ve tamir
edilemediği için seraların hızla sökülmesi gerekiyor. Bunun için kaynak da
belli. Geçen gün bütçeyi burada görüştük. Maliye Bakanlığının yedek bütçesi
var, böyle doğal afetlerde, sel felaketlerinde, umulmadık işlerle
karşılaşıldığında kullanılan bir para var. Yine, Başbakanlığın örtülü ödeneği
var. Evet, Suriyeli için kullanıyoruz, kullanmalıyız belki; IŞİD militanları
için kullanıyoruz, onlar için kullanmamalıyız ama benim halkım için de bu
örtülü ödeneği kullanmalıyız diyorum. (CHP sıralarından alkışlar) 767 çiftçiye
en az -dekar başına demeyeceğim, sadece çiftçi başına- 2 bin TL hızlı, söküm
parasının verilmesi gerektiğini ifade ediyorum. 
Hızlandırıyorum çünkü zamanım çok dar.
Bir de bu çiftçilerimizin tarım kredi kooperatiflerine, bankalara ve diğer
finans şirketlerine borçları var. Çok hızlı bir şekilde bu borçları
ertelenmeli. Yeni seraların yapılabilmesi için, o kadar mütevaziler ki,
“Seralarımızın tümünü istemiyoruz, en az yarısını yapacak kadar bir imkân
sağlansa biz devletimize paramızı öderiz.” diyorlar. Bu kadar da mütevaziler. 
Bir başka özelliği bu köylerin: Kendi
köylerinde istihdam sağladığı gibi, dışarıdan da istihdam alıyorlar çünkü
çalışkan köylülerin o faaliyetleri, beden gücü bu üretimi yapmak için yetmiyor,
dışarıdan istihdam sağlıyorlar. Böylece güzel bir işi yapıyorlar. Bizim de
devlet olarak onları desteklememiz gerekiyor. İşte, devlet bugünlerde var. Eğer
bugün devlet kendini orada gösterirse o insanlarımızın mağduriyetini halletmiş
oluruz diye düşünüyorum. 
Evet, 3.262 dekarlık seranın yarısı
yapılabilir. Bunun da yapılabilmesi için nisan ayı yani ekim dönemine
yetiştirilmesi gerekiyor. Şunu da diyorlar: “Eğer devlet elimizden tutar nisan
ayına, ekim dönemine, mart ayına biz bunları yetiştirebilirsek, seralarımızı
devletin katkısıyla yapabilirsek biz bu paramızı, borcumuzu da aslanlar gibi
öderiz.” Talep ettikleri bedava para da değil, hibe de değil. İki yıl geri
ödemeksizin yedi yıllık bir kredi talepleri var. Açık ve net ifade ediyorlar,
“Bu borcumuzu da öderiz.” diyorlar. 
Şimdi, yapmamız gereken şu arkadaşlar,
Maliye Bakanıyla, Tarım Bakanıyla yapmamız gereken şu: Maliye Bakanı “Yedek
bütçeden ben söktürüyorum seraları.” diyecek, valiye talimatı verecek. Tarım Bakanımız
da “Ben bu krediyi temin ediyorum.” diyecek ve bu işi hep birlikte halledeceğiz
diyorum, teşekkür ediyorum. (CHP sıralarından alkışlar) 
MUSA ÇAM (İzmir) – Kalkınma Bakanı
orada, Kalkınma Bakanı.
BAŞKAN – Teşekkür ederim Sayın Akar.
60’ıncı maddeye göre pek kısa söz
taleplerini yerine getireceğim.
Sayın Yeniçeri…
V.- AÇIKLAMALAR
1.- Ankara Milletvekili Özcan Yeniçeri'nin, Kuzey
Kıbrıs Türk Cumhuriyeti’nin kurucu Cumhurbaşkanı Rauf Denktaş’ın ölümünün
3’üncü yıl dönümüne ilişkin açıklaması
ÖZCAN YENİÇERİ (Ankara) – Teşekkür
ederim Sayın Başkan.
Vefatının 3’üncü yıl dönümünde hayatını
özgürlük, Türklük ve Kıbrıs Türk halkına adayan Kuzey Kıbrıs Türk
Cumhuriyeti’nin kurucu Cumhurbaşkanı, Kıbrıs Türk halkının büyük lideri Rauf
Denktaş’a yüce Allah’tan rahmet diliyorum. Denktaş, Atatürk’ün izinden gitmiş,
ömrünü Kıbrıs Türk halkına, Türk milletine adamış, kantonlarda dağınık bir
şekilde yaşayan Kıbrıs Türk halkından, önce bir toplum sonra bir devlet yaratmıştır. Denktaş,
Kıbrıs’ta Türk milletinin istiklal ve istikbal bayrağı olmuştur. Örnek
kişiliği, cesareti, azmi, kararlığıyla Türk tarihinde eşsiz bir yeri olan
Denktaş’ı, Rumlardan ve Türk düşmanlarından daha çok AKP Hükûmeti
uğraştırmıştır. Şurası unutulmasın ki kahramanlarını kahredenler kahrolmayı hak
ederler. 
Ruhu şad olsun.
BAŞKAN – Sayın Öğüt…
2.- İstanbul Milletvekili Kadir Gökmen Öğüt'ün,
Pendik-Haydarpaşa hızlı tren projesinin durması nedeniyle yaşanan sıkıntılara
ve Devlet Hava Meydanları İşletmesi Genel Müdürlüğündeki fişleme iddialarına
ilişkin açıklaması
KADİR GÖKMEN ÖĞÜT (İstanbul) – Teşekkür ediyorum Sayın
Başkanım.
Pendik-Haydarpaşa arası hızlı tren projesi, müteahhidin
kaçtığı söylenerek durmuş durumda. Orası tamamen göletler hâline gelmiş
durumda. Oradaki inşaatlar alt ve üst geçitleri yıktı. Tren yolundan karşıya
geçen birçok vatandaşımız, karşılıklı mahalleler bölündüğü için geçememekte,
okul yollarında çocuklarımız sefil olmaktalar. Bakanlığın bir açıklama yapıp
buraya bir an önce çözüm bulması gerekmektedir. 
Aynı zamanda, TCDD’de fişleme yapıldığı haberlerinin
ardından Devlet Hava Meydanları İşletmesi Genel Müdürlüğünde de tüm üst düzey
bürokratların fişlendiğine yönelik haberler basına yansımıştır. Fişlemelerin
Bakanlıkta, kurumsal düzeyde ve merkezî bir kararla yapıldığı iddiaları yer
almıştır. Basına yansıyan belgelerde bürokrat hakkında “gitmeli”, “kalmalı”,
“bizim insanımız”, “ülkücü”, “sosyal demokrat”, “Gezi destekçisi”, “tehlikeli”,
“KAMU-SEN destekçisi”, “alkollü” gibi ifadeler kullanıldığı görülmektedir.
Devlet Hava Meydanları İşletmesi Genel Müdürlüğü ve müdürlüklerinde çalışan
personele ilişkin söz konusu belgeler kim tarafından hazırlanmıştır? Bu
talimatı kim vermiştir? Bu ülke insanlarını…
(Mikrofon otomatik cihaz tarafından kapatıldı) 
BAŞKAN – Sayın Doğru, buyurun.
3.- Tokat Milletvekili Reşat Doğru'nun, Kuzey Kıbrıs
Türk Cumhuriyeti’nin kurucu Cumhurbaşkanı Rauf Denktaş’ın ölümünün 3’üncü yıl
dönümüne ilişkin açıklaması
REŞAT DOĞRU (Tokat) – Teşekkür ederim Sayın Başkanım. 
Türk dünyasının, rahmetli Başbuğ Alparslan Türkeş’le beraber
liderlerinden olan Kıbrıs eski Cumhurbaşkanı ve yiğit lideri Rauf Denktaş’ı
ölümünün 3’üncü yılında minnet ve şükranla anıyorum, ruhu şad olsun diyorum.
Onun bir sözünü de iletmek isterim. Rauf Denktaş diyor ki:
“Başta Kıbrıs Türk’ü ve Balkan Türklerinin Türk varlığının vazgeçilmezliğini
Anadolu’dakilerden daha fazla önemsemelerinin sebebi, devletsiz, bayraksız ve
ezansız kalışın acısını yaşamış olmalarıdır.” Bu sözüyle vatana, bayrağa, güzel
Türkçemize neden sahip çıkılmasını gerektiğini anlatıyor. 
Ruhu şad olsun diyorum.
BAŞKAN – Sayın Demiröz….
4.- Bursa Milletvekili İlhan Demiröz'ün, Bursa’da yoğun
kar yağışı nedeniyle yaşanan uzun süreli elektrik kesintilerinin yarattığı
mağduriyetlere ve UEDAŞ ile Uluğ Enerji Dağıtım AŞ’de çalışan 16 personelin iş
akitlerinin feshine ilişkin açıklaması
İLHAN DEMİRÖZ (Bursa) – Teşekkür ediyorum Sayın Başkanım.
Son haftalarda yaşanan yoğun kar yağışı
nedeniyle Bursa İnegöl, Yenişehir, Keles ilçelerimiz ve civar köylerinde uzun
süreli elektrik kesintileri yaşanmıştır, ilimiz tarihinde görülmemiş bir
şekilde sürekli arızalar ve müdahale bakımından da uzun süren bir mağduriyet
yaratmıştır. Bu kadar yoğun ve uzun süreli elektrik arıza ve kesintileri
nedeniyle vatandaşlarımız UEDAŞ ve alt sorumlu şirketi Uluğ Enerji Dağıtımını
sorumlu görmektedir. Bahse konu şirketlerde çalışan 16 personelin DİSK’e bağlı
ENERJİ-SEN Sendikası altında örgütlenmek istedikleri için iş akitlerinin
feshedildiği doğru mudur? Bursa İnegöl ilçemiz ve köylerinin elektrik arıza ve
kesintilerinin bu kadar uzun sürmesinde bölgenin altyapısına hâkim olan
tecrübeli bu işçilerin işten çıkarılmalarının sebebi var mıdır? İşveren ve işçi
arasındaki bu tutum ve davranışların vatandaşa yarattığı mağduriyeti kim
karşılayacaktır?
Teşekkür ederim Sayın Başkan.
BAŞKAN – Sayın Hamzaçebi, buyurunuz.
5.- İstanbul Milletvekili Mehmet Akif Hamzaçebi'nin,
Kuzey Kıbrıs Türk Cumhuriyeti’nin kurucu Cumhurbaşkanı Rauf Denktaş’ın ölümünün
3’üncü yıl dönümüne, tarımsal destekleme alacağı olan çiftçilerle ilgili kararnamenin
yol açtığı hukuksuzluğa ve Trabzon’un Dernekpazarı ilçesinin Çalışanlar
Mahallesi’ne elektrik bağlanmadığına ilişkin açıklaması
MEHMET AKİF HAMZAÇEBİ (İstanbul) –
Teşekkür ederim Sayın Başkan.
Kıbrıs Türklerinin bağımsızlık
mücadelesinin büyük önderi, Kuzey Kıbrıs Türk Cumhuriyeti’nin kurucu
Cumhurbaşkanı, değerli insan, mücadele adamı Sayın Rauf Denktaş’ı ölüm yıl
dönümünde Cumhuriyet Halk Partisi Grubu olarak saygıyla, şükranla anıyoruz.
Sayın Başkan, değerli milletvekilleri;
bu vesileyle 2 vatandaşımızın bana intikal ettirdiği ama bireysel değil,
toplumsal olarak gördüğüm sorunu Sayın Bakan da buradayken Hükûmetin dikkatine
sunuyorum. Mardin Kızıltepe’den “Kahraman Timur” isimli bir vatandaşımız beni
aradı, konu şu: Sayın Ahmet Davutoğlu Başbakan olduğu gün, 30 Ağustos 2014
tarihinde, hukuksuz bir kararnameye imza attı. Tarımsal destekleme sisteminden
alacağı olan çiftçilerin bu alacaklarına karşılık olarak kendilerine ödenmesi
gereken paralar bunların elektrik şirketlerine olan borçlarına mahsup edilecek,
kararname bu şekilde. Çiftçi eğer elektrik borcunu 15 Eylül 2014 tarihine kadar
ödemezse onun tarımsal desteklemeden olan alacağı devlet tarafından doğrudan
elektrik şirketine ödenecektir. Bu karar hukuksuzdur, bu kararı Danıştay iptal
ettiği hâlde hâlen bu çiftçilerimizin alacakları ödenmiyor, elektrikleri
kesilmektedir. Bu hukuksuzluğa Hükûmetin göz yummaması gerekir. Ben Hükûmeti
göreve davet ediyorum. 
İkinci konu, Trabzon’un Dernekpazarı
ilçesinin Çalışanlar Mahallesi’nin elektrik problemi. Bu mahallenin
elektrikleri muhtarın bütün çabalarına rağmen hâlen bağlanabilmiş değildir.
Çalışanlar Mahallesi çok büyük ölçüde karanlıktadır. Buradan ben Sayın Bakanın
dikkatine bu konuyu çözüm için sunuyorum. 
Teşekkür ederim. 
BAŞKAN – Sayın Özdağ...
6.- Manisa Milletvekili Selçuk Özdağ'ın, Kuzey Kıbrıs
Türk Cumhuriyeti’nin kurucu Cumhurbaşkanı Rauf Denktaş’ın ölümünün 3’üncü yıl
dönümüne ilişkin açıklaması
SELÇUK ÖZDAĞ (Manisa) – Kuzey Kıbrıs
Türk Cumhuriyeti’nin kurucu Cumhurbaşkanı Rauf Denktaş’ın 3’üncü ölüm yıl
dönümü. Kıbrıs mücadelesinin tarihi, bir anlamda Denktaş’ın hayatı demektir.
Dönem dönem milletler bayrak insanlar çıkarır, onlar hep önde yürür, her türlü
iftiraya, saldırıya önce onlar mukavemet ederler, onlar bir ülkeyi, bir davayı,
bir milleti temsil ederler; Denktaş hep önde yürüyen böyle bir liderdi. Rauf
Denktaş, çetin bir siyasi müzakereci olarak uzlaşmaz, inatçı bir tavır
sergiliyor gibi görünmekle birlikte masa başında kaybeden Türklerin bu
geleneğinin bozulmasında önemli bir rol oynamıştır. Denktaş yenilgilerinden
zafer çıkartmış bir şahsiyettir. O, Türklük ile Rumluk arasında sınırların
kaybolmasına müsaade etmeyen bir adamdı. O, Türk’ün devlet kurma iradesinin
20'nci yüzyıldaki son temsilcisidir. O, Kıbrıs Türlüğünün, Türkiye de onun lideriydi.
Şimdi, dava arkadaşı Doktor Fazıl Küçük ve mücahitlerle beraber olan, ömrünü
Kıbrıs davasına adamış vatansever, siyaset ve devlet adamı merhum Rauf
Denktaş’ı 3’üncü ölüm yıl dönümünde anıyor, ruhu şad, mekânı cennet olmasını
yüce Yaradan’dan niyaz ediyor; Kuzey Kıbrıs Türk Cumhuriyeti’nin bir gün
mutlaka dünya tarafından tanınacağına inanıyor, dün olduğu gibi bugün de...
(Mikrofon otomatik cihaz tarafından
kapatıldı) 
BAŞKAN – Sayın Erdemir...
7.- Bursa Milletvekili Aykan Erdemir'in, Paris’teki bir
mizah dergisine gerçekleştirilen saldırıya ve Hükûmeti bir an önce kapsamlı bir
nefret suçları yasası çıkarmaya, Avrupa Temel Haklar Ajansına üyelik başvurusu
yapmaya ve Ayrımcılıkla Mücadele ve Eşitlik Kurulunu hayata geçirmeye davet
ettiğine ilişkin açıklaması
AYKAN ERDEMİR (Bursa) – Teşekkür ederim
Sayın Başkan.
Paris’teki menfur saldırılar nefret
iklimiyle ve şiddet kültürüyle topyekûn mücadelenin önemini bir kez daha gözler
önüne sermiştir. Türkiye'nin iktidarıyla muhalefetiyle Paris’teki yürüyüşe katılması,
basın özgürlüğüne ve bir arada yaşam kültürüne sahip çıkması dünyaya doğru bir
mesaj vermiştir. Eğer Paris’teki duruşumuzda samimiysek vakit kaybetmeden
ülkemizde geleceğin Kuaşi kardeşlerini üretecek nefret iklimiyle de
kararlılıkla mücadele etmeliyiz. Tatvan’daki belediye billboardına, sosyal
medyaya ve Akit gazetesinin sayfalarına yansıyan nefret söylemleri Türkiye'nin
nefretin pençesinde olduğunun somut kanıtlarıdır. Hükûmeti bir an önce kapsamlı
bir nefret suçları yasası çıkarmaya, Avrupa Temel Haklar Ajansına üyelik
başvurusu yapmaya ve “Ayrımcılıkla Mücadele ve Eşitlik Kurulu”nu hayata
geçirmeye davet ediyorum. Türkiye’de nefrete ve ayrımcılığa geçit vermeyelim.
BAŞKAN – Sayın Yılmaz…
8.- Adana Milletvekili Seyfettin Yılmaz'ın, Orman ve Su
İşleri Bakanı Veysel Eroğlu’nu Bakanlığındaki usulsüz işe alımlar konusunda
açıklama yapmaya davet ettiğine ve Adana’da Suriyeli mültecilerin fazlalığı
nedeniyle yaşanan sorunlara ilişkin açıklaması
SEYFETTİN YILMAZ (Adana) – Teşekkür
ediyorum Sayın Başkanım.
Burada, Meclis kürsüsünde, özellikle,
Orman ve Su İşleri Bakanlığında bakan yakınları ve milletvekili yakınları
usulsüz bir şekilde kadrolara atandığında Sayın Veysel Eroğlu “Yok böyle bir
şey.” demişti ama bugün gelinen nokta itibarıyla VIP torpil listesi
açıklandığında, Orman Bakanlığında bakan yakını ve birçok milletvekili
yakınının işe usulsüz bir şekilde alındığı ortaya çıkmaktadır. Biz bu Meclis
kürsüsünde milletimizin haklarını ve yapılan hukuksuzlukları dile getirmeye
devam edeceğiz, Veysel Eroğlu’nu da bu noktada açıklamaya davet ediyorum.
Yine, Adana’mızda resmî rakamlara göre
80 bin, gayriresmî rakamlara göre 100 binin üzerinde Suriyeli mülteci
yaşamaktadır. Bunlar zor kış şartları altında hayatlarını idame ettirmeye
çalışıyorlar. Aynı zamanda, Adana’da işsizliğin yoğun olduğu bir noktada,
günlük 15-20 liraya, normal, Adanalı gençlerin işten çıkarılarak bunların
çalıştırıldığı bir süreç yaşanmaktadır. Adana zaten işsizlikle mücadele ediyor,
Türkiye’de işsizliğin en yoğun olduğu kent. Bu da Adana ilimizde birtakım
sosyal…
(Mikrofon otomatik cihaz tarafından
kapatıldı) 
BAŞKAN – Sayın Halaman…
9.- Adana Milletvekili Ali Halaman'ın, Adana’nın bazı
ilçelerinde yaşanan elektrik kesintilerinin yarattığı mağduriyetlere ilişkin
açıklaması
ALİ HALAMAN (Adana) – Başkanım,
teşekkür ederim.
Şimdi, burada Enerji Bakanı, Tarım
Bakanı da yok ama siz vesile olursanız memnun oluruz. 
Şimdi, bizim Adana’nın 15 tane ilçesi
var yani bir tarafı Tufanbeyli, bir tarafı Karataş, Yumurtalık, neyse ama son
zamanlarda sürekli okullarda, hastanelerde, sanayide, evlerde elektrik
kesintisi çok yoğunlaştı, dolayısıyla, müthiş bir mağduriyet var. Son
zamanlarda da bu dondan dolayı narenciye bahçeleri de çok sıkıntılı. Tarım
Bakanının, Enerji Bakanının ilgisini çekmesi adına söylemiş oldum.
Ben teşekkür ederim, siz de vesile
olursanız size de teşekkür ederim Sayın Başkanım.
BAŞKAN – Ben de teşekkür ederim Sayın
Halaman.
Sayın Şimşek…
10.- Samsun Milletvekili Cemalettin Şimşek'in,
Samsun’da yoğun kar yağışı nedeniyle yaşanan sorunlara ilişkin açıklaması
CEMALETTİN ŞİMŞEK (Samsun) – Teşekkür
ederim Sayın Başkanım.
İlimiz Samsun’da geçen hafta yağan
normal bir kar yağışı sonucu birçok köy yolu ulaşıma kapanmış ve elektrikleri
kesilmiştir. Yolların açılmasında büyükşehir belediyesi ve alt belediyeler,
elektrik kesintileri konusunda dağıtım şirketi YEDAŞ çok yetersiz kalmıştır.
Tesisat çok eski, direkler çürümüş vaziyettedir, dolayısıyla en ufak bir
yağışta arızalanmaktadır. On beş gündür elektriği olmayan, yolları kapalı
köylerimiz vardır. Yolların kapalı olması nedeniyle Bafra’nın Meşelitürkmenler
Mahallesi’ne ambulans gidememiş, anneye telefonla tarif edilerek doğum
yaptırılmıştır. Bizi arayan birçok vatandaşımız bu durumdan şikâyetçidir. Yeni
bir yağışa karşı büyükşehir belediyesi ve YEDAŞ acilen tedbir almalıdır.
Teşekkür ederim Sayın Başkan.
BAŞKAN – Sayın Dilek Yılmaz…
11.- Uşak Milletvekili Dilek Akagün Yılmaz'ın, Uşak’ta
engelli vatandaşların yaşadığı sorunlara ve kara yollarının bakımsızlığına
ilişkin açıklaması
DİLEK AKAGÜN YILMAZ (Uşak) – Teşekkür
ederim Sayın Başkan.
Sayın Başkan, bugün Uşak’tan engelli
arkadaşlarımız bizi aradılar, her tarafın kar olması nedeniyle yürümekte
zorlandıkları ve engellerinin önüne bir de doğal engeller konulduğundan
bahsettiler ve kamuda öğrenciler için olan bu tatil sürecinin özel sektörde ve
kamuda bütün engelliler için olması gerektiğini, kendilerinin ikinci kez yine
düşüp bazı yerlerini sakatlamak gibi bir durumlarının söz konusu olabileceğini
belirttiler. Bunu buradan iletiyorum. Özel sektörde ve kamuda engellilerin kar
tatili ya da doğa engeli tatilini düzenlemek gerektiğini düşünüyorum. 
Diğer yönüyle de: Akşam saat birde
Uşak’tan bindim, saat dokuzda buradaydım. Yollar çok bakımsızdı, hiçbir şekilde
tuzlama dahi yoktu, büyük tehlikeler atlatarak geldik ki pek çok insan aynı
şekilde geldi. Kara yollarındaki bakım yetersizlikleri ve hiçbir şekilde önlem
alınmaması gerçekten bütün yurttaşlarımızı mağdur ediyor. Bunu da iktidarın
duyacağını umuyorum daha fazla kazaların olmaması açısından.
Teşekkür ederim Sayın Başkan.
BAŞKAN – Sayın Vural….
12.- İzmir Milletvekili Oktay Vural'ın, MHP Grubu
olarak, Kuzey Kıbrıs Türk Cumhuriyeti’nin kurucu Cumhurbaşkanı Rauf Denktaş’ın
ölümünün 3’üncü yıl dönümüne ve Mardin ile Şanlıurfa’da yaşanan elektrik
kesintilerinin yarattığı mağduriyetlere ilişkin açıklaması
OKTAY VURAL (İzmir) – Teşekkür ederim
Sayın Başkan.
Evet, bugün gerçekten, Türk devlet ve
siyaset adamı, “Toros Kurdu”, Kıbrıs mücahidi ve Kuzey Kıbrıs Türk
Cumhuriyeti’nin kurucu Cumhurbaşkanı Rauf Denktaş’ın 3’üncü ölüm yıl dönümü.
Kendisini rahmet ve minnetle anıyoruz Milliyetçi Hareket Partisi Grubu olarak,
mekânı cennet olsun.
Sayın Başkan, bir de bir konuyu ifade
etmek istiyorum burada sayın bakanlar varsa. Efendim, Mardin’in Dargeçit
ilçesinde köylerden vatandaşlar Milliyetçi Hareket Partisini arıyorlar, beni de
aradılar. Özellikle, kaç aydan beri elektriklerinin olmadığını, maalesef, bu
elektriklerden dolayı büyük bir zarar gördüklerini, sıkıntı içerisinde
olduklarını ifade ediyorlar. Bakan gözler olabilir ama gören gözlere ve
kulaklara buradan Mardin’in Dargeçit ilçesindeki köylerin durumunu aktarmayı
istiyorum. 
Ayrıca, tabii, Şanlıurfa’da da
ilçelerinde, köylerinde de bu sıkıntılar var. Bu konuda ivedi tedbirler
alınması konusunda da Hükûmeti uyardığımı ifade etmek istiyorum. 
Teşekkür ederim. 
BAŞKAN – Sayın Bostancı…
13.- Amasya Milletvekili Mehmet Naci Bostancı'nın, AK
PARTİ Grubu olarak, Kuzey Kıbrıs Türk Cumhuriyeti’nin kurucu Cumhurbaşkanı Rauf
Denktaş’ın 3’üncü ve Fazıl Küçük’ün 31’inci ölüm yıl dönümlerine ilişkin
açıklaması
MEHMET NACİ BOSTANCI (Amasya) – Sayın
Başkan, çok teşekkürler. 
AK PARTİ Grubu olarak, Kuzey Kıbrıs
Türk Cumhuriyeti ilk Cumhurbaşkanı Rauf Denktaş’a biz de Allah’tan rahmet
diliyoruz vefatının 3’üncü yılı dolayısıyla. 
Rahmetli, 1967 yılında bir kayıkla
Kıbrıs’a geçmiş, orada Rumların eline esir düşmüş, sonra Türkiye’nin
girişimleriyle kurtularak Kıbrıs’taki mücadele hayatına başlamıştı. Çok uzun
bir tarih. Oradaki Türk toplumunun hakları için mücadele eden insanların önderi,
lideri olarak önemli görevler yerine getirdi. 
Aynı zamanda, aynı davanın
liderlerinden Doktor Fazıl Küçük’ü de burada tekrar rahmetle anmak isterim
çünkü onun ölüm tarihi de 15 Ocak 1984’tür; ölümünün 31’inci yıl dönümüdür. 
Bu tür toplumsal ve ulusal davaların
çeşitli liderleri oluyor, onlar bayraklarını birbirlerine intikal ettiriyorlar.
Fazıl Küçük’ü, Rauf Denktaş’ı rahmetle anarken bu davaya hayatlarını vermiş
diğer şehitleri, emeğini alın terine akıtmış diğer insanları da burada hayırla
yâd etmek istiyorum. 
Saygılarımla. 
BAŞKAN – Gündeme geçiyoruz. 
Başkanlığın Genel Kurula sunuşları
vardır. 
Üç genel görüşme önergesi vardır, ayrı
ayrı okutuyorum: 
VI.- BAŞKANLIĞIN GENEL KURULA SUNUŞLARI
A) Genel Görüşme Önergeleri
1.- MHP Grubu adına Grup Başkan Vekilleri Mersin
Milletvekili Mehmet Şandır ile İzmir Milletvekili Oktay Vural’ın, büyük
şehirlerde artan şiddet ve asayiş olaylarının sebep ve sonuçları konularında
genel görüşme açılmasına ilişkin önergesi (8/18)
Türkiye Büyük
Millet Meclisi Başkanlığına
Büyük şehirlerde artan şiddet ve asayiş
olaylarının sebep ve sonuçlarının her yönüyle değerlendirilmesi için
Anayasa'nın 98 ve İç Tüzük’ün 101, 102 ve 103'ncü maddeleri uyarınca bir genel
görüşme açılmasını Milliyetçi Hareket Partisi Grubu adına arz ederiz.
Saygılarımızla.

 Mehmet Şandır Oktay
Vural
 Mersin İzmir Grup
Başkan Vekili Grup Başkan Vekili
Gerekçe: 
Büyük şehirlerde asayiş ve şiddet
olayları yıllar itibarıyla hızla artmaktadır.
2001-2003 döneminde büyük şehirlerde
işlenen suç sayılarına bakıldığında İstanbul'da 82.529, Ankara'da 30.887,
İzmir'de 22.482, Bursa'da 16.787, Antalya'da 14.667, Mersin’de 11.551 ve
Gaziantep ilinde 10.532 olduğu görülmektedir.
2003 yılı itibarıyla bakıldığı zaman
İstanbul, Ankara, İzmir, Bursa, Adana, Konya, Gaziantep, Antalya, Mersin
illerinde işlenen suçların toplamı, Türkiye genelinde işlenen 322.189 suçun
203.409'unu yani yüzde 63,1’ini teşkil etmektedir.
Yine, 2003 yılında 100 bin kişiye düşen
suç oranı Türkiye ortalaması 674 iken, Antalya’da 1.372, Mersin’de 1.072,
İstanbul’da 832, Ankara’da 816, İzmir’de 764’tür.
2010 yılı istatistik rakamları
incelendiğinde ise, büyük şehirlerdeki işlenen asayiş suçları ve oranlarının
İstanbul ilinde 2003 yılında 82.529 olan asayiş suç sayısının 174.122'ye,
Antalya’da 14.667’den 27.866'ya, Ankara'da 30.887’den 100.876’ya, İzmir’de
22.482’den 86.668'e, Mersin’de 11.551’den 36.181'e, Gaziantep’te 10.532’den
35.941'e yükseldiği görülmektedir. 2003-2010 yılları yaşanan büyük şehirlerin
nüfuslarındaki artışın bir hayli artan oranda olduğu görülmüştür.
Geçtiğimiz on yıllık AKP iktidarları
tarafından uygulanan sosyal, siyasal ve ekonomi politikaları büyük şehirlerdeki
şiddet olaylarının hızla artmasına neden olduğu görülmektedir.
AKP iktidarlarınca uygulanan ve üretime
dayanmayan büyüme politikaları sonucunda sağlıklı bir büyüme sağlanamamış,
sermayenin tabana yayılmaması nedeniyle de oluşan gelir dağılımındaki
adaletsizlik hem işsizliği hem de büyük şehirlere olan göçü artırmıştır. Artan
bu kontrolsüz göç, işsizlik, şiddet, hırsızlık, öldürme, yaralama, madde
kullanımı, kadına yönelik şiddet, intihar olaylarını tetiklemiştir.
Asayiş ve şiddet olaylarındaki artışlar
iktidarların yıpranma sürecinin de göstergesidir. Mevcut iktidar toplumsal
sorunlar karşısında gerçekçi çözümler üretememektedir. Sorunları çözülemeyen
insanlarımızın bir kısmı ise maalesef suça yönelmektedir.
Toplumda bireyi doğrudan etkileyen,
şahsa ve mala karşı işlenen suçların toplumda güvenlik endişesi oluşturmayacak
düzeye çekilmesi bir zorunluluktur. Suçun önlenmesi için yapılacak yatırımlar,
suçlunun yakalanması için harcanacak çabadan daha yararlı ve daha ucuz
olacaktır.
Asayiş olaylarının büyük şehirlerde
artmasının önemli nedenlerinden birisi de özellikle mala yönelik işlenen
suçlara verilen cezaların caydırıcı olmaktan çıkması olarak
değerlendirilebilir.
Hırsızlık yapan insanın tutuklanmaması
veya yeterince ceza almaması bu şahsı yüzlerce defa suç işlemeye
yönlendirmektedir. Hırsızlık malını satın alma veya satma cezalandırılmadığı
zaman da hırsızlık suçu teşvik edilmiş olmaktadır.
Asayiş olaylarının azaltılmasında
polisin imkân ve kabiliyetlerinin artırılması, polise direnme ve zarar vermenin
de daha ağır cezalandırılması düşünülmelidir.
Bu nedenle, terörün, hızlı ve çarpık
sanayileşmenin, kentleşmenin getirdiği işsizlik oranlarının, turizm
faaliyetlerinin, polis sayısının, karakol sayısının, boşanma oranlarının,
eğitim düzeyinin, madde bağımlılığı gibi faktörlerin suç oranları üzerindeki
etkisinin tespit edilmesi, ayrıca il düzeyinde suç yeri, suça etki eden faktörlerin
mekânsal ilişkileri millet meselelerinin çözüm yeri olan Türkiye Büyük Millet
Meclisi Genel Kurulunda tüm siyasi parti gruplarının katkı ve katılımlarıyla
mutlaka değerlendirilmelidir.
Büyük şehirlerde şiddet ve asayiş
sorunlarının en önemli nedenlerinden birisinin de AKP iktidarlarının terör
karşısındaki iradesiz ve teslimiyetçi tutumu olduğu, toplumun “yıkım
politikası” olarak adlandırdığı açılım politikalarının ve Hükûmetin taviz
politikasının da olduğu unutulmamalıdır.
2.- MHP Grubu adına Grup Başkan Vekilleri Mersin
Milletvekili Mehmet Şandır ile İzmir Milletvekili Oktay Vural’ın, ülkemizde
yabancı gerçek ve tüzel kişilere yapılan taşınmaz satışları konularında genel
görüşme açılmasına ilişkin önergesi (8/19)
Türkiye Büyük
Millet Meclisi Başkanlığına
"Ülkemizde yabancı gerçek ve tüzel
kişilere yapılan taşınmaz satışları" Anayasa'nın 98 ve İç Tüzük’ün 101,
102 ve 103'üncü maddeleri uyarınca bir genel görüşme açılmasını Milliyetçi
Hareket Partisi Grubu adına arz ederiz.
Saygılarımızla.

 Mehmet Şandır  Oktay
Vural 
 Mersin  İzmir
Grup Başkan Vekili Grup
Başkan Vekili
Gerekçe:
Ülkemizde yabancıların taşınmaz
edinmesini sağlayan ilk düzenleme, 22/12/1934 tarihli ve 2644 sayılı Tapu
Kanunu'yla gerçekleştirilmiş ve bu Kanunla yabancıların en fazla 30 hektara
kadar araziye sahip olabilmelerinin önü açılmıştır. 1984 ve 1986 yıllarında
çıkarılan ve taşınmaz edinmede karşılıklılık ilkesini kaldıran Kanunlar Anayasa
Mahkemesinin ilgili kararlarıyla, Anayasa'ya aykırılık ve karşılıklılık
ilkesinin uluslararası hukuku zedelediği gerekçeleriyle iptal edilmiştir.
Bundan sonra uzun süre bu konuyla
ilgili bir değişiklik yapılmamış, ancak Adalet ve Kalkınma Partisi İktidarının
2002 yılı seçimlerinin arkasından tek başına Türkiye'yi yönetmeye başlamasıyla
hemen yine benzer düzenlemeler kamuoyunun gündemine tekrar getirilmiş ve 2003
yılında 4875 ve 4916 sayılı kanunlarla yabancı yatırımcılara ait gerçek ve
tüzel kişilerin Türkiye'de taşınmaz edinmesi serbest bırakılmış, 442 sayılı Köy
Kanunu’nun 87'nci maddesiyle, Tapu Kanunu'nun en fazla 30 hektar sınırının yer
aldığı 36'ncı maddesi yürürlükten kaldırılmıştır. Bu düzenlemeler de öncekilere
benzer gerekçelerle Anayasa Mahkemesi tarafından 2005 yılında iptal edilerek bu
tehlikenin önü kapatılmıştır. AKP hükûmetleri tarafından 2005 yılından sonra
benzer girişimlerde bulunulmuş ancak Anayasa Mahkemesi bir türlü aşılamamıştır.
3 Temmuz 2008 tarihli ve 5782 sayılı
Kanun’la, yabancı uyruklu gerçek kişilerin merkez ilçe ve ilçeler bazında
uygulama imar planı ve mevzi imar planı sınırları içerisinde kalan toplam
alanların yüz ölçümünün yüzde 10'una kadar kısmında taşınmaz edinebilmeleri ve
tüzel kişiliğe sahip şirketlerin taşınmaz mülkiyeti edinebilmelerine imkân
tanınmıştır. 2008 yılındaki bu düzenlemenin ardından, özellikle turizm
bölgeleri başta olmak üzere ülkemizin kıyı kesimlerinde çok ciddi taşınmaz
satışları yapılmış ve yapılan bu satışlar sonunda ülkemizin önemli bir bölümü
yabancı gerçek ve tüzel kişilerin mülkiyetine geçirilmiştir. AKP hükûmetleri
döneminde yapılan taşınmaz satışlarının yaklaşık yüzde 80'i bu düzenlemeden
sonra gerçekleşirken, geriye kalan yüzde 20'si ise daha önceki yıllara aittir.
AKP hükûmetleri tarafından yürütülen
kötü ekonomi yönetimleri nedeniyle her geçen yıl büyüyen cari açığın
kapatılması amacıyla vatan topraklarının yabancılara satışına getirilen
kısıtlamaların kaldırılmasına yönelik düzenlemelere devam edilerek muhalefet
partilerinin ciddi itirazlarına rağmen en son 3/5/2012 tarihli ve 6302 sayılı
Kanun çıkartılmıştır. Bu Kanunla; Tapu Kanunu’nun bazı maddeleri
değiştirilerek, karşılıklılık ilkesi ile mesken ya da işyeri amacıyla mülk
edinebilme sınırları kaldırılarak yabancı gerçek kişilerin Bakanlar Kurulu
kararıyla 60 hektara kadar, yabancı şirketlerin ise sınırsız taşınmaz
edinebilmelerine imkân tanınmıştır.
Yapılan bu düzenlemenin ardından
yabancı gerçek veya tüzel kişilerin ülkemizde ne miktarlarda taşınmaz satın
aldıkları ve bu satışlardan ne miktarlarda gelir elde edildiği henüz
bilinmemektedir. Bu rakamların yüce Meclisle ve kamuoyuyla paylaşılarak AKP
hükûmetlerinin ülkeyi ne hâle getirdiği ortaya çıkarılmalıdır.
Yapılan bu düzenlemelerin ülkemizi
hangi tehlikelerin içine soktuğu ve Meclis gündemine getirilen ve sözde yeni
büyükşehirlerin kurulmasını öngören tasarıda yer alan hükümlerle birlikte
değerlendirildiğinde yeni tehlikelerin neler olabileceği bilinmek zorundadır.
Yukarıda açıklanan nedenlerle,
"Ülkemizde yabancı gerçek ve tüzel kişilere yapılan taşınmaz
satışları" hakkında "Genel Görüşme" açılması MHP Grubunca
gerekli görülmektedir.
3.- MHP Grubu adına Grup Başkan Vekilleri Mersin
Milletvekili Mehmet Şandır ile İzmir Milletvekili Oktay Vural’ın, 4+4+4 eğitim
sisteminin ortaya çıkardığı sorunlar konularında genel görüşme açılmasına
ilişkin önergesi (8/20)
Türkiye Büyük
Millet Meclisi Başkanlığına
4+4+4 eğitim sisteminin, ortaya
çıkardığı sorunları tartışmak, geçen sürenin incelenmesi ve alınması gereken
tedbir ve önlemler için ekli gerekçeler doğrultusunda Anayasa'nın 98 ve İç
Tüzük’ün 101, 102 ve 103'ncü maddeleri uyarınca bir Genel Görüşme açılmasını
Milliyetçi Hareket Partisi Grubu adına arz ederiz.
Saygılarımızla.

Mehmet Şandır  Oktay
Vural
 Mersin  İzmir
 Grup Başkan
Vekili  Grup Başkan Vekili
Gerekçe: 
Bir ülkenin gelişmişliği ile insan
yetiştirme düzeni arasında yakın bir ilişki vardır. Eğitim uzun vadeli bir iş
olup kurumsallaşma, süreklilik ve tutarlılık gerektirir. On yıllık AKP
iktidarında görev alan 3 bakan döneminde de “Reform yapıyoruz.” adı altında
eğitim sistemi defalarca altüst edilmiştir.
AKP iktidarı eğitim sistemini
“koy-kaldır”, “dene-yanıl”, “yap-boz” sistemine çevirmiştir. Son olarak devreye
giren 4+4+4 sistemi de aynı zihniyeti sürdürmenin sonucu olarak devreye
girmiştir.
4+4+4 sisteminin ortaya çıkaracağı
sorunlar ve çözüm imkânları üzerinde durulmamıştır. Âdeta “Kervan yolda
düzülür.” mantığıyla hareket edilmiştir.
Yeterli hazırlığı ve altyapısı olmayan,
eğitimle ilgili sendikaların görüşlerini dikkate almayan, sistemin ortaya
çıkaracağı sorunlar hesaplanmadan 4+4+4 eğitim sistemi yürürlüğe konmuştur.
Milli Eğitim Bakanlığı eğitimde bu
yapısal dönüşüm programını öngörmüş, insan kaynaklarını da buna uymaya
zorlamıştır. İnsan odaklı olmayan bu mekanik sistem eğitimde; 
- Öğretmenler,
- Yöneticiler ve yardımcı personel,
- Veliler,
- Fiziki yapı,
yönünden telafisi imkânsız
olumsuzluklara ve sorunlara neden olmuştur.
4+4+4 sisteminin öğretmenler yönünden
ortaya çıkardığı sorunlar
1) Sistem en büyük zararı sınıf
öğretmenlerine vermiştir. Sınıf öğretmenlerince okutulan beş yıllık 1’inci
kademe (İlkokul) eğitiminin dört yıla inmesiyle mevcut öğretmenlerin yüzde
20'si norm kadrosu fazlası durumuna düşmüştür. Bakanlık 29.103 sınıf öğretmenin
norm kadro fazlası olduğunu açıklamıştır.
Millî Eğitim Bakanlığı, norm kadro
fazlası durumuna düşürdüğü öğretmen sorunlarını çözmek için mezuniyet alanına,
varsa yan alana, bunlar yoksa zihinsel engelliler sınıf öğretmenliği alanına ya
da teknoloji-tasarım alanına kaydırmıştır.
Böylece, yan alanı sınıf öğretmeni
olanlardan bu alana 18 bin öğretmen, yan alanı olmayan öğretmenlerden 5 bini de
teknoloji-tasarım öğretmenliğine atanmıştır. 20 bin öğretmen branş
değiştirmiştir. Toplam 42 bin öğretmen alan değiştirmiştir.
2) Millî Eğitim Bakanlığının 2010-2014
Stratejik Planı’nda okul öncesi eğitimde okullaşma oranının yüzde 33'ten yüzde
70'in üzerine çıkarılması hedef olarak alınmıştı. Okul öncesi eğitimin 2013
yılında bütün illerde zorunlu hâle getirilmesi amacıyla pilot illerde zorunlu
tutulması uygulaması başlatılmıştı. Yeni sistemle bu uygulamadan vazgeçilmiş,
böylece okul öncesi öğretmenler istihdam yönünden mağdur konuma düşürülmüştür.
3)  4+4+4 eğitim sisteminin mağdur
ettiği kesimlerden birisi de branş öğretmenleridir. Branş öğretmenlerinin görev
yaptıkları ilköğretim okullarının ortaokula dönüşmesiyle birlikte kurumlardaki
norm düşmesi nedeniyle bulundukları kurumlardan ortaokullara atanmışlardır. Bu,
branş öğretmenlerinin mağduriyetlerine ve yerleşik düzenlerinin bozulmasına
neden olmuştur.
4)  Norm kadro yönetmeliğine göre,
ilköğretim kurumlarında -öğrenci sayısı 250 ve üstü için- her birine bir rehber
öğretmen normu veriliyordu. Yeni sistemle okulların dönüşmesiyle birlikte aynı
binada eğitim verecek olan -ilkokul ve ortaokullarda- rehber öğretmenlerin
kadroları ortaokullara aktarılmıştır.
Okula rehber öğretmen normu verilirken
daha önce 8’inci sınıf için 250 sayısı ölçü olarak alınırken, yeni sistemle
sadece 5-8’inci sınıflar yani ortaokul kısmında öğrenci sayısının 250 olması
gerekiyor.
Okulda 250'den fazla öğrenci olmasına
karşın rehber öğretmen normu verilirken yalnızca ilkokul ya da ortaokul öğrenci
sayısı ölçü olarak alınıyor. Bu durumda rehber öğretmen norm fazlası ortaya
çıkmaktadır.
Sistemin Yöneticiler ve yardımcı
personel yönünden ortaya çıkardığı sorunlar:
1)  İlköğretim okullarından bir kısmı
ya ilkokul ya da ortaokula dönüştürülmüştür. Bu dönüşüm sırasında öğrenci
sayısında meydana gelen azalma ile birlikte hem müdür hem de müdür yardımcılığı
normlarından düşüş yaşanmıştır.
2) Yeni sistem
nedeniyle okulların ilk ve ortaokul olarak yeniden yapılanmasıyla öğrencilerin
pek çoğu ikametgâh adresinden uzak yerlerde okullarla ilişkilendirilmiş ve
ulaşım zorlukları yaşamak zorunda kalmışlardır.
Fiziki yapı yetersizliği yönünden
ortaya çıkan sorunlar:
1) 4+4+4 sisteminin uygulamaya
sokulmasıyla birlikte birçok okulda fiziki yetersizlikler sebebiyle ikili
öğretime geçilmek zorunda kalınmıştır.
2)  Yeni sistemle okula başlama yaşı
60-66 ay aralığına çekilmiştir. Okula kayıt yaptıran öğrenci sayısı artarken
fiziki kapasite aynı oranda artırılamamıştır. Bu durum kalabalık sınıfların
oluşmasına neden olmuştur.
4+4+4 eğitim sisteminin ortaya
çıkardığı devasa sorunlar karşısında genel görüşme açılması sorunların çözümüne
büyük katkı sağlayacaktır.
BAŞKAN – Bilgilerinize sunulmuştur.
Önergeler gündemdeki yerlerini alacak
ve genel görüşme açılıp açılmaması konusundaki ön görüşmeler sırası geldiğinde
yapılacaktır. 
Enerji ve Tabii Kaynaklar Bakanı Sayın
Taner Yıldız hakkında verilmiş bir gensoru önergesi vardır. 
Şimdi okutacağım gensoru önergesi 500
kelimeden fazla olduğu için önergenin özeti okunacaktır, ancak önergenin tam
metni tutanak dergisine eklenecektir. 
B) Gensoru Önergeleri
1.- Ankara Milletvekili Bülent Kuşoğlu ve 21
milletvekilinin; Soma maden sahasında redevans ve hizmet alım sözleşmeleriyle
çalışan firmaları kolladığı, bu firmalara işlerin ihalesiz ve usulsüz
verilmesini sağladığı iddiasıyla Enerji ve Tabii Kaynaklar Bakanı Taner Yıldız
hakkında bir gensoru açılmasına ilişkin önergesi (11/42) (x)
Türkiye Büyük
Millet Meclisi Başkanlığına
Enerji ve Tabii Kaynaklar Bakanı Taner
Yıldız hakkında Anayasa'nın 98 ve 99'uncu maddeleri ve TBMM İçtüzüğünün
106'ıncı maddeleri uyarınca gensoru açılması için gereğini arz ve talep ederiz.
 Bülent Kuşoğlu Turgut
Dibek Ömer Süha Aldan
 Ankara Kırklareli Muğla

 Doğan Şafak Haluk
Eyidoğan Engin Özkoç
 Niğde İstanbul Sakarya

 Ali İhsan Köktürk Gürkut
Acar Ali Rıza Öztürk
 Zonguldak Antalya Mersin

 Ayşe Nedret Akova İhsan
Kalkavan Musa Çam
 Balıkesir Samsun İzmir

 
 Haydar Akar Mehmet
Hilal Kaplan Ensar Öğüt
 Kocaeli Kocaeli Ardahan

 Sinan Aygün Malik
Ecder Özdemir Melda Onur
 Ankara Sivas İstanbul

 Kadir Gökmen Öğüt Dilek
Akagün Yılmaz Muharrem Işık
 İstanbul Uşak Erzincan

 Nurettin Demir
 Muğla
Özet:
Soma'da 13 Mayıs 2014 tarihinde 301
kişinin ölümüyle sonuçlanan facia, ilgili kurumlar olan Türkiye Kömür
İşletmeleri Genel Müdürlüğü ve Enerji ve Tabii Kaynaklar Bakanlığı
yetkililerinin hata, ihmal, usulsüzlük ve yolsuzluklarını da birçok sorunlu
konu yanı sıra gündeme getirmiştir.
Facianın gerçekleştiği Soma Maden
sahasında TKİ Genel Müdürlüğü’nün sözleşme yaptığı 2 firma vardır. Bunlar
rödovans ve hizmet alım sözleşmeleri ile çalışan İmbat A.Ş ve Soma A.Ş'dir.
İmbat A.Ş. ve Soma A.Ş. ile başlangıçta
yapılan sözleşmeler mevzuata uygun, sorun taşımayan sözleşmeler olmuş fakat
2013'e gelindiğinde her 2 firmaya da eski işlerden daha büyük işler ihalesiz ve
Yönetim Kurulu kararı olmaksızın verilmiştir. Kasıtlı görünen bu işlemlerle her
2 firmaya peşkeş çekilen tutar yani yapılan yolsuzluk tutarı minimum 4 milyar
liradır.
Türkiye Kömür İşletmeleri Genel Müdürlüğünce
gerçekleştirilen bu hukuksuz ve sonuçta kamuyu zarara sokan, belli kişileri
kollayan işlemlerde sorumlu; ilgili bürokratlar olduğu kadar, ilgili bakan olan
Enerji ve Tabii Kaynaklar Bakanı Taner Yıldız'dır. Hatta konu aylar önce kendi
bilgisine sunulduğunda özellikle firmaları ve ilgili bürokratları kollayan,
yapılan işlemleri sahiplenen tavrıyla, işlemlerin kendi onayı dâhilinde
yapıldığını ihsas ederek birinci derece sorumlu durumda olduğunu göstermiştir.
TKİ Genel Müdürlüğünün ihalesiz ve
Yönetim Kurulu kararı olmaksızın verdiği işlerin değeri makul ve asgari bir
hesaplamaya göre Soma AŞ'de on yıllık süre uzatımı karşılığı 1,6 milyar TL,
İmbat AŞ'de ise on üç yıllık süre uzatımı karşılığı 2,5 milyar TL olarak
dikkate alındığında 4 milyar TL'yi aşmaktadır. Bu kadar büyük meblağlı işlerin
kamuda mevzuata uygun olmadan verilmesinin ne anlama geldiğini ve nasıl
sonuçlar yarattığını ve yaratacağını deneyimli bir Bakan olarak çok iyi bilmesi
gerekir iken, Enerji ve Tabii Kaynaklar Bakanı Taner Yıldız'ın böyle bir durum
ortaya çıktığında ve uyarıldığında dahi tam tersine TKİ Genel Müdürlüğü
yetkililerinin ve firmaların hamisi rolünü üstlenmesi açıkça görevin kötüye
kullanımıdır.
Bakan Yıldız, bu kadar büyük bir
hukuksuzluk ve yolsuzluk olayının başmüsebbibidir. Medyanın taranmasından da
anlaşılacağı üzere bu 2 firmaya yönelik özel söylemleri, sempatisi ve kollaması
vardır, bakan yetkisini bu konuda olumlu olarak kullanmamış, istismar etmiştir.
Enerji ve Tabii Kaynaklar Bakanı Taner
Yıldız hakkında Anayasa'nın 98 ve 99'uncu maddeleri ve TBMM İçtüzüğü’nün
106'ncı maddeleri uyarınca gensoru açılması için gereğini arz ve talep ederiz.
BAŞKAN – Bilgilerinize sunulmuştur. 
Gensorunun gündeme alınıp alınmayacağı
hususundaki görüşmenin günü daha sonra Danışma Kurulu önerisiyle
belirlenecektir. 
C) Duyurular
1.- Başkanlıkça, Kadın Erkek Fırsat Eşitliği ile İnsan
Haklarını İnceleme Komisyonlarında siyasi parti grubu mensubu olmayan
milletvekillerine düşen birer üyelik için aday olmak isteyen siyasi parti grubu
mensubu olmayan milletvekillerinin yazılı olarak müracaat etmelerine ilişkin
duyurusu
BAŞKAN – Sayın milletvekilleri, Kadın
Erkek Fırsat Eşitliği ve İnsan Haklarını İnceleme Komisyonlarında siyasi parti
grubu mensubu olmayan milletvekillerine de birer üyelik düşmektedir. Bu
komisyonlara aday olmak isteyen, siyasi parti grubu mensubu olmayan
milletvekillerinin 19 Ocak 2015 Pazartesi günü saat 18.00’e kadar Türkiye Büyük
Millet Meclisi Başkanlığına yazılı olarak müracaat etmelerini rica ediyorum. 
Türkiye Büyük Millet Meclisi Başkanlığının
iki tezkeresi vardır, ayrı ayrı okutup oylarınıza sunacağım. 
D) Tezkereler
1.- Türkiye Büyük Millet Meclisi Başkanlığının,Türkiye
Büyük Millet Meclisi Başkanı Cemil Çiçek başkanlığındaki bir heyetin Fransa
Ulusal Meclisi Başkanı Claude Bartolone’nin vaki davetine icabet etmek üzere
Fransa’ya resmî bir ziyarette bulunmasına ilişkin tezkeresi (3/1681)
07/01/2015
Türkiye Büyük
Millet Meclisi Genel Kuruluna
Türkiye Büyük Millet Meclisi Başkanı
Cemil Çiçek Başkanlığındaki heyetin; Fransa Ulusal Meclisi Başkanı Claude
Bartolone'nin vaki davetine icabet etmek üzere Fransa'ya resmî ziyarette
bulunması hususu, 28/3/1990 tarihli ve 3620 sayılı Türkiye Büyük Millet
Meclisinin Dış İlişkilerinin Düzenlenmesi Hakkında Kanun'un 6'ncı maddesi uyarınca
Genel Kurulun tasviplerine sunulur.
 
Cemil Çiçek
 
Türkiye Büyük Millet Meclisi 
 
Başkanı 

BAŞKAN – Tezkereyi oylarınıza
sunuyorum: Kabul edenler… Kabul etmeyenler… Kabul edilmiştir. 
Diğer tezkereyi okutuyorum:
2.- Türkiye Büyük Millet Meclisi Başkanlığının, Türkiye
Büyük Millet Meclisi Başkanı Cemil Çiçek ve beraberindeki bir heyetin 25-27
Ocak 2015 tarihleri arasında Prag’da düzenlenecek olan uluslararası konferansa
katılmak üzere Çek Cumhuriyeti’ne ziyarette bulunmalarına ilişkin tezkeresi
(3/1682)
09/01/2015
Türkiye Büyük
Millet Meclisi Genel Kuruluna
Türkiye Büyük Millet Meclisi Başkanı
Sayın Cemil Çiçek ve beraberindeki heyetin, 25-27 Ocak 2015 tarihleri arasında
Prag'da düzenlenecek olan uluslararası konferansa katılmak üzere Çek
Cumhuriyetine ziyarette bulunmaları hususu Türkiye Büyük Millet Meclisi'nin Dış
İlişkilerinin Düzenlenmesi Hakkında 3620 sayılı Kanun'un 9’uncu maddesi
uyarınca Genel Kurulun tasviplerine sunulur.
 
Cemil Çiçek
 
Türkiye Büyük Millet Meclisi 
 
Başkanı
BAŞKAN – Tezkereyi oylarınıza
sunuyorum: Kabul edenler… Kabul etmeyenler… Kabul edilmiştir. 
Şimdi Danışma Kurulunun bir önerisi
vardır, okutup işleme alacağım ve oylarınıza sunacağım.
VII.- ÖNERİLER
A) Danışma Kurulu Önerileri
1.- Danışma Kurulunun, gündemin “Kanun Tasarı ve
Teklifleri ile Komisyonlardan Gelen Diğer İşler” kısmında bulunan 675, 672,
676, 565, 387 ve 335 sıra sayılı Kanun Tasarılarının bu kısmın sırasıyla 5, 6,
7, 8, 9 ve 10 uncu sıralarına alınmasına ve diğer işlerin sırasının buna göre
teselsül ettirilmesine; Genel Kurulun 14 Ocak 2015 Çarşamba günkü birleşiminde
sözlü soruların görüşülmemesine; 675 ve 672 sıra sayılı Kanun Tasarılarının İç
Tüzük’ün 91’inci maddesine göre temel kanun olarak bölümler hâlinde görüşülmesine
ilişkin önerisi 
Danışma Kurulu
Önerisi
Tarih:
13/01/2015
Danışma Kurulunun 13/01/2015 Salı günü,
bugün, yaptığı toplantıda aşağıdaki önerilerin Genel Kurulun onayına sunulması
uygun görülmüştür. 
 
Cemil Çiçek
 
Türkiye Büyük Millet Meclisi
 
Başkanı 
 Mehmet Naci Bostancı  Engin
Altay 
Adalet ve Kalkınma Partisi
Grubu Cumhuriyet Halk Partisi Grubu 
 Başkan Vekili  Başkan
Vekili
 Yusuf Halaçoğlu  İdris
Baluken 
Milliyetçi Hareket Partisi Grubu 
Halkların Demokratik Partisi Grubu
 Başkan Vekili  Başkan
Vekili 

Öneriler:
Gündemin "Kanun Tasarı ve
Teklifleri ile Komisyonlardan Gelen Diğer İşler" kısmında bulunan 675,
672, 676, 565, 387 ve 335 sıra sayılı kanun tasarılarının bu kısmın sırasıyla
5, 6, 7, 8, 9 ve 10 uncu sıralarına alınması ve diğer işlerin sırasının buna
göre teselsül ettirilmesi,
Genel Kurulun 14 Ocak 2015 Çarşamba
günkü birleşiminde sözlü soruların görüşülmemesi, 675 ve 672 sıra sayılı kanun
tasarılarının İç Tüzük’ün 91’inci maddesine göre temel kanun olarak görüşülmesi
ve bölümlerinin ekteki cetveldeki şekliyle olması önerilmiştir.




675 Sıra Sayılı
Perakende Ticaretin Düzenlenmesi Hakkında Kanun Tasarısı
(1/974)




BÖLÜMLER


BÖLÜM
  MADDELERİ


BÖLÜMDEKİ MADDE SAYISI




1. BÖLÜM


1 ila
  13’üncü maddeler


13




2. BÖLÜM


14 ila 27’nci maddeler 
(Geçici 1 inci madde dâhil)


15




TOPLAM
  MADDE SAYISI


28







672 Sıra Sayılı
Milli Mayın Faaliyet Merkezi
  Kurulmasına İlişkin Kanun ile Bazı Kanunlarda Değişiklik Yapılmasına Dair
  Kanun Tasarısı
(1/996)




BÖLÜMLER


BÖLÜM
  MADDELERİ


BÖLÜMDEKİ MADDE SAYISI





1. BÖLÜM



1 ila
  29’uncu maddeler



29




2. BÖLÜM


30 ila 58’inci maddeler (Çerçeve
  34’üncü maddeyle ihdas olunan 70/A ve 70/B
maddeler dâhil)


30




3. BÖLÜM


59 ila 87’nci maddeler (Çerçeve 80’inci maddeyle ihdas
  olunan Ek Madde 2 ve Ek Madde 3 dâhil) 



30




4. BÖLÜM


88 ila 114’üncü maddeler (Çerçeve 88’ inci maddeyle ihdas
  olunan Ek Madde 2 ve Ek Madde 3 ile Çerçeve 100’üncü maddeye ihdas olunan Ek
  Madde 3 ve Ek Madde 4 ve Geçici 1 inci madde dâhil)


30




TOPLAM MADDE SAYISI


119




BAŞKAN – Danışma Kurulu önerisini
oylarınıza sunuyorum: Kabul edenler… Kabul etmeyenler… Kabul edilmiştir.
İç Tüzük’ün 37’nci maddesine göre
verilmiş bir doğrudan gündeme alınma önergesi vardır, okutup işleme alacağım ve
oylarınıza sunacağım.
VI.- BAŞKANLIĞIN GENEL KURULA SUNUŞLARI (Devam)
E) Önergeler
1.- İstanbul Milletvekili Umut Oran’ın, (2/1601) esas
numaralı Kimyasal Gösteri Kontrol Ajanlarının Kamu Kurumları Tarafından
İthalatının ve Kullanımının Yasaklanmasına Dair Kanun Teklifi’nin doğrudan
gündeme alınmasına ilişkin önergesi (4/226)
Türkiye Büyük
Millet Meclisi Başkanlığına
(2/1601) esas numaralı kanun teklifim,
Başkanlığınızca komisyona havale edildiği tarihten itibaren kırk beş gün
geçtiği halde ilgili komisyonca görüşülüp sonuçlandırılmamıştır.
Türkiye Büyük Millet Meclisi İçtüzüğü’nün
37'nci maddesi uyarınca kanun teklifimin doğrudan Genel Kurul gündemine
alınması için gereğini arz ve talep ederim.
 Umut
Oran
 İstanbul
BAŞKAN – Teklif sahibi İstanbul
Milletvekili Sayın Umut Oran, buyurunuz. (CHP sıralarından alkışlar)
UMUT ORAN (İstanbul) – Sayın Başkan,
yüce Meclisi saygıyla selamlıyorum. 
Ben de rahmetli Rauf Denktaş’ı saygıyla
anıyorum.
Bugün, bir demokrasi ayıbını gündeme
taşımak istiyorum. Metin Lokumcu, 2011’de önceki Başbakanın Hopa mitingi
sırasında protestolarda yaşamını yitirdi; ölüm nedeni biber gazı. Çayan Birben,
Yalova; yine polisin sıktığı biber gazıyla yaşamını yitirdi; ölüm nedeni biber
gazı. Mehmet İstif, Gezi eylemlerinde Mersin’de polisin 40 metreden ağzına
direkt olarak sıkmış olduğu biber gazıyla dil kökü kanseri oldu, yaşamını
yitirdi; ölüm nedeni biber gazı. 
Sayın milletvekilleri, 2006-2014, tam 8
genç biber gazından öldü, 146 genç yaralandı. Türk Tabipleri Birliğine göre,
sadece Gezi Parkı eylemleri sırasında 60’ı ağır, tam 8 bin kişi yaralandı, tam
104 kişi kafa travması geçirdi, 11 kişi gözünü kaybetti, 8 kişi biber gazı
nedeniyle -biber gazı nedeniyle, bir daha altını çizerek söylüyorum- yaşamını
yitirdi. Gezi Parkı eylemlerinde tam 150 bin biber gazı kullanıldı. O kadar
büyük bir rakam ki bu baktığınız zaman, emniyet yetkilileri o sene stokları
bitirip örtülü ödenekten yeniden alım yapmak zorunda kaldılar. Biber gazının
birçok olumsuzlukları var. Bunlar bildiklerimiz, işte gözlerde yanma yapıyor,
yaşarma yapıyor, geçici körlük yapıyor, ciltte birtakım arazları oluyor,
öksürük, nefes darlığı. Birçok biber gazının olumsuz etkileri var ve kişi
yaklaşık otuz dakika, kırk dakika etkisiz hâle geliyor. 
Farklı bir boyuttan da baktığımız
zaman, 2002 ile 2012 yılları arasında, yani on yıllık sürede ithalatla 600 ton
biber gazı Türkiye’ye getirilmiş; 21,5 milyon dolar para ödenmiş, aşağı yukarı
on yılda. Buraya dikkatinizi çekmek istiyorum. Sadece bu sene 2015’le ilgili
yapılan ihale -ithalat yeri Kore- bedeli 25 milyon dolar. Yani neredeyse son on
iki yılda alınanın, hemen hemen ondan fazla miktarda 2015’te planlanmış ve
ihaleye çıkmış. 
Gezi Parkı eylemlerinde -biraz evvel
söylemiştim- 150 bin biber gazı kullanılırken bu yıl 1 milyon 900 bin adet
kullanılması planlanıyor. Şimdi, böyle bir on yılla mukayese ettiğiniz zaman,
yani planlanan şey daha fazla şiddet daha fazla insanların canının yanması.
Geçen hafta sonu Türk Tabipleri Birliği
bir çalışma yaptı. 150 sayfalık bir raporları var. Ben de raporu okudum. Ve
raporun sonunda, sonuç bildirgesinde, biber gazının yasaklanmasını talep
ediyorlar ve teklif ediyorlar. Çünkü bütün ölüm ve yaralanmalara baktığınız
zaman sonuçlar vahim. Yani biraz evvel söylediğim bildiğimiz birtakım
olumsuzluklar var ama aynı zamanda da ölüme yol açtığı, kalp durması, kalp
krizine yol açtığı, kansere yol açtığına kadar giden sonuçlar var. Dünya artık
bunu yasaklıyor. 
Bakın, Fransa’da bir eylemci hayatını
kaybetti. Kasım ayından itibaren Fransa’da biber gazı yasaklandı. Yargıtay
kararları var, Avrupa İnsan Hakları Mahkemesi kararları var, Anayasa’mızın
56’ncı maddesi var, birçok konu var.
Ben, değerli milletvekillerinin, bizim
demokrasi ölçümüzün bir ülkedeki TOMA ve biber gazı kapsülleriyle ters orantılı
olmalıdır diye düşündüğünü tahmin ediyorum. 
Sizlerin de aranızda doktor var, eczacı
var, Mecliste yapmış olduğunuz yeminler var, Hipokrat yemini var. Dolayısıyla,
ben, bu teklif verileli bir buçuk yıl geçmiş olmasına rağmen -tabii ki ateş
düştüğü yeri yaktı, ölen öldü, olan oldu ama- bu demokrasi ayıbına Türkiye
Büyük Millet Meclisinin artık son vermesi gerektiğini saygılarınıza sunuyorum.
(CHP sıralarından alkışlar) 
BAŞKAN – Teşekkür ederim.
İstanbul Milletvekili Sayın Süleyman
Çelebi…
Buyurunuz. (CHP sıralarından alkışlar) 
SÜLEYMAN ÇELEBİ (İstanbul) – Sayın
Başkan, değerli arkadaşlar; ben de hepinizi saygıyla, sevgiyle selamlıyorum.
İstanbul Milletvekili Umut Oran arkadaşımızın verdiği yasa teklifi üzerinde söz
almış bulunuyorum. 
Aslında, önemli değerlendirmeleri bu
Mecliste paylaştı. Dinliyoruz tabii fakat bunların hepsini es geçiyoruz. Bu
gaza en çok muhatap kalmış bir insan olarak bu kürsüden ifade ediyorum ve daha
önce… 
Gaza gelmiş de değilim yani Sayın
Başkan, gaza gelmiş değilim, merak etmeyin. 
Bir ülke düşünün, yani emniyet müdürü
resmî sitesinde kimyasal sarf maddesi ihalesi çıkartıyor ve diyor ki: “Benim şu
kadar gaza ihtiyacım var.” Gaza gelmişler onlar da ve bugün aslında yaşanan,
biraz önce rakamları verilen Gezi eylemlerinde, diğer eylemlerde, ölümcül
olayların birçoğunda verilen bu gazın etkisinin ne kadar öldürücü olduğu ortaya
çıkmıştır. Bunlar bilimsel olarak da kanıtlanmıştır. Ayrıca, yaralıların ne
kadar yoğunlaştığı bu dönemde bir kez daha bilimsel olarak ortaya çıkmış ve
sayıları biraz önce ifade edildiği için yeniden sizleri sayılara boğmayacağım
ama burada özellikle biz bu konuda soru sorduk emniyet müdürlüğünün bu sarf
maddesiyle ilgili düzenlemesine. TOMA’lardaki suya insan yaşamını tehdit ettiği
tescillenmiş “corrosive” adlı bir madde konulmuş ve bu dönemde bu maddeye maruz
kalanların vücudunda ciddi hasarlar olduğunu defalarca ifade ettik ve bununla
ilgili yanıtlar istedik. Bunun cevapları bize gelmiş değil. 
Şimdi, daha
önemlisi değerli arkadaşlarım, Gezi eylemleri esnasında Avrupa’da yasak,
ölümcül etkisi olan bizmut kapsülleri atılan FN-303 silahının kullanıldığı
emniyet tarafından da kabul edildi. Yani “Bunlar aslında öldürücü silah
malzemesi.” diye emniyet de kabul ediyor. 
Şimdi, bu çok yaygınlaştı. Bakın, en
temel haklarını kullanmak isteyen örgütler temel taleplerini meydana çıkıp
bunları söylediklerinde hemen baskı olarak işleme giren uygulama onları gazla,
tazyikli suyla oradan bir an önce yok etmek. Bunu geçen hafta yaşadım. Yani 3-4
önemli eylem yapılmaya çalışıldı, Türkiye'nin en önemli mimar mühendisler odası
kendileriyle ilgili bir yasa teklifine bir tepkiyi basın açıklaması olarak
yapmak istediler daha geçen hafta, gaza boğuldu Kızılay Meydanı. Yalnız onlara
sıkılmıyor bu gaz; bu gaz Türkiye halkına sıkılıyor, bu gaz bütün vatandaşları
ve yurttaşları etkiliyor. 
Dolayısıyla, arkadaşlar, bunu savunmak
insani değil. Yani insan ölümüne neden olacak, insan ölümüne kadar vardıracak
bir gazı savunmak insani değil, ahlaki değildir değerli arkadaşlarım. İkinci
olay: Yine, bu gazdan yaralanma nedeniyle sakat kalmalarına neden olan bu gazı
hâlen savunmak, hâlen ihaleleri çoğaltmak, tonlarca gaz yığmak doğru değil. 
Bunun bir tek nedeni var; demokratik
tepkilerini koyanları susturmaya yönelik bir proje bu, bu projenin özü bu.
Aslında devletin yapması gereken, demokratik tepkilerini koyan yurttaşlarımızın
bir saldırıya uğramaması gerekiyor, o saldırının önlenmesi gerekirken,
vatandaşları koruması gerekirken, tam tersi, devlet eliyle onlar gazlanıyor,
coplanıyor, dayaktan geçiriliyor. 
Dolayısıyla, bu sorunun çözümü
konusunda verilmiş olan bir yasa teklifidir. Bu yasa teklifini herkesin bir kez
daha dikkate almasını diliyorum. Hani bir söz var, bu konuda defalarca ifade
edilmiştir, bu sloganlara da çevrilmiştir, “Sık bakalım, sık bakalım!” diyen
sloganlara karşı biz de “Sıkma bakalım artık.” diyoruz veyahut da “’Sıkma
bakalım’ı hayata geçirecek önlemleri alalım.” diyoruz. 
Hepinize teşekkür ediyorum, saygılar
sunuyorum. (CHP sıralarından alkışlar) 
BAŞKAN – Teşekkür ederim. 
Önergeyi oylarınıza sunuyorum…
ADİL ZOZANİ (Hakkâri) – Karar yeter
sayısı…
BAŞKAN – Kabul edenler… Kabul
etmeyenler… Karar yeter sayısı yoktur. 
Birleşime on dakika ara veriyorum. 
Kapanma Saati:
16.28
ÜÇÜNCÜ OTURUM
Açılma Saati: 16.41
BAŞKAN: Başkan Vekili Meral AKŞENER
KÂTİP ÜYELER:
Fehmi KÜPÇÜ (Bolu), İsmail KAŞDEMİR (Çanakkale)
----0----
BAŞKAN – Sayın milletvekilleri, Türkiye
Büyük Millet Meclisinin 41’inci Birleşiminin Üçüncü Oturumunu açıyorum.
İstanbul Milletvekili Sayın Umut
Oran’ın 2/1601 esas numaralı Kanun Teklifi’nin İç Tüzük’ün 37’nci maddesine
göre doğrudan gündeme alınması önergesinin oylamasında karar yeter sayısı
bulunamamıştı.
Şimdi önergeyi tekrar oylarınıza
sunacağım ve karar yeter sayısı arayacağım: Kabul edenler… Kabul etmeyenler…
Kabul edilmemiştir. Karar yeter sayısı vardır.
Gündemin “Seçim” kısmına geçiyoruz.
VIII.- SEÇİMLER
A) Komisyonda Açık Bulunan Üyeliklere Seçim
1.- İnsan Haklarını İnceleme Komisyonunda açık bulunan
üyeliğe seçim
BAŞKAN – İnsan Haklarını İnceleme
Komisyonunda boşalan ve Halkların Demokratik Partisi Grubuna düşen 1 üyelik
için Van Milletvekili Sayın Kemal Aktaş aday gösterilmiştir, oylarınıza
sunuyorum: Kabul edenler… Kabul etmeyenler… Kabul edilmiştir.
B) Komisyonlara Üye Seçimi
1.- (10/124, 226, 320, 321, 336, 601, 637, 958, 1055,
1126, 1127, 1128, 1129, 1130, 1131, 1132, 1133, 1134, 1135, 1136, 1137, 1138,
1139, 1140, 1141, 1142, 1143, 1144, 1145, 1146, 1147 ve 1148) esas numaralı
Meclis Araştırması Komisyonuna üye seçimi
BAŞKAN – Kadına yönelik şiddetin
sebeplerinin araştırılarak alınması gereken önlemlerin belirlenmesi amacıyla
kurulan meclis araştırması komisyonuna üye seçimi yapılacaktır. Komisyon
üyelikleri için siyasi parti gruplarınca gösterilen adayların listesini okutup
oylarınıza sunacağım.
Kadına Yönelik
Şiddetin Sebeplerinin Araştırılarak Alınması Gereken Önlemlerin Belirlenmesi
Amacıyla Kurulan Meclis Araştırması Komisyonu Üyelikleri Aday Listesi 
(10/124, 226,
320, 321, 336, 601, 637, 958, 1055, 1127, 1128, 1126, 1137, 1136, 1135, 1133,
1132, 1130, 1129, 1131, 1134, 1138, 1139, 1140, 1141, 1142, 1144, 1143, 1145,
1147, 1146 ve 1148)

Adı Soyadı Seçim
Çevresi
AK PARTİ (10)
Mehmet Kerim Yıldız Ağrı
Nurcan Dalbudak Denizli
Sermin Balık Elâzığ
Derya Bakbak Gaziantep
Alev Dedegil İstanbul
İsmet Uçma İstanbul
Sevde Bayazıt Kaçar Kahramanmaraş
Vural Kavuncu Kütahya
Murat Göktürk Nevşehir
Gülşen Orhan Van
CHP (4)
Sedef Küçük İstanbul
Binnaz Toprak İstanbul
Hülya Güven İzmir
Candan Yüceer Tekirdağ
MHP (2)
Ahmet Duran Bulut Balıkesir
Ruhsar Demirel Eskişehir
HDP (1)
Nursel Aydoğan Diyarbakır
BAŞKAN – Okunan listeyi oylarınıza
sunuyorum: Kabul edenler… Kabul etmeyenler… Kabul edilmiştir. 
Sayın milletvekilleri, Meclis
araştırması komisyonuna seçilmiş bulunan sayın üyelerin 13 Ocak 2015 Salı günü
(bugün) saat 18.00’de Ana Bina 1’inci Kat 427 Numaralı Meclis Araştırması ve
Soruşturması Komisyonları Toplantı Salonu’nda toplanarak başkan, başkan vekili,
sözcü ve kâtip seçimini yapmalarını rica ediyorum. Komisyonun toplantı gün ve
saati ayrıca plazma ekrandan ilan edilmiştir. 
2.- (10/34, 55, 679, 801, 904, 1091, 1092, 1093, 1094,
1095, 1096, 1097, 1098, 1099, 1100, 1101, 1102, 1103, 1104, 1105, 1106 ve 1107)
esas numaralı Meclis Araştırması Komisyonuna üye seçimi
BAŞKAN – Mevsimlik tarım işçilerinin
sorunlarının araştırılarak alınması gereken önlemlerin belirlenmesi amacıyla
kurulan Meclis araştırması komisyonuna üye seçimi yapılacaktır. Komisyon
üyelikleri için siyasi parti gruplarınca gösterilen adayların listesini okutup
oylarınıza sunacağım. 
Mevsimlik Tarım
İşçilerinin Sorunlarının Araştırılarak Alınması Gereken Önlemlerin Belirlenmesi
Amacıyla Kurulan Meclis Araştırması Komisyonu Üyelikleri Aday Listesi
(10/34, 55, 679,
801, 904, 1091, 1092, 1093, 1094, 1095, 1096, 1097, 1098, 1099, 1100, 1101,
1102, 1103, 1104, 1105, 1106 ve 1107)
Adı Soyadı Seçim
Çevresi
 AK
PARTİ (10)
Mehmet Erdoğan Adıyaman
Gökcen Özdoğan Enç Antalya
Ali Gültekin Kılınç Aydın
Önder Matlı Bursa
Mehmet S. Hamzaoğulları Diyarbakır
Ali Aşlık İzmir
Mustafa Baloğlu Konya
Ahmet Tevfik Uzun Mersin
Mahmut Kaçar Şanlıurfa
Mustafa Bilici Van
 CHP
(4)
Gökhan Günaydın Ankara
Ramazan Kerim Özkan Burdur
İlhan Demiröz Bursa
Süleyman Çelebi İstanbul
 MHP
(2)
Muharrem Varlı  Adana

Mustafa Kalaycı  Konya
 HDP
(1)
Abdullah Levent Tüzel İstanbul

BAŞKAN – Okunan listeyi oylarınıza
sunuyorum: Kabul edenler… Kabul etmeyenler… Kabul edilmiştir. 
Sayın milletvekilleri, Meclis
araştırması komisyonuna seçilmiş bulunan sayın üyelerin 13 Ocak 2015 Salı günü
(bugün) saat 18.00’de Ana Bina 2’nci Kat 507 Numaralı Komisyon Toplantı
Salonu’nda toplanarak başkan, başkan vekili, sözcü ve kâtip seçimini
yapmalarını rica ediyorum. Komisyonun toplantı gün ve saati ayrıca plazma
ekrandan ilan edilmiştir.
Alınan karar gereğince, sözlü soru
önergeleri ile diğer denetim konularını görüşmüyor ve gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz. 
1’inci sırada yer alan, Türkiye Büyük
Millet Meclisi İçtüzüğünün Bir Maddesinin Değiştirilmesi Hakkında İçtüzük
Teklifi ve Anayasa Komisyonu Raporu’nun görüşmelerine kaldığımız yerden devam
edeceğiz. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir Maddesinin
Değiştirilmesi Hakkında İçtüzük Teklifi ve Anayasa Komisyonu Raporu (2/242,
2/80) (S. Sayısı: 156)
BAŞKAN – Komisyon? Yok.
Ertelenmiştir. 
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu Raporları’nın
görüşmelerine kaldığımız yerden devam edeceğiz. 
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
BAŞKAN – Komisyon? Yok.
Ertelenmiştir. 
3’üncü sırada yer alan, Ceza İnfaz
Kurumları Güvenlik Hizmetleri Kanunu Tasarısı ve Adalet Komisyonu Raporu’nun
görüşmelerine kaldığımız yerden devam edeceğiz.
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
BAŞKAN – Komisyon? Yok.
Ertelenmiştir.
4’üncü sırada yer alan, Türkiye
Cumhuriyeti ve Ürdün Haşimi Krallığı Arasında Hükümlülerin Nakline Dair
Anlaşmanın Onaylanmasının Uygun Bulunduğu Hakkında Kanun Tasarısı ve Dışişleri
Komisyonu Raporu’nun görüşmelerine kaldığımız yerden devam edeceğiz.
4.- Türkiye Cumhuriyeti ve Ürdün Haşimi Krallığı
Arasında Hükümlülerin Nakline Dair Anlaşmanın Onaylanmasının Uygun Bulunduğu
Hakkında Kanun Tasarısı ve Dışişleri Komisyonu Raporu (1/740) (S. Sayısı: 425)
BAŞKAN – Komisyon? Yok.
Ertelenmiştir.
5’inci sıraya alınan, Perakende
Ticaretin Düzenlenmesi Hakkında Kanun Tasarısı ile İzmir Milletvekili Ahmet
Kenan Tanrıkulu'nun; Perakende Ticaret, Alışveriş Merkezleri ve Büyük Mağazalar
ile Esnaf ve Sanatkarlık Hizmetlerinin Düzenlenmesi Hakkında Kanun Teklifi,
İzmir Milletvekili Mehmet Ali Susam'ın; Perakende Ticaret ile Esnaf ve
Sanatkarlık Hizmetlerinin Düzenlenmesi Hakkında Kanun Teklifi, Kocaeli
Milletvekili Haydar Akar'ın; Perakende Ticaret ile Esnaf ve Sanatkarlık
Hizmetlerinin Düzenlenmesi Hakkında Kanun Teklifi, İstanbul Milletvekili Celal
Dinçer'in; Perakende Ticaretin Düzenlenmesi Hakkında Kanun Teklifi, Bursa
Milletvekilleri Mustafa Öztürk ve Hakan Çavuşoğlu ile 56 Milletvekilinin;
Alışveriş Merkezleri, Büyük Mağazalar ve Zincir Mağazaların Kuruluş ve Çalışma
Esaslarına Dair Kanun Teklifi, Kahramanmaraş Milletvekili Yıldırım Mehmet
Ramazanoğlu ve 4 Milletvekilinin; Perakende Ticaretin Düzenlenmesi Hakkında
Kanun Teklifi ve Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu’nun görüşmelerine başlayacağız. 
5.- Perakende Ticaretin Düzenlenmesi Hakkında Kanun
Tasarısı ile İzmir Milletvekili Ahmet Kenan Tanrıkulu’nun; Perakende Ticaret,
Alışveriş Merkezleri ve Büyük Mağazalar ile Esnaf ve Sanatkarlık Hizmetlerinin
Düzenlenmesi Hakkında Kanun Teklifi, İzmir Milletvekili Mehmet Ali Susam’ın;
Perakende Ticaret ile Esnaf ve Sanatkarlık Hizmetlerinin Düzenlenmesi Hakkında
Kanun Teklifi, Kocaeli Milletvekili Haydar Akar’ın; Perakende Ticaret ile Esnaf
ve Sanatkarlık Hizmetlerinin Düzenlenmesi Hakkında Kanun Teklifi, İstanbul
Milletvekili Celal Dinçer’in; Perakende Ticaretin Düzenlenmesi Hakkında Kanun
Teklifi, Bursa Milletvekilleri Mustafa Öztürk ve Hakan Çavuşoğlu ile 56
Milletvekilinin; Alışveriş Merkezleri, Büyük Mağazalar ve Zincir Mağazaların
Kuruluş ve Çalışma Esaslarına Dair Kanun Teklifi, Kahramanmaraş Milletvekili
Yıldırım Mehmet Ramazanoğlu ve 4 Milletvekilinin; Perakende Ticaretin
Düzenlenmesi Hakkında Kanun Teklifi ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (1/974, 2/7, 2/175, 2/1561,
2/2271, 2/2527, 2/2528) (S. Sayısı: 675) (x)
BAŞKAN – Komisyon ve
Hükûmet? Burada.
Komisyon Raporu 675 sıra
sayısıyla bastırılıp dağıtılmıştır.
Sayın milletvekilleri,
alınan karar gereğince bu tasarı İç Tüzük’ün 91’inci maddesi kapsamında
görüşülecektir.
Bu nedenle, tasarı, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır.
Tasarının tümü üzerinde söz
isteyen Cumhuriyet Halk Partisi Grubu adına İzmir Milletvekili Sayın Mehmet Ali
Susam.
Buyurunuz. (CHP
sıralarından alkışlar)
CHP GRUBU ADINA MEHMET ALİ SUSAM
(İzmir) – Teşekkür ederim Sayın Başkanım.
Değerli milletvekilleri, bugün bizi bu
yasa tasarısının görüşülmesinde izleyen saygıdeğer vatandaşlarımıza ve esnaf
teşkilatına buradan saygılarımı sunmak istiyorum. 
Perakende
piyasasının düzenlenmesiyle ilgili kanun teklifinin çıkması konusunda uzun
yıllardır mücadele eden bir milletvekili olarak buradan bu noktaya gelinip bir
yasal düzenlemenin yapılması ve bu Mecliste görüşülmesini çok önemsiyorum.
Çünkü, bu düzenleme iki açıdan önemlidir: Perakende piyasası sadece mal
satanları değil, ülkenin tümüyle üretim yapan her kesimini çok yakından
ilgilendiren önemli bir yasadır. Bu anlamıyla perakende piyasası ciro, hacim
olarak ülkede ekonomik büyüklükte çok önemli rakamları ihtiva etmektedir.
Burada yapılacak düzenleme bu piyasanın doğru işlemesine, bu piyasadaki
oyuncuların adil rekabet içerisinde olmasına, hukuki ve yasal zeminin
oluşmasına… Böylece de piyasada hem tüketici için hem üretici için hem hizmet
sektöründe olan, ticaretini yapan kesimler için bir yasal düzenlemenin olması
çok önemlidir. Burada temel bakış açısı… Bu yasanın buraya gelmesinde çok
teklif veren arkadaşlarımız var, bir de Hükûmetin teklifi var; bunları
Komisyonda konuştuk. Gelinen nokta itibarıyla şunu söylemek benim burada
boynumun borcu: Çerçeve olarak bu kanunun buraya gelmesi iyidir, ihtiyaçtır,
yapılması gerekir, bunu uzun zamandır özlüyorduk. Böyle bir çerçeve yasanın
buraya gelmesi iyidir. Ama bu çerçevenin içinin doğru doldurulması, haksız
rekabetin ortadan kaldırılarak yıllardır yok etmeye, edilmeye çalışılan
esnafın, küçük işletmelerin, bakkalın, manavın, kasabın, terzinin, hepsinin
sorunlarına çözüm bulacak, büyük sermayenin küçüğü ezdiği bir ortamın ortadan
kaldırılıp haksız rekabetin haklı ve adil bir ortamda yapılmasına imkân
sağlayan bir noktaya gelmesi gerekir. Ancak, Hükûmetin tasarısında bu böyle
değildir. Hükûmetin “uzlaşma tasarısı” diye sunduğu bu tasarı, “Herkesin
teklifi ve düşüncesini aldık ancak bu kadar uzlaştırabildik.” dediği bu tasarı
şunu getirmektedir: Mevcut piyasa oyuncularından güçlü olanların durumunu devam
ettirdiği, zayıfların yeni haklar elde etmesi konusunu göz ardı ettiği bir yasa
tasarısıdır.
Peki, bu tasarı
nasıl olmalıdır? Bu tasarı Anayasa’ya uygun olmalıdır. Anayasa’nın 173’üncü
maddesi ne diyor? “Devlet, esnaf ve sanatkârı korur ve kollar.” Bu ne demektir?
Devlet yasal düzenlemeler yaparken de, bu yasal düzenlemelerin uygulama
yönetmeliğini çıkartırken de, temel mantığı, küçüklerin, esnaf ve sanatkârın,
KOBİ’lerin korunması ve onların kollanmasına yönelik pozitif ayrımcılık yapan
bir yasal düzenleme yapmalıdır. Bu, Anayasa’nın 173’üncü maddesinin emridir ve
bu bakış açısı olmalıdır. Benim teklifim ve Cumhuriyet Halk Partisinin
Komisyondaki çalışması buna yönelik bir çalışmadır. Bu çalışmanın temelinde,
haksız rekabetin ortadan kaldırılıp ezilen, yok edilmeye çalışılan küçük
işletmelerin korunmasına yönelik düzenlemelerin bu yasada yer almasına yönelik
gayret içerisinde olmaya çalıştık.
Değerli arkadaşlarım, bu yasada bir de
şöyle bir politika ve algı yapılarak bu kanunun özünden saptırıldığı bir
gerçektir. “AVM yasası” diyerek bunu AVM’ler üzerinde bazı düzenlemeler yapma
olarak gösteriyorlar. Evet, bu yasa AVM’leri de kapsar ama bu yasanın kapsamı
daha geniştir, AVM’lerin dışında perakende sektöründe olan herkesi kapsar.
Burada bir konunun da altını çizeyim:
Perakende piyasası demek ne demektir, bunu bir açalım. Bir ülkede satılan tüm
ürünlerin satılabilmek için rafa, vitrine, tezgâha çıktığı alan perakende
piyasasıdır ve dünyanın geldiği nokta itibarıyla artık üretmekten daha önemli
olan şey bir ürünün pazara çıkabilmesi, rafa girebilmesi, vitrinde olabilmesi
ve o ürünün müşteriyle buluşturulabilmesidir. Bugün Türkiye'de öyle bir risk ve
tehlike vardır ki, pazar giderek sınırlı sayıdaki satıcının, mağaza sahibinin
eline geçmekte, piyasada rafa çıkacak ürünü tayin eden grup bu sınırlı sayıdaki
grup olmaktadır. 
Burada perakende piyasasının içerisinde
kimler vardır? Bir, AVM’lerdeki bir kısım satıcılar vardır. İki, yerel zincir
dediğimiz perakende marketçiler vardır. Üç, discount mağazacılık dediğimiz o
mağazalar vardır. Dört, geleneksel diye tanımlanan esnafımız, sanatkârımız,
bakkalımız vardır. Beş, bununla birlikte, sokaklarda iş yeri açmış küçük
işletmeler, esnaflar, sanatkârlar vardır. Bütün bunları perakende piyasasının
içerisinde düşünün.
Peki, bu
piyasanın içerisindeki bu oyuncular hangi oranda piyasada egemendir? Giderek bu
piyasada egemen olan oyuncular AVM ve indirim mağazası dediğimiz discount
mağazalar, yok olan çizgi ise bakkal, kasap, manav dediğimiz geleneksel
piyasadaki esnafımız ve yerel zincir dediğimiz bizim, bakkallıktan başlayıp 5,
10, 20 mağaza açmış yerel perakende satan mağazalarımız. Denge giderek her
geçen gün parayla AVM’cilik kuran ve zincir mağaza açanların lehine
geçmektedir. Bu konuda rakamların geldiği noktaya baktığımızda ciddi bir
şekilde, 5 tane mağaza grubu piyasadaki açılan büyük süpermarket zincirinin
egemenidir. ŞOK, BİM, UCZ, A101 ve benzeri mağazalar, toplam mağaza sayısının
yüzde 67’sine ulaşmıştır. Bu anlamıyla bunlar büyük oranda pazara sanayicinin
hangi malı sokacağını da belirler bir şekilde tayin eder bir noktaya
gelmişlerdir. 
Değerli
arkadaşlarım, bu işin sanayi boyutuyla şunu söylemek istiyorum: Az önce dedim,
bir ürün rafa çıkmıyorsa onu üretmek önemli değildir. Bugün birçok sanayicimiz
bu büyük mağazaların satın alma gruplarına tavizler vererek veyahut da büyük
oranda bedeller ödeyerek bu mağazaların ya vitrinlerine girmekte ya da bu
mağazalar kendi markalı ürünlerini üreterek bu sanayicileri fason üretim
yapmaya ya zorlamakta ya da sanayici kimliklerini bitirmektedir. Size bir örnek
vereyim: Bir zincir mağazası olan büyük bir alışveriş zinciriyle eğer iyi
ilişkileriniz varsa bir ayda büyük bir sanayici olabilirsiniz. Çünkü 5 bin tane
mağazası olan bir zincir “Git bana meyve suyu yap.” dediği zaman hemen bir
depo, makineleri getirirsiniz, üç günde bu üretime geçer, orada sanayici
olabilirsiniz. Aynı şekilde, var olan bir sanayiciyi de haksız rekabetle yok
edebilirsiniz. Yani, bu işin boyutu sadece bakkalların yok olması değildir, bu
işin boyutu sadece yerel zincirlerin yok olması değildir. Bu işin boyutunda,
giderek, sanayicinin ürettiği ürünü rafa sokabilmesi için satabileceği pazar,
satabileceği alan bulmakta çekeceği zorluk vardır. Bunu anlamakta zorluk çeken
bazı piyasa oyuncuları olduğunun altını çizmek istiyorum, bunu anlamamakta
ısrar eden bazı oyuncular olduğunu görüyorum. Değerli arkadaşlar, bu nedenle bu
yasanın bir boyutuyla da sanayiciyle çok yakından ilişkisi olduğunun altını
çizmek istiyorum. 
Peki, bu yasa ne
yapmalıdır? Bu yasa perakende piyasasını düzenlemelidir. Düzenlerken haksız
rekabeti, büyüklerin küçükleri ezmesi konusundaki haksız rekabeti ortadan
kaldırmalıdır. Bunu neyle yapabilir? Bu yasaya koyacağımız bazı düzenlemelerle
yapabilir. 
Bir: Bu kentte iş yeri açma bir kurul
tarafından yapılmalıdır. Birinci yolu bu olmalıdır. Yani, yeni bir AVM
açılacaksa, yeni bir zincir oluşturulacaksa, zincir mağazaların sokak aralarına
girip bakkalı yok etme noktasında olmaması için, yeni mağaza açılmasına,
ticaret olarak o kentin potansiyelini değerlendirecek meslek odaları,
belediyeler, vilayet ve tüketici kuruluşlarının ortak karar verdiği bir yapı
kurulmalıdır. Bu yapı yeni mağaza açılmasına karar veren, kentin dinamiklerini
gözeten, o bölgede açılıp açılmamasına, bu anlamıyla kentin hem ticari bilgi
sistemiyle hem coğrafi sistemiyle hem de sosyolojik gerekçeleriyle yeni mağaza
açılmasına karar veren kurul olmalıdır. Bunda ticaret odası, esnaf odası,
borsa, yerel yönetimler, tüketici dernekleri ve Bakanlık olduğu için de
objektif karar verebilme noktasındadır. Bugün nasıl olmaktadır? Bugün, parası
ve gücü olan, istediği yere AVM açabilmektedir. Bir örnek vereyim, çok yakın
zamanda Hürriyet gazetesinde çıktı, Bursa Mudanya’da tarihî sit alanının
üzerine AVM açma izni aldılar, en sonunda mahkemeden döndü. Bakın, samimi
söylüyorum, güçleri, paraları o kadar etken ve karar aldırma sürecinde o kadar
güçlüler ki bunu yapabildiler. İşte, burada: “Antik kent üstü AVM’ye izin yok.”
Değerli arkadaşlar, demek ki bu gücün karşısında bir dengeleyici kurul
olmalıdır, açış ruhsatları bu şekilde verilmelidir. 
İkincisi, “indirim mağazaları” dediğim,
az önce isimlerini saydığım mağazalar çok ciddi bir şekilde her sokağa mağaza
açabilmektedirler. Bunlar, kârlılık üzerine değil, pazarda pazarı ele geçirme
üzerine bir çalışma yapmaktadırlar. Kaç metrekare yer açtığı önemli, para
kazanıp kazanmaması önemli değil. Olmadık sokaklarda öyle kiralarla mağazalar
açıyorlar ki sonuçta bu açtıkları mağazalarla elde ettikleri metrekare ve
pazardaki paylarıyla gidiyorlar, uluslararası fonlarla pazarlığını yapıp bu
işin finansmanını sağlıyorlar ve mağazacılığa giriyorlar. Kâr, ele geçen pazar.
O pazarı ele geçirip o pazarda hâkim olduktan sonra kârlılığı sağlamak kolay,
fiyatı tayin etmek kolay, fiyat üzerinde oynamak kolay, yeter ki pazar elinizde
olsun. Bunu, hem sanayiciden malı alırken üzerine yüklediğiniz bedellerle
yapıyorsunuz hem fiyatların üzerine koyduğunuz rakamlarla, kârlılıkla
sağlıyorsunuz. Bu anlamıyla, fonlarla iş birliği içerisinde ciddi bir noktaya
gelmiş durumdadır. Bazen bu iş öyle bir noktaya geliyor ki hiçbir şekilde
paraya bakmadan mağazalara girmesi, mağazaları satın alma noktasında
olabiliyor. 
İkincisi: İş yerlerinin en azından bir
gün kapalı olması dünyadaki çağdaş perakendecilik anlayışı içerisinde çok
yaygın bir anlayıştır. Bunu, AVM’de olmayan iş yerleri, genelde belediyeler
yapıyorlar. Birçok iş yerimiz kapanıyor pazar günleri ama pazar günleri AVM’ler
halkımızın ilgi alanı hâline getirildi. Türkiye AVM kültürüyle yatıp kalkıyor
ve bu AVM kültürü giderek tümüyle sosyal hayatımızın belirleyen yönü oluyor. 
Değerli arkadaşlar, dünyanın birçok
ülkesini inceledim. Bu ülkelerin birçoğunda bir gün kapatma, dinî günler ve
resmî tatillerin arifesinde ve o gün kapatma dünyanın birçok gelişmiş
ülkesindeki önemli bir noktadır. Bu, maalesef, bizim ülkemizde, hiç aralıksız,
sekiz saat uyuma dışında, büyüklerin küçükleri alabildiğine rahatsız ettiği bir
ortamdır. 
Bunun ötesinde, gelelim diğer konuya.
“Biz, ucuz satıyoruz. Biz, piyasayı daha ucuz fiyatla regüle ediyoruz.” diyen
büyük mağazacılık aslında hiç ucuz satmıyor. Büyük mağazacılık şunu yapıyor:
“Benim pazarda egemenliğim var, şu kadar mağaza sayım var, şu kadar metrekarem
var; bana bu ürünü şu fiyattan vereceksiniz.” diye sanayiciye dayatıyor.
Örneğin, 1 lira olan bir ürün büyük mağazacılığa 75 kuruşa verilirken, bizim
küçük işletmelere 1 liraya veriliyor. Onlar 75 kuruşa aldıklarını 110 kuruşa sattıklarında yüzde
50 kâr ediyorlar. Bizim bakkalımız 1 liraya aldığını 1 lira 10 kuruşa sattığı
zaman yüzde 10 kâr etmiş oluyor. Arada bu kadar büyük fiyat farkının olmasının
nedeni, satın alma güçleri, istediği yerde mağaza açma; bu eriştikleri güçle
hem sanayiciden istediği tavizi alma hem bakkalı yok etme. Bu nedenle, bu
kanunun diğer maddelerinde tek tek bunları anlatacağım ama şunun altını çizerek
söylemek istiyorum ki Anayasa’nın emrettiği kural gereği bu kanunun özünde
esnafı, sanatkârı, bakkalı, manavı, kasabı ve küçük işletmelerimizi koruyan bir
mantığı Hükûmet maalesef bu işin içine yerleştirmedi. Göstermelik… “AVM’den
size yüzde 5 yer vereceğim, yok olan sanatları binde 1’le, binde 2’yle
koruyacağım.” demek bu işin özünden uzaklaşmış bir anlayıştır. 
Bu işin özü şudur: Burada iş yeri
açmanın kurallarını koyacaksınız, bir gün AVM’lerin kapatılmasını
sağlayacaksınız. Bunun yanında, satın almada -küçüklerin büyüklerle rekabeti
konusunda- onları yasal düzenlemelerle, ticaret hukukundaki düzenlemelerle
destekleyeceksiniz ve piyasada küçüklerin gelişmesi için onlara pozitif
ayrımcılık vereceksiniz. Yani esnaf iş yeri açtığında beş yıl vergi alınmadan
işini devam ettirebilecek ve ayaklarının üzerinde durabilecek noktada olmalı;
yanında çalıştırdığı işçilerin sigortasının devlet tarafından karşılanabildiği
ortamı sağlamalı ve AVM’lerle rekabetinde, piyasada küçük işletmelere artı
destekler verebilecek otopark desteğini vermelisiniz. Bütün bunlar gösteriyor
ki bu kanunda bunlar yok. Aynı şekilde, ucuzluk, indirim mağazalarının
sayısının yeterli bir noktaya gelip geçtiğini bilerek bunları sınırlamak
zorundayız. Bu yasanın gerçek işlevini görebilmesi ancak böyle olur.
Geneline
katılmakla birlikte, içeriğinin boş olduğunu söylüyor, bu konudaki görüş ve
önerilerimizi bundan sonraki maddelerde söyleyeceğimizi sizlerle paylaşıyorum. 
Saygılar
sunuyorum. (CHP sıralarından alkışlar) 
BAŞKAN – Teşekkür ederim Sayın Susam.
Halkların Demokratik Partisi Grubu
adına Hakkâri Milletvekili Sayın Adil Zozani.
Buyurunuz. (HDP sıralarından alkışlar) 
HDP GRUBU ADINA ADİL ZOZANİ (Hakkâri) –
Teşekkür ederim Sayın Başkan.
Perakende Ticaretin Düzenlenmesi
Hakkında Kanun Tasarısı üzerine grubumuz adına söz aldım. Hepinizi saygıyla
selamlıyorum.
Gördüğüm kadarıyla, AKP Grubu, Hükûmet
Sözcüsü Sayın Bülent Arınç’ın tavsiyesine son derece uymuş, erken tatile
ayrılmış. Geçen hafta, biliyorsunuz, bir açıklama yaptı, herkese kendisine
biraz zaman ayırması tavsiyesinde bulundu, “Ben kendime zaman ayıracağım.
Herkese de bu tavsiyede bulunuyorum. Biraz da dinlenin.” dedi. Son derece
önemli, Hükûmetin ısrarla öneminin altını çizdiği bir tasarıyı biz burada
konuşuyoruz ama AK PARTİ’li milletvekillerini zaman zaman yoklama isteyerek
zorla Meclis Genel Kuruluna getirmek durumunda kalıyoruz. Ama, o çabamız da
boşa gidiyor, beş dakika sonra bakıyorsunuz yine turuncu derili koltuklara
konuşmak durumunda kalıyoruz.
Şimdi, esasında siz Sayın Bülent
Arınç’ı yanlış anladınız. O, size “Tatile gidin.” dedi ama kendisi gitmeyecek.
Konuşmalarında bunu ifade etti yani o satır arasında bir şey vardı esasında. Bu
tasarıyla birlikte bizim Hükûmete bir önerimiz olacak, bütün esnafa bir Bülent
Arınç pazarlamacı profilini önermesini arzu edeceğiz. Çok iyi bir dili var, çok
iyi anlatıyor, çok iyi pazarlıyor. Zaten perakendeciler açısından da, küçük
esnaf açısından da böyle bir sorun var. Bundan sonraki yaşamında, tatil
yaşamında bunu yapabilir diye düşünüyoruz. Vatandaşa son derece yararlı bir
hizmette bulunmuş olur eğer bunu yaparsa, bu görevi üstlenirse. Başka türlü
zaten “Tatile gidiyorum.” deyip peşindeki bütün taşları komşunun camına atan
başka bir insan bulamazsınız. Tatile ayrılan insan çantasını toplar, gider;
Sayın Bülent Arınç peşindeki bütün taşları atmakla meşgul, taşlarını atıyor,
komşunun camlarını taşlıyor. Gerek yok. Biz de kendisine tavsiyede bulunuyoruz,
yoruldunuz, evet, kırk yıl siyaset yaptınız. Takip ettik, 1995’ten bugüne kadar
da 5 dönemdir de milletvekilisiniz. Yükünüzü aldınız, yoruldunuz yorulacağınız
kadar, evet, tatil tavsiye ediyoruz, tatile çıkması gerekiyor. Giderayak
pazarlama maharetini kullanarak “Ben buradayım.” demesinin bir anlamı yok.
Açıkça söylüyoruz, HDP’nin kapıları kendisine kapalı, HDP’de kendisine iş yok.
Gelir mi, gelmez mi kendi bileceği iş; başka yere gider mi, gitmez mi onun
bileceği iş ama açıkça ifade ediyoruz, biz bu pazarlama yöntemini biliyoruz ve
yok diyoruz, kapımız kapalı kendisine, bunun kendisi açısından da bilinmesini
arzu ediyoruz. 
Konuya geçeceğim, bu tasarıyı biz
önemsiyoruz, üzerine değerlendirmeler yapacağım ama bir hususu daha dikkatinize
çekmek istiyorum. Bakın, şu anda, Ağrı, Bingöl, Muş, Kars, Ardahan, Van,
Hakkâri, Şırnak, Mardin, Karadeniz’in bazı köyleri, şehirleri... Köylerin hatta
ilçelerin, illerin birbirleriyle irtibatı yok, irtibat yok. Kar yağışı
nedeniyle insanların birbirleriyle irtibatı kesildi. Bu hafta içerisinde, daha
Bolu’da kızak üzerinden büyük bir gayretle vatandaşın hastalarını hastaneye
taşıdığı görüntülerini izledik. Geçen sene bebeğinin cansız bedenini heybesinde
taşıyan baba görüntüsünü burada izledik. Aynı görüntüleri inşallah bir daha
izlemeyiz ama o tehlike var, insanlar hastalarını kızaklar üzerinden
hastanelere ulaştırıyorlar.
Şimdi, şunu demeyin: “Ya, çok kar
yağdı. Bu sene felaket soğuklar var. Doğa olayları karşısında insan zaman zaman
çaresiz kalabilir.” Hiçbiriniz çıkıp burada sakın bunu söylemeyin. Asla böyle
bir durum söz konusu değildir. Evet, kar yağıyor, her sene kar yağıyor. Bu sene
bu facianın olmasının bir sebebi var, sebebi şu: Geçen sene siz burada bir yasa
çıkardınız, neydi o yasa? Otoyolların özelleştirilmesi. Otoyolların bakım ve
onarımlarının özelleştirilmesi yasasını siz geçen sene burada torba yasayla
birlikte çıkardınız. O torba yasayla birlikte, yolların temizlenmesini, bakım
ve onarımını siz özele havale ettiniz. Özelin zaten kar yağmayınca yol
temizliği sorunu yok, parasını alıyor ama kar yağdığı zaman da gidip yol
temizlemiyor. Siz farkında mısınız? Bu ihaleleri alan, yol temizliği ihalesini
alan firmaların farklı gerekçeler uydurarak yolları temizlemediğini biliyor
musunuz? 
Hakkâri’den size örnekler vereyim, daha
geçen hafta içerisinde karşılaştık biz böyle bir olayla. Karayollarının araç
gereci araç parkında duruyor, işçisi araç parkında araçlarının yanında duruyor
ama görev kendisinin olmadığı için gidip yol temizliği yapamıyor, gidip yol
temizliği yapsa görevsizlik yapmış olacak. Hiçbir Karayolları şefi kendi
personelini, kendi aracını göndermiyor çünkü görev kendisinden alınmış. Kim
yapacak? Müteahhit yapacak, müteahhit de yapmıyor. O nedenle de yollar
kapalıdır. Bu yıl bu kadar büyük oranda yolların kapalı oluşuna ilişkin
haberlerin yayınlanıyor olmasının sebebi budur. Burada, Meclis kürsüsünden, bu
konuda tedbir almanızı arzu ettiğimiz için bu hususu gündeme getiriyorum. 
Aynı şekilde, elektrik kesintileri;
Türkiye'nin her tarafında, özellikle kırsal alanda elektrik kesintileri had
safhada. Yine bir tek sebebi var, özelleştirme. Bakım ve onarımı, tahsilatı
özele devrettiğiniz için, adamlar da gidip iş yaparlarsa zarar edecekler, para
harcamak durumunda kalacaklar; yapmıyorlar, vatandaş karanlıkta. Pek çok yerde
böyle bir durum söz konusudur. Hükûmetin acilen bu sorunlara el atması gerekir,
çözüm üretmesi gerekir. Bu yasaları burada yaparken itiraz ettik, öngördük, bu
aksaklıkların çıkabileceğini öngördük, önünüze getirdik, ifade ettik ancak
oralı olmadınız; bari çıkardığınız yasaları takip edin, ihaleyi verdiğiniz
müteahhidi takip edin, işini yapıyor mu, yapmıyor mu bakın. İşte, köyler
karanlıkta, yollar kapalı, ne yapacaksınız? Size kazmanızı, küreğinizi alın
gidin, karı atın demiyoruz, takip edin bu işi, devletin kendi mekanizmalarını
işletin diyoruz. 
Bu yasanın tam on beş yıllık bir
serüveni var. Benden önceki hatip değindi, 57’nci Hükûmet döneminde gündeme
gelmiş, 58, 59, 60, 61’inci hükûmetler zamanında görüşülmemiş, şimdi 62’nci
Hükûmet döneminde Parlamento Genel Kurulunda biz bu konuyu tartışıyoruz. Hatta,
geçmiş dönem AK PARTİ hükûmetlerinin bazı temsilcileri, örneğin Ali Coşkun, bu
yasayı geçiremedikleri için, yapamadıkları için özür bile dilemiş, daha başka
bakanların da bu konuyla ilgili değerlendirmeleri var. 
Getirdiniz, on beş yıl sonra Genel
Kurula inebildi, raftan indi bu tasarı, Genel Kurula geldi. Peki, içeriğinde ne
var? Tamamıyla bir göz boyama var. Önemli hususların tamamı Bakanlar Kurulunun
yayımlayacağı yönetmeliğe, daha doğrusu, Bakanlığın hazırlayacağı ikincil yasa
uygulamasına bırakılmış, yönetmeliğe bırakılmış. Şimdi, biz AVM yasasını tartışırken,
perakende yasasını tartışırken bütün uygar dünyada olduğu gibi AVM’leri şehir
dışına taşıyabilecek miyiz? Yok, bu yasaya göre taşıyamıyorsunuz. Yönetmelikte
böyle bir şart koşacak mısınız? İmkânınız yok. Süre kısıtlamasıyla, çalışma
süresiyle ilgili bir belirleme yapacak mısınız? Yasada yok. Oysaki AVM’lerdeki
çalışma koşulları, çalışma süreleri fecaat. İşin daha da kötüsü, AVM’leri
toplum açısından yeni bir yaşam kültürüne dönüştürdünüz. İnsanları açık
cezaevine koyuyorsunuz AVM uygulamalarıyla. Öyle gitti o dönem, anahtarınızı
teslim edeceğiniz, evinizi teslim edeceğiniz, “Çocuklarımıza göz kulak ol.”
diyeceğiniz bakkal devri bitti, bitirdiniz, öyle bir kültür yok. AVM
uygulamalarıyla bu kültür yok edildi, insanlar AVM’lere hapsedildi. Bu tasarının
bu kadar tartışılıyor olmasının, beklentiye dönüştürülüyor olmasının bir sebebi
vardı, denildi ki: “Biz hem perakende ticaretteki rekabette adaleti
sağlayacağız hem toplumsal dokumuzu bir nebze korumuş olacağız.” Bunun için
tartışıldı. 
Diyarbakır Hevsel Bahçeleri’ndeki
domatesler AVM’ler bünyesindeki marketlere giremiyor çünkü AVM’ler merkezî alım
sistemiyle alım yapıyorlar. Oradaki üzüm, Çüngüş’deki üzüm AVM marketine
gitmiyor, sokaktaki tezgâhın üzerinde ancak satılıyor; AVM’lerdeki merkezî alım
sistemi nedeniyle böyledir. Bir tedbir getiriyor musunuz? Çüngüş’deki üzüm
üreticisi ürettiği üzümü götürüp AVM’ye verebilecek mi, markete verebilecek mi?
Yok, veremeyecek. Bu yasayla da veremeyecek, öncesinde zaten veremiyordu. Peki,
üreticiyi nasıl korumuş olacaksınız? Bu yasada bir konsey kuruluyor,
Perakendeciler Konseyi kuruluyor. Konseyin kimden, kimlerden oluşacağı
belirsiz, hiçbir belirleme yok, Bakan kimleri lütfederse konsey onlardan
oluşacak. Bakın -Hükûmet hatta Hükûmet de değil- Bakan, Bakanlık kimleri
lütfederse o konseyde onlar yer alacak. Bakın, öneriyoruz, başlangıç itibarıyla
belki yirmi yıl sonrası için ihtiyaç olmayabilir ama bugün açısından böyle bir
konsey oluşturduğunuz zaman bir kere çerçeveyi netleştirmeniz lazım, net bir
çerçeve koymanız gerekir. Bu konseyde kimlerin yer alacağını isim isim
saymayabilirsiniz ama kimlerin olacağını bir çerçeveyle belirlemeniz lazım. 
Bakın, mimar ve mühendislerin bu
konseyde olması gerekir, şehir plancılarının bu konseyde olması gerekir. Biz
öneriyoruz, izah da edeyim. Mimarın, mühendisin perakendecilerle ilgili bir
konseyde ne işi olur? Bakın, kentlerimizdeki inşaatlaşma tamamıyla ticaret
erbabı açısından tuzaktır. Her mahallede yapılan binanın altında dükkânlar
açılıyor. Her binanın altında, istisnasız her sokakta yapılan her binanın
altında birinci katlar ya da zemin katlar mutlaka dükkândır. Bir dükkân
yapılınca birisi de gidiyor “Ya, buraya dükkân yapılmışsa burada bir şeyler de
satılır.” diyor. Bakın, tuzağın dik âlâsı, her vatandaş bu tuzağa düşüyor ve zarar
ediyor. Dolayısıyla, bakın, böyle bir mekanizma kuracağınız zaman şehir
plancılarının, mimarların, mühendislerin de mutlaka şehirlerin mimari
dokularının ticaret erbabının da ihtiyaçlarına cevaz verebilecek şekilde
oluşturulmasını sağlayacak bir mekanizmayı birlikte örgütlemeleri için
ihtiyaçtır diyoruz ama bir çerçeve koymamışsınız. Biz burada öneririz,
öneririz, burada önerdiğimizle kalır. Komisyon çalışmaları sırasında da ne
kadar tartışılmış, ne kadar konuşulmuş bilmiyoruz. 
Bir nokta daha, önemli bir nokta daha:
MERSİS sistemi kurulmuş. Ben bir esnaf olsam bilgilerimin böyle bir ağın
içerisinde olmasını arzu etmem çünkü güvenli değil, kişisel verileri koruyacak
bir mekanizma yok, yasal bir düzenleme yok, bu Meclis bunu düşünmemiş bugüne
kadar. İnsanların kişisel verilerini, ticari verilerini, sırlarını muhafaza
edecek bir yasal düzenleme yok. Böyle bir sistemin içerisine vatandaş
bilgilerini, dokümanlarını gönül rahatlığıyla nasıl koyabilir, soruyorum size.
Siz de esnaf olsanız böyle bir rahatınız olmaz, uykularınız kaçar, “Benim
bilgilerim, ticari sırlarım, dokümanlarım böyle bir sisteme, ağın içerisine
girdi ama güvenli midir?” diye düşünürsünüz. Açıkça ifade edeyim, mevcut
koşullarda güvenli değildir çünkü kişisel verileri muhafaza edecek, koruyacak
bir yasal düzenleme yapılmış değil. Yıllardır burada tartışılıyor, defalarca
burada gündeme gelmiştir ancak bu konuda bir ilerleme söz konusu değil. 
Çalışma saatlerinin, koşullarının
düzenlenmesi tamamıyla bürokrasinin inisiyatifine terk edilmiş, valinin
inisiyatifine terk edilmiş. Bu yasayla valilere eyalet yetkileri tanınıyor,
valilere eyalet valisi yetkileri tanınıyor. Bakın, öyle bir düşünceniz varsa
getirin, biz “yok” demeyiz; vallahi tartışırız, destek de veririz. Getirin
tartışalım, hiç itiraz etmeyiz; tartışırız, “İyi bir şey yapalım.” deriz size.
Ama, bakın, kentin seçilmişlerini dıştalamışsınız, yerel yönetimleri
dıştalamışsınız, hiçbir yerde, mekanizmanın içerisinde yoklar; sadece
büyükşehir belediyeleriyle ilgili bir düzenleme var ama orada da çalışma
sürelerinin ve koşullarının belirlenmesi tamamıyla valinin inisiyatifine
bırakılmış. Bu olmaz. Böyle bir yasal düzenleme kadük olur, yanlış olur. Ha,
gelin, Perakendeciler Konseyiyle birlikte çalışacak, eş güdüm içerisinde
çalışacak, kararları oradan alacak bir vali düzenlemesine gidilebilir. Ona da
biz ancak şu koşulda “evet” deriz: İçinde yerel yönetimler olacak ve vali de o
halk tarafından seçilmiş ise yaparız. Vali seçimle iş başına geliyor ise biz o
düzenlemeye “evet” deriz. Bırakın, insanlar kendi işlerini kendileri yapsın.
Niye böyle bir düzenleme getiriyorsunuz, bu şekilde düzenleme yapıyorsunuz
anlamış değiliz. 
Bakın, bir sakıncasını daha ifade
edeyim: İstanbul’da başka, Ankara’da başka, İzmir’de başka, Diyarbakır’da başka
saat uygulamaları olacak. Çünkü, Ankara “10.00-22.00; sabah 10.00, akşam 22.00
saatleri arasında çalışma koşullarını düzenliyorum.” diyecek; Kayseri
“09.00-21.00” diyecek; Konya’ya gideceksiniz, biraz daha fazla çalışmak
isteyecekler, “10.00-23.00” diyecek; Diyarbakır’a gideceksiniz “10.00-00.00”
diyecek. Böyle bir keyfiyet olur mu ya? Dünyanın neresinde böyledir? Bakın,
sizler de gidiyorsunuz, Avrupa ülkelerinde böyle değil, saat sekiz deyince
alışveriş merkezlerinin kapısına kilit vurulur, her yerde böyledir. Yani her kentin
kendisine ait, özgü düzenlemesi yok. Ha, bölgesel koşullar aynı zamanda çalışma
koşullarına da etki ediyor derseniz, doğrudur, etki eder. O zaman, bölgesel
yapılanmaya geçmeniz gerekir. Bölgesel yapılanmaya geçiyor iseniz -demin ifade
ettim- bu, bu idari yapı içerisinde olacak bir düzenleme değildir. 
(Mikrofon otomatik cihaz tarafından
kapatıldı) 
ADİL ZOZANİ (Devamla) – Bu idari yapı
içerisinde yapacağınız bir şey değildir. Öyle bir idari yapı getirin birlikte
tartışalım. O zaman, bu, buraya koyduğunuz bazı belirlemeler de anlamlı olur
diye düşünüyorum.
Maddeler üzerinde diğer hususları dile
getirmek üzere şimdilik nokta koyuyorum. 
Teşekkür ediyorum, kolay gelsin. (HDP
sıralarından alkışlar)
BAŞKAN – Teşekkür ederim Sayın Zozani.
Milliyetçi Hareket Partisi Grubu adına
Kütahya Milletvekili Sayın Alim Işık. 
Buyurunuz. (MHP sıralarından alkışlar)
MHP GRUBU ADINA ALİM IŞIK (Kütahya) –
Sayın Başkan, değerli milletvekilleri; görüşülmekte olan 675 sıra sayılı
Perakende Ticaretin Düzenlenmesi Hakkında Kanun Tasarısı’nın geneli üzerinde
Milliyetçi Hareket Partisi Grubu adına söz aldım. Bu vesileyle yüce Meclisi ve
bizleri izleyen değerli vatandaşlarımızı saygıyla selamlamak istiyorum. 
Öncelikle, yıllardır böyle bir
düzenlemeyi bekleyen küçük esnaf ve sanatkârlarımızın beklentilerini çok fazla
karşılamasa da bu kanun tasarısını, türlü badirelerden sonra yüce Meclisin
gündemine getiren Sayın Bakana teşekkür etmek istiyorum bir kez daha. Kendisine
ekim ayında yine bu kürsüden böyle bir tasarıyı yüce Meclisin gündemine acilen
getirmesi gerektiğini hatırlatmış ve kendisinden önceki 3 sayın bakanın, Sayın
Zafer Çağlayan, Sayın Nihat Ergün ve Sayın Hayati Yazıcı’nın söz vermesine
rağmen bu tasarıyı bugüne kadar yüce Meclisin gündemine getiremediğini
hatırlatarak böyle bir çalışmayı önemsediğimizi ifade etmiştim. Dolayısıyla bu
teşekkürümü tekrarlıyorum. 
Her ne kadar beklentileri karşılamasa
da yıllardır böyle bir düzenlemeye ihtiyaç duyan sektörün belirli kurallar
içerisinde yeniden değerlendirmeye tabi tutularak böyle bir düzenlemenin
çıkartılmış olması bu sektör açısından önemlidir diyoruz. O nedenle elimizden
gelen katkıyı yapmaya çalıştık ve bu Genel Kurul aşamasında da yapmaya devam
edeceğiz. 
Değerli milletvekilleri, tasarının adı
çok büyük, uzun. Ona bakmayın yani bu tasarı her ne kadar çok sayıda teklifle
birleştirilmiş ve Genel Kurulun gündemine getirilmiş gibi görülse de maalesef
burada adı geçen tekliflerin hiçbirisinden bir madde dahi alınıp tasarının
herhangi maddesine veya bölümüne ekleme yapılmamıştır, sadece teklif veren
değerli milletvekillerinin isimleri burada zikredilmektedir. Onun dışında, o
değerli milletvekillerinin çok önemli görüşleri ve gerçekten küçük esnaf ve
sanatkârı koruma altına alacak olan teklifleri maalesef bu tasarı içerisinde
yer almamaktadır. 
Dahası, kanun tasarısı Bakanlık
tarafından Meclis gündemine sunulduktan sonra, Adalet ve Kalkınma Partisi
Grubuna ait değerli 2 milletvekili ve arkadaşları tarafından sunulmuş iki ayrı
teklifte yer alan bazı düzenlemeler de yine bu kanun tasarısı içerisine
alınmamıştır, alınamamıştır. Muhalefet partilerine mensup değerli
milletvekillerinin görüşleri bir tarafa, iktidar partisinin, örneğin AVM’lerin
haftanın bir gününde ve diğer günlerde belirli saatlerde kapalı tutulmasına ait
görüşü görüşmelerden bir gün önce gazetelerde boy boy manşet konusu olmuş,
hatta “AVM’lere kara pazar” manşetiyle “AVM’ler kapatılıyor” diye reklam konusu
edilmiş, sayın milletvekili ve arkadaşları, kendi tekliflerinde yer alan bu
haftanın bir gününde AVM’lerin kapalı tutulmasına dair görüşlerini komisyonda
savunamamışlardır, geri çekmek zorunda kalmışlardır. Yani bir başka değişle, bu
konu bir taraftan AVM’lerin talepleri doğrultusunda bakanlık tarafından tasarı
hâline getirilmiş, diğer taraftan AKP’li milletvekilleri tarafından küçük esnaf
ve sanatkârların da dilekleri, istekleri doğrultusunda alelacele bir teklife
dönüştürülmüş, aynı anda görüşülmesi sağlanarak tabiri caizse kamuoyu
oyalanmış, avutulmuş, her iki taraf da gönüllenmiştir. Ama sonuçta şirketlerin,
AVM’lerin ve zincirlerin dediklerinin dışında herhangi bir düzenleme bu tasarı
içine dercedilememiş, kanun teklifini veren değerli iktidar partisi
milletvekilleri tekliflerinin arkasında duramamışlardır. Diğer taraftan, Sayın
Bakan ve ilgili sivil toplum kuruluşlarının değerli temsilcileri, bu tasarının
asgari müşterekte bir uzlaşmayla hazırlandığını, dolayısıyla çok fazla
kurcalanmadan, fazla uzatılmadan bir an önce komisyondan geçirilmesi yönündeki
teklifini komisyon üyeleriyle paylaşmış; bizler de yıllardır komisyon gündemine
gelemeyen bu tasarının mevcut teklifler ve sektör temsilcilerinin de önerileri
doğrultusunda bir alt komisyon tarafından hızlıca ele alınıp daha düzenli bir
hâle getirildikten sonra hızla yasalaşması konusunda önerimizi sunduk. Bu
önerilerimiz kabul gördü, komisyonda bir alt komisyon kurulması yönünde önerge
hazırlandı ancak önerge işleme konulmadan ne olduysa o arada bir şeyler oldu,
iktidar partisi ve muhalefet partilerinin değerli milletvekillerinin imzalarıyla
hazırlanmış olan önerge çekildi ve alt komisyon kurulması gündeme gelmeden,
sabaha kadar, bitimine kadar çalışma yönünde karar alınarak tam aralıksız on
sekiz saat süren Komisyon çalışmaları sonunda, çok fazla bir şeyi
değiştiremeden, hangi konuda uzlaşıldıysa… Taraflara soruyoruz: Nerede
uzlaşıldı? “Uzlaşma yok.” Esnaf ve sanatkâr temsilcilerine, küçük esnafa, orta
ölçekli işletme sahiplerine ve temsilcilerine soruyoruz: Sizi memnun eden bir
madde var mı burada? “Yok.” AVM temsilcileri ve büyük mağaza temsilcileri
konuşuyor, onları da mutlu eden fazla bir düzenleme yok. Ama ne olduysa, bu
şekliyle, “uzlaşma” adı altında söz konusu tasarı getirildi, görüşüldü ve bugün
yüce Meclisin gündemine geldi, Genel Kurul gündemine. 
Değerli milletvekilleri, bu tasarıdan
beklenen “Bugüne kadar hayatını esnaflıkla sürdüren, çoluğuna çocuğuna, yaptığı
ticaretle helal lokma götürme peşinde koşan küçük esnaf ve sanatkârın korunarak
büyük alışveriş merkezleri, mağaza zincirleri ve AVM’lerin etkisi altında nasıl
hayatlarını devam ettirebilirler?” sorusuna bir çözüm aramaktı. Ama ne yazık ki
yapılan düzenlemeler bundan uzak. Ancak sektörün “Hiç olmazsa bir kanunumuz
var.” diyebileceği bir noktaya gelmiş durumda. Onun için hiç olmazsa sektörün,
perakende ticaret sektörünün bir kanunla düzenlenmiş olması açısından anlamlı,
önemli. Bu yönüyle tasarıyı desteklediğimizi bir kez daha ifade etmek
istiyorum. 
Değerli milletvekilleri, tasarı
tekliflerle birleştirilmedi. Dolayısıyla, birçok milletvekilinin bu konuda
yoğun emek sarf ederek hazırlamış olduğu ve gerçekten son derece önemli
düzenlemeleri içeren görüşleri tasarı kapsamına alınmadı. Küçük esnaf ve
sanatkârlar korunmadı, korunması da mümkün değil. Bu tasarı, şu anda neredeyse
en küçük ilçelere kadar yayılmış olan zincir marketlerin ya da alışveriş
merkezlerinin artık bu düzenlemeler kapsamında mevcut durumunu yasalaştırmaktan
öteye geçemeyen bir tasarıdır. Bir başka deyişle, şehirlerde şehir merkezinin,
yerleşim merkezlerinin ortalarında, mahalle aralarında dahi açılmış olan alışveriş
merkezleri, örneğin, bir kapalı ya da açık otopark zorunluluğu getiremediğimiz
için bundan sonra da o mahallede hayatını sürdürmesine devam edecek ve
dolayısıyla o mahalledeki bakkalı, kasabı, şarküteriyi bitirecek konumunu
muhafaza altına almış ve yasalaştırmıştır. 
Önerilerimiz bu konuda dikkate
alınmadı. En azından mevcut AVM’lerin şehir merkezinde ya da şehir merkezi
dışında kurulmuş olmaları nedeniyle varlıklarını devam ettirebilmeleri için
kalabalık şehir merkezlerinde hiç olmazsa alışverişe gelen insanların,
vatandaşların rahat edebilecekleri şekilde birer otopark düzenlemesi
zorunluluğu koyalım denmesine rağmen dikkate alınmadı çünkü böyle bir
düzenlemeyi bu kanun kapsamına koymuş olsaydık inanıyorum ki bugün birçok
şehirde, ilçede kurulmuş olan AVM’ler yeni bir otopark alanı oluşturmak zorunda
kalacaklar veya bu alanı bulamıyorlarsa o satış yerlerini şehrin dışına taşımak
zorunda kalacaklardı. Dolayısıyla Hükûmete gelen bu baskı altında Hükûmet böyle
bir düzenlemeyi yerine getiremedi. Bunu mutlaka burada yeniden değerlendirip
sağlamak zorundayız. Hepinizin bulunduğu şehirde adı AVM ama vatandaşın çile
çektiği bir merkez hâline gelmiş birçok alışveriş merkezini rahatlatmanın yolu
böyle bir düzenlemeden geçmektedir. Bunu sağlayamadık. 
Diğer taraftan,
dedik ki: Tabii ki bu belirli bir gün de, örneğin haftanın bir günü,
istedikleri bir günde olsun. İlla pazar günü olacak diye bir şart yok. Çünkü
AVM’lerde ve zincir market şubelerinde çalışan vatandaşlarımızın, o çalışan
personelin talebi başta olmak üzere, küçük esnaf ve sanatkârların talepleri de
hiç olmazsa haftada bir gün bu AVM’lerin kapalı tutulması yönündeydi. Bu konuda
tekliflerin hemen hemen tamamında düzenleme yer alıyordu. İktidar partisi
milletvekillerinin bir grubunun da hazırlamış olduğu teklifte de bu madde vardı
ama ne olduysa bir gecede iktidar partisi milletvekilleri dâhil olmak üzere
Hükûmet, bu tasarıdaki ve teklifteki bu kapsamdaki düzenlemeleri görmezden
geldi ve alışveriş merkezlerinin, perakende işletmelerin çalışma saatlerini mevcut
durumdan geriye götüren yeni bir düzenleme getirdi. Bu yeni düzenleme “Bu
merkezlerin çalışma saatlerine illerin valileri karar verecek.” şeklinde geldi.
Valiler, bugün küçük esnaf ve sanatkârın ensesinde boza pişirirken, şimdi artık
tüm işletmelerin ensesinde boza pişirmeye devam edecekler. Hayırlı olsun
Hükûmete ve teklif sahibi Adalet ve Kalkınma Partisi milletvekillerine. 
Değerli milletvekilleri, bu, kabul
edilebilir değildir. Bu, yetki devri anlamına gelir. Anayasa’nın ve ilgili
kanunların ilgili maddelerine aykırıdır. Derhâl bunun, yetkili idare tarafından
çalışma saatlerinin düzenleneceği şekle değiştirilmesi gerekir. Bugün birçok
ilde valilerin esnaf ve sanatkârlar üzerinde kurmuş olduğu baskıları,
defterdarlık elemanları aracılığıyla onlara yaptıkları siyasi ve ticari
baskıları birçok milletvekili çok yakından biliyor. Bu mevcut baskılara rağmen
bir de çalışma saatlerini düzenleme yetkisini valilere bırakırsanız, inanıyorum
ki özellikle iktidar partisi milletvekillerinin bulunduğu illerdeki küçük esnaf
ve sanatkârlar bir gün, ama ne zaman milletvekilliği biter,
dokunulmazlıklarının sona erdiği gün yakanızdan yapışarak bunun hesabını
sorarlar. Bu düzenlemeyi derhâl değiştirmemiz ve sektörün taleplerine uygun
hâle getirmemiz gerekir. Valiler bir ilçede ya da bir ildeki alışveriş
merkezlerinin hangi saatte açılıp hangi saatte kapanacağına karar veremezler,
verememelidirler. Oradaki esnaf odaları ne işe yarar? Oradaki belediyeler,
ilgili bakanlık temsilcisi birimler kanundan aldığı yetkiyi nasıl kullanacaklar?
Siz onların yetkisini alıyorsunuz. “Valiler, AKP’nin il başkanlarıdır, bizim
emrimizde, istediğimiz esnafı yola getirmek için çok önemli bir argümandır, bu
yetkiyi de ona verelim.” anlayışı bu sektöre darbedir. Bunu lütfen yeniden
gözden geçirelim, bu düzenlemeleri burada vereceğimiz önergeler doğrultusunda
yeniden ele alalım ve doğru yapalım diyoruz.
Değerli milletvekilleri, diğer
taraftan, bazı Adalet ve Kalkınma Partili milletvekillerinin de Komisyon
görüşmeleri sırasında dile getirdikleri gibi, AVM’ler Türkiye'de vahşi
kapitalizmin dayattığı ve ülkemizin küçük esnaf ve sanatkârlarının yok olmasına
yönelik alışveriş merkezleridir, bunların bir düzenleme altına alınması
gerektiği önerisine aynen katılıyoruz. Artık bundan sonra bitme noktasına gelmiş
olan küçük esnaf ve sanatkârın hiç olmazsa ayakta kalabilmesine imkân tanıyacak
bazı düzenlemeleri buraya ilave etmemiz gerekiyor.
Tabii ki, tasarı hem esnaf ve sanatkâr
odalarının ilgili federasyon temsilcileri tarafından hem de Hükûmet
temsilcileri tarafından “Kervan yolda düzülür.” anlayışıyla, “Hele bunu bir
çıkaralım, daha sonra da düzeltiriz.” görüşüyle bu noktaya getirildi ama
bunları değiştirme imkânımız varken geliniz, hiç olmazsa Genel Kurul aşamasında
verilecek önergelerle bu eksiklikleri giderelim çünkü bir daha bu yüce
Meclislin gündemine aynı şekilde, aynı konuya ait bir tasarının ya da teklifin
gelip Genel Kurul gündeminde görüşülme şansı çok fazla olmayabilir. Onun için
bu görüşmeler sırasında önerilerimizin dikkate alınmasını özellikle istirham
ediyoruz. 
Değerli milletvekilleri, özellikle
AVM’lerde küçük esnaf ve sanatkârlara belli bir alanın ayrılması ya da o yörede
yetişen yerel ürünlerin raflarda yer almasına yönelik düzenlemeler tamamen
sembolik düzenlemelerdir. Çünkü bu alanlarda ve alışveriş merkezlerindeki
yüksek kira ve ortak kullanım bedelleriyle şu anda kendi mahallesinde ayakta
duramayan bir küçük esnaf ve sanatkârın gelip yer tutması, ürünlerini orada
pazarlaması ve satması mümkün değildir. Bu sadece küçük esnaf ve sanatkâra fazla
itirazları olmasın diye sembolik bir düzenlemeden ibarettir, bunun uygulamada
hiçbir geçer yanı olmayacaktır. Zaten, şu anda alışveriş merkezlerinde marka
ürünleri satan işletme sahiplerinin altından kalkamadığı yükleri küçük esnaf ve
sanatkârın karşılaması mümkün değildir. Dolayısıyla, tasarıda yer alan buna
yönelik düzenlemelerin biraz daha esnetilmesi ve kira bedellerinin daha da
düşük hâle indirilmesi zorunluluğu vardır.
Diğer bir konu, tasarıda kurulması
öngörülen perakendeciler konseyine ait düzenlemelerin maalesef içi boş
kalmıştır. Dolayısıyla, bunun çalışma usul ve esaslarının bir yönetmelikle
düzenlenecek olması yine yasama yetkisinin devri anlamına gelmekte ve
Anayasa’ya aykırılık teşkil etmektedir. O nedenle, o düzenlemelerin de burada
çerçevesinin kanunla belirlenme zorunluluğu vardır. Bunu da yine vereceğimiz
önergelerle düzeltme yönündeki çalışmalarımıza destek olmanızı talep ediyoruz. 
Aynı şekilde
yeni açılacak perakende işletmelerinin açılış ve faaliyete geçişinde esas
alınacak ölçütlerin kanunda açıkça belirlenmesi gerekirken bu düzenlemenin de
Bakanlar Kuruluna devredilmiş olması kabul edilebilir bir düzenleme değildir.
Bu düzenleme de yetki devri anlamını taşımaktadır ve Anayasa’ya aykırılık
teşkil etmektedir. Onun için, burada bu kriterler ortaya konmalı, en azından
nüfus, oradaki yerleşim yerinin büyüklüğü, gelişme trendi, mevcut alışveriş
merkezlerinin sayısı ve yoğunluğu gibi kriterler dikkate alınarak yeni açılacak
herhangi bir alışveriş merkezinin nerede, hangi şartlarla açılabileceğinin
kanun kapsamında çerçeve olarak yer alması gerekmektedir. Bunu Bakanlar
Kuruluna devretmekle bu işi geçiştiremeyiz. 
Özetle, söz
konusu tasarı Anayasa’mızın 173’üncü maddesinde yer alan “Devlet, esnaf ve
sanatkârı koruyucu ve destekleyici tedbirleri alır.” amir hükmünün gereğini
yerine getirmemektedir. Tam tersine, bugüne kadar gelişigüzel yayılmış olan
alışveriş merkezleri, büyük mağazalar ve zincir mağazaların mevcut konumlarını
yasal bir çerçeveye oturtma amacını taşımaktadır. Dolayısıyla, bugün borcunu
ödeme zorluğu çeken ve icra dairelerinde icralık dosya sayısı neredeyse son on
yılda 3 katını bulmuş olan küçük ve orta ölçekli esnaf ve sanatkâr bu tasarı
uygulamaya geçerse daha da zor duruma düşecek ve bu tasarıdan beklentisini
bulamayacaktır.
Ben her şeye
rağmen tasarının ülkemize ve sektöre hayırlı olmasını temenni ediyor, emeği
geçenlere teşekkür ediyorum. (MHP ve CHP sıralarından alkışlar)
BAŞKAN –
Teşekkür ederim Sayın Işık.
Şahıslar adına
İstanbul Milletvekili Sayın Celal Dinçer. 
Buyurunuz. (CHP
sıralarından alkışlar)
CELAL DİNÇER
(İstanbul) – Teşekkür ederim Sayın Başkan.
Saygıdeğer
milletvekilleri, 675 sıra sayılı Perakende Ticaretin Düzenlenmesi Hakkında
Kanun Tasarısı üzerinde şahıslar adına söz almış bulunuyorum. Yüce heyetinizi
saygıyla selamlıyorum.
Değerli arkadaşlar, komisyonlardaki
uyarılarımıza rağmen Hükûmet gene bildiğini okuyarak, çoğunluğuna dayanarak içi
boş bir kanun tasarısını Meclis Genel Kuruluna sunmuştur. Bütün ikazlarımıza
rağmen bir çerçeve çizmekten öteye geçmemektedir bu tasarı.
Bilindiği üzere, ülkemizde 2000’li
yıllara gelindiğinde, hızlı bir gelişim seyri izleyen perakende sektörünün
içinde alışveriş merkezleri, büyük mağaza ve zincir mağaza sayılarının
artışıyla yaşanan dönüşüm süreci bir yandan ülke ekonomisine katkı sağlarken
bir yandan da birtakım ekonomik, sosyal ve çevresel sorunları beraberinde
getirmiştir. İşletmelerin açılışında standardı bulunmayan karmaşık işlemler ile
ödeme süreleri, markalaşma, haksız ticari uygulamalarda karşılaşılan sıkıntılar
bu sorunların başında gelmektedir. Ayrıca, yaşanan gelişmeler perakende
sektöründe faaliyet gösteren ve bu sektörde geleneksel kesim olarak
nitelendirdiğimiz esnaf ve sanatkâr işletmeleriyle küçük ölçekli ticari
işletmeler için pazar kaybıyla piyasada tutunma sorunlarını beraberinde
getirmiştir. Küçük esnafımız iş yerini kapatmak ve işçi olmak, taşeronun
yanında çalışmak durumunda kalmıştır, binlerce esnafımız.
Serbest piyasa ve rekabet ilkelerinden
vazgeçmeden tüketici tercihleri de gözetilerek yaşanan bu sorunların
giderilmesi ve perakende işletmelerinin dengeli bir şekilde büyüme ve
gelişmesinin temin edilmesi bizim hazırladığımız temel kanun tekliflerinde
vardı. Ancak, bunların hiçbirisi dikkate alınmadı. Ülkemiz ekonomisi için önem
arz eden bu sektörde yeterli ve güvenilir veri temininde güçlükler
yaşanmaktaydı. Bu durum sektöre yönelik sağlıklı politika üretilmesini de
zorlaştırıyordu. Sektöre yönelik sağlıklı, güvenilir ve güncel verilerin
oluşturulmasına imkân sağlanması gerekli görüldüğünden teklifimiz bu hususlara
da yer veriyordu.
Perakende sektörünü düzenleyen diğer
birçok ülke esas olarak iki yaklaşımı göz önüne almıştır değerli arkadaşlar:
Bunlardan biri sektörün bütün yönlerini temel bir kanunla düzenlemek. Diğeri
ise farklı farklı konuları farklı kanunlarla düzenlemek. Ülkemiz bu ikinci yönü
seçmiştir, farklı kanunlarla farklı yönleri düzenlemektedir. Ancak, bu
düzenlemeler sektörün sorunlarının çözümünde bir ilerleme sağlayamamıştır. Biz
teklifimizde hem organize hem de geleneksel kesime yönelik düzenlemelere yer
vermiştik, bu düzenlemelerin bir çoğu şu anda görüştüğümüz tasarının içinde yer
almamıştır. Kanun teklifimizdeki en önemli yenilik de işletmelerin açılış ve
faaliyete geçiş süreçlerine ilişkin olarak getirdiğimiz tekliflerdi. Burada da
-Hükûmet tasarısında daha önce olmasına rağmen- il düzeyinde hazırlanacak
stratejik planlara göre bir sistem üzerinde ve tek bir mercide ruhsatların
verilmesi, iş yerlerinin açılmasıyla ilgili bir düzenleme teklifi vardı, bu
kabul görmedi. 
Değerli arkadaşlar, bugün, Türkiye’de
büyük iş yerleri “AVM”ler dediğimiz alışveriş merkezleri gelişigüzel kurulmakta
ve her yerde hemen hemen mantar biter gibi bu tesisler kurulmaktadır. Oysa
bizim teklifimizde, AVM’lerin kurulacağı yerlerin, ilde hazırlanacak stratejik
planlara göre olması gerektiği şeklindeydi. Bu konuda Hükûmet tarafından
hazırlanan veya diğer milletvekili arkadaşlarımız tarafından verilen 3 tane
kanun teklifi Meclis Genel Kuruluna gelmeden kadük olmuş ve bizim perakende
sektörünü düzenleyen bu kanunlar bir türlü çıkarılamamıştı. O yüzden bu kanuna
eski tabirle “ehvenişer” diyoruz yani kötünün biraz iyisi diyelim. Gene de bir
çerçeve çizdiği için emeği geçen komisyondaki bütün arkadaşlara, Bakanlık
yetkililerine teşekkür ediyorum. 
Değerli
arkadaşlar, Avrupa’nın birçok ülkesini hepiniz görmüşsünüzdür. Orada, bizim
“AVM” dediğimiz alışveriş merkezleri şehrin 30-40 kilometre dışında
yapılmaktadır -Bunun gerekçesi de- kendi küçük esnaflarının korunması amaçlanmıştır.
Oysa bizde bütün AVM’ler şehrin en görkemli merkezlerine yapılmakta; bu, bizim
küçük esnafımızı bitirdiği gibi o bölgelerdeki yaşamı da insanlara dar
etmektedir. Alışveriş merkezinin olduğu bölgelerde trafik tam bir keşmekeş
içinde ve büyük sorun oluşturmaktadır.
Avrupa'da “O kadar güzel yerler var,
niçin buralara AVM yapmadınız da şehrin dışında taşlık, uygunsuz yerlere
yaptınız?” diye sorduğumuzda “Biz küçük esnafımızı, biz sanatkârımızı korumak
zorundayız. Bu yüzden de şehrin en az 30-40 kilometre dışına yapıyoruz.” diye
cevap almaktayız. Bugüne kadar kuramadık, bundan sonraki kurulacak olan
AVM’lerde mutlaka bir stratejik plan yapılmalı, bu plana göre bu tesisler
kurulmalıdır. 
Ben yaşadığım bir örneği Komisyonda da
dile getirdim, burada da sizlerin huzurunda dile getirmek istiyorum. 
Maltepe’de bir açık pazar yeri vardı,
Ankara’nın Maltepe bölgesinde. Bu pazar yerine AVM yapıldı. Yüzlerce esnaf
oradan çıkmak zorunda kaldı, yeni AVM’de dükkânlar da fahiş fiyatlarla
kiralandı. Ancak, işte, bu dediğimiz stratejik plan yapılmadığı için kısa bir
süre sonra buradaki mağazalar birer birer kapandı, o AVM de iş yapamaz hâle
geldi ve şu anda atıl durumda. 
Değerli arkadaşlar, Sayın Bakanımız
yanımızda, Sayın Bakanımız Komisyondaki toplantıda dedi ki: “AVM’lerin açılış
ve kapanış saatlerini biz düzenlemeyelim, pazar günleri tatil etmeyelim çünkü
AVM’ler aynı zamanda alışverişin yanında artık halkın bir eğlence yeri oldu.” 
Sayın Bakanım, vatandaşlarımızı
AVM’lere mahkûm edecek politikaları niye izledik şimdiye kadar? Niçin halkın
rahatlıkla dış sahada spor yapabileceği, gezip eğlenebileceği yerleri yapmadık,
biz AVM’lere muhtaç ettik? İnsanlarımızı AVM’lerin içine kapatıyoruz. Ben
sorarım size… Yarın, depremde toplanacak bir boşluk dahi bırakmadınız, her here
AVM yapıyorsunuz. Ne kadar kupon arazi varsa bunları birilerine peşkeş çekip
AVM yapmayı teşvik ediyorsunuz. Yazık ediyorsunuz bu esnafımıza, yazık
ediyorsunuz geleneksel kültürümüzü yaşatan sanatkârlarımıza. 
Değerli arkadaşlar, bir ülkenin
sanayisini düşünenler rekabetin ortaya çıkmasını sağlayacak düzenlemelere
elbette yer vermelidir. Küçük esnafını öldüren ülkelerin hiçbir tanesi iflah
olmamıştır. Küçük esnafımıza hep birlikte sahip çıkacağız. Küçük esnaf bir
devletin temelini oluşturur. Esnaf ahlakını da, esnafın düzenli şekilde rekabet
edeceği durumu da geliştirmek zorundayız. Ancak çıkardığımız bu yasayla bu
rekabeti geliştirecek düzenlemeleri maalesef kuramayacağız. 
Atadan kalma geleneklerimizi bugün
modern teknolojiyle nasıl yaparız, bunun çarelerini düşünmek zorundayız. Sayın
Bakanım, artık AVM’ler sadece eğlence yeri olmadı, yavaş yavaş küçük
esnafımızın da gidip ekmek parası kazandığı yerler hâline gelmeye başladı. Bu
tasarıda geleneksel sanatlara ve kültürümüze de yer verilmiş olması, en azından
kontenjanlarının ayrılmış olması bu düzenlemenin içindeki olumlu maddelerden
bir tanesi. Fakat esnafımız zorunlu olarak canlanmak zorunda çünkü ekonomik
krizden dolayı artık insanlar eskilerini tamir eder hâle geldiler. Yeni yeni
almaktansa eskiyi tamir edip giymeye başladılar. 
Son söz olarak sevgili milletvekili
kardeşlerim, arkadaşlarım, eğer Komisyonda bizlerin de teklif ettiği, bizim
tekliflerimizle bu tasarın içi doldurulmuş olsaydı hem ülkemize hem esnafımıza
hem de halkımıza daha güzel, daha mükemmel bir yasa çıkarabilirdik, gene de geç
kalmış değiliz, inşallah verilecek önergelerle bu yasanın içi doldurularak Türk
halkının, Türk esnafının beklediği bu kanunu çıkarabiliriz diyorum. 
Destekleriniz için, katkı için herkese
teşekkür ediyor, saygılar sunuyorum. (CHP sıralarından alkışlar) 
BAŞKAN – Teşekkür ederim Sayın Dinçer.
Şimdi, Hükûmet adına Gümrük ve Ticaret
Bakanı Sayın Nurettin Canikli, buyurunuz. 
Süreniz yirmi dakika, buyurunuz. (AK
PARTİ sıralarından alkışlar) 
ENGİN ALTAY (Sinop) – On dakika değil
mi ya?
GÜMRÜK VE TİCARET BAKANI NURETTİN CANİKLİ
(Giresun) - Teşekkür ederim Sayın Başkan.
Sayın Başkan, değerli milletvekili
arkadaşlarım; hepinizi saygıyla selamlıyorum. 
Gerçekten önemli bir kanun tasarısının
görüşmelerine başladık. Arkadaşlarımız da ifade ettiler, uzun yıllardan beri
teşebbüs edilmesine rağmen bir türlü yasalaşamayan, şu veya bu nedenle
yasalaşamayan ama mutlaka regüle edilmesi gereken, kurallara bağlanması gereken
bir konu. Bu nedenle, bugüne kadar gelmiş olması, bugüne kadar bu konunun
yasalaşmamış olması bir eksikliktir ama sonuç itibarıyla belki çok ayrıntılı,
neden gelmediği gibi tartışmalara çok fazla girmeye gerek yok. Bugün Türkiye
Büyük Millet Meclisi Genel Kurulunun gündemindedir. İnşallah yasalaşacak ve
hizmet etmeye devam edecektir. 
Şimdi, değerli arkadaşlar, yine arkadaşlarımız
bahsetti. Komisyon çalışmalarında çok uzun tartışmalar yaşandı, kesintisiz on
sekiz buçuk saatlik bir çalışma maratonu sonucunda Komisyon görüşmeleri
gerçekleştirildi, tamamlandı. Esasında bir ara alt komisyona gönderilmesi
noktasında bir eğilim belirdi fakat daha sonra yine Komisyondaki
arkadaşlarımızla birlikte yaptığımız görüşmelerde bu Komisyon alt komisyon gibi
çalışsın ve hiç ara vermeden, duman çıkana kadar, beyaz duman çıkana kadar bu
çalışmaları tamamlayalım diye bir kanaat ortaya çıktı ve bu kanaatin
neticesinde biz alt komisyona göndermedik. Yoksa alt komisyona gönderilmemesi
noktasında herhangi bir ön yargımız söz konusu değildi. Zaten Komisyonda da alt
komisyon gibi çalıştık. 
Biraz önce ifade etmeye çalıştım, ben
gerçekten bütün Komisyondaki arkadaşlarıma çok teşekkür ediyorum. Konu bütün
boyutlarıyla, enine boyuna, âdeta moleküllerine ayrılarak tartışıldı, istişare
edildi. Muhalefete mensup arkadaşlarımızın “Bizim hiçbir kanaatimiz, görüşümüz
dikkate alınmadı.” şeklinde bir açıklamaları oldu. Yani esasında belki tüm
talepler yerine getirilemedi ama ciddi anlamda katkı sağladılar. Hatta, bakın,
bu sizin talebiniz üzerinedir, Genel Kurulda böyle söylersiniz diye bir konuyu
-şu anda hatırlayamadım ama- hatırlatmıştım. Belki arkadaşlarımız hatırlarlar.
Yani gerçekten muhalefetiyle iktidarıyla bütün arkadaşlarımızın değerli
katkılarıyla, enine boyuna tartışılarak bu noktaya getirildi. 
Komisyon görüşmelerinde de ifade ettim,
şu hâli ideal değil. Yani bunu biliyoruz. Esnaf ve sanatkâr açısından
bakıldığında ideal düzenlemelerden ibaret olduğunu söyleyemiyoruz. Yani bu
kesin. Neden? Çünkü şu an itibarıyla bir yapı var, alışveriş merkezlerinin,
perakende ticaretin oluşturduğu bir yapı var, kökleşmiş, yerleşmiş bir yapı
var. 
VAHAP SEÇER (Mersin) – İşte, onun için,
niçin geciktiğini tartışmak lazım. İşte bunların cevabını siz verdiniz,
“Tartışmayalım.” diyorsunuz ama.
GÜMRÜK VE TİCARET BAKANI NURETTİN
CANİKLİ (Devamla) – Tabii, şimdi, bu yapıyı yerinden oynatmadan, bu yapıyı
âdeta sarsmadan…
HAYDAR AKAR (Kocaeli) – Bu yapının
temelleri çürük ama.
GÜMRÜK VE TİCARET BAKANI NURETTİN
CANİKLİ (Devamla) –…âdeta hallaç pamuğu gibi atmadan ideal düzenlemeyi
yapamayız. Bunu hepiniz biliyorsunuz.
MEHMET ALİ SUSAM (İzmir) – Bizim
iktidarımızda…
VAHAP SEÇER (Mersin) – Keşke daha önce
yapsaydınız.
GÜMRÜK VE TİCARET BAKANI NURETTİN
CANİKLİ (Devamla) – Dolayısıyla, yani, dediğim gibi, tartışabiliriz. Geçmişte
şu oldu bu oldu, şunlar yaşandı, bunlar geldi bunlar gitti, bunları
tartışabiliriz. Ama bu tartışmalar, söylemeye çalıştığım bu gerçeği hiçbir
zaman değiştirmez. Dolayısıyla onları yok sayarak, yani şu andaki yapıyı yok
sayarak bir kural koymaya çalışmak çok gerçekçi değil, zaten sonuç da almak
mümkün değil. Ha, elbette yaklaşımımız her zaman, esnaf ve sanatkâra olabilecek
en lehe düzenlemeleri en geniş kapsamıyla yapabilmektir. 
Bu tasarı, inanın, bu hassasiyetle ve
bu yaklaşımla hazırlandı. Zaten, bakın, bu tasarıdaki tüm düzenlemeler -altını
çizerek söylüyorum- bütün düzenlemeler, bütün kurallar, getirilen tüm
düzenlemeler esnaf ve sanatkârımızın lehinedir. Bugünkü duruma baktığınızda, şu
anda uygulanan sisteme baktığınızda, onunla karşılaştırdığınızda, getirilen
düzenlemelerin tamamı, bilaistisna hepsi esnaf ve sanatkârımızın lehinedir. Bir
başka ifadeyle, sermaye olarak güçlü, esnaf ve sanatkârımız karşısında zaman
zaman eleştiri konusu olacak şekilde faaliyette bulunan alışveriş merkezleri,
perakende zincir mağazalarının lehine hiçbir düzenleme yoktur mevcuda göre. Bu
da çok önemlidir. Evet, aynen söylüyorum. Bütün düzenlemeler, getirilen bu
tasarıdaki tüm kurallar esnaf ve sanatkârın lehinedir, bir tane de alışveriş
merkezlerinin, büyük sermayenin bu anlamda lehine bir düzenleme söz konusu
değildir. Yani tekrar söylüyorum: Yeterli midir, tüm taleplerini karşılıyor mu
esnaf ve sanatkârımızın? Değil, hayır, onu söylüyorum yani ama mevcut şartlar
içerisinde olabilecek olan en uygun düzenlemeler manzumesi olduğunu söylememiz
sanıyorum yanlış olmaz.
Şimdi, değerli arkadaşlar, getirilen
düzenlemelere –tabii, on dakika hatırlatması var, ona uyacağım, biraz önce
ifade edildi- geçmeden önce birkaç konuyu açıklığa kavuşturmak istiyorum,
görüşlerimi sizlerle paylaşmak istiyorum. Bunlardan bir tanesi, çalışma
saatlerinin valilere verilmesi meselesi. 
Şimdi, bakın, bir arkadaşımız
-sanıyorum Sayın Zozani, tam hatırlamıyorum- bahsetti, gerçekten burada bu
uygulama hayata geçirilirken her il, her ilçe farklı, birbirinden kopuk şekilde
uygulanmamalı. Yani sonuç itibarıyla en tepeden koordine edecek bir gözün
bunları görebilmesi, bakabilmesi gerekiyor. Eğer bu yetki şu anda olduğu gibi
belediyelerimiz tarafından uygulanacaksa, işte o dediğimiz sakınca ortaya
çıkar. Çünkü bu sistemde doğal olarak bütün belediyelerin bu kararlarını yani
çalışma saatleriyle ilgili kararlarını gözden geçirebilecek, onlara bütün
olarak bakabilecek, fotoğrafın tamamını ortaya koyabilecek bir yapılanma söz
konusu değil; doğal olarak söz konusu değil, eleştirmek için söylemiyorum.
Dolayısıyla… Ama valiler bu imkâna sahip. Nasıl sahip? Hükûmetin temsilcisi
olarak sahip. Dolayısıyla, hem özelin spesifik durumunu dikkate alarak bu
kararlarını verebilirler hem de bütün Türkiye’deki çalışma saatleri
uygulamasını da dikkate alarak bu özelliği nedeniyle bir standardize etme
imkânını sunabilirler. Bu avantajı vardır valinin. Yoksa, başka hiçbir niyeti,
amacı söz konusu değil. Esas kargaşa, bu yetki mahallî idarelerde,
belediyelerde olduğu zaman ortaya çıkabilir. Bunun altının çizilmesi gerekiyor.
Yine, alışveriş merkezlerinin
açılmasına ilişkin kriterlerin belirlenmesi yetkisi de Bakanlar Kuruluna
veriliyor. Yine, bazı arkadaşlarımız tarafından ifade edildi, dile getirildi:
“Bunlar neden kanunla düzenlenmedi? Bunlar esasa müteallik düzenlemeler.”
Doğru, esasa müteallik düzenlemeler ama bu kuralların kanunla konulmuş olması
daha sonra bir değişiklik ihtiyacı ortaya çıktığında bunların değiştirilmesini
zorlaştırır. Gelişen sosyal, ticari hayat, globalleşen dünya yani şehirleşme
yeni kriterler ortaya çıkarabilir ya da mevcut kriterlerin gözden geçirilmesi
zaruretini, ihtiyacını gündeme getirebilir. Bütün bu durumlarda sistemin,
yapının esnek olması gerekir. Yani kuralı kanunla koydunuz, tekrar kanunla
değiştirme ihtiyacı olduğunda onun, tabii, değiştirilmesi kolay değil yani yeni
bir kanun çıkarmak kolay değil. Dolayısıyla… Ha, çok da kolay olmaması
gerekiyor. Yani mesela bir bakanlığa ya da ikincil mevzuata verilmesi de
birtakım sakıncalar içerebilir. Bakanlar Kuruluna verilmesiyle bu anlamda hem
değişiklik ihtiyacı hasıl olduğunda bunu hayata geçirme noktasında gerekli
esnekliğe sahip olur ama aynı zamanda, sonuç itibarıyla bir Bakanlar Kurulu
kararıdır, çok kolay alınacak bir karar değildir. Her ikisini, böyle, dengede
tutabilecek bir düzenleme gibi değerlendirilebilir. Yoksa sistem belli bir
süreden sonra tıkanma noktasına girebilir.
Şimdi, biraz önce ifade ettim, sektör
Türkiye’de ve dünyada sürekli büyüyor, bunun mutlaka regüle edilmesi gerekiyor.
Dolayısıyla, bu çerçevede önemi bir hayli fazla. Tabii, zamanım yok, getirilen
birkaç önemli düzenlemeyi sizlerle paylaşmak istiyorum. Yani hep esnaf ve
sanatkârın lehine olduğunu söylediğim düzenlemelerden bir tanesi; bir defa, şu
hâliyle, şu uygulama biçimiyle esnaf ve sanatkârımız alışveriş merkezlerine
giremiyorlar, orada tutunamıyorlar. Şimdi, bazı arkadaşlarımız diyorlar ki:
“Yani siz bu imkânı sağlasanız ne olacak, kanun sağlasa ne olacak? Zaten orada
kiralar pahalı.” Yani sorun o değil ya da olayın tam yansıma biçimi bu değil.
Onlar girmek istiyorlar alışveriş merkezlerine, yer kiralamak istiyorlar ama
özellikle bazı alışveriş merkezleri -tırnak içerisinde söylüyorum- kendi
prestijleri açısından esnaf ve sanatkârımıza yer vermek istemiyorlar. 
MEHMET ALİ SUSAM (İzmir) – Prestiji mi
sarsıyormuş esnaf sanatkâr?
GÜMRÜK VE TİCARET BAKANI NURETTİN
CANİKLİ (Devamla) – Neyse, yani durum bu ama. Elbette kabul etmiyoruz,
eleştiriyoruz. Zaten, diyelim ki getirisi olmayan bir alışveriş merkezinde
esnafımız zorla yüzde 5’i kullanmak durumunda değil. Yani o karşılaştırmayı
kendisi yapacak, orada geleceğe yönelik olarak yani bir gelir beklentisi söz
konusuysa o imkânı kullanacak. Dolayısıyla, esnaf ve sanatkârımızın -yüzde 5
gibi, ciddi bir alandır- alışveriş merkezlerinde bu şekilde önlerinin açılması
gerçekten önemli bir düzenlemedir. 
Alışveriş merkezleri para kazanıyor
Türkiye’de, büyük bölümü para kazanıyor -kiralar belli zaten- kiralar
belirleniyor, ondan sonra seçiliyor insanlar, yani alacaklılar ya da kiracılar
seçiliyor ama bunların içerisinde maalesef -rakamlar da bunu gösteriyor- esnaf
ve sanatkârımız yok. Dolayısıyla esnaf ve sanatkârımıza bu kapının açılması çok
önemli bir imkândır çünkü alışverişler burada yapılıyor, ticaret burada
yapılıyor büyük oranda. O yüzden bu imkândan faydalandırmak gerekiyor. 
Yine, getirilen en önemli
düzenlemelerden bir tanesi, bakın, esnaf ve sanatkârımızın, küçük üreticinin
karşı karşıya kaldığı en önemli sorunlardan bir tanesi kendini tanıtamama,
markalaşamama. Küçük üretici üretiyor ama başkası adına üretiyor, sermaye
sahibi adına üretiyor. O üretiminin ortaya çıkardığı olumlu bütün sonuçları o
sermaye sahibi kullanıyor. Diyelim, bugün bir alışveriş merkezi, bir market,
küçük esnafa, üreticiye bazı malları ürettiriyor ama satış noktasında, rafta,
satışta sadece kendi ismi var, üreticinin ismi yok. Hâlbuki arkada o kaliteli
ürünü üreten bir esnaf var, bir üretici var ama şu anda bunun ismini
göremiyorsunuz. 
Bitiriyorum Engin Bey, bitiriyorum,
evet. 
Bunu göremiyorsunuz. Bu anlamda, bundan
sonra üreticinin de orada, uygun puntolarla yazılı ismi, bilgileri yer alacak.
Düşünebiliyor musunuz, bakın, üreticiye, küçük üreticiye, esnaf ve sanatkâra bu
şekilde binlerce, on binlerce, milyonlarca insana ulaşma imkânı sağlanacak ve
esas, tabii, reklamı yapılacak olan burada… Alışveriş merkezinin reklamı
yapılıyor zaten, esas o malın üzerinde, paketin üzerinde onun bilgileri, onun
ismi var. Ama şimdi yeni olarak, ilave olarak, onu üreten ama hiç ortalıkta
gözükmeyen, adı sanı duyulmayan, bilinmeyen ve kendini tanıtma imkânı olmayan
küçük esnaf ve sanatkâra bu imkân sağlanıyor. Düşünebiliyor musunuz, zincir bir
mağazadan satın aldığı zaman tüketici, o ürünü üretmiş olan üreticinin ismini
görebilecek. Böyle bir imkânı üretici başka hiçbir yerde bulamaz. Yani
alışveriş merkezlerinin bu, çok insana ulaşma potansiyelini, kapasitesini
üreticinin lehine düzenliyoruz. 
Sözü bitirmem gerekiyor. İlerleyen
maddelerde, inşallah, gerekirse açıklamalar yaparız. Evet, Engin Bey’e sözümüz
vardı, dolayısıyla kısa kesmem gerekiyor.
Ben tasarının hayırlı olmasını
diliyorum, hepinize saygılar sunuyorum. Teşekkür ediyorum. (AK PARTİ
sıralarından alkışlar) 
BAŞKAN – Teşekkür ederim. 
Bolu Milletvekili Sayın Ali Ercoşkun,
buyurunuz. (AK PARTİ sıralarından alkışlar) 
ALİ ERCOŞKUN (Bolu) – Teşekkür
ediyorum.
Sayın Başkan, değerli milletvekilleri;
Perakende Ticaretin Düzenlenmesi Hakkında Kanun Tasarısı hakkında söz almış
bulunuyorum. Bu vesileyle yüce heyetinizi ve değerli milletimizi saygıyla
selamlıyorum.
2000’li yıllardan itibaren ülkemizde
oldukça büyük bir ivmeye sahip olan perakende ticaret, 2002 yılında 58 milyar
liralık bir büyüklüğe sahipken 2012 sonunda TÜİK verilerine göre yaklaşık 393
milyar TL’lik bir büyüklüğe kavuşmuş durumda; bu, ülke ekonomisinin yüzde
14’üne tekabül ediyor. Diğer taraftan, gene, 2012 sonu itibarıyla 743 bin iş
yeri de ülke genelinin yüzde 28’ine hitap ediyor. 1,9 milyon vatandaşımız
perakende sektöründe çalışmakta, bu da çalışan nüfusun yüzde 15’ine tekabül
eden bir rakama sahip. 
Dolayısıyla, perakende sektör
performansı, ülke ekonomisine katkıda bulunurken, diğer taraftan ekonomik,
sosyal ve çevresel manada da bazı sorunlara yol açtığını söyleyebiliriz. Bugüne
kadar hukuki bir tanımı olmayan bu sektörün yönlendirici, destekleyici, diğer
taraftan düzenleyici bazı kanuni düzenlemelere ihtiyaç duyduğunu da
söyleyebiliriz. Perakendeciliğe dair bazı kavramlar; alışveriş merkezi, büyük
mağaza, zincir mağaza, özel markalı ürün, “franchise” gibi kavramlar bu kanunla
birlikte ilk defa tanımlanıyor. Dolayısıyla, sektör de hukuki manada bir
niteliğe kavuşmuş bulunuyor. 
Değerli arkadaşlar, PERBİS denilen
Perakende Bilgi Sistemi sayesinde ise perakende işletmelerin kuruluşu ve buna
bağlı olan tüm işlemler tek bir kapıdan gerçekleşerek bürokratik manada bir
hafifliğe dolayısıyla vesile olmuş olacak. 
Sayın Bakanımız birçok manada çeşitli
değerlendirmelerde bulundu. Evet, uzun zamandan beri ülke gündeminde olan böyle
bir kanun tasarısı, aslında değerli Bakanımız Sayın Hayati Yazıcı döneminde
sektörün tüm katmanlarının, tüm bileşenlerinin katılımıyla Bakanlık tarafından
düzenlenen birçok çalıştayla birlikte ortaya çıkan bir tasarı aslında.
İktidarıyla muhalefetiyle bütün partilerin de çerçeve manasında uzlaştığı ama
diğer taraftan içerik olarak tabii ki farklı bakışlara sahip olduğumuz süreçler
sebebiyle farklılık arz eden bir yapıyı hep birlikte görebiliyoruz.
Ben Bolu Milletvekiliyim. Bolu
Milletvekili olarak benim bakış açım: Bolu’daki küçük esnaf ve sanatkârlar
anlamında ne ifade ediyor bu kanun? Bolu’daki küçük esnaf ve sanatkârlar
açısından bakarsak eğer, Bolu’da yapılacak olan alışveriş merkezlerinde,
metrekarenin yüzde 5’ine hitap edecek esnaf ve sanatkârların bulunma
zorunluluğu bizim için önemli. 
Diğer taraftan, Bolu’da ortaya konan el
sanatları veya geleneksel ürünler manasında da bu ürünlerin alışveriş
merkezlerinde bulunabilmesi önemli. Yani Bolulu ev hanımlarının veya “BEHDER”
diye bizim bölgede gururla bahsettiğimiz kuruluşun ürettiği kızılcık tarhanası
veya ıspanaklı erişte veya çam kozalağı reçeli, bu yasa sayesinde işte bu
zincir mağazalarda yerini bulabilecek artık. Dolayısıyla, bunların, yöresel ürünlerin
bu mağazalarda bulunabilmesi, esnaf ve sanatkârlarımızın gene alışveriş
merkezleri içerisinde yer alabilmesi bizim için oldukça önemliydi. Bu kanunla
beraber bu da gerçekleşecek.
Diğer taraftan, esnaf ve sanatkârların
pazar günleri çalışmasıyla alakalı bir sıkıntı vardı yani pazar çalışabilmesi
için bir ruhsat almaları gerekiyordu ve bunun için de bir harç yatırmaları
gerekiyordu. Bu kanunla beraber artık, pazar günleri yani tatil günleri çalışma
ruhsatı almasına gerek kalmıyor esnafımızın. Dolayısıyla, biz sokağa
çıktığımızda, berber Kutay’a gittiğimizde “Artık ben harç vermek zorunda
değilim.” diye büyük bir ihtimalle bu kanunla birlikte takdirlerini kazanmış
olacağız. 
Diğer taraftan
-gene önemli bir düzenleme- odalarımızın ustalık belgesi olmadan kayıt
yapabilmesi mümkün olacak bu kanunla birlikte. Yani odaların yerelde sıkıntı
yaşadığı önemli bir mesele de bu kanunla birlikte çözülmüş olacak. 
Tabii, kanunla
birlikte birçok düzenleme söz konusu ama uzun dönemden beri emek verilen, katkı
verilen, Bakanlık tarafından olsun, sektörün katmanları tarafından katkı
verilen böyle bir kanunda, Türkiye Esnaf ve Sanatkârları Konfederasyonu, TOBB,
TÜSİAD, MÜSİAD, birçok kurumun katkısıyla ortaya çıkan bu kanuna emek veren tüm
katılımcılara ben ayrı ayrı teşekkür ediyorum. 
Perakende
Ticaret Kanunu’nun ülkemize, milletimize hayırlı olmasını temenni ediyor, bu
vesileyle yüce heyetinizi saygıyla selamlıyorum. (AK PARTİ sıralarından
alkışlar) 
BAŞKAN –
Teşekkür ederim. 
Soru-cevap
işlemine geçiyorum. 
Sayın Doğru… 
REŞAT DOĞRU
(Tokat) – Teşekkür ederim Sayın Başkanım. 
Esnaf odaları
birlik başkanları yıllardır bu kanunun Mecliste görüşülmesini ve kanunlaşmasını
bekliyorlardı. Anadolu’da her mahallede AVM’lerin bir şubesi bulunuyor. Şube
açılışında belirli bir nüfus baremi konulması gerekiyordu ama bunda tam olarak
anlaşılmıyor. Bununla ilgili bir açıklama yapar mısınız? 
İkincisi,
AVM’lerin 400 metrekare olan otopark zorunluluğu vardı ancak birçok yerde
bunlar 399 metrekare gösterilerek hiç kimse tarafından uygulanmıyor. Bu yönlü
olarak da bunlara düzenleme yapmayı düşünüyor musunuz? 
Diğer bir konu
da, şu anda AVM’lerin Anadolu’nun neredeyse her mahallesinde bir şubesi var. Bu
AVM şubelerinin en azından bir bölümünün kapatılmasını düşünüyor musunuz? 
Diğer bir sorum
da, esnafın rahatlaması için dinî ve millî günlerde veyahut da haftanın belirli
bir günü AVM’lerin kapatılması düşünülür mü? 
Teşekkür ederim.

BAŞKAN – Sayın
Çirkin… 
ADNAN ŞEFİK
ÇİRKİN (Hatay) – Teşekkür ediyorum Sayın Başkan. 
Sayın Bakanım,
bu AVM’lerde belli bir oranda dükkânın esnafa tahsis edileceği yolunda bir
düzenleme oluyor. Şimdi, bu belirli sayıdaki dükkân esnafımıza bedava mı
verilecek? Bedava verilmeyecekse bu esnafın zaten gözü görmüyor mu o dükkânı?
Yani, alacak durumu varsa niye alamayacak? Yani, bu konuda bir açıklık
getirilirse bunda fayda görüyorum. 
Ayrıca, şu an bir AVM sorunu da ortaya
çıktı. Uzun yıllardan beri AVM’ler pıtrak gibi bitti. Esnafın durumu son derece
kötü. Ama bu AVM’lerin çalışanları da var. Bu kanunlar çıkarılırken AVM çalışanlarının
da hakları gözetilecek mi? 
Saygılarımla arz ediyorum.
BAŞKAN – Sayın Işık…
ALİM IŞIK (Kütahya) – Teşekkür ediyorum
Sayın Başkan.
Sayın Bakan, hâlen ülkemizde ne kadar
“AVM”, “büyük mağaza” veya “hipermarket” adıyla iş yeri bulunmaktadır? Hâlen
bunlar içerisinde satılan yerli marka ürün oranı veya iş yeri payı ne kadardır?
Bu düzenlemeyle burada bir gelişme sağlayabileceğimize inanıyor muyuz? Bugün
KOBİ’lerin söz konusu AVM'lerden etkilenme derecesi Bakanlığınızca nasıl
görülmektedir? Yani bu düzenlemeyle KOBİ’ler biraz daha iyiye gidebilecek mi
yani KOBİ’lere olumlu bir etkisi olacak mı?
İkincisi de, perakende işletmelerin
çalışma saatlerinin valilerin kontrolüne ya da iznine bırakılmasına neyi
gerekçe gösteriyorsunuz yani hangi gerekçelerle valilere bırakıyoruz? Bu,
uygulamada ciddi sorunlara yol açmayacak mı?
Teşekkür ederim.
BAŞKAN – Sayın Susam…
MEHMET ALİ SUSAM (İzmir) – Sayın Bakan,
konuşmanızda dediniz ki: “Bu AVM'lere esnaf girecek.” Evet, teorik olarak
koydunuz ancak bir AVM açıldığı zaman AVM’de hangi markaların olacağına karar
veren, bu mağazaların pazarlamasını yapan şirketler var.
Ben size şimdi soruyorum: Türkiye'nin
kaç tane AVM’si var? Bu AVM’lerde açılmış iş yerlerinin ortak özelliklerine,
buralarda marka olarak hangilerinin bulunduğuna bir bakın, baktığınız zaman
göreceksiniz ki bu satın almayı, pazarlamayı yapan şirket belirli markalar
dışındaki markaları sokmuyor. Esnaf nasıl girecek? Sizin zorlamanızla da
yaratacaklar bir esnaf, o esnafı oraya sokacaklar. Yirmi gün içerisinde girdi;
girmediyse zaten onu AVM’nin istediği kişiye verme şartını koydunuz. Bunu
hayata geçirmeyi nasıl bir uygulamayla yapacaksınız? Bunu şurada net bir
şekilde anlatmanızı istiyorum. Esnaf nasıl girecek? Ücreti ödeyebilecek mi?
Aynı zamanda, ücret ödemenin yanında hangi kriterlerle o mağazaları pazarlayan
şirketten geçerli not alacak da orada dükkân açacak?
BAŞKAN – Sayın Akar…
HAYDAR AKAR (Kocaeli) – Sayın Bakan,
yine aynı konu, ben de burada esnaflara, o binde 5’lik, binde 3’lük alanların,
AVM sahiplerince ve sermayedarınca kullandırılacağını çok düşünmüyorum. Zaten
burada da “esnaf ve sanatkârlar” derken bir tanım ve bir meslek odasına
bağlılık şartını da koymamışsınız. Bence, AVM sahipleri, kendi esnaf ve
sanatkârlarını bu maddenin usulsüz kullanımı şeklinde oluşturacaklardır.
Ayrıca, yirmi günlük süre içerisinde de ben gerçek anlamda bir esnaf ve
sanatkârın gidip orada bunu kiralayacağını düşünmüyorum. Yine, orada bir başka
boyutu da işin, kiraların denetlemesini koymamışsınız olayın. Yani,
oradaki rayiç bedelin dörtte 1’i diyorsunuz ama rayiç bedel neye göre
belirlenecek ve AVM sahiplerinin, sermayedarların inisiyatifine mi bırakılacak
bunlar, belirtilmemiş. Yani, sizin dediğiniz gibi, yıllarca raflarda beklemiş,
Komisyonda beklemiş kanun, aslında Meclisi de işgal eden bir duruma gelmiş,
boşa zaman harcanan bir kanun şekline dönüşmüş, çok da açık değil, net değil.
Esnafların ve yöresel ürünlerin ben bu raflarda yer alacağını bu kanun
maddeleriyle düşünmüyorum, onu da ifade etmek istedim.
BAŞKAN – Sayın Bulut…
AHMET DURAN
BULUT (Balıkesir) – Sayın Bakan, AVM’lerin bu ülkede mutlaka bir
sınırlandırılması gerekmektedir. Uzun yıllardır toplumun beklediği bu
sınırlamanın gerçekleşmediği bu kanunla görülmektedir. “Bakkal” denilen, Türk
kültürünün temel yapısı olan, toplumda uzlaşmayı, geçimi, borçlanmayı ve
çevreye muhtaç olmamayı, kısa süreli borçlanmayı sağlayan o güzel müessese uzun
zamandır eriyerek yok olmaktadır. Bunlara tedbir almak adına, AVM’lerin
kurulması izni için mutlaka bir kıstasın getirilmesi gerekmektedir. Bu konuda
ne düşünüyorsunuz?
BAŞKAN – Sayın Susam…
MEHMET ALİ SUSAM (İzmir) – Sayın
Bakanım, son dönemde Osmanlıya özenen önemli çalışmalar yapılıyor ama
Osmanlının ahilik ruhuna ilişkin hiçbir şey yapmıyorsunuz. Bakınız, Osmanlının
ahilik ruhunda arastalar, çarşılar, tarihî çarşılarımız vardı. Kemeraltı’mız
var bizim, Mısır Çarşımız var, Bursa Kapalı Çarşı var, Antalya Kaleiçi var.
Bunlarla ilgili hiçbir destek ve düzenleme yapılmayıp, buralardaki vakıflardan
doğan sorunları çözmeyip, sadece AVM’lerin bugünkü yasal statüsünü korumaya
yönelik bu kanunda küçük işletmelerin, bu çarşıların yaşaması için ne
düşünüyorsunuz, bu çarşıları nasıl yaşatacaksınız? Kemeraltı nasıl yaşayacak?
Bunu sizden öğrenmek istiyorum. 
BAŞKAN – Sayın Bakan, buyurunuz. 
GÜMRÜK VE TİCARET BAKANI NURETTİN
CANİKLİ (Giresun) – Teşekkür ederim Sayın Başkanım. 
Öncelikle Şefik Bey’in sorusundan
başlamak istiyorum. Yani, “Esnafa alışveriş merkezleri bedava mı verilecek,
oralarda esnaf herhangi bir ödeme yapacak mı? Zaten şu anda da girer sisteme,
neden böyle bir düzenleme yapılması gereği ortaya çıktı?” gibi bir sorusu oldu.
Aslında, biraz önce konuşmamda da ifade etmeye çalıştım. Esnafımız şu anda
giremiyor yani alışveriş merkezlerine giremiyor, bunu hepimiz biliyoruz. Alışveriş
merkezine esnaf olarak, esnaf özüyle, esnaf kimliğiyle… Alışveriş merkezlerinin
önemli bir bölümü bunları reddediyorlar. Kendi politikaları, başka nedenler,
onları belki çok fazla detaylandırmaya gerek yok ama özellikle alışveriş
merkezlerinin her biri kendi açılarından, pazarlama tekniği açısından, ticari
mantıkları çerçevesinde uygun gördükleri bir algının, muhtemelen -yani en
azından bize gelen duyumlar ya da bilgiler o şekilde- o algının bozulmaması
noktasında gerekçeyle böyle adım attıklarını söylüyorlar, ifade ediyorlar.
Tabii, bu çok yanlış bir şey yani böyle bir şeyin kabullenilmesi mümkün değil.
Sonuç itibarıyla, sizlerin de ifade ettiğiniz gibi, esnaf ve sanatkârımız,
bakkalımız gerçekten yaşatılması gereken kurumlar. Sadece ticari açıdan değil,
sosyal açıdan da bizim mahalle kültürümüzün en önemli direklerinden bir tanesi.
İşte yine ifade edildi, bire bir o ilişki, bakkallarımızın ve diğer küçük
esnafımızın vatandaşla, o mahallede oturan herkesle özel ilişkisi, bire bir
ilişkisi son derece önemli. Bu tür değerlerin kaybedilmemesi gerekiyor,
korunması gerekiyor. 
Şu anda giremedikleri için esnafımız,
böyle bir adım atıldı, böyle bir düzenleme yapılması ihtiyacı ortaya çıktı. Ve
inanın girmek istiyor esnafımız çünkü -biraz önce de yine ifade edildi-
alışveriş merkezleri bu anlamda ticaretin ve diğer aktivitelerin cazibe merkezi
olmuş durumda. Yani, bunu da bir eleştiri ya da övgü anlamında söylemiyorum,
bir tespit olarak sadece ifade ediyorum. Sonuç itibarıyla, geldiğimiz noktada
böyle bir yapı söz konusu. Yani, alışveriş merkezleri gerçekten insanların
önemli zamanlarını harcadığı bir mekân hâline gelmiş. Tekrar söylüyorum, yani
desteklemek anlamında ya da eleştirmek anlamında bir görüş beyan etmeden bunu
söylüyorum, bir vakıa olarak paylaşıyoruz. 
Dolayısıyla, böyle, alışverişin,
ticaretin ve benzeri aktivitelerin yoğun olarak yaşandığı ve gelirin,
potansiyelin de yüksek olduğu alışveriş merkezlerine esnafımız girmek istiyor.
Hatta zaman zaman bu tür taleplerin bize geldiğini ben hatırlıyorum milletvekili
olarak, yani şu alışveriş merkezine acaba şey yapsanız da girsek şeklinde.
Belki başka arkadaşlarımıza gelmiş midir bilemiyorum şey olarak. 
Dolayısıyla, o nedenle biz bu kapıyı
açıyoruz, bu yasayla esnafımıza… Yüzde 5 de ciddi bir alan. Yani o, kaybolmaya
yüz tutmuş, korunması gereken sanatlarda dörtte 1 rayiç uygulanacak ama
buradaki rayiç, normal piyasa fiyatı neyse, herkes hangi kirayı, hangi bedeli
tatbik ediyorsa esnaf ve sanatkâra da o rakam üzerinden bir kiraya verme söz
konusu olacak. 
Dolayısıyla, bunun bence önemsenmesi
gerekiyor, yani bu düzenlemeyi küçümsememek lazım. Uygulamada birtakım
sıkıntılar olabilir, yani yine dirençler olabilir belki Sayın Susam’ın altını
çizmeye çalıştığı, ona katılıyorum ama buna ilişkin biliyorsunuz müeyyideler
var, cezalar var, tatbik edilmediği takdirde onlar uygulanacaktır. 
Ayrıca, süreyle ilgili de, ilan
edilmesi gerekiyor vesaire. Yani esnaf ve sanatkâr odaları bunların haklarını
koruyacaktır, talep oradan gelecektir. Dolayısıyla, tamamen korunmasız gibi de
düşünmemek lazım esnaf ve sanatkârımızı alışveriş merkezleri karşısında, bu
hükmün, kuralın uygulanması anlamında. Hem Bakanlık olarak yani kamu olarak
gerekli cezaların uygulanması noktasında imkânımız, gücümüz var hem de ayrıca
-biliyorsunuz, cezalar da Komisyonda ağırlaştırıldı- ciddi ağırlaştırmalar söz
konusu oldu. Dolayısıyla, uygulanmasını elbette takip edeceğiz, o bizim
görevimiz ama inşallah, esnaf ve sanatkârımızın lehine olmak üzere bu kuralı
sonuna kadar uygulatacağız. 
Sayın Işık, tabii, zor bir soru sordu
“Ne kadar alışveriş merkezi, süpermarket ve yerli ürün…” Evet, şu an itibarıyla
o bilgi bende yok ama en kısa zamanda takdim edeceğim. 
Çalışma saatleriyle ilgili Sayın
Işık’ın bir sorusu oldu. Yine, konuşmamda ifade etmeye çalıştım, çalışma
saatlerini valilerin belirleyecek olmasını en optimal düzenleme olarak
değerlendiriyorum yani bunu belediyelere verdiğiniz zaman, yerel faktörler çok
öne çıkar, çok farklı şehirlerde çalışma saatleriyle ilgili birbirinden kopuk,
aralarında hiç ilişki olmayan saatler, uygulamalar meydana gelebilir. Bütün
bunları eğer merkeze alırsanız yani tamamen sadece merkezî hükûmet tarafından
bu yetkinin kullanılması gibi bir seçenek söz konusu olursa o zaman da tam aksi
bir durum söz konusu olur, yerel faktörler dikkate alınmamış olur, oradaki
ihtiyaçlar, özellikler, hususiyetler gündeme gelmemiş olur, o da eksikliktir
yani ikisinin ortasında en uygunu vali; vali, hem yereldir hem merkezdir. Bu
anlamda, valinin böyle bir kararın verilmesinde en uygun merci, makam olduğunu
açıkçası düşünüyoruz. Dolayısıyla, valiler tarafından çalışma saatlerinin
belirlenmesi kuralı yerinde bir kuraldır. 
Yine Sayın Susam’ın “Esnafımız bu
ücreti ödeyebilecek mi?” yani alışveriş merkezlerinde… Ha, buna geçmeden,
burada, yine, biraz önce tam olarak gündeme gelmedi. 
MEHMET ALİ SUSAM (İzmir) – Metrekaresi
40 euroya kiralıyorlar Sayın Bakan. 
GÜMRÜK VE
TİCARET BAKANI NURETTİN CANİKLİ (Giresun) – Evet ama şunu söyleyebiliriz.
Bakın, rakamı bilmiyorum ama o rakamdan o kirayı ödemeye hazır çok insan var,
çok insan var, evet yani talep arzdan fazla, özellikle bazı alışveriş
merkezlerinde talep çok oluyor, bununla günlük hayatta hepimiz karşılaşıyoruz.
Ha, zaten bazı alışveriş merkezleri de önemini kaybediyor şu veya bu nedenle
yine yani diyelim, yanında başka bir alışveriş merkezi yapılıyor ya da başka
nedenlerle. O zaman, zaten bırakır gider, o zaman zaten talep olmuyor. Yani,
esnafımıza bu konuda “Mutlaka yüzde 5’i esnaf tarafından doldurulacaktır.” gibi
zorunlu bir kural yok; o bir imkân, hak esnaf açısından, kullanılırsa. Yani,
gelir getiren bir alışveriş merkezi olursa kullanır, eğer gelir getirmediğini
düşündüğü bir alışveriş merkezi yoksa, değilse o zaman elbette kullanmaz.
Dolayısıyla, bu anlamda herhangi bir sıkıntı ortaya çıkmaz.
Ayrıca, alışveriş
merkezlerinin, bu alanların binde 3’ü oranında alanı, rayicin dörtte 1’i
fiyatına olmak üzere, tükenmeye yüz tutmuş ve geleneksel sanatları icra
edenlere de ayırmaları gerekiyor. Bu da önemli bir kural. Tabii, destekler olur
yani vergi uygulamalarında ya da başka şekillerde destekler vardır ama bu
şekildeki destek, bana göre en somut destektir. Yani, bunların korunması
gerektiğini hep söylüyoruz çünkü para kazanacak, oraya ciddi anlamda bir
avantajla girecek, piyasa fiyatının dörtte 1’i, rayicin dörtte 1’i fiyatla
kiralama imkânı olacağı için daha baştan avantajlı bir konumda sanatkâr burayı
ticari imkâna çevirecek ve yaşama imkânı, ihtimali daha da artacak bu
sanatkârın. Dolayısıyla, bu kural da son derece önemli bir kural.
Yine, Sayın
Susam, yani yerli marka yok, sadece yabancı markalar satılıyor ya da onun
dışındakilere izin verilmiyor gibi bir kural…
MEHMET ALİ SUSAM
(İzmir) – Hayır, bakın, Erzurum’daki AVM’de kaç tane marka varsa aynı markalar
İstanbul’da da aynı; yeni markanın girme şansı yok çünkü pazarlayan şirket o
markaları pazarlıyor. 
GÜMRÜK VE
TİCARET BAKANI NURETTİN CANİKLİ (Giresun) – Yani, hepsinde yerli markaların da
yabancı markaların da olduğunu, oranını bilemiyorum, belki o konuda çalışma da
var mıdır bilemiyorum ama hepsinin olduğunu biliyoruz. Yani, beyaz eşya için de
geçerli, başka, tekstil için geçerli, hepsinde yerli markalar da var, yabancı
markalar da var.
MEHMET ALİ SUSAM
(İzmir) – Yeni markaları koruma kanununa aykırı bir iş, biliyorsunuz.
GÜMRÜK VE
TİCARET BAKANI NURETTİN CANİKLİ (Giresun) – Evet.
Sayın Akar’ın “Bu rayiç rakam nedir,
neye göre belirlenir?” sorusu: Aslında, biraz önce ifade etmeye çalıştım. Yani,
başkasına kaça kiraya veriyorsa, hangi fiyatı uyguluyorsa aynı rakamdır.
Piyasada oluşan rayiç, uyguladığı rakamlar belli, kaçırmaları mümkün değil.
Yani, onu gizlemeleri, o yolla esnaftan kaçırmaları diyelim, çok gerçekçi
değil. AVM’cilerin de -yani sizin ifadenizle söylüyorum- kendi esnafını ya da
kendi sanatkârını oraya koyma şansı yok yani kurallar bunu engelliyor,
kesinlikle öyle bir şey söz konusu olmayacak. Yani, hem cezalar hem de esnaf ve
sanatkârımızın organları, kurulları, kuruluşları bunları elbette takip edecek.
Dolayısıyla, o noktada herhangi bir sıkıntı olmayacak diye düşünüyorum.
Sayın Bulut bakkalların eridiğini ve
onların sayılarının azaldığını, sürekli olarak onların güç kaybettiğini ve
bundan dolayı da -alışveriş nedeniyle- alışveriş merkezlerinin
sayılarının arttığını ifade etti ve alışveriş merkezlerinin sınırlandırılması
konusundaki kanaatimizi, düşüncemizi sordu.
Önce şunu söyleyeyim: Bakın, belki çok
bilinenin aksine, esnaf ve sanatkârımızın yok olduğu falan kesinlikle söz
konusu değil. Bugün, 1 milyon 600 bine yakın esnafımız faaliyetini devam
ettiriyor. Azalma yok, bu ciddi bir sayı. Evet, şimdi düşen sayılar, azalan
sayılar… Aslında faaliyette olmayan ama açık görülen, fiktif olanların
düşürülmesi nedeniyle bu sayı azalmış gözüküyor. Yoksa, esasında, belki son
on-on beş yılda tam… Yani, o konuda kesin bir bilimsel çalışma yok, onu da
söyleyeyim ama esnafımızın sayısında da bir azalma söz konusu değil. Yani,
esnafımız bütün bunlara rağmen ayakta kalabiliyor. Burada tabii desteklerin,
hükûmetlerin verdiği desteklerin de önemli olduğunu söylememiz gerekiyor çünkü
uzun yıllardan beri biliyorsunuz… Yani, esnafımızı ayakta tutacak, o güçlü
sermaye karşısında koruyacak olan en önemli araçlardan bir tanesi, esnafımıza
ucuz, kolay ulaşabileceği makul finansal imkânların sunulmasıdır. Bu da eskiden
beri, biliyorsunuz, esnafımıza Halk Bankası üzerinden verilen krediler yoluyla
sübvanse edilmektedir ve aşağı yukarı yarısı devlet tarafından
karşılanmaktadır. Her yıl, bütçeye bu amaçla 600 milyon lira ödenek konuyor.
Çok uzun yıllardan beri devam eden bir uygulamadır bu. Zaman zaman tıkanmalar
olmuştur vesaire ama şu an itibarıyla, kefalet mekanizması çok etkili bir
şekilde işliyor, esnafımız ucuz kredi kullanabiliyor, piyasadaki maliyetin
neredeyse yarı fiyatına, hatta onun da altında bir finansman maliyetiyle bunu
kullanabiliyor, en büyük destek budur. Çünkü, sonuç itibarıyla, ticari bir
faaliyet söz konusuysa bunun aracı da finansmandır, kredi imkânlarıdır. Bu
kanallar açık tutulabilirse, bu açıdan desteklenebilirse esnafımız, büyük
sermaye karşısında gücünü koruyabilir, direnebilir ve faaliyetini devam ettirebilir,
o anlamda başa baş, dişe diş bir mücadele ediyor. Elbette, düzenlemelerle bunu
tahkim etmemiz gerekiyor ki işte burada, bu kanunda da hâkim olan düşüncelerden
bir tanesi de budur.
Yine, Sayın Susam Ahilikle ilgili bir
şey yapılmadığı ya da yeteri kadar üzerinde durulmadığı şeklinde bir kanaat
belirtti ve bu konuda düşüncemizi sordu. Esasında, hem Ahilikle ilgili, son
yıllarda -yani eskiden de mutlaka yapılıyordu ama- onların yaşatılması, onların
taşıdığı o ruhların, o cevherin gelecek kuşaklara…
(Mikrofon otomatik cihaz tarafından
kapatıldı)
GÜMRÜK VE TİCARET BAKANI NURETTİN
CANİKLİ (Giresun) – Teşekkür ediyorum Sayın Başkanım.
BAŞKAN – İki dakika verebilirim
tamamlamanız için.
GÜMRÜK VE TİCARET BAKANI NURETTİN
CANİKLİ (Giresun) – Lütfen.
BAŞKAN – Buyurun.
GÜMRÜK VE TİCARET BAKANI NURETTİN
CANİKLİ (Giresun) – Teşekkür ederim Sayın Başkanım.
Sadece bir lonca sistemi, ticari bir
organizasyon değil Ahilik mekanizması; onun ötesinde, hem bir yaşam biçimi, bir
ahlak, etik kurallar bütünü, aslında sosyal, hatta eğitim anlamında dahi
gerçekten damga vurmuş yani bir yönüyle, son derece önemli, belirleyici bir
kurallar bütünü ve yüzyıllar boyunca da bu topluma yön göstermiş, destek vermiş
bir teşkilat veya bir organizasyon, bir felsefe aynı zamanda. Bunun yaşatılması
noktasında, siz de biliyorsunuz, her anlamda ciddi çalışmalar yapılıyor yani
özünün, bu kuralların daha çok insana kılavuz olması noktasında çalışmalar
yapılıyor, o yüzden organizasyonlar yapılıyor, destekler veriliyor, bütün
illerde hemen hemen bu çalışmalar yapılıyor. Zaten, şu yaptığımız çalışma da
esas itibarıyla, Ahiliğin bugünkü temsilcileri olan esnaf ve sanatkâra
destektir. Yani, bugün görüşmelerine başladığımız bu tasarıyla getirilen
düzenlemelerde de esas itibarıyla, Ahiliğin bugünkü yansıması olan, bugünkü
devamı olan esnaf ve sanatkârlarımıza destek olmak ve onların faaliyetlerini
daha kolay idame ettirme, güçlü bir şekilde sürdürmelerine imkân sağlamak
amacıyla bunları yapmaya çalışıyoruz.
Şimdi, AVM’yle ilgili Sayın Işık’ın
sorduğu soruyla alakalı bilgiler geldi. Bugün itibarıyla, Türkiye’deki
alışveriş merkezleri sayısı 334. 2015 sonu itibarıyla da bunların, inşaatları
devam edenlerle, muhtemelen 409’a ulaşması bekleniyor. 144 farklı firmaya ait
bunlar. Yani, bu sayıdan, belki, tekelleşme olmadığı, yeteri kadar rekabet
olduğu gibi bir sonucu da çıkarmamız mümkün. 
Eğer kaçırdığım sorular olursa onları
da yazılı olarak kendilerine takdim edeceğim.
Teşekkür ederim Sayın Başkanım.
BAŞKAN – Teşekkür ederim.
Tasarının tümü üzerindeki görüşmeler
tamamlanmıştır.
Maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir.
Şimdi, birinci bölümün görüşmelerine
başlıyoruz.
Birinci bölüm 1 ila 13’üncü maddeleri
kapsamaktadır.
Birinci bölüm üzerinde söz isteyen, Cumhuriyet
Halk Partisi Grubu adına İzmir Milletvekili Sayın Erdal Aksünger.
Buyurunuz. (CHP sıralarından alkışlar)
CHP GRUBU ADINA ERDAL AKSÜNGER (İzmir)
– Sayın Başkan, değerli milletvekilleri; hepinizi saygıyla selamlıyorum.
Tabii, bu, on yılın üzerinde bekleyen
bir kanun tasarısı olduğu için, şu anda buraya gelmesi bile bir başarı.
İçeriğini tartışmak çok önemli bence, çok şey tartışılabilir ama en son
takıldığım noktalardan bir tanesi şu: AVM’lerin içerisinde esnafa yer vermek
çok romantik bir söylem bence yani bu çok anlamlı bir şey değil. Bence, hani,
gerçekleri saptırmayla alakalı, bu gerçekten yerine oturmaz yani. Adamlar
çözümünü bulmuşlar şu anda, ben zaten birkaç kişiden duyduğum kadarıyla, bu işi
o arkadaşlar çözümlemişler kendince, onu duyunca da zaten ne yapacaklarını
biliyorlar. Böyle çözülmez bu iş zaten, böyle olmaması lazım, el yordamıyla
bulunmuş bir hikâyeye dönüyor, gerçekten romantik yani. Adama söyleseniz de
orada ne yapacak ki adam, ne yapacak mesela? Baharatçı gidip orada bir tane dükkân
üçte 1 fiyatına verildi diye, içerideki dev bir marketle bununla ilgili rekabet
mi edecek? Mümkün değil. Bunlar çok romantik söylemler gerçekten bence. Temelde
buradaki hikâye şu: Esnaf gerçekten korunuyor mu korunmuyor mu, ona bakmak
lazım çünkü vergi teşvikine ve bunların kolaylığına ihtiyacı var. Bizler,
tüccar olarak ticaret odalarının yönetim kurullarında yer aldık ama hep iç
içedir İzmir’de, Kemeraltı ile tüccar, esnaf ile tüccar iç içedir. Yani, burada
da birbirinden bağımsız düşünemezsiniz zaten, tüccar ile esnaf birbirinden ayrı
düşünülemez. Bu mümkün değildir bence zaten. Ama, şimdi Türkiye garip bir şey
yaşadı. Şimdi “esnaf” deyince… Geçmiş dönemde, hatırlıyorum, on-on beş sene
önce “bakkal” diye bir adam vardı, bu bakkalın da kendine göre bir kredilendirme
derecesi vardı aslında. Kime veresiye vereceğini biliyordu, hangi binada kim
oturuyor, ne kadar maaş alıyor, ne kadarını fazla, ne kadarını eksik veririm,
ne kadar fazla verirsem alamam, onları biliyordu. Bu da bir kredilendirme.
Bugün bankaların yaptığının yani Standard&Poor’s’un da yaptığının aynısını
bakkal da yapıyordu zaten. Ama, garip bir durum oldu 2000 yılından itibaren.
Dünyada parasını satmak isteyenler gelişmekte olan ülkelere yönelmeye
başlayınca iş değişti; sokaktaki vatandaşı biz nasıl kredilendiririz diye
bakıyorlardı. Ya, öyle bir durum oldu ki… Bakkal 2 katından fazla vermez yani
maaşının 2 katından fazlasını vermeyeceğini bilir, hesabını yapar ama sokaktaki
vatandaşa dünyadan gelen büyük sıcak parayı bankalar öyle bir pompaladılar ki
gelirinin 5 katı, 10 katı adamın elinde kredi kartı vardı zaten. Bir de
garip bir kültür oldu; bakkaldan direkt hipermarkete, AVM’ye gitti adam. Ya,
bunun bir geçiş dönemi yaşanmadı ki, yaşanamadı ki zaten. Şu anda, Türkiye'de
elinde kredi kartı bulunan insanların yüzde 60’ının ciddi bir borç batağında
olduğunu herkes biliyor. Ama, bunu da şöyle önleyemezsiniz: Mesela, belli
sektörlerde kredi kartıyla ilgili taksitleri kısıtlayarak bunu önleyemezsiniz,
bu çok mantıklı bir şey de değil. Piyasaya böyle müdahale edilemez. Bu doğru
bir şey değil yani müdahale edilemez. Hiçbir zaman ben liberal bir ekonomiyi
savunmadım zaten, liberalizmi de savunmadım hiçbir zaman, o yüzden sosyal
demokrasiyi savundum. Neresinde müdahale edilmesi gerektiğine mutlaka topluma
bakarak karar verilmesi gerektiğini söyledik. Biz, bırakın yapsınlar, bırakın
etsinler, o yolunu yordamını bulur demiyoruz zaten, böyle bir şey de olmaz.
Neden olmazı şuradan söyleyeyim, süreç şuraya gidiyor çünkü: Bakın, sanayide
üretim daha önce mekanik bir hâldeydi, sonra elektroniğe dönüştü, şimdi
dijitale dönüşüyor. Yani, sanayide bir üretimin çok fazla bir değeri kalmıyor,
markaların önemi kalıyor dünyada, doğru ama önemli olan tarım ve hizmet sektörü
ön plana çıkıyor. Şimdi, eğer sanayide üretim dijitalleşiyorsa, insan kaynağını
içerisinden çıkarıyorsa demek ki gelecek istihdam sorunu yaşatacaktır, öyle
görünüyor çünkü dünyanın her yeri böyle gidiyor şu anda. O yüzden, “bırakın
yapsınlar” derseniz, “bırakın etsinler” derseniz, göreceksiniz ki dünyadaki
istihdam sorunu her yerde çığ gibi büyüyecek, bizim ülkemizde de büyür. Bu
böyle çözülemeyecek yani göreceğiz bunların hepsini. Tarım topraklarını terk
ederseniz, doğuya gitmezseniz, oradaki eğer tarımı, ekmeyi biçmeyi bilen o
kültürü çocuklarına devrettirmeyi sağlayamazsanız işimizin çok zor olduğunu,
tüm dünyadaki aklıselim adamların söylediği gibi biz de burada söylemek
zorundayız.
Şimdi, marketlere baktığımda, ben büyük
sorunlardan bir tanesinin “co-brand”ler olduğunu görüyorum yani şu: Kendi özel markalarını
çıkarttıklarında, bu özel markalarla tüm üreticiyi boğuyorlar. Gidin,
isterseniz bunu sorun, bakın gerçeği budur. Yani, bu aşağıdaki üretici, esnaf
ürettiğini taşeron gibi hipermarketlere onların markaları altında vermek
zorundadır ve aslında, normalde iki ayda, üç ayda bunu paraya çevirecek olan o
üretici, o esnaf marketlerin kapılarında, hipermarketlerin kapılarında altı ay
sonraya, bir dahaki altı aya çek almak üzere bekliyor, altı ay orada sürüm
sürüm sürünen adamlar var yani. Ha, bunu görmezseniz, zaten artık üretimin de
tıkandığını göremezsiniz buradan baktığınızda. İşe aslında buradan bakmak lazım
gerçekten. Türkiye üretimden düşüyor mu? Düşüyor. Neden düşüyor? Cari açığı
durmadan büyüyor, büyürken de şu var içeride: Katma değerli üretim ne var diye
bakmak lazım. Ya, bugün ihracatımızın yüzde 70’i ithalata bağımlı olmuş, sorun
buradan kaynaklanıyor zaten baktığınız zaman. Bu fon transferleri dünyada durdu
artık. Bundan sonra, aslında, çığ gibi bu borcu nasıl ödeyeceğiz diye üretimde
bulunmak gerekir yani oraya ağırlık vermek gerekir. Oraya ağırlık verilmezse bu
iş tıkanacak, belli. 
Şimdi, şunu ben duydum burada çok:
Türkiye Avrupa’da tarım ihracatında ilk 3’te, ilk 2’de; bakanlar çıkıyor, böyle
anlatıyor. İyi söylüyorsun, hoş söylüyorsun da şimdi, biz geçenlerde soruşturma
komisyonunda gördük, neden o zaman Dubai’den buğday getiriyorsunuz, transit
ticaret yapıyorsunuz? Ya, bu acayip bir paradoks yani. Gerçi orası hayali
ihracat da buna “Var.” diyorlar ama hani, buna da “Okay.” diyorsunuz ama yani,
buğday getirme işine. Bakın, şunu söylemeye çalışıyorum: Türkiye’nin
ihracatının yüzde 70’i, eğer ithalat rejiminde uygulanacak içeride, dâhilde
işlemeler olmasın, bir düşürün aşağı, bakalım cari açık ne kadar oluyor, ne
kadar oluyor görelim yani. Bunun içinde gıda da var çünkü, hepsinin içerisinde.
O yüzden, sıkıntımız pazarları genişletememek, üretime ağırlık vermemek, esnafa
takviyeyi ancak vergi teşviki ve vergi teşvikindeki bürokrasiyi azaltarak
göstermeniz lazım. Bugün, gidin, bir KOBİ’ye anlatın ya da bir esnafa anlatın,
deyin ki bir esnafa “Ben size teşvik vereceğim.” Ya, adam zaten hayatında
teşvikin ne olduğunu bilmiyor şu anda doğru dürüst. Kredi kooperatiflerinden
belki bazı küçük küçük kaynaklar alıyor ama geleceğe yönelik değil, kendini kurtarmaya
yönelik alıyor şu anda yani gününü kurtarmaya çalışıyor. Aslında önümüzdeki üç
yılın, beş yılın, on yılın planını yapmıyor adam artık yani. Adam, ben acaba
bir dahaki seneyi görür müyümün planı için kredi bulmaya çalışıyor kendine
göre. Öyle yani, evindeki eşinin bileziklerini satıyor şu anda, varsa dededen,
babadan, atadan kalma tarlasını satıyor şu anda. Eninde sonunda çocuklarının bu
işi yapmasını istemiyor ama burası tehlikeli. Neden tehlikeli? Bakın,
Türkiye’deki istihdamın neredeyse yüzde 70-80’ine yakın kısmı esnaf ve
KOBİ’lerde yatıyor şu anda, orada duruyor. Burayı baltaladığınız zaman, oraya
çözüm üretemezsiniz. Türkiye’de, devlet kendini “Tüm üretimden çekiyorum.”
derken doğudan çekerse komple elini, “Bırakın yapsınlar.” derse bugünkü hâle
döner. Bugün doğudaki üretim neymiş, bana bir anlatsın birisi. Yani, ne
üretiliyor da nereye ihracat olarak gönderiliyor, ne kadar gönderiliyor? O
yüzden, sıkıntıyı büyük fotoğraftan görmezsek, büyük fotoğrafa bakamazsak
“Efendim, AVM’lerin içerisinde esnafa yer vereceğiz, işte onlara dörtte 1
teşvik uygulayacağız, şunu yapacağız.” diyerek bunlar yapılamaz. Zaten
inisiyatif AVM’nin kendisinde ama şu var: Öyle bir durum var ki bu yurt
dışından gelen fonlar Türkiye’de dünya kadar AVM kendine uydurdu, çok ciddi
paralar kazanıyorlardı, altı senede, beş senede paranın dönüşümünü
yapıyorlardı. Bundan sonra o iş tıkandı. Tıkandı bundan sonra çünkü tüketimden
görüyoruz ciddi tıkanmış vaziyette. Bundan sonra açılacak her AVM’nin bu
ülkenin başına ciddi bela olma ihtimali vardır, para yatıranın da başına bela
olma ihtimali vardır. Fon bakıyor “Artık, dokuz seneye çıktı, on seneye çıktı
geri dönüş. Ben buradan çıkayım kardeşim. Başka bir keklik ülke bulmaya
çalışayım kendime.” diyor. Yani, buradan bakıyor konuya baktığınız zaman. O
yüzden, büyük fotoğrafı görmediğimiz sürece, bu işin çok anlamlı bir şekilde
bir yere gideceğini düşünmeyen bir insanım ben. 
Ama şu var: Şimdi, Türkiye, baktığımız
zaman, esnaf potansiyeli üzerinden konuşuyor bunu, ben oradan sadece işe endekslemek
istemiyorum. Yani, AVM sahibi olanlar veya buna para yatıranlar ve bunu borsaya
kote edenler, hepsi tehlikeli bir durumda duruyor şu anda. Buraya
giriş-çıkışlar gerçekten bence hiçbir kurala dayalı değildi bugüne kadar ve
inanılmaz yıkıcı bir çıkış yaşandı. 
Gümrüklerle ilgilisiniz, size
söyleyeyim. Bugün, tüm Türkiye’de satılan malların çoğu, yurt dışından gelen
malların çoğu gerçekten de üzerine yazılan değerler üzerinden mi satılıyor? Çok
doğru bir şekilde denetim yapıldığına inanmıyorum ben. Bunların hepsini çok
yaşamış bir insan olarak söylüyorum. Ciddi inanmıyorum bunların hepsine. Bu,
ciddi de bir rekabet sorunu yaşatıyor. Haksız rekabet yaşatıyor bunların hepsi.
Hatta bunlarla ilgili sektörel hazırladığımız raporlar vardı geçmiş dönemde, hiç
kale alınmadı bunlar. Ama, bu denetimlerin bir an önce ayağa kaldırılmasını
isteriz. Türkiye'nin gerçek üretimini burası destekleyecek. O yüzden, bu, size
bir tavsiyemiz olsun bir yerinden. Eğer istenirse de raporları da veririz.
Ben de, inşallah, bu başlangıç olur,
daha düzgün bir yapıya gider diye düşünerek hepinizi saygıyla selamlıyorum
arkadaşlar. (CHP sıralarından alkışlar) 
BAŞKAN – Teşekkür ederim.
Milliyetçi Hareket Partisi Grubu adına
İzmir Milletvekili Sayın Ahmet Kenan Tanrıkulu.
Buyurunuz. (MHP sıralarından alkışlar) 
MHP GRUBU ADINA AHMET KENAN TANRIKULU
(İzmir) – Teşekkür ederim Sayın Başkan.
Sayın Başkan, çok kıymetli
milletvekilleri; görüştüğümüz 675 sıra sayılı Kanun Tasarısı’nın birinci bölümü
üzerinde Milliyetçi Hareket Partisi Grubu adına söz almış bulunuyorum,
öncelikle yüce heyetinizi saygıyla selamlıyorum. 
Esnaf ve sanatkârla ilgili birkaç
tespit yaparak görüştüğümüz tasarıyla ilgili eleştirilerimizi sıralayacağım. 
Bugün, uzun yıllardan bu yana esnaf ve
sanatkârımızın beklediği ancak bu beklentilerin de tam olarak karşılanmadığı ve
oldukça yetersiz ve lobi baskılarına maruz kalmış bir tasarıyı görüşüyoruz. Bu
lobi baskılarının özellikle altını çizmek istiyorum çünkü biraz sonra
söyleyeceğim bazı eleştirilerin arkasında, maalesef, Bakanlığın ve Hükûmetin bu
lobi baskılarına direnemediği anlaşılıyor. 
Gerek Milliyetçi Hareket Partisinin
tespitleri gerekse esnaf ve sanatkâr odalarının açıklamaları bizlere gösteriyor
ki uzun zamandır piyasada artan bir durgunluk var ve nakit sıkıntısı içerisinde
piyasa geçiyor ve bunu, nereye giderseniz gidin, hangi iş koluyla görüşürseniz
görüşün, bu nakit sıkıntısını sizlere herkes anlatmakta. 
On iki yıldır sürdürülen bir ekonomi
politikası var. Bu politikanın temel dayanağı “Sıcak parayla içeride havuz
oluştur, parayı soğut, tekrar dışarı transfer et.” politikası olarak kısaca
anlatılabilecek bir ekonomi politikası. Bu politikaların sonucundaysa yaklaşık
2002 yılından bugüne kadar, neredeyse yarı yarıya esnaf ve sanatkâr sayısında
bir azalma olmuş ve 1,5 milyon civarında bir esnaf sayısına ulaşmışız. Bu
sayının tam olarak ne olduğunu tabii ki Sayın Bakanın bilmesi gerekir çünkü her
şeyden önce, biz, 57’nci Hükûmet döneminde ve 2000 yılında, o zaman adı “Sanayi
ve Ticaret Bakanlığı” olan ve bugün mülga olan bakanlıkta Esnaf ve Sanatkârlar
Genel Müdürlüğü kurmuştuk. Bu genel müdürlüğün en önemli görevlerinden bir
tanesi de bunlarla ilgili sicillerin tutulması ve gerekli istatistiklerin,
verilerin hazırlanmasıdır. Ama, öte yandan, sektörü temsil eden Türkiye Esnaf
ve Sanatkârlar Konfederasyonunun da birtakım verilerine baktığımız zaman, 2005
ile 2014 arasında 1 milyon 220 bin esnafın kayıt sildirdiğini görüyoruz ki
bunların arasında daha çok bakkal, bayi, lokantacı, pazarcı esnafı olan
insanlar var. Para bulamadığından veyahut maddi sıkıntı içerisinde olduğundan
kaydını sildiremeyen de gene binlerce esnaf var. Yani, bahsedildiği gibi bir
“asude bahar ülkesi” yaşamıyor esnaf. Bunu da iyi tespit etmek lazım.
Bir başka gösterge, protestolu senet
sayısı. Bakın, 2014’ün ilk on bir ayında elimizdeki rakamlar var, daha şimdiden
918 bine ulaşmış senet sayısı ve bunların 7,4 milyar liralık bir tutarı var. Onunla
hemen bağlantılı, karşılıksız çek sayısında da çok ciddi bir artış görüyoruz.
Gene, aynı dönem, 2014, 11’inci ay itibarıyla 586.398 çek yazılmış ki bu çok
önemli, yani piyasanın dönmesi anlamında çeklerin yazılması hadisesinin bu
konuyu bilenler için ne kadar önem arz ettiği ortada. 
Döviz kurlarındaki aşırı oynaklık ki bu
sizin para politikanız, Hükûmeti doğrudan ilgilendiren bir konu -her ne kadar
Merkez Bankasının ensesinde boza pişirseniz de kurlarla ilgili herhangi bir
uygulama yapamıyorsunuz, neticede öbür ayağı faizler politikası çünkü- bu da
bir maliyet artışı getiriyor ve esnaf bundan da ciddi muzdarip. 
Değerli arkadaşlar, Türkiye genelinde
bütün bunlar icra dosyaları sayısında da bir kabarıklığa yol açıyor. 2003
yılında 9 milyon civarında bir icra dosyası vardı ama bu, AKP hükûmetleri
döneminde, baktığımız zaman, sayı geçen sene itibarıyla 21 milyon 838 bine
ulaşmış. Adalet Bakanlığı yeni verileri verirse çok rahatlıkla bunun arttığını
da görebiliriz.
Şimdi, demek ki esnaf ve sanatkâr
bankaların eline bırakılmış, onların vicdanına terk edilmiş durumda. Borcundan
dolayı da bir sürü esnafın malına el konuluyor. Geçtiğimiz yıl 685 iş yeri
icradan satıldı değerli arkadaşlar ve bu rakam, bu yılın ilk yarısında yüzde 32
bir artışla 906’ya yükseldi. Durum, kısacası, bankaların gayrimenkul zengini
olduğu bir ortamı işaret ediyor bize.
Değerli arkadaşlar, bir başka gösterge
de şu: 91 bin esnaf, gene esnafın bir kuruluşu olan kredi kefalet
kooperatiflerinden 461 milyon lirası anapara ve 400 milyon lirası da gecikme
faizi borç takmış durumda. Geçenlerde, Hükûmet bunu yapılandırdığını iddia
etti. Niye “iddia etti” diyorum? Çünkü, faizle yapılandırdı aynı şekilde bu
borçları yani bir şekilde borca bir faiz yürüterek güya yapılandırılmış oldu.
131 bin kişi Halk Bankasına vadesinde bu borçları ödeyemiyor.
Değerli arkadaşlarım, gelelim bu
tasarıyla ilgili meseleye. Şimdi, kentlerin içerisinde ve nüfusu çok yoğun
merkezlerde AVM’lerin açılması esnafla ilgili sorunlara yol açıyor. Ama bu
yetmez, mahalle aralarında ve sokak içlerinde “indirim mağazaları” dediğimiz
konu asıl tehlike arz etmekte ki arkadaşlarımız komisyonda bu konuların
üzerinde ciddi durmuşlar ama maalesef, dinlenmemiş. 
Değerli arkadaşlar, yine, biraz önce
söyledim, 57’nci Hükûmet döneminde Esnaf ve Sanatkârlar Genel Müdürlüğü
kurulması hadisesini. Şimdi, gelelim bu tasarıyla ilgili tarihî meseleye. Bu
tasarının ilk adımı olarak gene 57’nci Hükûmet döneminde ve gene mülga Sanayi
ve Ticaret Bakanlığı tarafından hipermarket, büyük mağazalar ve alışveriş
merkezleriyle ilgili bir tasarı hazırlandı ve o tasarı, o dönemde seçimlerin
erkene alınması münasebetiyle, maalesef, Meclise gelemediği için bir nevi kadük
kalmış oldu. 
Değerli arkadaşlar, bu noktadan
devamla, Türkiye Büyük Millet Meclisinin 23’üncü Döneminde, 25 Mart 2008’de ben
de bir kanun teklifi verdim. Gene o dönemde görüşülmedi ne komisyonda ne Genel
Kurulda, ilgili İç Tüzük gereği. Bunun üzerine, bu teklifimizi 24’üncü Dönemde
yani bu yasama döneminde de 5 Temmuz 2011 tarihinde yineleyerek tekrar Türkiye
Büyük Millet Meclisine verdim. Bu görüştüğümüz 675 sıra sayılı Tasarı’nın -ve teklif’in-
görüşmesinin içerisinde benim de teklifim var ancak öyle enteresan ki -biraz
önce de bu kürsüde dile getirildi- bizim tekliflerimizden ne tek bir kavram ne
tek bir satır ne de tek bir cümle alınmış. Ama, bunun içerisine, çorba
yapılmış, daha doğrusu torba yapılmış, o torbanın içerisine benim ve diğer
milletvekili arkadaşlarımızın bireysel olarak verdikleri teklifler
yerleştirilmiş. 
Şimdi, değerli arkadaşlarım, günü
kurtarmaya yönelik bu tip tasarıları görüşeceğimize hipermarket lobisinin
etkisinden kurtulup, sıyrılıp biraz esnaf ve sanatkâr penceresinden meseleye
bakabilseydik, görüşeceğimiz meseleler daha farklı olacaktı. Nasıl olacaktı?
Bir kere, bu tasarıda şunlar olmalıydı: İşin bir tarafında esnaf ve
sanatkârlar, diğer tarafında üretici ve tedarikçiler ve bir başka sacayağı da
bu AVM’de çalışanlar. Bununla ilgili, bu tasarıda tek bir satır göremiyoruz
değerli arkadaşlar. Özellikle çalışanlar açısından baktığınız zaman tatil
meselesinin neden gündeme getirilmediğini bir türlü anlamış değilim çünkü
iktidar partisi milletvekillerinin verdiği teklifin içerisinde de var. Yani,
Komisyonda görüşülürken bile bu saygıdeğer milletvekilleri kendi tekliflerini
savunmak gereğini duymamışlar.
Değerli arkadaşlarım, bizim meselenin
mücadelesini şöyle vermemiz gerekir diye düşünüyorum: Bir kere -Sayın Bakan da
ifade etti ama- bu rayiç bedel üzerinden toplam satış alanının yüzde 5’i kadar
bir yer ayrılması hem alan olarak küçük -bir kere bir ortalama metrekare
çıkarması gerekirdi diye düşünüyorum Sayın Bakanın ve Bakanlığın- hem de kira olarak
çok yüksek bir meblağa geliyor. Burada şu söyleniyor: “Bunu verecek çok esnaf
var.” Onlar gerçek esnaf değil Sayın Bakan, onlar başka kişiler, AVM’nin sağdan
soldan bulduğu ve kendisine kiracı olarak almak istediği kişiler. Bu anlamda
gerçek esnaf ve sanatkâr olarak onları göremeyiz. 
Diğer söylediğiniz, geleneksel,
kültürel ve sanatsal değerlerde binde 3 gibi bir komik rakamla siz bu sanatları
nasıl koruyacaksınız, açıkçası ben de çok merak ediyorum. 
Bu tasarının lobilere direnerek küçük
esnafın gerçek durumuna sahip çıkması beklenirdi ancak böyle bir şeyin
olmadığını görüyoruz. İnancımız ve görüşümüz şu: Ekonominin can damarı olan bu
esnaf ve sanatkâr kesiminin sıkıntılarını gideremezsek, onları tekrar ayağa
kaldırıp canlandıramazsak ekonomimizi büyütemeyiz ve bir lokomotif hâlinde
ileri bir hedefe götürme şansımız olamaz. Ülkenin kalkınma ve refahının da
ancak bu sosyal ve ekonomik kesimlerin omuzlarında yükseleceği inancıyla tekrar
Genel Kurulu saygıyla selamlıyorum. (MHP sıralarından alkışlar)
BAŞKAN – Teşekkür ederim.
Halkların Demokratik Partisi Grubu
adına Şanlıurfa Milletvekili Sayın İbrahim Binici, buyurunuz. (HDP sıralarından
alkışlar)
HDP GRUBU ADINA İBRAHİM BİNİCİ
(Şanlıurfa) – Sayın Başkan, değerli milletvekilleri; 675 sıra sayılı Tasarı üzerinde
Halkların Demokratik Partisi adına söz almış bulunuyorum. Yüce heyetinizi
saygıyla selamlıyorum.
Değerli milletvekilleri, bilindiği
üzere 57’nci Hükûmet döneminden beri AVM’lerle ilgili yasal bir düzenleme
yapılması sürekli gündemde olmuştur. Anayasa’nın 173’üncü maddesinde yer alan
“Devlet, esnaf ve sanatkârı koruyucu, destekleyici tedbirleri alır.” hükmüne ve
her hükûmetin de yasayı çıkarma sözüne rağmen, perakende yasası nihayet Meclis
gündemine alınmıştır.
Değerli milletvekilleri, her geçen gün
mantar gibi çoğalmakta olan AVM’ler ve market zincirleri, bulundukları yerlerde
alışveriş yapmaları yetmezmiş gibi yurdumuzun her yerinde “marketler zinciri”
adı altında ara sokaklara bile girebilmişlerdir. Her yere açılmasına izin
verilen bu tür büyük marketler zinciri ağı, şehirlerimizin, beldelerimizin,
mahallelerimizin güzide küçük esnaflarını günbegün yutmakta ve bitişlerine
sebep olmaktadır; bakkalı, manavı, kasabı, fırıncısı, lokantacısı, ayakkabıcısı
her geçen gün birer birer yok olmaktadır. 
Serbest piyasa diyerek baş tacı edilen
bu sistemle, çok uluslu perakende şirketlerinin çarpık ve haksız kazanç
sağlaması bir yana, milyonlarca tüketicinin alın terleri büyük zincir
şirketleri vasıtasıyla yurt dışına çıkmaktadır. Sokak aralarına kadar dağılmış
bulunan yabancı ortaklı mağaza şirketleriyle baş edemeyen esnafımız, deyim
yerindeyse akşama kadar sinek avlamaktadır. Özellikle son yıllarda giderek
artan bir eğilimle hemen herkesin AVM ve büyük mağaza zincirlerinden alışveriş
yapması küçük esnafın çöküşüne sebebiyet vermektedir. Gelinen bu noktada,
birçok esnafımız kepenk kapatmakla birlikte, işsiz kalan ve kalacak olanların
vergi borçları, sigorta ve BAĞ-KUR borçları, kredi kartı borçları, kredi
borçları esnaflarımızı kara kara düşündürmektedir. 
Değerli milletvekilleri, orman
arazilerini dahi büyük AVM’lere peşkeş çekenlerin küçük esnafı koruma gibi bir
derdinin olmadığı açıkça ortadadır. “Mahalle bakkalı devri artık kapandı.”
diyen bir anlayışın iktidar olduğu dönemde, AVM sarmalının ulaştığı boyutların
anlaşılması açısından bir raporu sizlerle paylaşmak istiyorum. Bir gayrimenkul
firmasının hazırlamış olduğu Türkiye AVM Potansiyeli Analizi Raporu’na göre
2013’ün tamamında 326 AVM toplam 9,25 milyon metrekare kiralanabilir alanla
faaliyet gösterirken bu yılın ilk dokuz ayında AVM sayısı 342’ye, kiralanabilir
alansa 9,96 milyon metrekareye yükselmiştir. 2014 yılının tamamı için sektör
tahminiyse 390 AVM ve 11,24 milyon metrekare kiralanabilir alana ulaşılması
yönündeydi. AVM sayısı ve metrekare hedefinin beklentinin altında kalmasında
proje iptalleri ve ertelemelerinin etkili olduğu belirtilen raporda, 2014 yılı
içerisinde açılacağı deklare edilen 64 AVM projesi bulunuyordu. Ancak,
dokuzuncu ayın sonunda bu sayının 16 tanesi uygulamaya geçmiş görünüyor. Bunun
sebeplerinin firmaların açılışları ertelemesi, yatırım fonksiyonunun değişmesi
veya direkt projeden vazgeçmesi olarak sıralanabileceği belirtiliyor. Ayrıca,
rapora göre önümüzdeki dönem beklentileriyle ilgili olarak da, 2016 yılı sonuna
kadar ise Türkiye’de yaklaşık 13,5 milyon metrekare AVM kiralanabilir alanı
bekleniyor ancak her zaman deklare edilenden daha az AVM açılışıyla
karşılaşmaktayız. Bu bağlamda “13,5 milyon metrekare tavan seviye olarak kabul
edilmelidir.” ifadeleri yer alıyor. Raporda yer alan tahminlere göre, 2015
yılında 432 AVM ve 12,84 milyon metrekare kiralanabilir alan, 2016’da ise 449
AVM ve 13,58 milyon metrekare kiralanabilir alana ulaşılması öngörülmektedir. 
Türkiye’de eylül sonu itibarıyla
faaliyet gösteren toplam 342 AVM’den 112’si İstanbul’da bulunurken İstanbul
Türkiye’nin en fazla AVM ve kiralanabilir alanına sahip şehri konumunda. Buna
göre, Türkiye genelinde mevcut 9,96 milyon metrekarelik kiralanabilir alanın
4,31 milyon metrekaresi İstanbul’da bulunuyor. Bu yılın ilk dokuz ayında açılan
16 AVM’nin 7 tanesi de yine İstanbul’da bulunmaktadır. 
Değerli milletvekilleri, iktidarları
boyunca Türkiye’yi iyice AVM cennetine çeviren bu anlayışın hazırladığı bu
yasanın sorunlara çözüm olmayacağını düşünerek Genel Kurulu saygıyla selamlıyorum.
(HDP sıralarından alkışlar) 
BAŞKAN – Teşekkür ederim. 
Şahıslar adına Manisa Milletvekili
Sayın Erkan Akçay. (MHP sıralarından alkışlar) 
ERKAN AKÇAY
(Manisa) – Teşekkür ederim Sayın Başkan. 
Şahsım adına söz
aldım, Genel Kurulu saygıyla selamlıyorum. 
Şimdi, tabii, bu
675 sıra sayılı Tasarı, AVM’lerle ilgili düzenlemeleri ağırlıkla bünyesinde
taşıyan bir tasarı fakat esnafımızın beklentilerinin çok çok uzağında bir
tasarı. İnanın, biraz evvel bu beş dakikalık konuşmayı hazırlamak o kadar zor
oldu ki. İki üç saatte bunu anlatmak gerekir ve yıllardır dilimizde tüy bitti. 
Şimdi, 26-27
Kasım tarihinde bir esnaf şûrası toplandı. Biz de muhalefet olarak yıllardır
Hükûmeti esnaf şûrasını toplamaya davet ettik. Gönüllü-gönülsüz, iyi-kötü bir
esnaf şûrası yaptılar. Davet sahibinin de Gümrük ve Ticaret Bakanlığı olduğunu
öğrendiğimiz bu esnaf şûrasından milletvekilleri olarak bizim haberimiz olmadı;
bilmiyorum bu davetleri nasıl gönderdi. Fakat bazı siyasi şahsiyetlerin, Sayın
Erdoğan’ın ve AKP iktidarının bir şovuna dönüştürüldü. Gören de sanacak ki
esnaf ihya ediliyor. 
On iki yıldır
sadece övündüğünüz bir tek şey var ey iktidar! Esnafı ne kadar çok
borçlandırdığınızla övünüyorsunuz. 2014 Temmuzda Sayın Hayati Yazıcı diyor ki:
“Esnaf 2002 yılında 154 milyon lira kredi bulabilirken, borçlanmışken bizim
zamanımızda bu 76 kat arttı. Toplam 11 milyar 600 milyon lira artık borç
verebiliyoruz, kredi alabiliyor esnaf. Toplamda da 36 milyarlık kredi verdik.”
Şu Hükûmetin övündüğü şeye bakın. Esnafı ne kadar çok borçlandırdığıyla övünen
bir iktidarla karşı karşıyayız. 
Peki, on iki yıldır, kardeşim, siz
esnaf için başka ne yaptınız? Bir kalem bir şey söyleyin.
Bakınız, 2010 yılında dönemin Başbakanı
Erdoğan bir AVM açılışında aynen şunları söyledi, ezberimizde kaldı: “Artık
bakkallık bitti.” dedi. Bir kalemde 100 küsur bin bakkalı çizdi, attı, ondan
sonra AVM'leri övdü ve on iki yıllık dönemleri boyunca hiçbir AVM açılışını
bakanlar, başbakanlar kaçırmadılar. AVM’ler AKP iktidarında âdeta kutsandı,
devamlı övüldü ve bunun mefhumu muhalifinden de esnaf küçük görüldü ve gereği
de yapılmadı.
Bu tasarı büyük beklentiler yarattı
ancak -vaatleri vardı, verdiği sözleri vardı iktidarın- gelinen noktada, bu
beklentiler içerisinde esnaf dokuz doğururken bu tasarı da âdeta fare doğurdu.
Şimdi ben, evvelki, eski Sanayi ve
Ticaret Bakanı Sayın Nihat Ergün’ün bir sözünü hatırlıyorum bu AVM'lerin şehir
dışına taşınmasıyla ilgili: “Kardeşim, AVM'lerin altında tekerlek mi var da
bunları şehir dışına taşıyalım?” diyor. Bunların şehir dışına taşınıp
taşınmamasından ziyade Hükûmetin hangi zihniyetle baktığını göstermesi
bakımından çok ilginç bu cümleler. Başbakan “Bakkallık bitti.” diyor, AVM'leri
övüyor, dalga geçer gibi Bakan da “Tekerlek mi var altında şehir dışına
taşıyacağız?” diyor.
Şimdi, ben Hükûmete, Sayın Bakana
soruyorum: Esnaf şûrasında alınan kararlardan bu tasarıya hangileri
yansımıştır, madde madde cevabını verin; bir.
İki: 2010 yılında yine Esnaf Değişim,
Dönüşüm, Destek Projeniz vardı iddialı sözlerle. Aradan dört yıl geçti ve bunun
yüzde 90’ını, 95’ini hâlâ yerine getirebilmiş değilsiniz, sadece bir beklenti
yönetimi oluşturuyorsunuz. Esnafı oyalamakla, sürekli ileri vadeye vaatler
vermekle meşgulsünüz. 
Sayın Gümrük ve Ticaret Bakanı, hem bu
3D (Dönüşüm, Değişim, Destek) Projesi’nde dört yıl sonra Hükûmetin geldiği
noktayı buradan açıklamalı hem de esnaf şûrasında alınan kararlardan bu
tasarıya yansıyanlar nelerdir; bunlar açıklanmalıdır. 
Bu düşüncelerle hepinize saygılar
sunuyorum. (MHP sıralarından alkışlar)
BAŞKAN – Teşekkür ederim.
Gaziantep Milletvekili Sayın Mehmet
Erdoğan. 
Buyurunuz. (AK PARTİ sıralarından
alkışlar)
MEHMET ERDOĞAN (Gaziantep) – Sayın
Başkan, çok değerli milletvekilleri; 675 sıra sayılı Perakende Ticaretin
Düzenlenmesi Hakkında Kanun Tasarısı üzerine şahıslar adına söz almış
bulunuyorum. Hepinizi saygıyla selamlıyorum.
Şimdi, değerli
arkadaşlar, hepimizin iktidarıyla muhalefetiyle hemfikir olduğumuz bir konu
var, o da bu kanunun çıkarılması. Çünkü, yıllardır, özellikle son yirmi yıldır
alışveriş merkezlerinin, tabii, zincir marketlerinin dünyanın her tarafında
hızla arttığını ve perakende piyasasıyla yarışarak âdeta piyasaya hâkim olmaya
çalıştığını ve birçok yerde de olduğunu görüyoruz. Ancak, bugüne kadar
perakende ticaretin düzenlenmesiyle ilgili yasada da çok ciddi bir boşluk
vardı. Yani, mevcut Türk Ticaret Kanunu, iş hukukları, borçlar hukuku gibi
maddelere dayandırılarak günü kurtarmaya çalışılan bu perakende ticaretin kendi
kanunu ilk defa bugün Türkiye Büyük Millet Meclisi çatısı altına geldi. Tabii
ki eksisi, artısı tüm kanunlarda konuşulduğu gibi bu madde üzerinde de
konuşulacaktır, bu da doğaldır ancak bu kanunu çıkarmamız lazım. Çünkü,
alışveriş merkezlerinin yaptıklarını ya da şehir dışında olmasını hepimiz arzu
ederken diğer yanda rafların bile esnafın aleyhine işleyişini, tedarikçinin
aleyhine işleyişini hepimiz kabul ediyoruz. Orada bir malını sergileyebilmek
için ya da bir markete malını satabilmek için birçok firma istenilen tüm
şartları kabul etmek zorunda kalıyor ve serbest piyasa ekonomisini de burada
kullanıyorlar. Tabii, neye göre kullanıyorlar? Kendi lehlerine göre
kullanıyorlar.
Öbür tarafta, bir bakıyorsunuz
alışveriş merkezlerindeki firmalar “outlet” mağazaları adı altında yıl boyu bu
işi yaparken ürünlerinin yarısından fazlası “outlet” değil. Buna da sınırlama
getirildi. Ne yapıldı? Denildi ki: Madem “outlet” mağazalarıdır, o zaman
sattığı malın yüzde 70’ini en azından ne yapacak? İndirimli maldan
sergileyecek. Yine, indirimli satış yapan mağazaların bu süreleriyle ilgili
düzenlemeler getirildi ve bu sürelerin üç ayı geçmemesiyle ilgili çalışmalar
yapıldı.
Şimdi, burada, başında da bahsettiğim
gibi, biz iktidarıyla muhalefetiyle bu yasanın bir an önce çıkarılmasından
yanayız çünkü ilk defa perakende ticaretle ilgili bir yasa düzenleniyor, bu da
Büyük Millet Meclisinde çıkarılacak. 
Şimdi, esnaf sayısına gelince, bugün
ekonomi içerisindeki yıllık perakendeci esnafın cirosu 400 milyarı aşmış
durumda ve 1 milyon 600 bin esnafın olduğu bir düzende, sistemdeyiz. Tabii,
Perakende Ticaretin Düzenlenmesi Hakkındaki Kanun Tasarısı, perakende ticaret
sektörünün bütününde yaşanan sorunları dikkate alan, organize perakende ticaret
sektörünü, alışveriş merkezleri, büyük mağazalar ve zincir mağazaların yanı
sıra “franchise” ve bayi işletmelerini de kapsayacak şekilde değerlendirildi.
Şimdi, AVM’lerde daha fazla sayıda esnaf ve sanatkârın yer almasını sağlayacak
kurallar üzerinde çalışıldı. Yine, bunlarla beraber, kaybolmaya yüz tutmuş
mesleklerin yaşatılmasına yönelik tedbirler alınmaya çalışıldı. Yerli üreticiyi
desteklemek amacıyla yöresel ürünlerin perakende işletmelerde satışına yönelik
düzenlemelere yer verildi.
Şimdi, biraz da tabii, bu alışveriş
merkezlerinin çoğalmasında arz-talep meselesi de var ve alışveriş merkezlerinin
tercih edilmesi var. Benim memleketim Gaziantep’te, tam şehrin merkezinde
“Bedesten” diye bir yer var -tam merkezde, yıllardır var- halk teveccüh etmedi,
şimdi orayı yıkıyoruz ve park alanı yapıyoruz. Ama bunun yanında, şehirde yerli
firmaların sayısının da hızla arttığını görüyoruz, birleşerek bir araya gelen
esnafların marketler kurduğunu da görüyoruz. Tabii, bunlar, yaşamın kendi
şartları içerisinde, ticaretin kendi kuralları içerisinde ilerleyen olaylar.
Bunları da göz önüne alarak, her türlü tedbirleri de önümüzdeki süreç içinde…
Parlamento dinamik bir yapıdır, bundan sonraki gelişmeleri de dikkate alacaktır
diye düşünüyorum.
Bu kanun tasarısının ekonomimize
hayırlı olmasını temenni ediyor, saygılar sunuyorum.
BAŞKAN – Teşekkür ederim.
Birleşime on dakika ara veriyorum.
Kapanma Saati:
19.21
DÖRDÜNCÜ OTURUM
Açılma Saati: 19.36
BAŞKAN: Başkan Vekili Meral AKŞENER
KÂTİP ÜYELER:
Fehmi KÜPÇÜ (Bolu), İsmail KAŞDEMİR (Çanakkale) 
----0----
BAŞKAN – Sayın milletvekilleri, Türkiye
Büyük Millet Meclisinin 41’inci Birleşiminin Dördüncü Oturumunu açıyorum.
675 sıra sayılı Kanun Tasarısı’nın
görüşmelerine devam edeceğiz.
Komisyon ve Hükûmet burada.
Soru-cevap işlemine geçiyorum.
Sayın Işık? Yok.
Birinci bölüm üzerindeki görüşmeler
tamamlanmıştır.
Şimdi, birinci bölümde yer alan maddeleri,
varsa o madde üzerindeki önerge işlemlerini yaptıktan sonra ayrı ayrı
oylarınıza sunacağım.
1’inci madde üzerinde iki önerge
vardır, sırasıyla okutup işleme alıyorum:
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 1.
Maddesinin 1. Fıkrasında geçen "sürdürülebilir rekabet şartlarına göre
yapılması," ibaresinden sonra gelmek üzere “tüketicinin korunması,”
ibaresinin eklenmesini arz ve teklif ederiz. 
 Yusuf Halaçoğlu D.
Ali Torlak Alim Işık
 Kayseri İstanbul Kütahya
 Mesut Dedeoğlu Kemalettin
Yılmaz Sümer Oral
 Kahramanmaraş Afyonkarahisar Manisa
 Erkan Akçay Adnan
Şefik Çirkin
 Manisa Adana
Türkiye Büyük
Millet Meclisi Başkanlığına
Görüşülmekte
olan 675 Sıra Sayılı "Perakende Ticaretin Düzenlenmesi Hakkında Kanun
Tasarısı"nın 1. Maddesinin 1. Fıkrasında bulunan "sürdürülebilir
rekabet şartlarına göre yapılması" ibaresinden sonra "küçük
işletmelerle esnaf ve sanatkar işletmelerinin pozitif anlayışla değerlendirilmesi"
ibaresi eklenmesini arz ve teklif ederiz.
 Mehmet Ali Susam Sinan
Aydın Aygün Aykan Erdemir
 İzmir Ankara Bursa
 İlhan Demiröz Mahmut
Tanal Haluk Eyidoğan
 Bursa İstanbul İstanbul
BAŞKAN –
Komisyon, katılıyor musunuz?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ
(Çankırı) – Takdire bırakıyoruz.
BAŞKAN –
Hükûmet?
GÜMRÜK VE
TİCARET BAKANI NURETTİN CANİKLİ (Giresun) - Katılıyoruz Sayın Başkan.
BAŞKAN – Kim konuşacak Sayın Altay? 
MEHMET ALİ SUSAM (İzmir) – Ben
konuşacağım. 
GÜMRÜK VE TİCARET BAKANI NURETTİN
CANİKLİ (Giresun) – Pardon Sayın Başkan, Sayın Işık’ın önergesi zannettim. 
Katılmıyoruz. 
BAŞKAN – Tamam, sehven, “katılmıyoruz.”
oldu. 
S. NEVZAT KORKMAZ (Isparta) – Yani
önerge değil de isim mi önemli? 
BAŞKAN - Sayın Susam, buyurunuz. 
MEHMET ALİ SUSAM (İzmir) – Ben
konuşmamayım, söylediği gibi geçsin. Söyledi. 
BAŞKAN – Ama geri aldı. Şimdi beni zora
sokmayın. 
GÜMRÜK VE TİCARET BAKANI NURETTİN
CANİKLİ (Giresun) – Düzeltme her zaman mümkündür. 
MEHMET ALİ SUSAM (Devamla) – Sayın
Bakanım, niye katılmadınız? 
Ne diyoruz bakın, katılmadığı şeyi
okuyorum Sayın Bakanımın, 1’inci madde, Sayın Bakanın hazırladığı madde: “Bu
Kanunun amacı; perakende işletmelerin açılış ve faaliyetine geçiş işlemlerinin
kolaylaştırılması, perakende ticaretin serbest piyasa ortamında etkin ve
sürdürülebilir rekabet şartlarına göre yapılması, perakende işletmelerin
dengeli bir şekilde büyüme ve gelişmesinin sağlanması ve perakende işletmelerin
faaliyetleri ile bunların birbirleri, üretici ve tedarikçilerle ilişkilerinin
düzenlenmesi.” Biz ne katıyoruz buna? “Küçük işletmelerle esnaf ve sanatkâr
işletmelerinin pozitif anlayışla değerlendirilmesi…” Amacına bunu koymanı
istiyoruz. 
GÜMRÜK VE TİCARET BAKANI NURETTİN
CANİKLİ (Giresun) – Söyleyeyim mi Sayın Susam, eğer şey yaparsanız? 
MEHMET ALİ SUSAM (Devamla) – Tabii. 
GÜMRÜK VE TİCARET BAKANI NURETTİN
CANİKLİ (Giresun) – Katılıyoruz, yalnız Sayın Işık’ın önergesini kabul
ettiğimiz zaman bunu mecbur reddetmemiz gerekiyor. İki aynı önerge olmaz bir
maddede, ondan kaynaklanıyor Sayın Susam; yoksa katılıyoruz. 
ALİM IŞIK (Kütahya) – İkisine da
katılırsınız… 
MEHMET ALİ SUSAM
(Devamla) – Sayın Bakanım, konuşmalarda, birinci bölümün maddelerine geçilene
kadar yapılan konuşmalarda, genelde, esnaf ve sanatkârı düşündüğünüzü söyleyen
sözler söylediniz. Muhakkak ki bunu düşünüyorsunuzdur ama kanunun metnine
baktığımda durum öyle değil. Siz dediniz ki: “Esnaf sayısı azalmıyor.” Ben
rakamlarla konuşayım size. Esnaf ve Sanatkârlar Genel Müdürlüğü var. Bana
2002’de iktidara geldiğinizdeki bakkal sayısını söylesin, bir de bugünkü bakkal
sayısını söylesin; o günkü Türkiye’deki nüfus sayısını söylesin, bugünkü
Türkiye’deki nüfus sayısını söylesin. Bakkal sayısı azalmış mı azalmamış mı,
bana rakamlarını söyleyin. Ama ben size bir rakam söyleyeyim. Bakınız, 2013’ün
Şubatı ile 2014’ün Şubatı arasında ucuzluk mağazası dediğimiz 5 tane mağaza,
BİM, A101, UCZ, ŞOK, Ekomini tam 3.600 tane yeni şube açmış, 3.600 tane. 
Değerli arkadaşlar, bunlar girdiği
sokakta bakkal bırakıyor mu? Kalan bakkallar sigara, varsa İddaa, varsa Spor
Toto, onlar dışında hiçbir şey yapar noktada değiller. Bir de, satabiliyorsa
ekmek, onu da sattırmıyorlar şimdi. Ciroları düştü, yaşama şansları düştü, o
düşen cirolar karşısında o dükkânda durmalarının anlamı kalmadı, dükkânı terk
ettiler. Ben sizlere soruyorum, hepiniz milletvekili arkadaşım olarak sokakları
geziyorsunuz, o sokaklarda boşalan esnaf dükkânlarını görmüyor musunuz? Eskiden
hava parasıyla alınan dükkânlarda şimdi “Kiralıktır” diye onlarca levhayı
görmüyor musunuz? Sokaklarda hâkim olan tek şey var, parayla kurulmuş,
arkasında finans olan, pazarı ele geçirmeye çalışan mağazalar. 
Bakın, az önce anlattım, 2’nci maddede
de anlatacağım. Sanayici artık market alıyor. Bu saydığım marketlerin yapısına
baktığınızda, üretim yapan sanayiciler… 
Bakın, ikinci
bir şey söyleyeyim: Yeni bir büyük mağazacılık zincirini Türkiye'nin en büyük
holdinglerinden biri satın aldı, borsadaki değerinin 3 katına aldı hem de,
borsadaki değerlendirmesinin 3 katına aldı, borsada diyelim 10 liraysa 30
liraya aldı. Niye aldı biliyor musunuz? Malını markete sokabilmek, pazara
sokabilmek için o mağaza zincirlerine ihtiyacı vardı da onun için aldı, asıl
temel amacı o. Kendisi zincir mağazalar kurdu ufak ufak, onlar yetmedi, çünkü
giderek mağazalara girebilme koşulu artık çok zorlaşıyor. Ürün üretiyorsan
pazara kim hâkimse ona gidip boyun eğeceksin. Bunlarla birlikte esnaf da her
geçen gün eriyor. Sayıları bana söyleyin, ben bu işin içindeyim, biliyorum;
bakkal sayısı sizin döneminizde hızla taban yaptı, taban, bunu bilmenizi
istiyorum. Onun için, bu kanunun ruhu esnaf ve sanatkârı koruyan anlayışta
olmalıdır, amaç maddesine bunu koymalısınız.
Teşekkür
ediyorum.
BAŞKAN –
Teşekkür ederim. 
Önergeyi
oylarınıza sunuyorum: Kabul edenler... Kabul etmeyenler... Kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 1.
Maddesinin 1. Fıkrasında geçen "sürdürülebilir rekabet şartlarına göre
yapılması," ibaresinden sonra gelmek üzere “tüketicinin korunması,”
ibaresinin eklenmesini arz ve teklif ederiz. 
Alim Işık
(Kütahya) ve arkadaşları
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Takdire bırakıyoruz efendim.
BAŞKAN –
Hükûmet?
GÜMRÜK VE
TİCARET BAKANI NURETTİN CANİKLİ (Giresun) – Katılıyoruz.
Sayın Başkanım,
izin verirseniz bu esnaf ve sanatkâr sayısıyla ilgili kısa bir bilgi vermek
istiyorum.
Şimdi, esnaf ve
sanatkâr sayısıyla ilgili çok farklı birtakım rakamlar söz konusuydu ve
bunların önemli bir kısmının da, ciddi bir bölümünün de gerçek olmadığı, reel
olmadığı, fiktif olduğu, esasında Gelir İdaresi kayıtlarından
silinmesine rağmen esnaf olarak gözüktüğü şeklinde bilgiler vardı. Bunun
üzerine, Bakanlığımız tarafından ESBİS yani esnaf ve sanatkâr veri tabanı ile
Gelir İdaresi kayıtlarının karşılaştırılması sonucunda bu şekilde fiilen
olmadığı tespit edilen yaklaşık 417.879 esnafın kaydı silinmiştir; 417.879.
Baktığınız zaman bu rakam kayıtlarda gözüküyordu ama esasında gerçek değildi,
reel değildi. “Düştü.” denilen sayı bu esas itibarıyla. Yoksa, bir düşme söz
konusu değil.
Teşekkür ederim
Sayın Başkan.
BAŞKAN - Sayın…
YUSUF HALAÇOĞLU
(Kayseri) – Gerekçe…
BAŞKAN –
Gerekçeyi okutuyorum:
Gerekçe: 
Yapılan
düzenleme ile tüketicinin de korunması amaçlanmıştır.
BAŞKAN –
Önergeyi oylarınıza sunuyorum: Kabul edenler... Kabul etmeyenler... Kabul
edilmiştir.
Kabul edilen
önerge çerçevesi içinde maddeyi oylarınıza sunuyorum: Kabul edenler... Kabul
etmeyenler... Kabul edilmiştir.
Madde 2’de iki
önerge vardır, sırasıyla okutuyorum:
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 2.
Maddesinin 1. Fıkrasında bulunan "yetkili idare" ibaresinden sonra
"kamu kurumu niteliğinde meslek odaları" ibaresi eklenmesini arz ve
teklif ederiz.
 Mehmet Ali Susam Sinan
Aydın Aygün Aykan Erdemir
 İzmir Ankara Bursa
 İlhan Demiröz Haluk
Eyidoğan Mahmut Tanal
 Bursa İstanbul İstanbul
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 2.
Maddesi aşağıdaki şekilde değiştirilmesini arz ve teklif ederiz.
"MADDE 2- (1) Bu Kanun; perakende
işletmelerin açılış, faaliyet ve denetimlerine ilişkin usul ve esaslar ile bu
Kanunun uygulanmasında Bakanlık, yetkili idare, ilgili sivil toplum kuruluşları
ile meslek odaları ve diğer kamu kurum ve kuruluşlarının görev, yetki ve
sorumluluklarını kapsar.
(2) Hizmet sektöründe faaliyet gösteren
işletmelerden açılış ve/veya faaliyete geçiş süreci ile faaliyetleri özel
kanunlarla düzenlenenler bu Kanun kapsamı dışındadır."

 Alim Işık D.
Ali Torlak Yusuf Halaçoğlu
 Kütahya İstanbul Kayseri
 S. Nevzat Korkmaz Kemalettin
Yılmaz Sümer Oral
 Isparta Afyonkarahisar Manisa
 Mesut Dedeoğlu Reşat
Doğru Erkan Akçay
 Kahramanmaraş Tokat Manisa
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Katılmıyoruz efendim.
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) – Katılmıyoruz Sayın Başkanım.
BAŞKAN – Isparta Milletvekili Sayın
Nevzat Korkmaz, buyurunuz. (MHP sıralarından alkışlar) 
S. NEVZAT KORKMAZ (Isparta) – Teşekkür
ederim Sayın Başkanım.
Sayın Başkan, değerli milletvekilleri;
hepinize iyi akşamlar diliyorum, saygılarımı sunuyorum.
On üçüncü yılına giren AKP Hükûmeti,
devleti bile değiştirmeye kalktı. Neden bu işgüzarlık dediğimizde “Efendim,
millet iradesi arkamızda.” diye cevap verdi. “Milletin adamı” diye kendilerine
unvanlar verenler, milletin nafakasını yakından ilgilendiren küçük esnaf ve
sanatkârın problemleriyle on üç yıldır ilgilenmediler, görmemezlikten geldiler.
Tabii, bu arada küçük esnafın büyük AVM’lerle, hipermarketlerle güreşi
sonuçlandı, mahalle bakkalı, ayakkabıcısı, kasabı, terzisi yani küçük esnaf tuş
oldu. Bunlar olurken “devletim, hükûmetim” dediği AKP Hükûmeti ve başbakanlar
ne yaptılar? Seyrettiler. Milliyetçi Hareket Partisinin sosyal barışın, huzurun
temini açısından da son derece önemli olan uyarılarına rağmen AKP seyretmenin
de ötesine geçti, AVM’lere açıkça yardım ve yataklık yaptı. Şehrin en merkezî,
en işlek yerlerinde arsa verdiler, hatta kamu arazilerini peşkeş çektiler, imar
değişiklikleri yaptılar; kısaca, AVM’lerin istediği her şeyi yerine getirdiler.
Yani, bu güreşte millî sporcumuzu yabancı devlerle ya da hafif sıklet boksörünü
ağır sıklet boksörüyle karşılaştırarak sonucu önceden belli, efendim, maçların
oynanmasının önünü açtılar. Bir söz vardır, Basra harap olduktan sonra
Basra’nın kurtarılamayacağı gibi ve küçük esnafın da bu durumda katili açıkçası
AKP oldu.
Bu düzenleme ta 57’nci Hükûmet
zamanında öngörülmüş, hazırlanıp Meclise getirilmiş, Komisyondan da geçmiş idi
ama 57’nci Hükûmetin aslanın kediye boğdurulması misali dış müdahalelerle
yıkılması sonucunda Genel Kurulda yasalaşma imkânı bulamadı. 57’nci Hükûmetin
projelerinin çoğunu sahiplenen AKP, her nedense bu alandaki projesini tam on üç
yıldır görmezlikten geldi, tozlu raflarda bırakmayı uygun gördü. Milliyetçi
Hareket Partisi olarak elbette bu tasarıyı destekliyoruz ama biliniz ki
eksiklikleri olduğunu, yetersizlikleri olduğunu ve gecikmiş olduğunu da gayet
iyi biliyoruz.
Değerli milletvekilleri, dünyayı
yeniden keşfetmeye gerek yok. Dünyada şehir merkezlerinde AVM’lere izin
verilmediği gibi, şehrin belli bir mesafe uzağına götürülmesi artık
tartışılmıyor bile. Bu AVM’lerin mahallelerde şube açmasına izin verilmesi
artık görülen şeylerden değil. Yerel sakinlerin elindeki “cornershop”ların yani
bizim “mahalle bakkalı” dediğimiz bakkalların yaşatılmasına fırsat veriliyor.
Bazı ülkelerde de -Fransa gibi- bu AVM’lere kuruluş şartı olarak hissesinin bir
bölümünü yöredeki esnafa verme ve orada çalışacak personeli de kapatılan
esnafların çocuklarından alarak onları istihdam etme gibi birtakım modeller
geliştiriliyor ve böylece küçük esnaf korunmaya çalışılıyor.
Alelacele
getirilen bir taslak. Benden önceki konuşmacı arkadaşlar da bunu, efendim,
belirtti. El elden üstündür. Keşke bunlar istişare edilseydi değerli
arkadaşlar.
Peki, bu bir ilerleme getirebilecek mi?
Evet, yani nispeten de olsa küçük bir ilerleme getirecek, zaten bunun için
destek vereceğimizi söylüyoruz ama değerli arkadaşlar, yeni bir yapı kurulurken
daha detaylı düşünmek, dünyadaki anlayışlara bir göz atmak ve Ahilik gibi,
lonca sistemi gibi aslında tarihsel kurum ve kuruluşlarımızı da dikkate alarak
çok daha iyisini hep birlikte gerçekleştirebiliriz diye düşünüyorum. 
Şunu peşin peşin belirtelim: Milliyetçi
Hareket Partisi olarak iktidara geldiğimizde küçük esnafa yönelik bu vaadimizi,
öncelikli olarak bu kanunu önümüze alarak mutlaka gerçekleştireceğiz, bunun da
burada bilinmesini istiyoruz. 
Şayet AKP derse ki “Bunu bir an önce,
efendim, gerçekleştirelim. Ortak bir çalışma grubu oluşturalım, Meclis grubuna
getirelim.”, buna da hazırız, yeter ki küçük esnafımız daha iyi şartlarda
hayatını idame ettirebilir bir hâle gelsin. Bu konuda da Milliyetçi Hareket
Partisi olarak destek vermeye hazırız. Top şu anda, efendim, Hükûmette, bunun
vebali de yine Hükûmette.
Hepinizi saygıyla selamlıyorum. (MHP
sıralarından alkışlar)
BAŞKAN – Teşekkür ederim. 
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 2.
Maddesinin 1. Fıkrasında bulunan "yetkili idare" ibaresinden sonra
"kamu kurumu niteliğinde meslek odaları" ibaresi eklenmesini arz ve
teklif ederiz.
Mehmet Ali Susam
(İzmir) ve arkadaşları
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Katılmıyoruz efendim.
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) – Katılmıyoruz Sayın Başkanım.
BAŞKAN – Sayın Susam, buyurunuz. (CHP
sıralarından alkışlar)
MEHMET ALİ SUSAM (İzmir) – Sayın
Başkan, değerli milletvekilleri; 2’nci maddeye ilave edilmesini istediğimiz şey
kamu kurumu niteliğindeki meslek odaları. 
Şimdi, perakende
satış bilgi sistemini kuruyorsunuz, bunun parasını Türkiye Odalar ve Borsalar
Birliğinden alıyorsunuz, ondan sonra da Türkiye Odalar ve Borsalar Birliğinin
ve TESK’in bu 2’nci maddede, kapsam maddesi içerisinde yer almasına karşı
çıkıyorsunuz. Ne diyoruz biz? Kapsam maddesinde “Kamu kurumu niteliğindeki
kuruluşların görev ve yetkilerini kapsar.” diyorsunuz. “Kamu kuruluşu”
dediğiniz, sizin anladığınız kamu kuruluşu, sadece Hükûmetinize bağlı
kuruluşlar. TOBB ve TESK, kamu kurumu niteliğindeki meslek odalarıdır. Eğer
onlar olursa bu işler iyi olur Sayın Bakanım. 
Size bir örnek
anlatayım, az önce örnek verdim. Bursa Mudanya’da Uludağ Üniversitesi kazı
yapıyor. Kazı yaptığında… Üçüncü derecede sit alanı ilan ediliyor liman
bölgesi. İmara açılıyor bölge, oradan bir şirket yer alıyor, üçüncü derecede
sit alanı olan yere AVM izni alıyor arkadaşlar, sit alanında. Bir kısım orada
kalıyor, bir kısmını taşıttırıyor dışarıya. Oraya AVM yapma ruhsatı alıyor.
Bakınız, ruhsat alıyor, ondan sonra da yerel meslek odaları ve sivil toplum,
bölge idare mahkemesine dava açıyor. Bölge idare mahkemesi “Üçüncü derecede sit
alanı üzerine inşaat yapılamaz.” diyerek kararı durduruyor, ondan sonra da bu
karara imza atanları görevi kötüye kullanmaktan mahkemeye sevk ediyor. Yani bir
zincirin, bir AVM’nin gücüne bakınız, sit alanının üzerine inşaat yapma ruhsatı
alıyor, mevcut sit parçalarını, tarihî parçaları da başka yere taşıtıp orada
AVM açabilme kararını sit kurulundan çıkartabiliyor Sayın Bakanım. İşte, “kamu
kurumu” dediğiniz kurumlar bunlar. Burada esnaf teşkilatı olsa, TOBB olsa, TESK
olsa bu karar çıkabilir mi oradan? Bu kurullar olsa bu izinler alınırken daha
doğru kararlar verilmez mi? Bu güçlerin karşısında o bölgenin esnafının, odalarının
temsilcileri “Hey, ne yapıyorsunuz, bölgedeki üçüncü derecede sit alanına nasıl
AVM açıyorsunuz, açtırılır mı?” demezler mi o zaman? Mahkeme kanalı olmasa,
hukuk olmasa bunu elde edemeyecekler. 
Şimdi, bu kadar gücü olan bu kuruluşlar
karşısında… Size anlatmaya çalışıyorum, arkadaşlarımız anlatmaya çalışıyor,
muhalefet anlatmaya çalışıyor; ya güçleri, paraları var, lobileri var,
medyaları var, televizyon kanalları var, her şeyi anlatabiliyorlar, garip
esnaf, sanatkârımın hiçbir gücü yok. Siz, bana orada Esnaf Bilgi Sistemi’ne
geçtikten sonraki rakamları veriyorsunuz. Ben o rakamların ne olduğunu çok iyi
biliyorum. O rakamlar bakkallarla ilgili değil; o, genel esnaf içerisinde
faaliyet göstermeyip esnaf kayıtları odalarda olanlarla ilgili olan bilgi.
Arkadaş, ben, fiilen esnaflık yapan, tekel ruhsatı almış, belediyeden ruhsat
almış, çalışan insanlardan kaç kişi eksildi diyorum. Bunlar eksiliyor, bunlar
yok oluyor. Bunların derdi karşısında bunların temsilcileri, esnaf odaları,
Türkiye Odalar ve Borsalar Birliği, her ne kadar onlar da bu işle pek
ilgilenmiyorlarsa da, AVM’ciler onlarda daha etkinse de, gene de belki bir gün
daha ilgilenenler gelir diye söylüyorum ama kamu kurumu niteliğindeki meslek
odaları gelsinler, bu işin içerisinde olsunlar ki o zaman bu yasanın
uygulanması mümkün olur. 
Şimdi, siz bu yasada bütün uygulama
yetkilerini Bakanlığa aldınız, merkezî bir yapıya koydunuz. Birazcık
demokratikleştirin, meslek odaları bu işin içine girsin, onlar bu konuda görüş
belirtsin. Hani demokratikleşme, hani yeni Türkiye, hani demokratik Türkiye?
Her alanda tek adam, Hükûmet; devlete alıyorsunuz işi. Nerede sivil toplum
örgütü, nerede meslek odaları, nerede sivil toplumun söylediği tüketici
dernekleri? Yok bunlar. Bunları bu yasanın içerisine dercetmediğiniz sürece bu
yasa gerçekten esnaf ve sanatkârı koruyan ve kollayan bir yasa olamaz. Bunun
için önergeyi verdik. Önergemize destek bekliyorum. (CHP sıralarından alkışlar)
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
Madde 3’te iki adet önerge vardır,
sırasıyla okutuyorum:
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 3.
Maddesinin 1. Fıkrasının m) bendinin aşağıdaki şekilde değiştirilmesini arz ve
teklif ederiz.
"m) Zincir mağaza: Benzer
çeşitlilikteki tüketim mallarının hangi ad altında olursa olsun kısmen veya
tamamen perakende satışının yapıldığı, aynı gerçek veya tüzel kişi sahipliğinde
bir merkeze bağlı olarak faaliyet gösteren; içlerinden en az biri büyük mağaza
niteliğini taşıyan en az beş şubeye sahip işletmeyi veya her biri dört yüz
metrekarenin altında satış alanına sahip en az on şubesi bulunan
işletmeyi,"
 Alim Işık  D.
Ali Torlak  Yusuf Halaçoğlu
 Kütahya  İstanbul
 Kayseri
 Mesut Dedeoğlu  Kemalettin
Yılmaz Sümer Oral
 Kahramanmaraş Afyonkarahisar Manisa
 Erkan Akçay
 Manisa
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 3.
Maddesinin 1. Fıkrasının (j) bendinden sonra aşağıda bulunan (k) bendinin
eklenmesini, diğer bentlerin buna göre teselsül ettirilmesini arz ve teklif
ederiz.
"k) Norm işyeri sayısı: İl
genelinde, her bir mahallenin nüfusu ve ihtiyacına göre her faaliyet konusu ya
da kolundan kaç adet perakende işletme açılabileceğini belirten sayıyı,"
 Mehmet Ali Susam Sinan
Aydın Aygün İlhan Demiröz
 İzmir Ankara Bursa
Mahmut Tanal Haluk
Eyidoğan Kemal Değirmendereli
 İstanbul İstanbul Edirne
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Katılmıyoruz efendim.
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) – Katılmıyoruz Sayın Başkanım.
BAŞKAN – Sayın Susam, siz mi
konuşacaksınız?
MEHMET ALİ SUSAM (İzmir) – Kemal
Değirmendereli Bey konuşacak. Önergeyi imzaladı.
BAŞKAN – Sayın Değirmendereli,
buyurunuz. (CHP sıralarından alkışlar) 
KEMAL DEĞİRMENDERELİ (Edirne) – Sayın
Başkan, değerli milletvekilleri; 675 sıra sayılı Perakende Ticaretin
Düzenlenmesi Hakkında Kanun Tasarısı’nın 3’üncü maddesi üzerinde söz almış
bulunuyorum. Yüce Meclisi saygıyla selamlarım.
Değerli milletvekilleri, ağırlıklı olarak AVM’lerin çalışma
şartlarını düzenleyen bu yasa tasarısında esnafa ilişkin göz boyayıcı küçük
iyileştirmeler yapılmış ancak bir büyük marketler zincirinin önü eskiden
olduğundan daha da fazla açılmış durumda. Bir büyük market yaklaşık olarak 70
esnafın sattığı ürün çeşitliliğine sahip oluyor. Odun ve kömüre varıncaya kadar
satış yapıyorlar. Şimdi burada olumlu görünen bir madde var. AVM’ler aldıkları
ürünü otuz gün içerisinde ödemek durumundalar ancak Komisyonda da tartıştık bu
konuda bir yaptırım getirilmesine ilişkin olarak. Bu konuda, maalesef, bir
yaptırım getirilmedi. Yani bundan sonra da eski tas eski hamam olacağından
kuşkumuz olmasın. Yine, üreticiler, AVM’lerin işte dört aylık, beş aylık, altı
aylık çeklerine mahkûm olacaklar bu yaptırımları getirmediğimiz sürece. Ve
diğer arkadaşlarımız da söyledi, benden önce konuşan arkadaşlar da, bu
marketler mahalle aralarına kadar girmiş durumda.
Bir de çok önemli olan bir konu:
Marketler, büyük marketler yerel ürünleri almıyorlar. Yani söz gelimi -Edirne
milletvekili olarak söylüyorum- Edirne’de üretilen Karaağaç’ın biberini,
fasulyesini almıyor, ta Antalya’dan domates geliyor. Yerel üretilen domatesler
bu marketlerde satılmıyor veya Edirne’nin eti satılmıyor, başka bölgelerden
geliyor. Yani yerel pazarı zenginleştirmiyor. Bu konuda önemli bir yaptırımı bu
yasa, maalesef, getirmedi arkadaşlar.
Bir diğer ısrarlı talebimiz: AVM’lerin
ilde kurulacak bir koordinasyon kurulu tarafından… Esas itibarıyla yerel
inisiyatif tarafından yerlerinin belirlenmesi konusunda ısrarcı olmuştuk. Bu da
değerlendirilmedi. Yine eskiden olduğu gibi belediyelerin izinleri
doğrultusunda merkezî olarak TESK’e ve TOBB’a sorularak bu yer tespiti
yapılıyor. 
Şimdi, tabii, bu büyük ölçekli yapı,
esnafımızın hızla erimesine sebep oluyor. Yine, TESK verilerine göre 2000’li
yıllarda 4 milyon olan esnaf sayısı bugün 1,5 milyon civarına düşmüş durumda. 
Benim ilim Edirne’de de son rakamları
aldım Esnaf Sanatkârlar Odamızdan. Yani 1980’li yıllarda 40 bin olan esnaf
sayısı 14.500’e düşmüş arkadaşlar. Yani üçte 2 azalmış durumda. 
Biraz önce Sayın Bakan sorulara yanıt
verirken “Esnafa en kıymetli destek ucuz ve kolay finansman sağlamak.” diyordu.
E doğru ama burada da buna rağmen, yine esnaf ayakta kalamıyor ve her gün, her
gün dükkânlar kapanmakta.
Burada Sayın Bakanım, dikkatinize de
sunmak istiyorum. Siz de her ne kadar “Esnafa ucuz finansman kolaylığı.”
deseniz de çok önemli ve yüz binlerce esnafı ilgilendiren bir konu. Bu sicil
affı yani beş sene, on sene önce protesto olmuş bir senedinden dolayı herhangi
bir bankadan kredi alma şansı olmuyor, hatta esnaf kefalet kooperatiflerinden
bile kredi alma şansı olmuyor. Bu konu çok önemli bir konu. Bence en kısa
zamanda bu konunun aşılmasıyla ilgili bir iradeyi ortaya koymanız esnaf ve
sanatkârlarımıza yapılacak en önemli hizmetlerden biri olacaktır.
Bu duygu ve düşüncelerle yüce Meclise
saygılar sunuyorum. (CHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 3. Maddesinin
1. Fıkrasının m) bendinin aşağıdaki şekilde değiştirilmesini arz ve teklif
ederiz.
"m) Zincir mağaza: Benzer
çeşitlilikteki tüketim mallarının hangi ad altında olursa olsun kısmen veya
tamamen perakende satışının yapıldığı, aynı gerçek veya tüzel kişi sahipliğinde
bir merkeze bağlı olarak faaliyet gösteren; içlerinden en az biri büyük mağaza
niteliğini taşıyan en az beş şubeye sahip işletmeyi veya her biri dört yüz
metrekarenin altında satış alanına sahip en az on şubesi bulunan
işletmeyi,"
Alim Işık
(Kütahya) ve arkadaşları
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Takdire bırakıyoruz.
GÜMRÜK VE TİCARET BAKANI NURETTİN
CANİKLİ (Giresun) - Sayın Başkanım, bakkal sayısıyla ilgili bir soru geldi.
BAŞKAN – Ama önce bir katılıp
katılmadığınızı söyleyin.
GÜMRÜK VE TİCARET BAKANI NURETTİN
CANİKLİ (Giresun) – Katılıyoruz Sayın Başkanım.
2010 yılında ESBİS’in etkin olarak
yürürlüğe girdiği tarihten itibaren kesin kayıtlar, kesin rakamlar: 2010,
153.816; 2011, 155 bin; 2012, 160 bin; 2013, 163 bin; 2014, 166 bin.
Dolayısıyla, bakkal sayımız artmaya devam ediyor.
Teşekkür ederim.
BAŞKAN – Gerekçeyi okutuyorum:
Gerekçe:
Yapılan düzenleme ile, zincir mağaza
kapsamına giren büyük mağaza kapsamının genişletilmesi amaçlanmıştır.
BAŞKAN – Muhteremler, Hükûmetin
katıldığı önergeyi oylarınıza sunuyorum: Kabul edenler… Kabul etmeyenler… Kabul
edilmiştir.
Kabul edilen önerge çerçevesinde madde
3’ü oylarınıza sunuyorum: Kabul edenler… Kabul etmeyenler… Kabul edilmiştir.
Madde 4’te iki adet önerge vardır,
sırasıyla okutuyorum:
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 4.
Maddesinin (3). Fıkrasının aşağıdaki şekilde değiştirilmesini arz ve teklif
ederiz.
"(3) PERBİS'in kurulum ve işletim
giderleri ile PERBİS'e bilgi ve belge aktarımına ilişkin giderler, Bakanlığın
talebi üzerine Türkiye Odalar ve Borsalar Birliğinin bütçesinden karşılanır.
PERBİS'in işletim giderleri ile diğer giderleri için anılan Birliğin bütçesine
her yıl ödenek konulur. Bu ödeneğin miktarı, yıllık bütçenin yüzde birini
geçemez. Birliğin bütçesinden karşılanacak meblağın yeterli olmaması hâlinde
söz konusu giderler, Bakanlık bütçesine konulan ödenekten karşılanır."

 Alim
Işık Mesut Dedeoğlu D.
Ali Torlak Kütahya Kahramanmaraş İstanbul
 Yusuf Halaçoğlu Kemalettin
Yılmaz Sümer Oral
 Kayseri Afyonkarahisar Manisa
 Erkan Akçay Adnan
Şefik Çirkin
 Manisa Hatay
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 4.
Maddesinin 2. Fıkrasından sonra aşağıda bulunan 3. Fıkranın eklenmesini, diğer
fıkraların buna göre teselsül ettirilmesini arz ve teklif ederiz.
"(3) Türkiye Odalar ve Borsalar
Birliği ve Türkiye Esnaf ve Sanatkarlar Konfederasyonun verilen ve verilmeyen
izinleri, verilmeyen izinlerin gerekçelerini ve izin verme sürelerini izlemek
üzere PERBİS sistemine erişimine izin verilir."
 Mehmet Ali Susam Sinan
Aydın Aygün Süleyman Çelebi
 İzmir Ankara İstanbul
 İlhan Demiröz Mahmut
Tanal
 Bursa İstanbul
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Katılmıyoruz.
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) – Katılmıyoruz Sayın Başkan. 
Yalnız, PERBİS’le ilgili ikincil
mevzuatta bunların girişine izin vereceğiz Sayın Başkanım.
BAŞKAN – Gerekçeyi okutuyorum:
Gerekçe:
Üyelerinin izin alıp alamadığını,
alamadıysa neden alamadığı ve iznini hangi sürede aldığını izlemek amacıyla
PERBİS'e bağlanması amaçlanmıştır. TOBB ve TESK'e verilecek izin diğer
bilgilere erişimi engelleyecek biçim de kısıtlanarak ticari sırların ifşasına
engel olunacağı gibi, kamu kurumu niteliğindeki bu iki kuruma izin sürecini
dolaylı olarak inceleme sorumluluğu da tanıyacaktır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 4.
Maddesinin (3). Fıkrasının aşağıdaki şekilde değiştirilmesini arz ve teklif
ederiz.
"(3) PERBİS'in kurulum ve işletim giderleri
ile PERBİS'e bilgi ve belge aktarımına ilişkin giderler, Bakanlığın talebi
üzerine Türkiye Odalar ve Borsalar Birliğinin bütçesinden karşılanır. PERBİS'in
işletim giderleri ile diğer giderleri için anılan Birliğin bütçesine her yıl
ödenek konulur. Bu ödeneğin miktarı, yıllık bütçenin yüzde birini geçemez.
Birliğin bütçesinden karşılanacak meblağın yeterli olmaması hâlinde söz konusu
giderler, Bakanlık bütçesine konulan ödenekten karşılanır."
Adnan Şefik
Çirkin (Hatay) ve arkadaşları
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Katılmıyoruz Başkanım. 
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) – Katılmıyoruz Sayın Başkanım.
BAŞKAN – Hatay Milletvekili Sayın Şefik
Çirkin, buyurunuz. (MHP sıralarından alkışlar) 
ADNAN ŞEFİK ÇİRKİN (Hatay) – Teşekkür
ediyorum Sayın Başkan.
Sayın Başkan, değerli milletvekilleri;
hepinizi saygıyla selamlıyorum. 
Şimdi, tabii, esnafımız için içinde iyi
şeylerin de bulunduğu bir yasayı hep birlikte burada çıkarıyoruz, biz de
destekliyoruz; önemli bulduğumuz eksiklikler olmasına rağmen, netice itibarıyla
çıkması gereken bir yasa olduğuna inanıyoruz. 
Şimdi, Sayın
Bakanım biraz evvel bakkal sayımızın arttığından bahsetti. Tabii bakkalın
durumu ayrı, bir facia. Yani yılların, on yılların, yüz yılların bakkal amcası
bugün son derece sıkıntılı bir şekilde mesleğini icra etmeye çalışıyor. Niçin?
Ara yerlerde açılan marketler sadece bakkalı değil, kasap dâhil en az 15-20
kalem meslek erbabını perişan ediyor. Aklıma şey geldi, 2007 genel
seçimlerinde, bugünün Sayın Cumhurbaşkanı Sayın Tayyip Erdoğan, moda tabirle
“dönemin Başbakanı” olarak Hatay’da mitinge geldiğinde, o zaman birden bire bir
şehir efsanesi dolaştı. Ne oldu? Mitingi bitirip şehirden çıkarken bir
bakkalımız “Efendim, buyurun, bir çayımızı için.” dedi ve Sayın Başbakan da
-dönemin Başbakanı- büyük bir alicenaplık göstererek o bakkalımızın çayını
içti. Buraya kadar güzel ama ondan sonra da bakkalımızın anası ağladı,
Türkiye’deki tüm bakkalların anası ağladı. Bunlar önemli sorunlar. 
Şimdi, AVM diyoruz, AVM’lerin şehir
dışında olmasından bahsediyoruz. 2009 yılından sonra Antakya’nın göbeğine AVM
açıldı -Antakya yüz binlerce nüfusa sahip bir ilçe- göbeğine, ortasına. Trafik
artık yürümüyor orada. Yani normal vatandaş… Aynı zamanda da bizim meşhur Uzun
Çarşı’mızın bulunduğu bölge, dibi. Şimdi, bunun bir mantığı var mı? Yani nasıl
açılabiliyor şehrin göbeğine? Tabii, kanun bir şekilde arkadan dolanılıyor, şu
yapılıyor, bu yapılıyor; oradaki esnafa alışverişe gelmeye çalışan vatandaş
trafikten yol bulamıyor. Yani saatlerce Antakya trafiği felç. Hiçbir yetkili
hiçbir önlem alamıyor. Arabalar yolda yürümüyor, Antakyalının arabaları.
Antakyalı da, Suriyeli mültecilerin kalabalığından o da kaldırımda yürüyemiyor.
Yani böyle bir durum, böyle bir facia var. Esnafımız alışveriş yapamıyor, mal
satamıyor, siftah yapamıyor, ondan sonra da biz dönüp “Efendim, AVM’ler haftada
bir gün kapatacak, şu olacak, bu olacak.” diyoruz, iyileştirme çalışmaları
yapıyoruz güya esnafımız için. Neymiş efendim? Şimdi, AVM’de yüzde 3-5
kontenjan sağlanacak. Kime? Esnafa. Esnafın gözü görmüyor mu AVM’den dükkân
kiralamayı, yani o bilmiyor mu? Bu bedava verilmediğine göre hangi parayla kiralayacak?
O da ayrı bir şey. Bunlar çok önemli konular. Yani Antakya olarak, Antakya’nın
göbeğindeki bu AVM’den biz muzdaribiz. Antakya benim de oturduğum bir yer ve
sıkıntılıyız. Ben tekrar ediyorum, belki tekrara giriyor ama belki biraz dikkat
çeker ümidiyle yapıyorum bunu, araba yürümüyor, böyle bir sıkıntımız var,
esnafımız kendi arabasını koyacak yer bulamıyor. Şimdi, bu nasıl oluyor ve ne
olacak? Yani bunun bir tedbiri olmayacak mı? Millet devletinden bunu bekliyor,
millet devletinden, Hükûmetinden bunu bekliyor ve artarak devam ediyor.
Yüzyılların Uzun Çarşı’sını -tarihî eserdir- başka bir yere kaldıramayacağımıza
göre, bu esnafımızın dertlerinin çözülmesi için bu AVM konusuna da bir çare
bulmamız lazım. Ama iki çift lafım da esnafımıza var: Yani kendisi şikâyet
ediyor, gelip bize durumunu anlatıyor, götürüp oyu AKP’ye veriyor. Yani bunun
da izaha muhtaç bir durum olması söz konusu, eğer devam ederse daha çok sıkıntı
çeker diye düşünüyorum. 
Hepinize saygılar, sevgiler sunuyorum.
(MHP ve CHP sıralarından alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
Madde 5’te üç adet önerge vardır,
sırasıyla okutuyorum:
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 5.
Maddesinin (5). Fıkrasının aşağıdaki şekilde değiştirilmesini arz ve teklif
ederiz.
"(5) Başvurusu uygun bulunmayanlara,
sonuç en geç 30 gün içerisinde gerekçeli olarak tebliğ edilir."
 Alim Işık D.
Ali Torlak Yusuf Halaçoğlu
 Kütahya İstanbul Kayseri
 Mesut Dedeoğlu Kemalettin
Yılmaz Sümer Oral
 Kahramanmaraş Afyonkarahisar Manisa
 Erkan
Akçay
 Manisa
Türkiye Büyük
Millet Meclisi Başkanlığına
Görüşülmekte olan 675 sıra sayılı kanun
tasarısının 5'inci maddesinde yer alan "Alışveriş merkezi projesi için
yapı ruhsatı verilirken, üst meslek kuruluşlarının görüşü alınır. "
İbaresine "Bu görüşlerin bağlayıcı niteliği ilgili mekanizmalar kurularak
oluşturulur. Meslek Odaları ile ekoloji, kadın ve gençlik ile ilgili STK'ların
olumlu görüş bildirmesi halinde ancak AVM ruhsatı verilebilir" ibaresinin
eklenmesini arz ve teklif ederiz.
 Pervin Buldan Mülkiye
Birtane Nursel Aydoğan
 Iğdır Kars Diyarbakır
 İbrahim
Binici Erol Dora
 Şanlıurfa Mardin
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 5.
Maddenin (2). Fıkrasının aşağıdaki şekilde değiştirilmesini, aşağıda bulunan
(3) ve (8) fıkralarının eklenmesini, diğer fıkraların buna göre teselsül
ettirilmesini arz ve teklif ederiz.
"(2) Yetkili idare, meslek
kuruluşunun görüşleri doğrultusunda, il genelinde, faaliyet konusu ve kollarına
göre perakende işletmelerin birbirlerine, meskenlere, nüfusa ve ihtiyaca dikkat
ederek her bir mahalle için her iş kolunda norm işyeri sayısı belirler.
(3) Yetkili idare, norm işyeri sayısı
dolana kadar, başvuru yapan perakende işletmelerin mevzuatta öngörülen diğer
şartları uygunluğunu inceleyerek izin verir. Norm işyeri sayısı dolduktan sonra
yapılan başvuruları reddederek norm sayıda eksiği bulunan en yakın bölgeye
yönlendirir.
(8) İl, ilçe ve beldelerin sosyal ve
ekonomik olarak gelişimini tamamlamış olduğu şehir merkezlerinde alışveriş
merkezi ve büyük mağaza açılamaz. Kanun yürürlüğe girdiğinde açılmış bulunanlar
kanunun diğer maddelerindeki koşulları beş yıl içinde oluşturduğu takdirde
faaliyetlerini sürdürebilir."

Mehmet Ali Susam Sinan
Aygün Turhan Tayan
 İzmir Ankara 
Bursa
İlhan Demiröz Mahmut
Tanal Süleyman Çelebi
 Bursa İstanbul 
İstanbul
BAŞKAN – Komisyon katılıyor musunuz?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Katılmıyoruz Başkanım.
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) – Katılmıyoruz Sayın Başkanım.
BAŞKAN – Sayın Susam, buyurunuz.
MEHMET ALİ SUSAM
(İzmir) – Sayın Başkanım, değerli milletvekilleri; bu kanunla “PERBİS” diye bir
sistem kurduk. İzinlerin alınacağı, bir iş yeri açılmadan önce bütün belgelerin
verileceği, onay alındıktan sonra diğer işlemler için belediyelere ve ilgili
kurumlara gönderilecek bir sistem kurduk. Bu sistem doğru ama bu sistemden önce
bizim önerimiz, bu sistemin daha iyi işletilebilmesi için önemli bir olay.
Bakınız, biz ne öneriyoruz burada, size bir örnek vererek oradan yürüyeyim:
İzmir’de bir çalışma yaptık, İzmir Kalkınma Ajansının desteğini de alarak İzmir
Ticari Coğrafi Bilgi Sistemi’ni çıkardık. Hangi sokakta, hangi meslek dalından
kaç tane esnaf var, giriyorsunuz, bakıyorsunuz, hepsi var, biliniyor. Esnaf
teşkilatı yeni gelen insana diyor ki, bir kanuni zorunluluğu yok ama: “Bu
sokakta eğer sen bakkal, berber, ayakkabıcı, başka şey açacaksan şu kadar
sayıda var, buna göre aç, bilgin olsun. Orada haksız bir rekabet veya
potansiyelin üzerinde iş yeri varsa açma, şu tarafta eksiklik var, git o
tarafta aç, daha iyi olur.” Biz burada diyoruz ki: İş yerleri açılışında bir
norm oluşturabilmek için kentlerin bir bilgi sistemi çıkartılsın. Bu bilgi
sistemine göre ticari potansiyel nedir, hangi iş dalında ne kadar ihtiyaç
vardır, o ihtiyaca göre PERBİS yönlendirmede bu anlayış çerçevesinde esnafa
katkı sağlasın. Bu aynı zamanda, bakın, AVM’ler için bile geçerli. Bazı AVM’ler
tabii ki piyasa araştırması yapıp yerlerini ona göre açıyorlar ama öyle
noktalar oluyor ki kentin potansiyelini görmeden yapılan birçok yerler var veya
birinin yanına biri, biri, biri açılıyor, en son açılan diğer önce açılmış
olanları iş yapamaz hâle getiriyor. Şimdi, mesela, İzmir Balçova’da çok iyi iş
yapan yerlerimiz var. Üçkuyular dediğimiz Fahrettin Altay Meydanı’na İstinye
Park geliyor, geniş bir alana İstinye Park kurulacak, aralarındaki mesafe 500
metre. 500 metre mesafedeki o yerler, AVM’ler şimdi onun karşısında iş yapamaz
hâle gelecek; trafiğin geleceği karmaşa ayrı bir olay. Ama, değerli arkadaşlar,
eğer siz kentin potansiyelini çıkarırsanız, ticari bilgi sistemini
oluşturursanız, o kentte yeni bir iş yeri açma konusunda ihtiyaç var mı, yok
mu… Çünkü, bu harcanan paralar sonuç itibarıyla bu ülkedeki kaynaklar. Bir
bakanlık bu konuda perakende ticareti düzenliyorsa, perakende ticaretin
yöneleceği alanları, ihtiyaç alanlarını doğru tespit edip, yönelen insanları,
girişimcileri de doğru bilgilendirip yatırımını ona göre yaptırmak noktasında
doğru bilgiler vermek zorunda. Bizim önerdiğimiz sistematik bu. Bu sistematik
doğru bir sistematik. Bu, dünyada da böyle oluyor. 
Bakın, Avrupa’da
birçok ülkede tam tersine yasak var, diyor ki: “Orada açamazsın.” Yasak olmayan
ülkelerde ne var biliyor musunuz? Esnaf teşviklerinden yararlanamama var. İlla
açmak istiyorsan o sokakta, açmanı engellemiyor ama diyor ki: “Sen esnaf
teşviklerinden yararlanamazsın. Örneğin vergi muafiyetlerinde, senin vergi
muafiyeti alma hakkın yok. Ben seni uyardım. Bu uyarıma rağmen sen iş yerini
açıyorsun.” Onun için çağdaş dünyadaki uygulama benzeri bu uygulamanın bu
önergeyle bu sistemin içerisine katılmasına davet ediyoruz. Bu anlamıyla
önerimiz odur. 
Siz bana açıklamalarınız
içerisinde cevap veriyorsunuz. Ben de size cevap vereyim bakkallarla ilgili
olarak. Ben olayı anlattım. Bakkal sayısında göreceli olarak artış olabilir.
Ona, açılan şeyi de dâhil edersiniz. Ama nüfusla orantılayacaksınız, ticari
potansiyelle orantılayacaksınız, kentleşmeyle orantılayacaksınız. Onunla
orantılamadığınız zaman, bir…
İki, ciroyla
yapacaksınız. Bakkal cirolarının şu anda ne durumda olduğuna bakacaksınız.
Bunları görmeden bunların doğru bir değerlendirmesini yapmak mümkün değildir.
Bu çok açık bir gerçekliktir ki her geçen gün hem ciroları hem sayıları
azalmaktadır. 
Bilgilerinize
sunuyorum. (CHP sıralarından alkışlar) 
BAŞKAN –
Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 675 sıra sayılı kanun tasarısının 5'inci maddesinde yer alan
"Alışveriş merkezi projesi için yapı ruhsatı verilirken, üst meslek
kuruluşlarının görüşü alınır. " İbaresine "Bu görüşlerin bağlayıcı
niteliği ilgili mekanizmalar kurularak oluşturulur. Meslek Odaları ile ekoloji,
kadın ve gençlik ile ilgili STK'ların olumlu görüş bildirmesi halinde ancak AVM
ruhsatı verilebilir" ibaresinin eklenmesini arz ve teklif ederiz.
Pervin Buldan (Iğdır) ve arkadaşları
BAŞKAN –
Komisyon katılıyor mu? 
SANAYİ, TİCARET,
ENERJİ, TABİİ KAYNAKLAR BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ
(Çankırı) – Katılmıyoruz. 
BAŞKAN –
Hükûmet? 
GÜMRÜK VE
TİCARET BAKANI NURETTİN CANİKLİ (Giresun) – Katılmıyoruz Sayın Başkanım. 
BAŞKAN – Gerekçeyi okuyun lütfen.
Gerekçe
Günümüz Türkiye'sindeki AVM'lerin çoğu
hükümetin rant politikaları doğrultusunda ruhsat alma aşamasında herhangi bir
denetime tabii tutulmamıştır. AKP dönemi Türkiye kapitalizminin sembolü haline
gelen AVM'ler, bugün kentlerin en büyük problemidir. Başta büyük kentler olmak
üzere bugün birçok kent sorununun ana nedeni AVM'lerdir. Bu nedenle, yapılması
planlanan AVM'ler için proje ruhsatının verilip verilmemesi kararı, meslek
odaları, kadın, gençlik ve ekoloji örgütlerine verilecek yetkiler doğrultusunda
bu örgütlerin bağlayıcı onayı ya da reddi olmadan alınmamalıdır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına,
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 5.
Maddesinin (5). Fıkrasının aşağıdaki şekilde değiştirilmesini arz ve teklif
ederiz.
"(5) Başvurusu uygun bulunmayanlara,
sonuç en geç 30 gün içerisinde gerekçeli olarak tebliğ edilir."
Alim Işık
(Kütahya) ve arkadaşları
BAŞKAN – Komisyon katılıyor mu?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Takdire bırakıyoruz Sayın Başkanım.
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) – Katılıyoruz Sayın Başkanım.
BAŞKAN – Gerekçe lütfen.
Gerekçe:
Yapılan düzenleme ile uygulamada
yaşanabilecek sorunların engellenmesi için belirli bir süre sınırının getirilmesi
ve o yerdeki kuruluşların görüşlerinin de alınması amaçlanmıştır.
BAŞKAN – Hükûmetin katıldığı önergeyi
oylarınıza sunuyorum: Kabul edenler… Kabul etmeyenler… Kabul edilmiştir.
Kabul edilen önerge çerçevesi içinde
madde 5’i oylarınıza sunuyorum: Kabul edenler… Kabul etmeyenler… Kabul
edilmiştir.
Birleşime beş dakika ara veriyorum.
Kapanma Saati:
20.24
BEŞİNCİ OTURUM
Açılma Saati: 20.26
BAŞKAN: Başkan Vekili Meral AKŞENER
KÂTİP ÜYELER:
Fehmi KÜPÇÜ (Bolu), İsmail KAŞDEMİR (Çanakkale)
----0----
BAŞKAN – Sayın milletvekilleri, Türkiye
Büyük Millet Meclisinin 41’inci Birleşiminin Beşinci Oturumunu açıyorum.
675 sıra sayılı Kanun Tasarısı’nın
görüşmelerine devam edeceğiz.
Komisyon? Yok.
Ertelenmiştir. 
6’ncı sıraya alınan, Milli Mayın
Faaliyet Merkezi Kurulmasına İlişkin Kanun ile Bazı Kanunlarda Değişiklik
Yapılmasına Dair Kanun Tasarısı ve Milli Savunma Komisyonu Raporu’nun
görüşmelerine başlayacağız.
6.- Milli Mayın Faaliyet Merkezi Kurulmasına İlişkin
Kanun ile Bazı Kanunlarda Değişiklik Yapılmasına Dair Kanun Tasarısı ve Millî
Savunma Komisyonu Raporu (1/996) (S. Sayısı: 672)
BAŞKAN - Komisyon? Yok.
Ertelenmiştir. 
Bundan sonra da komisyonların
bulunamayacağı anlaşıldığından, alınan karar gereğince, kanun tasarı ve
teklifleri ile komisyonlardan gelen diğer işleri sırasıyla görüşmek için 14
Ocak 2015 Çarşamba günü saat 14.00’te toplanmak üzere birleşimi kapatıyorum. 
Kapanma Saati: 20.27




(x) (11/42) esas numaralı Gensoru
Önergesi’nin tam metni tutanağa eklidir. 


(x) 675 S. Sayılı Basmayazı tutanağa eklidir.




