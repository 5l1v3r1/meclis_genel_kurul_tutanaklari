



TBMM Tutanak Müdürlüðü




24 Mart 2015 Salı
BİRİNCİ OTURUM
Açılma Saati: 15.00
BAŞKAN: Başkan
Vekili Sadık YAKUT
KÂTİP
ÜYELER: Bayram ÖZÇELİK (Burdur), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye Büyük Millet Meclisinin 82’nci
Birleşimini açıyorum. 
Toplantı yeter sayısı vardır. 
Görüşmelere başlıyoruz.
Gündeme geçmeden önce 3 sayın milletvekiline gündem dışı söz vereceğim.
Gündem dışı ilk söz, iş ve meslek danışmanlığı sertifikası alanların
atanması hakkında söz isteyen Isparta Milletvekili Süleyman Nevzat Korkmaz’a
aittir.
Buyurun Sayın Korkmaz. (MHP sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Isparta Milletvekili S. Nevzat Korkmaz’ın, iş ve meslek
danışmanlığı sertifikası alanların atanmasına ilişkin gündem dışı konuşması
S. NEVZAT KORKMAZ (Isparta) – Sayın Başkan, değerli milletvekilleri;
yüce heyetinizi saygıyla selamlıyorum.
2011 yılında yürürlüğe konulan iş ve meslek danışmanlığı sisteminde
kursa katılmış ama senelerdir atanamayan 15 bin gencimizi ilgilendiren problemi
sizlerle paylaşmak üzere söz aldım. Hepinizi saygıyla selamlıyorum.
Türkiye’de resmî rakamlara göre, işsizlik, ağzınızdan düşürmediğiniz
kriz yılı 2001’den bile çok daha yüksek. 2001’de işsizlik yüzde 8,4; TÜİK’in
açıkladığı 2014 oranı ise yüzde 10,9 yani yüzde 2,5 daha fazla. 2001’e göre
daha ağır bir kriz yaşandığının resmidir bu. Gerçekte bu oran çok çok daha
yüksek, çevrenize bakıp bunu görebilirsiniz. Hele hele genç işsizlik oranları
yüzde 20’nin çok üzerinde, neredeyse her 4 gençten 1’i işsiz, üniversite
mezunlarına bakarsanız da her 3 gençten 1’i. 
Değerli vekiller, tüm eksiklikleriyle 2011 yılında uygulamaya konulan
meslek danışmanlığı sistemine göre, KPSS puanlarıyla alınan 17.500 adaydan
3.500’ü, dokuz haftalık kursa tabi tutulmuş, kurs sonrası 2.817 kişi bu sınavı
kazanmış, Nisan ve Haziran 2012’de de tamamı istihdam edilmiştir. Daha sonra,
bazı üniversiteler de bu sınavları yapma hakkını elde etmişlerdir. Bu sınavlara
girişte kurs ücreti, sınav ücreti, konaklama gibi giderlerle kursiyer, yaklaşık
1,5-2 milyar lirayı bulan harcamalar yapmak durumunda kalmaktadır. 
Bugüne kadar bu sınavlara 27 bin lisans ve yüksek lisans mezunu aday
girmiş, yaklaşık 15 bin kişi sınavları kazanarak iş ve meslek danışmanı unvanı
elde etmiştir. Özellikle eğitimli gençlerin işsizliğini giderme vazifesini
üstlenen bu danışmanların maalesef kendileri işsizliğe mahkûm olmuşlardır. 
Danışmanların en önemli istihdam yerleri üniversiteler, belediyeler,
sosyal yardımlaşma vakıfları ve İŞKUR’dur. Üniversiteler ve belediyelerde iş ve
meslek danışma büroları açılmış, İŞKUR’da da 3.823 kişi danışman olarak
istihdam edilmeye başlanmıştır. Buraya kadar iyi. Ancak sayın vekiller,
belediyeler ve üniversiteler hazır yetişmiş danışmanlar varken, âdet yerini
bulsun babından taşeron firmalardan geçici işçileri bu bürolarda
görevlendirmişlerdir. Sosyal yardımlaşma vakıfları, danışmanlık hizmeti vermek
için Çalışma Bakanlığıyla bir protokol imzalamışlardır. 973 adet vakıf vardır
ama bu vakıflarda yetişmiş profesyonelleri çalıştırmak yerine, kendi
elemanlarıyla amatörce bu hizmeti verme yoluna gitmeyi sürdürmüşlerdir. 
“Büyüyen, gelişen, çalışan ve müreffeh bir Türkiye hayal ediyoruz.” diye
her yerde söylüyorsunuz ama İŞKUR’un 8.200 personelinin sadece 3.823’ü meslek
danışmanıdır. Bizimle aynı nüfusa sahip Almanya’da 100 bin iş danışmanı var,
bizde sadece 3.823. Yanlış politikalarınız sayesinde adı “iş danışmanı” olan 10
bin kişilik işsizler ordusu kurdunuz. 2023’ü ağzınızdan düşürmüyorsunuz,
“İşsizliği yüzde 5’e indireceğiz.” diyorsunuz. Peki nasıl olacak bu? Bir
taraftan da üniversiteler hâlâ yüksek ücretlerle meslek danışmanlığı kursu
açmaya devam ediyorlar. Milletin evlatlarını –affedersiniz- yolmaya devam
ediyorlar. 
Sonuç, sıfıra sıfır, elde var sıfır. Paralarının gittiğine mi yansınlar,
ümitleriyle oynandığına mı? Bu mu millet adamlığı? Milletin evlatlarını,
devletin kurumlarına ezdirmek mi? Çok mu zor üniversitelere “Atama yapamıyoruz,
bu kursları açmayın.” demek? Çalışma Bakanı, bir taraftan “Yeterince iş danışmanı
aldık, ihtiyaç yok.” diyor, diğer taraftan kurum içinde memurlara iş
danışmanlık sertifikaları aldırıyor ve Resmî Gazete’de bunların iş danışmanlığı
kadrolarına geçirildiği ilan ediliyor, hem de KPSS’ye bile girmeden. Aynı
şeyleri Aile ve Sosyal Politikalar Bakanlığı da yapıyor. Kendi memurlarına üç
dört günlük kurslarla İŞKUR şifreleri verilip işlem yapmaları sağlanıyor.
Hakkaniyet, adalet, iş, aş hassasiyeti olmayan Sosyal Politikalar Bakanlığı
olabilir mi değerli milletvekilleri? 
Hükûmeti uyarıyoruz, ya istihdam garantili açmış olduğunuz bu
kursiyerleri istihdam edin, sizlerden bunun bekliyorlar, bu konuşmanın
yapılmasını özellikle rica ettiler benden ya da artık üniversitelerimize para
tuzağı hâline gelmiş bu kursları açtırmayın, daha fazla gencimizin hayalleriyle
oynamayın. 
Yüce Meclisi saygıyla selamlıyorum. (MHP sıralarından alkışlar) 
BAŞKAN – Teşekkür ediyorum. 
Gündem dışı ikinci söz, Kocaeli ilinin Dilovası ilçesinin sorunları
hakkında söz isteyen Kocaeli Milletvekili Mehmet Hilal Kaplan’a aittir. 
Buyurun Sayın Kaplan. (CHP sıralarından alkışlar) 
2.- Kocaeli Milletvekili Mehmet Hilal Kaplan’ın, Kocaeli
ilinin Dilovası ilçesinin sorunlarına ilişkin gündem dışı konuşması
MEHMET HİLAL KAPLAN (Kocaeli) – Teşekkür ediyorum Sayın Başkan. 
Değerli milletvekilleri, gündem dışı söz almış bulunmaktayım. Yüce
Meclisimizi saygıyla selamlıyorum. 
Yine Dilovası, yine gündemde kanserle ilgili söylem, yine karşınızdayım
ama ben söylemekten usanmayacağım, umarım, siz yaptırımlarınızı,
düzenlemelerinizi bir gözden geçirirsiniz. 
TÜİK verilerine göre açıklama yapmak istiyorum değerli milletvekilleri.
Türkiye’deki kanser nedeniyle ölüm oranı yüzde 21, Kocaeli’de yüzde 26,
Dilovası’nda yüzde 33. Dilovası bölgesinde astım ve solunum yolu hastalıklarına
yakalanma oranı Türkiye’nin 1,5 katı. Nedeni, kontrolsüz, plansız, denetimsiz
sanayileşme. Türkiye’deki kimya ve boya sanayisinin üçte 1’i bu bölgede,
metalürji sanayisinin üçte 1’i bu bölgede. Sanayileşmenin insan sağlığını
olumsuz etkilediğini, ne yazık ki ancak 2002’lerden sonra fark edebildik.
2002’den sonra çevre kirliliği nedeniyle ölümler meydana geldiğinde, Türkiye
Büyük Millet Meclisinde bir Meclis araştırması komisyonu kurulmasına karar
verildi. Meclis araştırması komisyonu, muhalefeti ve iktidarıyla Dilovası’na
geldi, araştırmalar yaptı, incelemeler yaptı ve verdiği raporda dedi ki: “Bu
bölge sanayiye doymuştur. Artık bu bölgede yeni bir sanayi yatırımı olmaması
lazım.” 29 maddelik rapor belirledi, “Mevcut sanayinin kendine ve çevreye zarar
vermemesi açısından gözden geçirilmesi lazım.” dedi. 
2002’den beri hem genelde hem yerelde iktidarsınız. Ne yaptınız? Meclis
araştırması komisyonunun dediği gibi, önlem mi aldınız? Hayır, tam tersini
yaptınız. Bakın, hatırlatmak istiyorum: Dilovası’nın hemen kuzeyinde belediye
çöp depolama alanı yaptınız. Hemen bitişiğine, bölgedeki tüm kömür tesislerinin
eleme, kırma ve depolama tesisini buraya getirdiniz. Yetmedi -bunlar 2006’dan
sonra olanlar- yine Dilovası’nın kuzey rüzgârlarına açık bölgesinde 4 tane yeni
OSB kurdunuz: İMES, Makineciler, Kimyacılar ve Mermerciler. 
Ya insaf, Dilovası’nda yaşayan insanların sağlığıyla o kadar oynadınız
ki şimdi de bunlar yetmiyormuş gibi Hereke’nin kuzeyinde Köseler köyü, Tepecik
köyü ve Dilovası’nın kuzeyinde bulunan orman arazisinin içine Orman Bakanlığı 1
milyon 500 bin metrekarelik bir alanı Kocaeli Büyükşehir Belediyesine hibe
ediyor. Ne diye hibe ediyor? Diyor ki: “Bölgenin tüm sanayi atıklarını, tüm
katı atıklarını bertaraf tesislerini yapmana izin veriyorum.” Anlamı şu: “Ben bu
bölgede yapacağım bu tesisle Dilovası halkını zehirlemeye devam edeceğim.”
diyor. 
Biraz insaf, biraz elinizi vicdanınıza koyun. Zaten bölgede bir plansız
yapılanmanın sonucu iki mahalleyi boşalttınız; Yıldız Mahallesi ve Fatih
Mahallesi sanayinin içinde kaldı diye evler alındı, insanlar oradan boşaltıldı.
Şimdi, bu katı atık bertaraf tesisiyle ne yapıyorsunuz? Bölgedeki sanayi
atıklarını topluyorsunuz, bölgedeki organik, inorganik maddeleri topluyorsunuz,
tıbbi atıkları topluyorsunuz, hurda lastikleri topluyorsunuz ve yakıyorsunuz.
Anlamı şu: Yeni gazların, yeni kimyasal maddelerin yani yeni zehirleyici
maddelerin Dilovası’nın üzerine gelmesine neden oluyorsunuz. Şimdi buna sessiz
kalmamızı istiyorsunuz. Ben bölgede yaşayan bir insanım, benim çocuklarım o
bölgede yaşayacak, dilimin döndüğü kadar Dilovası’nda ve Kocaeli’de sizin
insanları zehirlemenize asla izin vermeyeceğim. Niyetiniz Dilovası’nı
boşaltmaksa bunu samimi söyleyin, otururuz, baştan konuşuruz. 
Bakın, yapmanız
gerekenleri size hatırlatmak istiyorum. Büyükşehir Belediye Başkanı böyle bir
ormanlık yerde alıp bunu yapacağına… Dilovası’nda doğru dürüst bir yol yok,
sinema yok, tiyatro yok, kültür merkezi yok, sosyal donatı alanları yok,
milletin sahille buluşması, sahil düzenlemesi yok. Şimdi, bunlar dururken
hiçbir şey yapmadan gelip de bu bölgenin sanayi atıklarını getirip tekrar
Dilovası’nın üzerine bir zehir olarak akıtırsanız… Oradakiler de insan, empati
yapmanızı istiyorum, oradakiler de çocuk, o çocukların yarın hastalanıp da,
hastalıklara yakalanıp ölmelerini istemiyorsanız, Dilovası’ndaki insanların
daha kötü bir noktada olmasını ve kanser olmasını istemiyorsanız Dilovası’ndaki
bu katı atık bertaraf tesisinden bir an önce vazgeçmenizi diliyorum.
Teşekkür ediyorum,
saygılar sunuyorum. (CHP sıralarından alkışlar)
BAŞKAN – Teşekkür
ediyorum.
Gündem dışı üçüncü
söz, yurt dışında yaşayan vatandaşlarımızın oy kullanma süreciyle ilgili söz
isteyen İzmir Milletvekili Rıfat Sait’e aittir.
Buyurun Sayın Sait.
(AK PARTİ sıralarından alkışlar)
3.- İzmir Milletvekili Rıfat Sait’in, yurt dışında yaşayan
vatandaşların oy kullanma sürecine ilişkin gündem dışı konuşması
RIFAT SAİT (İzmir)
– Sayın Başkan, değerli milletvekilleri; 7 Haziranda yapılacak olan genel seçim
ve özellikle seçimlerin yurt dışındaki kısmıyla ilgili konuşmak üzere söz almış
bulunuyorum. Sizleri ve ekranları başındaki aziz milletimizi saygıyla
selamlıyorum.
Bugün aynı zamanda
Sırpların, kardeş ülke Kosova halkına yapmış oldukları zulmün sonucu olarak
NATO’nun başlatmış olduğu hava harekâtının da yıl dönümü. Bu hava harekâtında
Türk Silahlı Kuvvetlerinin jetleri ve kahraman pilotları da yer almışlardır ve
bu kara harekâtı Kosova’nın bağımsızlık sürecini hızlandırmıştır. 
Sayın Başkan, değerli milletvekilleri; seçimlerle ilgili bazı rakamlar
ve istatistikler vermek istiyorum. Bu seçimlerde yaklaşık olarak yurt içinde
52,9 milyon, yurt dışında da 2,8 milyon vatandaşımız ve toplamda da 55-56
milyon civarında vatandaşımız oy kullanacaklar. Yurt dışındaki seçmen sayısı,
toplam seçmen sayısının yüzde 5’ine tekabül ediyor. Bu da yaklaşık olarak yüzde
5’lik bölümle 28-30 tane milletvekiline denk geliyor ancak maalesef, gerçekler
böyle olmamış. 2007’de yurt dışında oy kullanma oranı yüzde 8,9; 2011’de yüzde
5 ve yine en son 2014 Cumhurbaşkanlığı seçimlerinde oy kullanma oranları yüzde
18,9 olmuş. Yurt dışındaki yaklaşık 2,8 milyon vatandaşımızın yaklaşık 530 bin
oy kullanabilmiş. 
9 Mayıs 2012’de çıkartmış olduğumuz 6304 sayılı Yasa’yla, eğer kayıtlı
iseler yurt dışındaki vatandaşlarımız oylarını kullanabiliyorlar. Bu, oldukça
güzel bir hizmet. Böylece 54 ülkede, 109 dış temsilciliğimizde oy
kullanabilecekler. Yurt dışında 8 Mayıstan itibaren oy kullanma işlemi
başlıyor. Yine, gümrük kapılarında da 8 Mayıstan itibaren oy kullanma işlemi
başlayacak ve 7 Hazirana kadar devam edecek. 
Bu arada, yurt dışı seçmenlerimiz için çok önemli bir hatırlatmayı da
yapmak istiyorum. 27 Mart yani üç gün sonra Cuma günü saat 17.00’ye kadar, eğer
yapmadıysanız mutlaka yurt dışı seçmen kaydınızı yapmanız gerekiyor. Eğer kayıtlı
değilseniz oy kullanamazsınız. 27 Mart güncelleştirme için son gündür. “Olmaz
olmaz.” demeyin çünkü bu ülkede bazı siyasiler de bu yüzden oy kullanamadılar.
Bu yüzden de “www.ysk.gov.tr”ye girip kaydınızı yapmanız önemle rica olunuyor.
Oy kullanmak, vatandaşlık görevi, aynı zamanda da anayasal bir hakkımız.
Yurt dışındaki vatandaşlarımıza sesleniyorum: Bulunduğunuz ülkedeki en yakın
dış temsilciliğe ya da İçişleri Bakanlığı Nüfus ve Vatandaşlık Genel
Müdürlüğüne başvurup buradaki beyan formunu doldurmanız ve kaydınızı yapmanız
gerekmektedir. Bu yılki seçimlerde randevu sistemi kaldırılmıştır, randevu
sistemi olmayacak. Yurt dışındaki vatandaşlarımızın, özellikle 2014
Cumhurbaşkanlığı seçimlerinde en fazla mağduriyet duyduğu, bu randevu sistemi
olmuştur ve bu konuda yapılan araştırmalarda yüzde 47,6’lık bir oranda oy
kullanılmaması bu yüzden, yani randevu sisteminin aksaklıklarından dolayı
kaynaklanmıştır. 
Yurt dışında oy kullanma oranının en düşük olmasının bir diğer nedeni de
yüzde 13,9 ile siyasi ilgisizliktir. Yurtdışı Türkler Başkanlığı ve aynı
zamanda Yüksek Seçim Kurulunun yapmış olduğu çalışmalar, bu konuda, bu açığın
giderilmesi için yapılıyor ve 600 bine yakın materyal bu konuda hazırlandı.
Yurt dışındaki oy kullanım oranının düşük olması, en fazla AK PARTİ’yi
olumsuz etkilemektedir. Neden? Zira, yurt dışındaki oylara baktığımız zaman,
burada AK PARTİ’nin açık üstünlüğü görülmektedir. 2002 seçimlerinde yurt dışı
oylarının yüzde 32,9’u AK PARTİ’ye gelmiş, 2007’de AK PARTİ’ye yüzde 56,75 oy
gelmiş, 2011 seçimlerinde yüzde 61’lik bir oy oranı gelmiş. AK PARTİ, yurt
dışında neden yüksek oy alıyor? Çünkü, Yurtdışı Türkler Başkanlığı, TİKA,
Dışişleri Bakanlığımız, Yunus Emre Enstitümüz, TRT, Ekonomi Bakanlığımız,
velhasıl, Türkiye Cumhuriyeti yurt dışında da önemli hizmetler vermektedir.
Yurt dışında da “Durmak yok, yola devam.” diyoruz. 
Yurt dışındaki AK PARTİ’nin aldığı yüzde 60 oy oranına baktığımız zaman,
2,8 milyon vatandaşımızın neredeyse yüzde 20’sinin oy kullanmaması, AK PARTİ’ye
tabii, önemli bir zarardır. Bunların oy kullanmasını özellikle rica ediyoruz.
Son olarak, yurt dışında hangi ülkelerde hangi tarihlerde oy
kullanılacak, o konuda bilgi vermek istiyorum: 16-31 Mayıs tarihlerinde on altı
gün süreyle Amerika Birleşik Devletleri’nde, 13-31 Mayısta on dokuz gün boyunca
Norveç’te, 28-31 Mayısta dört gün boyunca Romanya ve Rusya’da, 29-31 Mayıs
arasında üç gün boyunca Bulgaristan, Hollanda, İtalya, Kanada, Suudi Arabistan,
Türkmenistan ve Yunanistan’da, 30-31 Mayısta iki gün boyunca Birleşik Arap
Emirlikleri, İngiltere, Bosna Hersek, Cezayir, İsrail, Kazakistan, Kırgızistan,
Makedonya’da, 31 Mayısta bir gün boyunca Arnavutluk, Kosova, Ürdün, Yeni
Zelanda, Bahreyn, Çek Cumhuriyeti, Ukrayna, Tayland’da. Yine, 8-31 Mayıs
boyunca en fazla oyun kullanıldığı yerler bunlar: Almanya, Avustralya,
Avusturya, Belçika, Danimarka, Fransa, İsviçre ve Kuzey Kıbrıs Türk
Cumhuriyeti’nde oy kullanılacak.
(Mikrofon otomatik cihaz tarafından kapatıldı) 
RIFAT SAİT
(Devamla) – 7 Haziran seçimlerinin ülkemize ve milletimize hayırlı olmasını
diliyorum ve bu seçimlerin özellikle AK PARTİ’ye büyük fayda getireceğini ve
bundan sonra da, inşallah, eğer 400 milletvekiliyle gelirsek burada safların
biraz daha sağ tarafta sıklaşacağını düşünüyorum.
Saygılar; teşekkür
ederim. (AK PARTİ sıralarından alkışlar)
BAŞKAN – Teşekkür
ediyorum.
Sayın Vural,
buyurun.
V.- AÇIKLAMALAR
1.- İzmir Milletvekili Oktay Vural’ın, üniversitelerdeki
bölücü terör örgütü yapılanmalarına ve Polis Kolejinin kapatılması nedeniyle
yaşanan sorunlara ilişkin açıklaması
OKTAY VURAL (İzmir)
– Teşekkür ederim.
Sayın Başkan, 2
konuyu eğer burada bir sayın bakan varsa, Türkiye’yi yönetmekten sorumlu bir
Bakanlar Kurulu ve mensubu varsa, onların dikkatine sunmak istiyorum.
Efendim,
üniversitelerde, fakültelerde maalesef bölücü terör örgütü yapılanmaları orada
sınava giren insanlara yönelik terörize hareketlerini devam ettiriyor.
Maalesef, üniversitelerimizde böyle bir yapılanma, açıkçası, eğitim ve öğrenim
özgürlüğünü engelleyecek noktaya gelmiştir. Bu çerçevede, Siyasal Bilgiler
Fakültesinde marjinal, bölücü örgüt yapılanmasının perşembe günü yaptığı
saldırı, daha sonra sınava girecek öğrenciler üzerinde yaptığı saldırılar
neticesinde tatil edildi, sınavlara girme ötelendi ancak bu tehdit devam
ediyor. Bu öğrencilerin sınava girmesini temin etmek, Hükûmetin ve rektörlüğün
sorumluluğu altındadır. Bu öğrencilere yönelik fiilî bir şey olursa sorumlusu
onlar olacaktır. Dolayısıyla, bu çerçevede, hem emniyeti hem de rektörlüğü
gerekli güvenlik tedbirlerini alarak bu gençlerin sınava girerek öğrenim
hakkının mağdur edilmemesi konusunda, can güvenliğini sağlama konusunda gerekli
tedbirleri almaya ivedilikle çağırıyorum. Ege Üniversitesinde yaşadığımız Fırat
Yılmaz Çakıroğlu’nun şehit edilmesine götüren süreçle ilgili gelişmeler,
Türkiye’yi ve gençleri büyük ölçüde rahatsız etmiştir. Bu bakımdan, bu
yapılanmalar ve engellemeler konusunda devletin iradesinin kullanılması
gerekiyor.
Ayrıca, biraz önce
bir ebeveyn aradı, bir baba aradı. Polis Kolejinde 11’inci sınıfta oğlu var ve
Polis Kolejinin kapatılmasından dolayı çocuğunun şu anda vücudu yaralar
içerisinde, sıkıntı içerisinde. 470 puanla girmiş, şimdi kendisine “270 puanla
girilecek yerlere gidin.” deniyor. Şu anda 3’üncü, 4’üncü sınıfta olanlara
birkaç aylık kursla komiser yardımcılığının önünü açanlar, maalesef, 11’inci
sınıftaki kimselerin bu hakkını elinden alıyor. Bu konuda bir baba feryat
ediyor “Bu, bir zulümdür, benim oğlumun önünü kesiyorsunuz.” diye. Dolayısıyla,
bu konuda, o babanın feryadına --biraz önce aradı- tercüman olmak üzere, yine
görmeyen gözlere, duymayan kulaklara bu ibretlik konuyu iletmeyi görev
addettim. Bu zulümden vazgeçilmeli. Bu insanların hakkını hukukunu korumak da
devletin görevidir. 
Ben, bunları
Hükûmete iletmek üzere söz aldım. 
Teşekkür ederim
Sayın Başkan. 
BAŞKAN – Teşekkür
ediyorum. 
Gündeme geçiyoruz. 
Başkanlığın Genel
Kurula sunuşları vardır. 
Türkiye Büyük
Millet Meclisi Başkanlığının bir tezkeresi vardır, okutup bilgilerinize
sunacağım. 
VI.- BAŞKANLIĞIN GENEL KURULA SUNUŞLARI
A) Tezkereler
1- Türkiye Büyük Millet Meclisi Başkanlığının, ABD
Temsilciler Meclisi Başkanı John Boehner’in vaki davetine icabetle 23-29 Mart
2015 tarihleri arasında ABD’ye resmî bir ziyarette bulunması TBMM Genel
Kurulunun 17/2/2015 tarihli 56’ncı Birleşiminde kabul edilen Türkiye Büyük
Millet Meclisi Başkanı Cemil Çiçek’in beraberindeki heyeti oluşturmak üzere
siyasi parti gruplarınca bildirilen isimlere ilişkin tezkeresi (3/1754)
Türkiye Büyük Millet Meclisi Genel Kuruluna
Türkiye Büyük Millet Meclisi Başkanı Cemil Çiçek'in, ABD
Temsilciler Meclisi Başkanı John Boehner'in vaki davetine icabetle, beraberinde
bir Parlamento heyetiyle, 23-29 Mart 2015 tarihleri arasında ABD'ye resmî bir
ziyarette bulunması TBMM Genel Kurulu'nun 17.02.2015 tarih ve 56’ncı Birleşiminde
kabul edilmiştir.
Anılan Kanun'un
2’nci maddesi uyarınca, heyetimizi oluşturmak üzere siyasi parti gruplarınca
bildirilen isimler Genel Kurul'un bilgisine sunulur. 
 
 Cemil
Çiçek
 
Türkiye Büyük Millet Meclisi
 
Başkanı
Adı Soyadı:  Seçim
Çevresi: 
1- Reha Denemeç Ankara
Milletvekili
2- Yıldırım Tuğrul Türkeş Ankara
Milletvekili 
3- Kemal Ekinci Bursa
Milletvekili 
4- Şaban Dişli Sakarya
Milletvekili 
BAŞKAN – Bilgilerinize sunulmuştur. 
Meclis araştırması açılmasına ilişkin üç önerge vardır,
ayrı ayrı okutuyorum: 
B) Meclis Araştırması Önergeleri
1.- İstanbul Milletvekili Abdullah Levent Tüzel ve 22
milletvekilinin, engellilerin istihdam, eğitim, sağlık, sosyal hizmet, spor,
kültür, yeterli gelir, altyapı gibi alanlarda yaşadıkları sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1272)
Türkiye Büyük
Millet Meclisi Başkanlığına
Engellilerin toplumsal hayata ayrımcılığa uğramadan ve
etkin biçimde katılmalarını sağlamak üzere istihdam, eğitim, sağlık, sosyal
hizmet, spor, kültür, yeterli gelir, altyapı vb. gibi alanlarda yaşanan
sorunların tespit edilmesi ve alınacak önlemlerin belirlenmesi için Anayasanın
98'inci, İç Tüzük'ün 104 ve 105'inci maddeleri uyarınca bir Meclis araştırması
açılmasını arz ederim. 03/12/2012
1) Abdullah Levent Tüzel (İstanbul) 
2) Pervin Buldan  (Iğdır)
3) İdris Baluken  (Bingöl) 
4) Sırrı Sakık (Muş) 
5) Murat Bozlak (Adana) 
6) Halil Aksoy (Ağrı) 
7) Ayla Akat Ata (Batman) 
8) Hasip Kaplan (Şırnak) 
9) Hüsamettin Zenderlioğlu  (Bitlis) 
10) Emine Ayna (Diyarbakır) 
11) Nursel Aydoğan  (Diyarbakır) 
12) Altan Tan (Diyarbakır) 
13) Adil Zozani (Hakkâri) 
14) Esat Canan (Hakkâri) 
15) Sırrı Süreyya Önder (İstanbul) 
16) Sebahat Tuncel (İstanbul) 
17) Mülkiye Birtane (Kars) 
18) Erol Dora (Mardin) 
19) Ertuğrul Kürkcü  (Mersin)
20) Demir Çelik (Muş) 
21) İbrahim Binici (Şanlıurfa) 
22) Nazmi Gür (Van) 
23) Özdal Üçer (Van) 
Gerekçe:
UNESCO'nun yaptığı araştırmalar, ülkemizde nüfusun yüzde 14'ünün engelli
olduğunu göstermektedir. Engelli olanlardan bir kısmı doğuştan bir kısmı ise
sonradan geçirmiş oldukları iş kazaları ve trafik kazaları sonucu engelli
duruma düşmüştür. Öte yandan, otuz yıldır Türkiye'de yaşanan çatışmalarda
yaralanarak sakatlanan çok sayıda yurttaşımız bulunmaktadır.
Ülkemizde milyonlarca engelli yurttaşımızın istihdam ve eğitim başta
olmak üzere sosyal, ekonomik ve kültürel yaşama katılma sorunlarının pek çoğu
henüz çözüme kavuşturulabilmiş değildir. Engellilerin pek çoğu kendi başına ihtiyaçlarını
giderememekte, aile fertlerine bağlı ve bakıma muhtaç durumdadır. Ülkemizde
genel ve yerel hizmetlerin planlanması ve yürütülmesi aşamalarında engelli
yurttaşlar dikkate alınmamaktadır.
Nitekim, 01/07/2005 tarihli 5378 sayılı Özürlüler Kanunu'nun geçici 2.
maddesinde "Kamu kurum ve kuruluşlarına ait mevcut resmî yapılar, mevcut
tüm yol, kaldırım, yaya geçidi, açık ve yeşil alanlar, spor alanları ve benzeri
sosyal ve kültürel altyapı alanları ile gerçek ve tüzel kişiler tarafından
yapılmış ve umuma açık hizmet veren her türlü yapılar bu kanunun yürürlüğe
girdiği tarihten itibaren yedi yıl içinde özürlülerin erişebilirliğine uygun
duruma getirilir." hükmü, yedi yıl süresince gerçekleştirilmemiş ancak
6353 sayılı torba kanunla bu süre bir yıl daha uzatılmıştır.
Türkiye'de engelli olmak zaten büyük bir sorun olduğu kadar bir de
engelli durumunu kanıtlamak için belli ölçütlere tabi tutulmaktadır. Türkiye'de
engellilerin devlet imkânından yararlanması için sağlık kurumlarında yüzde 40
engelli olduğunun belgelenmesi gerekmektedir. Oysa ILO Sözleşmesi, iş hukuku,
iş kazası ise yüzde 11 engelli saymaktadır.
Diğer taraftan, bilgi eksikliği, sağlık hizmetlerinin ulaşılabilirliği, ekonomik
yük, tıbbi yetersizlikler ve benzeri nedenle engelliler yeterli, zamanında ve
sürekli sağlık hizmeti alamamaktadır. Engellilerin yaklaşık yüzde 47'si engelinden
dolayı herhangi bir şekilde tedavi edilmemektedir. Engelli vatandaşların engelliliklerinden
dolayı kullandıkları cihazlar SGK tarafından masrafları belli bir süreliğine
karşılanmaktadır. Hayatı boyunca bu cihazlara bağımlı olan engellilerin bozulan
cihazların tamir masraflarının ise kendilerince karşılanması koşulu
getirilmiştir.
İŞKUR'un verilerine göre, kamu kurumlarında 12.326, özel sektörde ise
çalıştırılan özürlü işçi sayısı 73.719'dur. Buna karşılık 4857 sayılı İş Kanunu’nun
30'uncu maddesine istinaden kamuda 1.232, özel sektörde 23.526 olmak üzere
toplam 24.758 boş özürlü işçi kontenjanı bulunmaktadır. Devlet Personel
Başkanlığı 2011 yılı Ağustos ayı verilerine göre kamu kurumlarında özürlü
kontenjanında istihdam edilen 20.829 özürlü memur bulunmaktadır. Özürlü memur
kontenjan açığı ise 23.360’tır. Görüldüğü gibi 50 bin civarında engelli kadrosu
boştur.
Engellilerin eğitimi konusunda gelişmiş ülkelerdeki uygulamalarla
kıyaslandığında, ülkemiz olması gereken düzeyin çok gerisindedir. Engellilerin
eğitim alma ve meslek edinme taleplerini gerçekleştirme olanakları sınırlıdır.
Son yıllarda mantar gibi çoğalan özel eğitim merkezlerinin denetimsiz
uygulamaları nedeniyle engellilerin ve ailelerinin istismar edildiği kanısı
toplumda yaygınlaşmaktadır. Gerek eğitim merkezleri ve eğitim programları gerek
engelli sayısı ve engellilerin eğitiminde görev alacak deneyimli kadro
oluşturulmasına dair politikalar yetersizdir.
Türkiye'de engellilik oranına göre aylık ortalama 243-365 TL'ye tekabül
eden 3 ayda bir cüzi bir ücret ödenmektedir. Her yıl sistematiğe bağlanmış olan
temel tüketim maddelerine yapılan zamlar ve kira giderleri de düşünüldüğünde üç
aylıklarla engelli yurttaşlarımızın bağımsız bireyler olarak toplumsal yaşama
katılmasının mümkün olmayacağı açıktır.
Engellilerin toplumsal hayata ayrımcılığa uğramadan ve etkin biçimde
katılmalarını sağlamak üzere istihdam, eğitim, sağlık, sosyal hizmet, spor,
kültür, yeterli gelir, altyapı ve benzeri gibi alanlarda yaşanan sorunların
tespit edilmesi ve alınacak önlemlerin belirlenmesi için Meclis araştırma
komisyonu kurulması Meclis denetim çalışmaları bakımından önemlidir.
2.- HDP Grubu adına, Grup Başkan Vekili Bingöl Milletvekili İdris
Baluken’in, 4/C’li kamu çalışanlarının sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1273)
Türkiye Büyük
Millet Meclisi Başkanlığına
Kamu personelleri hangi yasal statüye ya da iş akdine bağlı olursa olsun
birçok sorunla yüz yüze bulunmaktadır. Kamuda istihdam edilen personeller
arasında 4/C'liler diye tabir edilen kamu çalışanlarının sorunlarının
belirlenmesi, çözüm yollarının bulunması amacıyla Anayasa'nın 98'inci İç Tüzük’ün
104'üncü ve 105'inci maddeleri gereğince Meclis araştırması açılması için
gereğini arz ve teklif ederiz. 
 İdris
Baluken
 Bingöl

 HDP
Grup Başkan Vekili
 
Gerekçe:
AKP'nin neoliberal iktisat anlayışı çerçevesinde, sermaye sınıfına daha
fazla kâr elde etmesini sağlamak amacıyla, emekçilerin reel ücret ve sosyal
güvencelerinden kısma politikaları on yıldır çeşitli düzenlemelerle beraber
uygulanagelmektedir. AKP'nin restore ettiği devlet memurluğu statüsü toplumsal
yaşamda dört şekilde vuku bulmaktadır. 4/A, 4/B, 4/C ve devlet kurumlarında
taşeron firmalar bünyesinde çalışan kamu çalışanları, statü farkları ile her
geçen gün sorunlarının derinleşmesi ile yüz yüzedir.
AKP'nin ortaya koyduğu özelleştirme süreçlerinden tutalım da kamu
çalışanlarının reel ücret ve sosyal haklarının işveren lehinde aşındırılmasına
kadar geniş bir yelpazede seyreden bu politikalar, gerek özelleştirme mağduru
olan 4/C'lilerin iktisadi açıdan yaşadıkları zorluklara gerekse de tüm emek
gücünün hukuksal hak arama yollarının çıkarılan yasalarla önünün kesilmesine
uzanmaktadır. 4/C'li personelin emekli oluncaya kadar istihdam garantisi
olmayıp, her yıl Bakanlar Kurulu, o yıl için istihdam edilecek azami 4/C'li
sayısını belirlemekte, sendikal örgütlenmenin dışında tutulduğu için özlük
haklarında diğer çalışanlar kadar şansa sahip bulunmamaktadırlar. 4/C'li
çalışan emekçilerin sosyal ve özlük hakları güçsüz bir niteliğe sahip iken,
sözleşmelerinin her yıl Bakanlar Kurulunca imzalanma zorunluluğunda bırakılması
da kazanılmış hak gerçekliklerini ortadan kaldırmaktadır.
Sayıları 50 bine ulaşan 4/C'li kamu emekçilerinden özellikle özelleştirme
sürecine tabi tutulan kurumlardaki personellerin 4/C'ye geçenleri ciddi
sorunlarla karşılaşmaktadır. Özelleştirilen bazı kurumlarda çalışanlara, başka
bir kuruma, aynı haklara sahip bir şekilde geçme şansı tanınırken, özelleştirilen
bazı kurumlarda ise tanınmaması eşitlik ve adalet anlamında büyük bir yanlışı
içermekteydi. İşini kaybetmemek için 4/C statüsünü kabul eden bu kamu
çalışanlarından, sağlık alanında çalışanların bazı sorunlarının dile
getirilmesi, AKP eliyle oluşturulan mağduriyetin anlaşılması açısından önemli
durmaktadır. Sağlık alanında çalışan 4/C'liler döner sermaye, ek gelir ve kıdem
hakkından yararlanamamakta, yol parası ve yemek parası gibi sosyal haklardan
ise mahrum bırakılmaktadırlar. Ayrıca, 4/C'liler açısından, eğitim durumları da
dikkate alınmaksızın, üniversiteyi bitirmiş bir kamu görevlisi ile lise mezunu
bir kamu çalışanı arasındaki ücret farkı ise eğitim durumunu karşılayamayacak
türdendir.
AKP'nin Sağlıkta Dönüşüm Projesi kapsamında kamu hastane birliklerine geçişle
beraber sağlık çalışanlarının iş güvencesi konusundaki kaygıları da had safhaya
ulaşmıştır. Özellikle 4/C statüsünde çalışan sağlık emekçilerinin her yıl
yenilenen sözleşmelerine ilişkin inisiyatifin kamu hastane birlikleri
yönetimine verilmesi, kamu hastane birliklerinin siyaset kurumunun etkisi
altında olduğu da düşünüldüğünde ortaya ciddi sorunlar çıkarmaktadır. Bu
durumda her yıl siyasi kararlar neticesinde binlerce 4/C'linin iş sözleşmesi
feshedilerek yerlerine iktidara yakın kesimlerin yerleştirilmesi riski mevcuttur.
Sosyal devlet gereği 4/A'lı çalışanlara grev hakkı tanınmalı; 4/B, 4/C ve
taşeron firma işçilerinin de 4/A'lılarla aynı sosyal güvence ve haklara sahip
olması gerekmektedir.
Bunlardan hareketle, ülkenin büyük sorunlarından olan 4/C'li kamu
çalışanlarının sorunlarının belirlenmesi, çözüm yollarının bulunması sosyal
devlet olmanın, eşit ve adil olmanın gereğidir. Bu kapsamda bir Meclis araştırması
açılması elzemdir.
3.- İstanbul Milletvekili Abdullah Levent Tüzel ve 22
milletvekilinin, yer altında çalışan madencilerin çalışma koşullarının ve
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1274)
Türkiye Büyük
Millet Meclisi Başkanlığına
Yer altı madenlerini insanlığın hizmetine sunan, dünyanın en zor mesleği
olan madencilerin yaşam ve çalışma koşulları her geçen gün ağırlaşmaktadır.
Özellikle madencilik sektöründe sık sık yaşanan maden göçükleri veya grizu
patlamaları nedeniyle iş kazaları toplu ölümlere dönüşmektedir. Madencilerin
çalışma koşullarının iyileştirilmesi için, yaşadıkları sorunlara kaynaklık eden
sebeplerin tespit edilmesi ve alınacak önlemlerin saptanması için Anayasa’nın
98'nci, İç Tüzük'ün 104 ve 105'inci maddeleri uyarınca bir Meclis araştırması
açılmasını arz ederiz. 3/12/2012
1) Abdullah Levent Tüzel (İstanbul)
2) Pervin Buldan (Iğdır)
3) İdris Baluken (Bingöl)
4) Sırrı Sakık (Muş)
5) Murat Bozlak (Adana)(?)
6) Halil Aksoy (Ağrı)
7) Ayla Akat Ata (Batman)
8) Hasip Kaplan (Şırnak)
9) Hüsamettin Zenderlioğlu (Bitlis)
10) Emine Ayna (Diyarbakır)
11) Nursel Aydoğan (Diyarbakır)
12) Altan Tan (Diyarbakır)
13) Adil Zozani (Hakkâri)
14) Esat Canan (Hakkâri)
15) Sırrı Süreyya Önder (İstanbul)
16) Sebahat Tuncel (İstanbul)
17) Mülkiye Birtane  (Kars)
18) Erol Dora  (Mardin)
19) Ertuğrul Kürkcü  (Mersin)
20) Demir Çelik  (Muş)
21) İbrahim Binici  (Şanlıurfa)
22) Nazmi Gür (Van)
23) Özdal Üçer  (Van)
Gerekçe:
Yerin yedi kat altından, büyük fedakârlıkla, sabırla, binbir zahmetle
çıkardıkları kömürü, bakırı, altını, gümüşü, nikeli, boru, bilumum madenleri
insanlığın hizmetine sunan madencilerin yaşam ve çalışma koşulları her geçen
gün ağırlaşmaktadır. Özellikle madencilik sektöründe sık sık yaşanan maden
göçükleri veya grizu patlamaları nedeniyle iş kazaları toplu ölümlere
dönüşmektedir.
Bir araştırmaya göre, 2008 yılında 43, 2009 yılında 92, 2010 yılında
105, 2011 yılında 77, 2012 yılının ilk beş ayında 27 madenci iş kazasında
yaşamını yitirmiştir. 
2002-2012 yılları arasında gerçekleşen bazı maden kazalarını hatırlamak
gerekir. Erzurum Aşkale'de göçükte 8, Karaman Ermenek'te grizu patlamasında 10,
Çorum Bayat'ta grizu patlamasında 3, Kastamonu Küre'de yanma sonucu 19, Kütahya
Gediz'de grizu sonucu 18, Balıkesir Dursunbey'de grizu patlaması sonucu 17,
Bursa Mustafakemalpaşa'da grizu patlamasında 19, Zonguldak'ta 30, Edirne Keşan'da
3, Kahramanmaraş Afşin'de 11 madenci göçük altında yaşamını yitirmiştir.
Afşin'de 9 madencinin cesedi hâlâ göçük altındadır. 
Maden Mühendisleri Odasının araştırmalarına göre, Türkiye'de madenlerin yüzde
97,7'si KOBİ niteliği taşımakta, çalışanların yüzde 83,8'i KOBİ niteliğindeki
işletmelerde çalışmaktadır. Maden kazalarının yüzde 81'i KOBİ niteliğindeki
işletmelerde yaşanmaktadır. Kazaların yüzde 91'i, önlenmesi en kolay olan göçük
nedeniyle meydana gelmektedir. Bilim ve teknolojideki gelişme ve ilerlemeler
düşünüldüğünde çağımızda göçüklerin önlenememesi kabul edilemez.
Zonguldak maden göçüğünde yaşamını yitiren 30 işçinin ölümünü Başbakan
"kader"le geçiştirmeye çalışsa da iş kazaları istatistiklerinde birer
ikişer ölümlerden çok toplu ölen madencilerle karşılaşılması
"kader"le izah edilemeyecek kadar çıplak gerçeği ortaya koymaktadır.
Bunlar, son yıllarda izlenen özelleştirme ve taşeronlaştırma uygulamalarının,
madenlerdeki ilkel, kölece çalıştırma koşullarının sonuçlarıdır.
Madenler, milyonlarca yılda oluşan, tüketildiğinde yerine konulamayan,
bu nedenle planlı ve rasyonel bir biçimde işletilmeleri zorunlu olan, hiçbir
kişi ve kuruluşun emeği olmadan oluşan, doğanın insanlığa sunduğu ortak
değerlerdir. Devletin tüm toplumun ortak malı olan bu kaynakları denetlemesi ve
koruması asli görevleri arasındadır. Madenlerin denetimi görevini Enerji ve
Tabii Kaynaklar Bakanlığı yürütmektedir. 2010 yılı verilerine göre, işletme
izni verilen 7.796 ruhsat sahası bulunmaktadır. İşletme izni olan ocaklardan
567 adedi yer altı işletmesi olup bunlardan 250 adet ruhsat yer altı kömür
sahasına aittir ve 2009 yılında bunlardan 150 adedinde üretim faaliyetinde
bulunulmuştur. Kömür dışında (metal) 317 adet yer altı işletme izinli saha
mevcuttur. Bir ruhsat sahası içinde birden fazla işletme bulunabildiğinden
maden işletme sayısı ruhsat sayısından daha fazladır.
Maden İşleri Genel Müdürlüğünde yer altı maden işletmelerinin
denetimlerinde tecrübeli 3 maden mühendisi bulunmaktadır. Diğer maden ve
jeoloji mühendisleri, görevlendirme yapıldığı takdirde yer altı işletmelerinin
denetimlerine katılmaktadır. Ayrıca, 70’i maden mühendisi olmak üzere 370
personele sahip Genel Müdürlüğün, Türkiye çapında yaklaşık 6 bin civarındaki
maden işletmesinde işçi sağlığı ve iş güvenliği denetimlerini gerçekleştirmesi
mümkün görünmemektedir.
Madenlerde denetim yapısının bir diğer ayağını oluşturan ve “teknik
nezaretçi” olarak görev yapan maden mühendisleri de devlet (kamu) adına denetim
yapmaktadır. Ancak, teknik nezaretçilerin ücretleri denetim yapılan madenin
ruhsat sahibi veya işletmecisi tarafından ödendiği için “işini kaybetme” endişesi
nedeniyle işverene karşı “bağımsız” hareket edememektedir. Bu nedenle, maden
işletmelerinde işçi sağlığı ve iş güvenliği denetimlerini gerçekleştirmeye yönelik
her türlü fiziki, teknik donanıma ve yeterli personele sahip ayrı bir birim
oluşturulması gerekmektedir. 
Dünyanın en zor ve en anlamlı mesleğini yaparak yer altı kaynaklarını
insanlığın ve ülkenin hizmetine sunan madencilerin çalışma koşullarının iyileştirilmesi
için yaşadıkları sorunların nedenlerinin tespit edilmesi ve alınacak önlemlerin
saptanması için Meclis araştırma komisyonu kurulması Meclis denetim çalışmaları
bakımından önem taşımaktadır. 
BAŞKAN – Bilgilerinize sunulmuştur. 
Önergeler gündemdeki
yerlerini alacak ve Meclis araştırması açılıp açılmaması konusundaki görüşmeler
sırası geldiğinde yapılacaktır.
C) Duyurular
1.- Başkanlıkça, Kadın Erkek Fırsat Eşitliği Komisyonunda
siyasi parti grubu mensubu olmayan milletvekillerine düşen 1 üyelik için aday
olmak isteyen siyasi parti grubu mensubu olmayan milletvekillerinin yazılı
olarak müracaat etmelerine ilişkin duyuru
BAŞKAN – Sayın milletvekilleri, Kadın Erkek Fırsat Eşitliği Komisyonunda
siyasi parti grubu mensubu olmayan milletvekillerine de 1 üyelik düşmektedir.
Bu Komisyona aday olmak isteyen siyasi parti grubu mensubu olmayan
milletvekillerinin 30 Mart 2015 Pazartesi günü saat 18.00’e kadar Türkiye Büyük
Millet Meclisi Başkanlığına yazılı olarak müracaat etmelerini rica ediyorum.
Türkiye Büyük Millet Meclisi Başkanlığının bir tezkeresi vardır, okutup
oylarınıza sunacağım.
A) Tezkereler (Devam)
2.- Türkiye Büyük Millet Meclisi Başkanlığının, 1915
olaylarının 100’üncü yıl dönümüne ilişkin parlamenter diplomasi faaliyetleri
çerçevesinde milletvekillerinden oluşan bir heyetin Belçika’ya resmî bir
ziyaret gerçekleştirmesinin Türkiye Büyük Millet Meclisi Başkanlık Divanının
19/3/2015 tarihli 98 sayılı Kararı’yla uygun bulunduğuna ilişkin tezkeresi (3/1725)
 20/3/2015
Türkiye Büyük
Millet Meclisi Genel Kuruluna
1915 olaylarının 100'üncü yıl dönümüne ilişkin parlamenter diplomasi
faaliyetleri çerçevesinde, milletvekillerinden oluşan bir heyetin Belçika'ya
resmî bir ziyaret gerçekleştirmesi, Türkiye Büyük Millet Meclisi Başkanlık
Divanının 19/3/2015 tarihli ve 98 sayılı Kararı ile uygun bulunmuştur.
Söz konusu ziyaret, 28/3/1990 tarihli ve 3620 sayılı Türkiye Büyük
Millet Meclisinin Dış İlişkilerinin Düzenlenmesi Hakkında Kanun'un 10'uncu
maddesi gereğince Genel Kurulun onayına sunulur.
 
Cemil Çiçek
 Türkiye
Büyük Millet 
 
Meclisi Başkanı
BAŞKAN – Oylarınıza sunuyorum: Kabul edenler… Kabul etmeyenler… Kabul
edilmiştir.
Adalet ve Kalkınma Partisi Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- AK PARTİ Grubunun, 24 Mart 2015 Salı günkü (bugün)
gündemin “Özel Gündemde Yer Alacak İşler” kısmının 4 ve 5’inci sıralarında
bulunan (11/49) ve (11/53) esas numaralı Gensoru Önergelerinin Genel Kurulun 25
Mart 2015 Çarşamba günkü gündeminin “Özel Gündemde Yer Alacak İşler” kısmının 1
ve 2’nci sıralarına alınmasına ve Anayasa’nın 99’uncu maddesi gereğince gündeme
alınıp alınmayacağı hususundaki görüşmelerinin Genel Kurulun 25 Mart 2015 Çarşamba
günkü birleşiminde yapılmasına; gensoru önergelerinin görüşmelerinin
tamamlanmasını müteakip bu birleşimde gündemin “Kanun Tasarı ve Teklifleri ile
Komisyonlardan Gelen Diğer İşler” kısmında yer alan işlerin görüşmelerine devam
edilmesine ilişkin önerisi 
 24/3/2015
Türkiye Büyük
Millet Meclisi Başkanlığına
Danışma Kurulu 24/3/2015 Salı günü (bugün) toplanamadığından İç Tüzük’ün
19’uncu maddesi gereğince grubumuzun aşağıdaki önerisinin Genel Kurulun onayına
sunulmasını arz ederim.
 Mehmet
Naci Bostancı
  AK
PARTİ Grup 
 
Başkan Vekili
Öneri:
24
Mart 2015 Salı günkü (bugün) gündemin "Özel Gündemde Yer Alacak
İşler" kısmının 4 ve 5’inci sıralarında bulunan (11/49) ve (11/53) esas
numaralı gensoru önergelerinin Genel Kurulun 25 Mart 2015 Çarşamba günkü
gündeminin "Özel Gündemde Yer Alacak İşler" kısmının 1 ve 2’nci sıralarına
alınması ve Anayasa’nın 99’uncu maddesi gereğince gündeme alınıp alınmayacağı
hususundaki görüşmelerinin Genel Kurulun 25 Mart 2015 Çarşamba günkü
birleşiminde yapılması, gensoru önergelerinin görüşmelerinin tamamlanmasını
müteakip bu birleşimde gündemin "Kanun Tasarı ve Teklifleri ile
Komisyonlardan Gelen Diğer İşler" kısmında yer alan işlerin görüşmelerine
devam edilmesi, 
Önerilmiştir.
BAŞKAN – Söz talebi? Yok.
Oylarınıza sunuyorum: Kabul edenler…
Kabul etmeyenler… Kabul edilmiştir.
İç Tüzük’ün 37’nci maddesine göre
verilmiş bir doğrudan gündeme alınma önergesi vardır, okutup işleme alacağım ve
oylarınıza sunacağım.
VI.- BAŞKANLIĞIN GENEL KURULA SUNUŞLARI (Devam)
Ç) Önergeler
1.- İstanbul Milletvekili Mehmet Akif Hamzaçebi’nin,
(2/2289) esas numaralı Kumpas Mağdurlarının Hukuksal Haklarının İadesi (İade-i
İtibar) Hakkında Kanun Teklifi’nin doğrudan gündeme alınmasına ilişkin önergesi
(4/245)
Türkiye Büyük
Millet Meclisi Başkanlığına
(2/2289) esas numaralı Kanun Teklifi’min
İç Tüzük’ün 37’nci maddesine göre doğrudan gündeme alınması için işlem
yapılmasını saygılarımla arz ve talep ederim.
 Mehmet Akif Hamzaçebi
 İstanbul
BAŞKAN – Teklif sahibi Mehmet Akif
Hamzaçebi, İstanbul Milletvekili.
Buyurun Sayın Hamzaçebi.
MEHMET AKİF HAMZAÇEBİ (İstanbul) – Sayın
Başkan, değerli milletvekilleri; geçen hafta Cumhurbaşkanı Sayın Erdoğan Harp
Akademilerini ziyaret etti ve orada kumpas davası olan Balyoz davasını
anımsatarak “Bu davada hepimiz aldatıldık.” dedi. Genelkurmay Başkanı Sayın
İlker Başbuğ da dâhil olmak üzere, Türk Silahlı Kuvvetleri komuta kademesinde
yer alanların yargılandığı bu davalarla ilgili olarak “Hiçbir zaman gönlüm razı
olmadı.” dedi. Oysa biz gayet iyi hatırlıyoruz, Sayın Erdoğan geçmişte “Ben bu
davaların savcısıyım.” diyerek bu hukuksuz davaların hepsini sahiplenmişti.
Türk Silahlı Kuvvetlerinin komuta kademesini tasfiye etmeyi amaçlayan, Türk Silahlı
Kuvvetlerini yeniden düzenlemeyi amaçlayan bu kumpas davasının, adil yargılanma
hakkı gibi bir evrensel hukuk ilkesini, masumiyet karinesi gibi bir diğer hukuk
ilkesini çiğnediğini, Cumhuriyet Halk Partisi, o zaman çok güçlü bir şekilde
ifade etti. Cumhuriyet Halk Partisi “Biz bu davaların avukatıyız.” dedi. Sayın Erdoğan’ın
savcılığa soyunması karşısında, biz bu davaların avukatı olduğumuzu ifade ettik
çünkü bu davaların haksız, hukuksuz davalar olduğuna bütün yüreğimizle
inanıyorduk. 
Biz, Sayın
Erdoğan’ın geçen hafta Harp Akademilerinde yaptığı konuşmanın samimiyetine
inanmıyoruz. Yani, Harp Akademisi öğrencilerinin karşısına gidince, onların
gönlünü almak maksadıyla Türk Silahlı Kuvvetlerinde ve milletin vicdanında çok
derin yaralar açmış olan bu davaları dışlayan bir tutum, bu davaların
karşısında bir tutum ne Harp Akademisi öğrencilerini ikna etmiştir ne de
milletimizi ikna etmiştir. Ancak, biz burada Adalet ve Kalkınma Partisi Grubuna
bir şans veriyoruz. Eğer Sayın Erdoğan gerçekten bu davalarda aldatıldık
düşüncesine sahipse, bu düşüncenin en küçük bir kırıntısı gerçekten var ise
Cumhuriyet Halk Partisinin 4 Temmuz 2014 tarihinde Türkiye Büyük Millet Meclisi
Başkanlığına vermiş olduğu ve şimdi İç Tüzük’ün 37’nci maddesinin verdiği
olanakla huzurunuza getirmiş olduğum Kumpas Mağdurlarının Hukuksal Haklarının
İadesi Hakkında Kanun Teklifi’ni kabul edin, onun için huzurunuzdayım; diğer
adıyla “İade-i İtibar Kanun Teklifi”. “Aldatıldık.” demek yetmez, özür dilemek
kanunla olur. Eğer gerçekten bu konuda büyük bir hata yapıldığına inanılıyor
ise… Yapılanları “hata” kelimesiyle özetlemek yanlıştır, aslında o komutanların
hayatları karartılmıştır, gelecekleri çalınmıştır, umutları yok edilmiştir,
karanlığa mahkûm edilmiştir bu insanlar ve aradan beş yıl geçtikten sonra “Biz
bu davalarda aldatıldık.” demek yetmiyor. Gelin, Cumhuriyet Halk Partisinin,
Türkiye Büyük Millet Meclisinde 4 Temmuz 2014 tarihinden bu yana bekleyen İade-i
İtibar Kanun Teklifi’ni kabul edelim. Bugün bu önergeyi kabul edin,
görüşmelerine başlayalım, varsa önerileriniz bunu düzenleyelim. 
Kanun teklifimiz neler getiriyor, teklifimizin getirdiği hususları çok
kısaca özetlemek istiyorum. Hatırlanacaktır, Balyoz davasının hukuksuzluğu
Anayasa Mahkemesinin 18 Haziran 2014 tarihinde vermiş olduğu bir kararla tescil
edilmiştir ve o kararı müteakip, mahkeme kişilerin tahliyelerine karar vermiş
ve onu takip eden süreçte de o dijital veriler denilen bütün “harddisk”lerin
sahte olduğu ortaya çıkmıştır. İşte, bu süreci başlatan, Anayasa Mahkemesi
kararının verildiği tarih olan 18 Haziran 2014 tarihinin “Adil Yargılanma Hakkı
ve Özgürlük Günü” olarak ilan edilmesini teklif ediyoruz. 
Özlük haklarına ilişkin düzenlemeler var. Kamu görevlilerinden açığa
alınanlar oldu, isteği dışında haklarında emeklilik işlemleri uygulananlar
oldu. Bunlar istekleri hâlinde görevlerine geri döneceklerdir ve geçen süre
kademe ilerlemesi, derece ilerlemesi ve rütbe terfisinde aynen dikkate
alınacaktır. 
Sürem yetmediği için hepsini özetleme imkânı bulamıyorum ama bütün
hakların bu komutanlara iadesini öngörmek suretiyle devletin özür dilemesini
öngören bir tekliftir. 
Hepinize saygılar sunuyorum. (CHP sıralarından alkışlar)
BAŞKAN – Teşekkür ediyorum. 
Bir milletvekili adına söz isteyen Ensar Öğüt, Ardahan Milletvekili. 
Buyurun Sayın Öğüt. 
ENSAR ÖĞÜT
(Ardahan) – Sayın Başkan, değerli arkadaşlar; İstanbul Milletvekilimiz Sayın
Akif Hamzaçebi’nin, kumpas mağdurlarının haklarının iade edilmesi için vermiş
olduğu kanun teklifi üzerine söz almış bulunuyorum. Hepinizi saygılarımla
selamlarım. 
Değerli arkadaşlar, faşist bir yönetim anlayışıyla, sabah saat dörtte,
beşte evlerinden alınan insanlar mağdur edildi ve bu insanlara kumpas kuruldu.
Bu mağdur edilen insanlar -Mustafa Kemal Atatürk’ün kurmuş olduğu cumhuriyetin-
cumhuriyetçi insanlardı, Türk Silahlı Kuvvetleriydi, yurtsever insanlardı, bu ülkenin
bölünmez bütünlüğünü isteyen insanlardı, cumhuriyetin yücelmesini, cumhuriyetin
fazilet olduğunu anlatmaya çalışanlar, cumhuriyet mitingleri yapan insanlardı.
Ama öyle bir anlayış oldu ki bu insanları topladılar sabah saat beşte, sadece
kamuda görevli olanları değil, dışarıda, kamunun dışında olan, profesörler
başta olmak üzere, öğretim görevlileri, bütün, yurtsever bilim adamları dâhil
herkes alındı içeri ve Nazi kampı gibi bir kampa götürüldü. Buradaki
cezaevlerinde, insan değil -özür diliyorum- hayvan dahi kalamayacak şekilde,
işkence altında insanlar üç yıla, beş yıla kadar yattılar. 
Türkiye ayaklandı, “Darbe oluyor.” dediler, “Darbe geliyor.” dediler,
“Darbe yapıyorlar.” Yani Allah aşkına, bir bilim adamı profesör, bir öğretim
görevlisi nasıl darbe yapacak? Topu mu var, silahı mı var, askeri mi var,
ordusu mu var ki bunlar darbe yapacaklar? Ama onları yıldırmak, onları
cumhuriyetten uzaklaştırmak, kendi emellerini yerine getirmek için bir baskı
geldi. Bu baskıda, Cumhuriyet Halk Partisi -demin Grup Başkan Vekilimiz de
söyledi- “Biz bu davanın avukatı olacağız, haklı çıkacağız, cumhuriyetçiler
cezaevinden çıkacak.” dedi ve hakikaten, savcısı olanlar mağlup oldu ve savcısı
olanlar başkalarını suçladı, Cumhuriyet Halk Partisi avukatı olarak davayı kazandı
ancak iadeiitibarı sağlayamadık. 
Vermiş olduğumuz kanun teklifiyle, değerli arkadaşlar, iadeiitibarın
olması lazım. Ben geçen dönem Millî Savunma Komisyonu üyesiydim, ta eskiden
beri, Türk Silahlı Kuvvetlerinde ceza alanlara -ve hatta 28 Şubatçılar dâhil,
bütün bunlara- hakları verildi iadeiitibar yapıldı. Şimdi ise yüce Mecliste bu
kanun teklifimiz kabul edildiği takdirde bir haksızlık ortadan kalkacak. Bu
haksızlık şudur: Başta Türk Silahlı Kuvvetleri olmak üzere, kamuda olan
insanların dışında, bir de kamunun dışında olan kumpas kurulan insanlar var. Şu
anda, Anayasa’nın 36’ncı maddesine göre, oy birliğiyle bir karar verdi, bu
kumpas davasında hakların iadesine ama Meclisin bunun kararını alması lazım
değerli arkadaşlar. Bu kararı almadığımız takdirde büyük bir haksızlık, hak
arayan insanlara değil de haksızlığa bir oy verilmiş olacaktır. Şimdi, AKP
Grubu bugün bir sınav verecek. Sayın Cumhurbaşkanının dediği gibi, bu
haksızlığı giderecek misiniz, gidermeyecek misiniz? Biz açık bir şekilde geldik,
diyoruz ki: Bu kumpas davasına hepimiz karşı mıyız? Karşıyız. Paralelciler mi
yaptı, o mu yaptı, bu mu yaptı, kim yaptıysa yaptı, gelin, bu haksızlığı iade
edelim, bu haksızlığın karşısında duralım ve Büyük Millet Meclisi olarak
oylamada siz de oy verin, bu kanun teklifi kabul edilsin arkadaşlar.
Bakın, benim tanıdığım insanlar da var, sadece kamuda görevli olanlar
değil. İzmir’de bir arkadaşımıza, polisle veya o anda oradaki insanlarla farklı
bir şey olduğu için, belli tutanaklar tutularak o insana yirmi dört yıl ceza
verilmiş. Anayasa Mahkemesi bunu düzeltti, bu faşist anlayışla kurulan özel
yetkili mahkemeler kaldırıldı ama özel yetkili mahkemelerin vermiş olduğu
kararları Anayasa Mahkemesinin inceleyip, geri gönderip yeniden normal
mahkemelerde bu adamların, insanların haklarının geri verilmesini sağlaması
lazım. Ben belli insanlarla görüştüm ancak “Biz bu dosyaları geri iade edersek
on binlerce dosya olur, bunun içinden çıkamayız...” Ama, bir haksızlıkla yirmi
dört yıl, otuz yıl, yirmi beş yıl, on yıl, on beş yıl –neyse- cezaevinde yatan
binlerce insan var. Cezaevlerinde insanların kalacağı yer kalmadı, o kadar
insan var ki cezaevlerinde yer yok arkadaşlar. 
Bu anlamda –sürem de bitiyor- bu kanun teklifini kabul ederek Cumhuriyet
Halk Partisine destek vermenizi arzu ediyor, hepinize saygılar sunuyorum. (CHP
sıralarından alkışlar)
BAŞKAN – Teşekkür ediyorum.
Oylarınıza sunuyorum: Kabul edenler... Kabul etmeyenler... Kabul
edilmemiştir.
Birleşime on dakika ara veriyorum.
 Kapanma
Saati: 15.53
İKİNCİ OTURUM
Açılma Saati: 16.04
BAŞKAN: Başkan
Vekili Sadık YAKUT
KÂTİP
ÜYELER: Bayram ÖZÇELİK (Burdur), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye Büyük Millet Meclisinin 82’nci
Birleşiminin İkinci Oturumunu açıyorum. 
Gündemin "Özel Gündemde Yer Alacak İşler" kısmına geçiyoruz. 
Bu kısmın 1'inci sırasında yer alan, Milliyetçi Hareket Partisi Grubu adına
Grup Başkanvekili İzmir Milletvekili Oktay Vural’ın; Süleyman Şah Türbesi ve
Saygı Karakolu’nun bulunduğu Türkiye Cumhuriyeti toprağını savunmadıkları,
PKK/PYD ile IŞİD terör örgütlerini muhatap aldıkları iddiasıyla Bakanlar Kurulu
üyeleri hakkında bir gensoru açılmasına ilişkin (11/50) esas numaralı Gensoru
Önergesi'nin gündeme alınıp alınmayacağı hususundaki görüşmelere başlıyoruz. 
VIII.- GENSORU 
A) Ön Görüşmeler
1.- MHP Grubu adına, Grup Başkan Vekili İzmir Milletvekili
Oktay Vural’ın, Süleyman Şah Türbesi ve Saygı Karakolu’nun bulunduğu Türkiye
Cumhuriyeti toprağını savunmadıkları, PKK/PYD ile IŞİD terör örgütlerini
muhatap aldıkları iddiasıyla Bakanlar Kurulu üyeleri hakkında birer gensoru
açılmasına ilişkin önergesi (11/50)
BAŞKAN – Hükûmet? Yerinde 
Önerge daha önce bastırılıp dağıtıldığı ve Genel Kurulun 16/3/2015
tarihli 77’nci birleşiminde okunduğu için tekrar okutmuyorum. 
Sayın milletvekilleri, Anayasa'nın 99'uncu maddesine göre, bu görüşmede,
önerge sahiplerinden bir üyeye, siyasi parti grupları adına birer
milletvekiline ve Bakanlar Kurulu adına Başbakan veya bir bakana söz
verilecektir. 
Konuşma süreleri, önerge sahibi için on dakika, gruplar ve Hükûmet için
yirmişer dakikadır. 
Şimdi, söz alan sayın üyelerin isimlerini okuyorum: Önerge sahibi
Süleyman Nevzat Korkmaz, Isparta Milletvekili; gruplar adına, Halkların
Demokratik Partisi Grubu adına Ertuğrul Kürkcü, Mersin Milletvekili; Cumhuriyet
Halk Partisi Grubu adına Ali Haydar Öner, Isparta Milletvekili; Milliyetçi
Hareket Partisi Grubu adına Oktay Vural, İzmir Milletvekili; Adalet ve Kalkınma
Partisi Grubu adına Emrullah İşler, Ankara Milletvekili; Hükûmet adına Millî Savunma
Bakanı İsmet Yılmaz. 
Şimdi, önerge sahibi olarak ilk söz Süleyman Nevzat Korkmaz’a aittir. 
Buyurun Sayın Korkmaz. (MHP sıralarından alkışlar) 
S. NEVZAT KORKMAZ (Isparta) – Sayın Başkan, değerli milletvekilleri;
yüce heyetinizi saygıyla selamlıyorum. 
Süleyman Şah Türbesi ve Saygı Karakolu’nun bir gece vakti terk edilerek
vatan toprağının namertlere bırakılması hakkında AKP Hükûmetine verdiğimiz
gensoru üzerinde önerge sahiplerinden biri olarak görüşlerimi açıklamak üzere
söz aldım. 
Sayın milletvekilleri, Osmanlı Hanedanının atası Süleyman Şah’ın Fırat
Nehri’ni geçerken boğulduğu ve naaşının nehirden çıkarılarak Caber Kalesi’nin
eteğine defnedildiğini yazar tarihçiler. Bu mezarın üstüne cennetmekân Sultan
II. Abdülhamit Han zamanında bir türbe inşa edilmiş ve cümle âlem bu türbeye
“Türk Mezarı” demiştir. 1921 Ankara Antlaşması’yla Türk Mezarı, Gazi Mustafa
Kemal Atatürk ve Türk hükûmetinin ısrarlarıyla Türk toprağı olarak Türkiye’ye
bırakılmıştır. 
Dolayısıyla, değerli milletvekilleri, burada gensoruya mevzubahis
ettiğimiz husus, bedeni toprak olmuş bir ulu ceddin sandukasının gece yarısı,
bir avuç toprakla alınıp kaçırılması meselesinden daha öte bir şeydir. Bu
kadarcık kısmıyla da ayıp ama daha derin bir anlamı var bu yaptığınızın. 1921
Ankara Antlaşması’yla “Türk toprağı” olarak ilan edilen 8.797 metrekare
büyüklüğündeki, manevi büyüklüğü ise paha biçilemez olan ve üzerinde asker
bulundurulmasına ve gönderinde Türk Bayrağı’nın dalgalanmasına uluslararası
antlaşmalarla cevaz verilen bir vatan toprağından, Türk Mezarlığı olarak
bilinen türbenin çizdiği manevi sınırlarımızdan geri çekilmekten bahsediyoruz.
Türk milletinin hukukundan yine Türk milletine sorulmadan vazgeçmeyi
sorguluyoruz. Bu geri çekilme, kendilerine namus ve şeref nöbeti tutma görevi olarak
verilen ceddin kabrini koruma vazifesinden vazgeçilmesi ve nöbet yerinin terk
edilmesi değil midir? “Efendim, bir kişinin burnu kanasın istemedik.”
diyorsunuz. Beyler, eğer vatan toprağı gerekirse kanla, canla korunmayacak,
millî menfaatlerimiz gerekirse savaşarak savunulmayacaksa orduyu ne için
beslersiniz? Bu, “Zoru görünce sıvış.” zihniyetiyle bu coğrafyada nasıl
tutunacaksınız? Genelkurmay Başkanı Sayın Özel 2014’te yayınladığı Kurban
Bayramı mesajında Saygı Karakolu’nda bekleyen askerlerimizin milletimizin onuru
ve haysiyetini beklediklerini ifade etmiyor muydu? Türk Silahlı Kuvvetleri
milletin onuru ve haysiyetini beklemekten vaz mı geçmiştir? Bu geri çekilme,
askerî literatürde nöbet yerinin düşmana terk edilmesi yani ricat değil de
nedir? Askerlerin bugüne kadar beklediği tahta bir sanduka ya da üç beş briket
ya da tuğladan yapılmış bir bina mıdır, yoksa aziz ceddimizin yattığı vatan
toprağı cennetmekân Abdülhamit Han’ın bugünkü nesle emaneti olan bir manevi
miras mıdır? Sayın Davutoğlu, sorarım size: Dedenizden kalma şahsi arazinizden
bir gece vakti, tasınızı tarağınızı toplayıp terkidiyar eyleyebiliyor musunuz?
Zorbalıkla karşılaşsanız bile eminim diyeceksiniz ki bir de “Hukuk var bu
ülkede.” Öyleyse ceddimizin emaneti vatan toprağından nasıl vazgeçiyorsunuz?
Millete sordunuz mu? Tarihe karşı tuttuğunuz şanlı nöbet yerini nasıl terk
ediyorsunuz? Bu milletin hakkı, hukuku yok mu? Kime emanet bu milletin hukuku?
Suriye’deki vatan toprağını bıraktıktan sonra “stratejik derinlik” diye diye
millî menfaatlerimizi Hükûmetiniz ile Esad arasındaki sokak kavgasına kurban
etmekten hicap duymuyor musunuz?
Ya siz, Sayın Genelkurmay Başkanı, ne diyordunuz Saygı Karakolu’ndaki
askerlerimize? “Sizden gelecek tek bir haberle Silahlı Kuvvetlerimizin anında
yanınızda olacağının güvenini içinizde hissedin.” Yani “Sağlam durun nöbet
yerinizde, bizden yana bir endişeniz olmasın.” demiyor muydunuz? Ne oldu? Kendi
güvenliğiniz ve makamınızın geleceği daha önemli olsa gerek ki vakti
geldiğinde, nöbet yerinde onlarla süngü kardeşliği yapmak yerine onları
yanınıza, sıcacık karargâhınıza almaya mı karar verdiniz? Bu hesap mutlaka
sorulur; inşallah, 8 Haziranda, önce adaletin, sonra da Türk tarihinin önünde.
Şimdi, milletin vicdanında “Zoru görünce sıvışan iktidar ve Genelkurmay
Başkanı.” olarak mahkûm oldunuz, yarın da yasaların önünde hesap vereceksiniz.
Sayın Başbakan, bu ülkenin şanlı tarihinde, esareti kabul etmeyen ve
“Sizlere savaşmayı değil, ölmeyi emrediyorum.” diyen Mustafa Kemaller, “Vatan
toprağının bedeli kanla ödenmiştir, satılamaz.” diyen Abdülhamit Hanlar, Kanije
Komutanı Tiryaki Hasan Paşalar, Gazi Osman Paşalar ve Genç Osmanlar, isimsiz
Çanakkale kahramanları vardır, Çiğiltepe’yi söz verdiği saatte alamayan ve
canına kıyan Reşat Yarbaylar vardır; bir de göre göre sıvışan Davutoğulları ve
Özel Paşalar olmuşlardır ve bu millet her şeyin farkındadır ve değişmeyen
gerçek şudur ki: Türk tarihinde devletimiz hiç bu kadar âciz duruma
düşürülmemiştir, Türkiye kurulduğu günden beri ilk kez millî sınırlarından bir
çekilme hareketi yaşamıştır. 
Ege’de, 16 adada aynı terk edişi sergilediğiniz görülmüştür. Kıbrıs’ta
Annan Planı’yla denediniz, talih Türk milletinin yüzüne baktı. Ermenistan
açılımıyla, salya sümük özürlerle Karabağ’da denediniz, Rabb’im sizlere izin
vermedi. Bilmelisiniz ki Süleyman Şah Türbesi ile 16 adanın bırakılması ayıbı
asla ne bugün ne de yarın alnınızdan silinmeyecektir. Bu ayıbı ve ihaneti
örtmek için bu geri çekilmeyi ne kadar bir başarıymış gibi sunsanız da Sayın
Davutoğlu, “Geride değerli bir emanet bırakılmamıştır.” deseniz de Sayın Özel
Paşa, bu ricat sizlerle birlikte bir utanç sayfası olarak tarihe geçmiştir.
AKP’nin milletimizin haysiyeti, devletimizin itibarını iki paralık etmesi
hafife alınmayacak bir zillet, görmezden gelinmeyecek bir rezalettir,
savunulacak bir tarafı yoktur. Gelişmeler hazmedilemeyecek bir felaketi,
kabullenilemeyecek bir yozlaşma ve erimeyi resmetmektedir. Türk milleti bir
tehdit karşısında tabanı yağlayıp kaçacak bir millet değildir, tarihte bunun
örneklerini asla bulamazsınız. Devletimiz de millî ve manevi emanetlerini
savunamayacak kadar temelsiz, onursuz, sıradan bir devlet değildir, hele hele
bölücübaşının Nevruz mesajında dillendirdiği “Eşme ruhu” sözcüğüyle
teröristlerin insaf ve yol göstericiliğine ihtiyaç duyacak, onlardan onay
isteyerek hukukunu korumaya yeltenecek kadar hiç alçaltılmamıştır. Ne var ki
AKP Hükûmeti, vatanın her köşesinde ay yıldızlı al bayrağımızın indirilmesine
seyirci kaldığı gibi Süleyman Şah Türbesi’nde de seyirci kalmış, vatanımızın
her köşesini PKK teröristlerine teslim ettiği gibi Suriye’deki vatan toprağını
da IŞİD adlı terör örgütüne teslim etmiştir. Ancak, şu açıkça bilinmelidir ki
Türk vatanının bütünlüğü, milletimizin birliği ve kurduğumuz cumhuriyetin içini
boşaltma konusunda Batı emperyalizmiyle iş birliğinde bir beis görmeyen AKP
Hükûmetine rağmen,, Türk milleti mücadele etmeden, kan dökmeden, bedel ödemeden
hiçbir vatan toprağından, hiçbir kutsal davasından vazgeçmemiştir,
vazgeçmeyecektir. Yeniden “aldatıldık” mı dersiniz, AKP’nin tarihiyle yüzleşip
Türk milletinden yüzlerce, binlerce kez özür mü dilersiniz, onu bilmem ama
AKP’nin kendisine emanet edilen millî mirastan vazgeçişinin hesabı mutlaka
sorulacak, 7 Haziranda Türk milleti bu pespayelik ve kokuşmuşluk karşısında
gereğini yaparak AKP’ye verdiği Hükûmet emanetini nöbet yerini terk edip
kaçanlardan alacak ve işi ehline verecektir.
Bu duygu ve düşüncelerle Milliyetçi Hareket Partisi olarak AKP Hükûmeti
için vermiş olduğumuz gensoru önergesine yüce iradenizin desteğini bekliyor,
hepinizi saygıyla selamlıyorum. (MHP sıralarından alkışlar) 
BAŞKAN – Teşekkür ediyorum.
Halkların Demokratik Partisi Grubu adına söz isteyen Ertuğrul Kürkcü,
Mersin Milletvekili.
Buyurun Sayın Kürkcü. (HDP sıralarından alkışlar) 
HDP GRUBU ADINA ERTUĞRUL KÜRKCÜ (Mersin) – Sayın Başkan, sevgili
arkadaşlar; biz öneriyi destekleyeceğiz elbette çünkü Hükûmetin bir hesaba
çekilmesi gerekli ancak her yiğidin bir başka yoğurt yiyişi var; biz başka bir
yerden Hükûmetin bu süreçte hesaba çekilmesi gerektiğini düşünüyoruz. Ortadaki
önergenin bir bölümüne katılabiliriz ama katılmadığımız ve asıl vurgusu orada
olmasına rağmen, bunu esasa ilişkin bir mesele olarak görmediğimiz yönler var.
O yüzden, hem öneriyi gensoru itibarıyla destekliyoruz ama hem de içeriğini de
ister istemez tartışmamız gerekiyor. 
Karşı karşıya kaldığımız olayın uluslararası hukuk bakımından yeri ve
konumu hakkında iki çift lafa ihtiyaç var. Birincisi: Bu Süleyman Şah Türbesi,
uluslararası hukukta Türkiye’yle bağı bir “exclave” olarak belirtilen yani bütünüyle
siyasi varlığı coğrafi varlığından tamamen kopuk, arasında bir fiziki ilişki
olmayan egemenlik alanı ya da toprak parçası demek. Ancak bu “exclave” öyle
Türkiye Cumhuriyeti’nin kendi bildiğine göre kendi toprağı değil, Suriye
Hükûmetiyle ve uluslararası anlaşmalara bağlı olarak belirlenmiş alan veya
alanlar. Çünkü, hepimiz biliyoruz, 1227’de inşa edildiği ya da defnedildiği
yerde değil idi bu sanduka taşınırken 1973’te taşındığı yerdeydi. Dolayısıyla,
bu “exclave” Suriye toprağı içinde gezindi. Şimdi, üçüncü bir yere geldi fakat
uluslararası hukuk bakımından bu yer hâlâ Suriye toprağı mıdır ya da Suriye
toprağı içinde özel hukukla belirlenmiş bir yer midir, burası da tartışmalı. O
nedenle, burada, sanki Türkiye’nin egemenlik alanı, sınırları ihlal edilmiş
gibi bir tartışma yapmamız o kadar gerçekçi bir tartışma olmayabilir. Fakat,
asıl tartışılması gereken sonunda varılan yer değil, asıl tartışılması gereken
şey başladığı yer, sebep hakkında konuşmamız gerekir.
Türkiye Cumhuriyeti’nin bu süreçte sıkıntı verici hatta belki de onu
yöneten Hükûmet bakımından utandırıcı bir duruma düştüğü aşikârdır ama kendi
ayağına ateş eden bir Hükûmetin bundan şikâyete de çok fazla hakkı yoktur.
Çünkü, Türkiye’nin Suriye dış siyaseti dolayısıyla başına gelenlerin hepsi
gelmiştir ve gelmeye de devam edecektir. Amerika Birleşik Devletleri’nin yol
göstericiliğine inanıp ona ayak uydurup Suriye’de bir rejim değişikliği için,
rejim ihracı için kolları sıvadığınız zaman, aslında oradaki toprağınızın da
rejim tehdidi altına girdiğinde tehdit altına girmiş olacağını düşünmeliydiniz.
Bu, kumar değil, zarınız düşeş geldi veya gelmedi meselesi değil. Siz ancak
Suriye Hükûmetinin, Suriye yasalarının sınırları içerisinde bir Türkiye
toprağına orada sahipsiniz. Suriye’nin egemenliğini sarstığınız zaman, kendi toprağınızın da o rejime karşı
ayaklanmış olanların insafına kalmış olacağını bilecektiniz. “Özgür Suriye
Ordusu” dediğiniz çapulcu sürülerini, sözüm ona, Şam rejiminden daha yüksek bir
demokrasi inşası, daha yüksek bir insanlık inşası gerekçesiyle desteklediniz,
şimdi onların yurttaşlarınıza, yurttaşlarımıza, dostlarımıza, akrabalarımıza,
sizin gibi düşünenlere, düşünmeyenlere neler yaptığını görüyorsunuz. Kendi
elinizle bir canavar yarattınız. Kendi elinizle kurduğunuz Özgür Suriye Ordusu
dibi delik bir kova gibi boşaldı ve içinden bir El Nusra, El Kaide bir de “Irak
Şam İslam Devleti” adını veren kendisine 2 isyancı ve bu dünyada bir cennet
kurmanın mümkün olmadığı fikriyle hareket ederek herkesi ve kendilerini öbür
dünyaya yollamak ve bu dünyayı kavurmak fikriyle dolmuş, aslında insanlık
bakımından olumlu hiçbir şey ifade etmeyen ama büyük devletlerin Suriye
rejimine karşı belki de bir zaman işlerine yarayacaklarını düşündükleri için
destekledikleri bu çetelerin insafına kaldınız, bunu baştan düşünecektiniz.
Şimdi, dolayısıyla, mesele Türkiye
Cumhuriyeti’nin oradaki toprağını ne yaptığı değil, oradaki toprağının başına
gelenleri bizzat kendi akılsızca, dar görüşlü, herhangi bir tarih, coğrafya
bilgisine dayanmayan, uluslararası siyaset bilgisine dayanmayan, uluslararası
güç dengesini okumaktan âciz bir okumayla, “Eski Osmanlı hinterlandına
yayılacağım, her tarafta benim inancıma sahip olanların halifesi olacağım
sonunda.” rüyasıyla başınıza açtığınız belanın sonuçlarıyla karşı karşıyasınız.
Asıl yargılanması, asıl kınanması gereken şey budur ve ne yazık ki
Parlamentomuzdaki bütün politik partiler, sözüm ona güvenlik gerekçesiyle
istenen bu tezkerelere de bir şekilde destek oldular, hiç değilse en başından. 
Şimdi, o nedenle, ben, eğri oturup doğru
konuşacaksak, asıl meselenin IŞİD’in tehdidi altına girmiş olan bu mekânın son
anda başka bir yere taşınmasından ziyade, bizzat kendisini böyle bir haydut
çetesinin hedefine sokacak kadar basiretsiz bir dış siyaseti nereden akıl
ettiğini, bunu nasıl icra ettiğini Hükûmete sormamız gerektiğini düşünüyorum. 
Hatırlayacaksınız, bir delice plandan
söz ediliyordu 2014 yerel seçimleri öncesinde. Bu felaketin yaklaşmakta
olduğunu gören Türkiye’nin güvenlik ve savunma birimlerinin temsilcilerinin bir
konuşmasının bant kaydı düştü sosyal medyaya ve yaygın medyaya. Bu bant
kaydının içeriğinin otantik olduğunu Hükûmet inkâr etmedi. “Bu casusluk. Nasıl
bizi dinlersiniz, nasıl konuşmamızı yayınlarsınız?” dediler. Yani konuşmuşlar,
bunu kabul ettiler. Tıpkı yolsuzluk operasyonlarında olduğu gibi hiçbir zaman
“Bu kayıtların içeriği yalandır.” demediler, “Bizi dinlemişler.” diye şikâyet
ettiler. Aslında burada bir itiraf vardı. Neydi bu itiraf? İtiraf şuydu:
“Bunların elinden burayı kurtarmak için savaş çıkaralım, gidelim oradan bomba
attıralım Türkiye’ye, orduyla girelim. Tankları sokarsak uluslararası açıdan
suç olur mu, olmaz mı?” Bunun beyin fırtınasını yapmak zorunda kalmış olmanın
kendisini tartışmadı Hükûmet nasıl ben bu duruma düştüm diye; bu belanın içerisinde
debelendikçe debelendi. Sonunda her şey olacağına vardı. Bu dış siyaset artık,
bütün her tarafıyla beraber çöktü gitti fakat bu dış siyaset çökerken Suriye
toprağı üzerinde başka bir şey de oldu: Hem Şam rejiminin baskılarından hem de
bu çetelerin baskılarından özgürleşmek için canını dişine takan insanlar, orada
bir öz yönetim oluşturma sürecine girdiler. Bunu hepimiz, bizler çok önceden
biliyorduk ama dünya ve Türkiye, bunu ancak Kobani direnişi sırasında gördü.
İnsanlık adına insanlığı Kobani’de savunanlar, orada her şeye rağmen bir yeni
hayat oluşturdular; anayasalarını herhangi bir dine, etnisiteye, milliyete,
inanca göre kurmadılar, insan olmaya göre kurdular; o bölgenin, o toprağın insanı
olmaya dayalı bir yurttaşlık hukukunu orada yokluk içinde, yoksunluk içinde ama
en yüksek medeniyet ilkelerine dayanak inşa ettiler. Adım adım, bizim “Rojava
kantonları” dediğimiz yeni düzen Suriye toprağı üzerinde kurulmaya başlandı.
Yani, Suriye’nin sadece Kürtleri değil, Kürtlerin yoğun ve çok olarak yaşadıkları
bölgelerdeki bütün halklar, Ermeniler, Araplar, Ezidiler, Süryaniler, her kim
var ise o topraklarda ortak yönetimlerini kurdular ve böylelikle, aslında,
Suriye’de insanlık toprağın dibine gömülürken insanlık yeniden hayat buldu,
medeniyet yeniden hayat buldu bunca yoksulluk ve bunca yoksunluk içerisinde. 
Bu yüzdendir dünyanın yüzünü Kobani’ye dönmesi. Orada kendilerini bu
IŞİD çetelerine karşı, Türkiye'nin de beslediği bu akıl almaz, insafsız,
zalimane dış siyasetin sonuçlarına karşı Kürt kadınlarının dünyanın göz bebeği
hâline gelmesinin sebebi budur. 
Burada, Suriye’de medeniyetin getirdiği her şey çökerken Kürtlerin
elinde ve o bölgelerin halklarının elinde medeniyet yeniden doğdu ve bir ulus
devlet olarak değil, bir çoğulcu, özgürlükçü, çok uluslu, çok kimlikli, yurttaş
yönetimi olarak doğdu.
Şimdi, Türkiye Cumhuriyeti’nin bugün iş birliği yapmakla suçlandığı
rejim budur. Bence, Türkiye Hükûmeti yapabileceği tek akıllıca şeyi yapmıştır;
iki nedenle tek akıllıca şey: Bunca yenilgiden, bunca felaketten sonra onurlu
bir duruş yeri seçebilmek için Kürtler, Türkiye’de her gün kendilerine
zulmedilen, Suriye’de terörist ilan edilen Kürtler yaşadıkları bölgelerde kendi
tarihsel miraslarına bir konacak yer bulmuşlardır. Türkiye toprağı, şimdi
Rojava toprağının içinde açılan yerdir. Uluslararası hukuk bakımından bunun
nasıl düşünüleceği, mütalaa edileceği apayrı bir meseledir amma velakin, şimdi,
eğer o sandukayı alıp Türkiye’ye kaçırmak zorunda kalmamışsa Türkiye’yi
yönetenler, bu utançla malul olmaktan son anda kurtulabilmişlerse, orada
kendilerinden “terörist” diye -bence hiç de yeri olmaksızın- bahsedilen Rojava
yönetimi yani onun yönetici organları Rojava kantonları idaresi ve yönetici
partisi PYD sayesindedir. 
Genelkurmay bugün, kalkmış avaz avaz bağırıyor: “Biz onlarla bir şey
yapmadık, ‘Eşme ruhu’ diye bir şey yoktur ve bölücübaşıyla konuşmadık.” Bütün
herkesle konuştunuz. Öcalan’la konuştunuz, Karayılan’la konuştunuz, herkesle
konuştunuz. İyi ki de konuştunuz; bir melanetten, bir rezaletten, bir utançtan
kendinizi kurtarabileceğiniz bir yol açtınız. 
O nedenle, Türkiye Cumhuriyeti şimdi bu mesele üzerinde iki kere
düşünmelidir ve bu Hükûmeti eleştirenler bütün bu bakımlardan haklıdırlar.
Böyle tutarsız bir dış siyasetin, böyle tutarsız bir savunma siyasetinin
sonunda varılacak yer burasıdır ama bunun aşılacağı yer yeni bir ortaklık
dünyasıdır, düşüncesidir; hem Türkiye’de hem Suriye’de hem Irak’ta hem İran’da.
Herkes şunu görmelidir: Karşı karşıya olduğunuz mesele sevgili
milletvekilleri, bir terörizm meselesi değildir, karşı karşıya olduğumuz mesele
bir halk isyanı meselesidir. Halk isyanıyla görüşüleceği Türkiye
Cumhuriyeti’nin kabul ettiği bir devlet pratiğidir. 1993’ten beri Türkiye
isyancılarla görüşmektedir, halka onların terörist olduğunu söylemektedir ama
genel siyaset ve savunma politikaları açısından bu halk isyanının talepleriyle
müzakere edileceğini kabul etmeyen bir tek devlet adamı, politikacı Türkiye’de
yoktur. Halka söylediğiniz retoriği şimdi burada “siyasi argüman” diye bize
anlatmayın. 
O yüzden, bu halk isyanıyla nasıl barışacağınız konusu, bütün sorunların
çözüleceği yerdir. O yüzden, Genelkurmay hâlâ, otuz yıldır savaştığı gücün ne
olduğu hakkında hiçbir fikri yokmuş gibi konuşuyor, inanılır gibi değil. Otuz
yıldır diz çöktüremediğiniz, bileğini bükemediğiniz insanların sahici bir
sebebe dayanmak dışında bir gerçeklikleri olamayacağını hâlâ görmemişseniz,
hâlâ “Biz bu teröristlerle görüşmeyiz, bakışmayız.” diyorsanız siz bir kere hem
yersiz bir biçimde siyasete müdahale ediyorsunuz hem de yirmi yıl öncenin
diliyle, artık arkada bıraktığımız dille bize akıl öğretmeye çalışıyorsunuz.
Ben askerlere dönerek söylüyorum: Savaş, size bırakılamayacak kadar
ciddi bir iştir. Savaş, sadece milletin temsilcileri tarafından ele alınacak
bir meseledir.
MİLLÎ SAVUNMA BAKANI İSMET YILMAZ (Sivas) – Askere söylenilmez,
siyasetçiye söylenilir, siyasetçiye. 
ERTUĞRUL KÜRKCÜ (Devamla) – Siz asker değilsiniz, ne oradan bana cevap
veriyorsunuz?
MİLLÎ SAVUNMA BAKANI İSMET YILMAZ (Sivas) – Ama siyasetçiye söylersin,
onların söz hakkı yok ama.
ERTUĞRUL KÜRKCÜ (Devamla) – Olabilir, söz hakkı olmayanlar konuşuyor.
BAŞKAN – Sayın Kürkcü, lütfen Sayın Bakanı muhatap alır mısınız. Lütfen,
Sayın Kürkcü…
ERTUĞRUL KÜRKCÜ (Devamla) – Genel Kurulun bir parçasılar, oradalar;
herkese konuşuruz.
OKTAY VURAL (İzmir) – Burada muhatabımız siyasi iktidardır. 
BAŞKAN – Evet, “Sayın Bakanı muhatap alın.” diyorum ben de. 
OKTAY VURAL (İzmir) – Dolayısıyla, bunu vesile görüp şerefli Türk
ordusuna böyle bir müdahale hadleri değil. Nedir yani?
İDRİS BALUKEN (Bingöl) – Müdahale diye bir şey yok canım.
ERTUĞRUL KÜRKCÜ (Devamla) – Genelkurmay Başkanına saydırdınız, problem
olmadı; biz saydırınca mı problem? Herkesi…
OKTAY VURAL (İzmir) – Siyasi iktidara eleştirinizi yapıyorsanız yapın!
ERTUĞRUL KÜRKCÜ (Devamla) – Eleştirilemeyecek hiçbir güç yoktur bu
dünyada!
OKTAY VURAL (İzmir) – Ortaklık kuruyorsunuz, görüşüyorsunuz, her şeyi
yapıyorsunuz siz!
ERTUĞRUL KÜRKCÜ (Devamla) – Herkes eleştiriyi hak eder, herkes
eleştiriden yararlanır; istifade ediniz. Sizin hoşunuza gitmeyen, sizin
bilmediğiniz şeyler söylendiğinde bağırmayın; bir düşünün “Acaba niye
söylüyorlar?” diye. Vatanseverlik sadece sizin tekelinizde değil, vatanseverlik
sadece askerlerin de tekelinde değil. Burada yaşayan, Türkiye’de yaşayan herkes
vatan hakkında, gelecek hakkında, siyaset hakkında, bu ülkenin nasıl
savunulacağı ya da savunulmayacağı hakkında konuşma hakkına sahip. Sizin
siyasetleriniz yıllarca denendi.
ERKAN AKÇAY (Manisa) – Hiç denenmedi, hiç.
ERTUĞRUL KÜRKCÜ (Devamla) – Türkiye iki kere iç savaşın eşiğinden döndü
ve “Bu siyasetlerden herhangi bir yarar sağlanmadığına göre bir başka siyaset
mümkün mü?” diye tartışmanın yeri burası yapılabilir ama bundan on yıl öncenin,
yirmi yıl öncenin huyları yeniden hortlarsa; Genelkurmay Başkanlığı
siyasetçilere ayar vermeye, oradan buradan talimat yağdırmaya başlarsa olmaz.
Silahlı Kuvvetler Meclisin direktifi altında çalışır, başka türlü çalışmaz,
Meclise akıl öğretmez, öğretemez; öyle bir ilişki kurulmayacak. O nedenle, iki
yanlıştan bir doğru çıkmaz. Hükûmetin dış siyasetinin yanlışlığının karşısında
böyle bir müdahalenin doğruluğunu savunarak bu işin içerisinden çıkamayız. 
Benim ve bizim size söylemek istediğimiz şey şudur sevgili arkadaşlar:
Bu halk isyanının çaresi, isyanı sebepleriyle tartışmak ve çözmektir. Fakat,
Türkiye Cumhuriyeti sınırlarıyla sınırladığınız bütün bu tartışmanın ötesinde
kalanlara herhangi bir uluslararası güç, herhangi bir uluslararası kurum,
herhangi bir uluslararası değer açısından “terörist” ifadesi kullanılmadığı
hâlde; Birleşmiş Milletler Güvenlik Kurulunun kararında Demokratik Birlik
Partisinin -PYD’nin- terörist olduğuna dair hiçbir hüküm olmadığı hâlde, hiçbir
zaman bu insanlar insanlık suçu işlemekle dünyada hiçbir kurum tarafından
suçlanmadıkları hâlde “Bunlar teröristtir, dolayısıyla bunlarla görüşülemez,
bunlarla görüşmek suçtur.” dememelisiniz. Tam tersine, onlarla görüşerek yeni
bir geleceği kurmamızın mümkün olduğuna dair bu kadar çok işaret varken, bu
işaretler Fransa’dan, Almanya’dan, Amerika’dan, Yunanistan’dan, Rusya’dan,
İran’dan, Irak’tan alınıyorken bu işaretlerin Türkiye’den alınamıyor olmasına
sadece şaşmak gerekir. Bu kadar kendi içine kapanık, bu kadar kendiyle övünmeye
meraklı bir yönetim ve muhalefet anlayışı içerisinde bu meseleyi çözmenin ne
kadar güç olduğunu görebilirsiniz. 
Ama bütün rolleri de biz üstlenmeye hazırız. Tartışmanın öbür
tarafındaki muhataplarımızın yani biraz önce bana oradan seslenen milliyetçi
vekillerimizin de ayakkabılarına girerek kendimize ve hayata bakmaya
çalışıyoruz, “Nedir mesele?” diye anlamaya çalışıyoruz. 
O nedenle, diskurlarla, retorikle çözülemeyecek kadar ciddi bir
meseleyle karşı karşıyayız. Adalet ve Kalkınma Partisinin yapabileceği sonuncu
şeyi yapmış olması değil, baştan beri kurduğu hatalı dış politikanın bugün
karşı karşıya kaldığımız sonuçları dolayısıyla eleştirilmesi yerli yerindedir,
haktır. Başka bir ülkeye rejim ihraç edemezsiniz, başka bir ülkenin insanlarına
siz iyilik yapmaya siyaseten çalışamazsınız, kendi ülkenizin işlerini çözmekle yükümlüsünüz
ve onları çözebildiğiniz takdirde öbür taraflarda her zaman iyi karşılanacağınızı
bilmeniz lazım. Ne oldu? On iki yılın sonunda dostsuz, müttefiksiz, muhteşem
bir yalnızlık içerisinde… Neydi, nasıl yalnızlıktı?
DEMİR ÇELİK (Muş) – “Değerli yalnızlık.”
ERTUĞRUL KÜRKCÜ (Devamla) – …değerli bir yalnızlık içerisinde olmanın
bir dış politika doktrini olması mümkün mü? 
O nedenle, evet, bu gensoruyu kabul edelim, bunu tartışalım ama şunu da
bilelim ki tartışmanın her yerinde mutabık olmayabiliriz. 
Hepsinden önemlisi, Türkiye’nin aslında çözmek zorunda olduğu sorunlar
için bir çözüm imkânı oluşturmuş olan Rojava yönetimini, onun değerli
yöneticilerini ve IŞİD zulmüne karşı başkaldıran savaşçı kadınlarını
selamlamaktan başka bir şey yapamayız. Onların karşısında sevgi ve saygıyla
eğiliyoruz. (HDP sıralarından alkışlar)
BAŞKAN – Teşekkür ediyorum.
MEHMET NACİ BOSTANCI (Amasya) – Sayın Başkan…
BAŞKAN – Sayın Bostancı, buyurun.
V.- AÇIKLAMALAR (Devam)
2.- Amasya Milletvekili Mehmet Naci Bostancı’nın, Mersin
Milletvekili Ertuğrul Kürkcü’nün (11/50) esas numaralı Gensoru Önergesi
üzerinde HDP Grubu adına yaptığı konuşmasındaki bazı ifadelerine ilişkin
açıklaması
MEHMET NACİ BOSTANCI (Amasya) – Sayın Başkanım, teşekkür ediyorum.
Türkiye’de askerî vesayet sistemine son veren siyasi hareketin
temsilcisi AK PARTİ’dir. 2002’den sonra yaşanan toplumsal ve politik dönüşümün
özü budur. Dolayısıyla, burada, geçmişte askerî elitlerin Türkiye siyasetine
vaziyet etmelerine karşı, arkasında halk desteğiyle demokrasinin yollarını açan
bir siyasi heyet olduğunu bir kere aklımızın bir tarafına yazmakta fayda var.
İkincisi: Elbette, hiçbir kurum eleştiriden vareste değildir ama her
eleştirinin yeri, zamanı, jesti, diskuru vardır. Genel Kurulda Hükûmete yönelik
olarak açılmış bir gensoru üzerine konuşurken dönüp orada yer alan ve konuşma
hakları bulunmayan askerî temsilcilere karşı mevcut jest ve tavır içerisinde
yapılmış olan, eleştiri kastının ötesinde farklı anlamları da bu milletin
kolektif hafızasında canlandıran bu hareketi şiddetle reddediyorum. Öncelikle
bunu belirteyim. 
Bu, asla bir eleştiri olarak görülemez. Askeriye
eleştirilir, her yerde eleştirilir, söylenebilir ama şuradaki bağlam, şuradaki
tavır kesinlikle bir eleştiri bağlamına yerleşmez. Ben öyle görmem, buradaki
vekillerin büyük bir çoğunluğu da kanaatimce öyle görmez. Dolayısıyla, sayın
konuşmacının buradaki tavrını şiddetle eleştirdiğimi bildirmek istiyorum.
Sağ olun.
BAŞKAN – Teşekkür ediyorum.
İDRİS BALUKEN (Bingöl) – Sayın Başkan…
BAŞKAN – Buyurun Sayın Baluken.
İDRİS BALUKEN (Bingöl) – Sayın Bostancı konuşması
sırasında burada söz hakkı olmayan askerlere yönelik grubumuz adına konuşan
hatibin ciddi düzeyde bir yöntem eksikliği içerisine girdiğini ifade etti.
BAŞKAN – Eleştirdiğini söyledi.
İDRİS BALUKEN (Bingöl) – Sataşmadan söz isteyeceğim
efendim.
BAŞKAN – Eleştirdiğini söylemesi sataşma olarak kabul
edilebilir mi Sayın Baluken?
İDRİS BALUKEN (Bingöl) – Hayır, yöntem açısından siyasi
ahlaka uygun olmadığını söyledi. 
BAŞKAN – Yerinizden söz vereyim Sayın Baluken çünkü bana
göre sataşma yok.
HASİP KAPLAN (Şırnak) – Bal gibi sataşma var da…
BAŞKAN - Sayın
Bostancı gibi iki dakika söz veriyorum.
Buyurun.
3.- Bingöl Milletvekili İdris Baluken’in, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
İDRİS BALUKEN (Bingöl) – Teşekkür ediyorum Sayın Başkan.
Sayın Başkan, demin grubumuz adına konuşan sayın hatip
görüşlerini son derece net olarak kürsüden ifade etmiştir. Özellikle askerin
siyasete müdahale etmesi anlamına gelen açıklamalarla ilgili de hem partimizin
hem de partimizin bir üyesi, bir milletvekili olarak kendisinin duymuş olduğu
rahatsızlığı açık bir şekilde dile getirmiştir. Burada askerlere yönelik
söylemiş olduğu sözlerin tamamının muhatabı olan Sayın Millî Savunma Bakanı da
orada oturuyor ve Hükûmet adına da burada çıkıp konuşma hakkını kullanacak.
Dolayısıyla “Konuşma hakkı yoktur.” üzerinden sanki çok ciddi bir yöntem
hatasına düşülmüş gibi bir sunum yapılmasını biz kabul edilir bulmuyoruz, söylediğimiz
bütün eleştirilerin arkasındayız. Genelkurmay bu Meclise had bildirecek ya da
siyasi partilere yol gösterecek bir kurum değildir. Millî Savunma Bakanının bu
konuda eğer yapacağı açıklama varsa bu eleştiriler üzerinden, Genelkurmayın
ortaya koyduğu yöntemsizlikler üzerinden kürsüden cevap vermesi daha doğru olur
diyorum.
Teşekkür ediyorum.
BAŞKAN – Teşekkür ediyorum.
Sayın milletvekilleri, birleşime beş dakika ara
veriyorum.
 Kapanma
Saati: 16.40
ÜÇÜNCÜ OTURUM
Açılma Saati: 16.48
BAŞKAN: Başkan Vekili
Sadık YAKUT
KÂTİP
ÜYELER: Bayram ÖZÇELİK (Burdur), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye Büyük Millet Meclisinin 82’nci
Birleşiminin Üçüncü Oturumunu açıyorum. 
VIII.- GENSORU (Devam)
A) Ön Görüşmeler (Devam)
1.- MHP Grubu adına, Grup Başkan Vekili İzmir Milletvekili
Oktay Vural’ın, Süleyman Şah Türbesi ve Saygı Karakolu’nun bulunduğu Türkiye
Cumhuriyeti toprağını savunmadıkları, PKK/PYD ile IŞİD terör örgütlerini
muhatap aldıkları iddiasıyla Bakanlar Kurulu üyeleri hakkında birer gensoru
açılmasına ilişkin önergesi (11/50) (Devam)
BAŞKAN – (11/50) esas numaralı Gensoru Önergesi’nin gündeme alınıp
alınmayacağı hususundaki görüşmelere devam ediyoruz. 
Cumhuriyet Halk Partisi Grubu adına konuşmacı Ali Haydar Öner, Isparta
Milletvekili. 
Buyurun Sayın Öner. 
CHP GRUBU ADINA ALİ HAYDAR ÖNER (Isparta) – Sayın Başkan, değerli
milletvekilleri; Milliyetçi Hareket Partisi Grubu Adına Grup Başkanvekili İzmir
Milletvekili Oktay Vural’ın; Süleyman Şah Türbesi ve Saygı Karakolunun
Bulunduğu Türkiye Cumhuriyeti Toprağını Savunmadıkları, PKK/PYD ile IŞİD Terör
Örgütlerini Muhatap Aldıkları İddiasıyla Bakanlar Kurulu Üyeleri Hakkında Bir Gensoru
Açılmasına İlişkin Önergesi hakkında görüşüyoruz. 
Sorunu netleştirmek için bazı soruları sormak gerekiyor:
1) Süleyman Şah kimdir? Türbe nerededir? Türbenin bulunduğu Saygı
Karakolu niçin Türk toprağı sayılmaktadır? 
2) Ahmet Davutoğlu Başkanlığındaki 62’nci Hükûmet niçin Süleyman Şah
Saygı Karakolu’na yönelik operasyon yapma gereği duymuştur?
3) Operasyon uluslararası hukuka uygun bir operasyon mudur?
4) Operasyon öncesi, sırası, sonrası terör örgütleriyle iş birliği
yapılmış mıdır?
5) Operasyon sırasında askerî teçhizat, silah, malzeme, tanklar terk
edilmiş midir?
6) Türbe için seçilen yeni yer Suriyeli bir yurttaşa mı aittir,
gasbedilmiş midir? 
7) Bu operasyon bir kahramanlık öyküsü müdür? 
8) Bu operasyonun sonuçlarını 62’nci Hükûmet uluslararası alanda
savunabilecek midir? 
9) Ne yapılmalıydı? 
Sayın
milletvekilleri “galatımeşhur” diye bilinen yanlışlar var, doğru bilinen
yanlışlar. Bunlardan bir tanesi de Süleyman Şah Türbesi’yle ilgili. Süleyman
Şah’ın Osmanlı Devleti’nin kurucusu Osman Gazi’nin dedesi olduğu söylenir,
gerçek bu değildir. Çünkü Osman Gazi’nin babası Ertuğrul Gazi’nin babası Gazi
Gündüz Alp’tir. Süleyman Şah, Alparslan’ın öncü komutanlarından birinin adıdır
ve Kutalmışoğlu Süleyman, 1086 Haziranında Melikşah’ın kardeşi Tutuş’la
savaşırken hayatını kaybetmiştir; şehit olduğu ya da savaşı kaybetme
tehlikesini görünce kendi hayatına son verdiği söylenir. 
Suriye tarafından
1966 yılında başlatılan El Tabka Barajı’nın suları altında kalacağı
gerekçesiyle Caber Kalesi’nde bulunan Mezar-ı Türk’ün taşınması istenmiş, iki
ülke arasında yapılan anlaşmayla da sınıra 37 kilometre uzaklıktaki
Karakozak’taki yerine, Fırat Nehri’nin sol sahiline taşınmıştır. Zaruret
hâliyle taşınan bu hadiseden sonra, 62’nci Hükûmet bölgede IŞİD tehlikesinin
yükseldiği değerlendirmesiyle 22 Şubat 2015’te Şah Fırat Operasyonu’yla
saraydan kız kaçırma misali Saygı Karakolu’ndan sanduka kaçırmıştır. Bunun da
yandaş medyanın desteğiyle “Muhteşem harekât” başlığıyla duyurulması çok
ilginçtir. Gayrimillî iktidar “gayrimenkul” kavramından habersiz görünmektedir,
vatan toprağı taşınamaz. 
Hani, adına
“Kiziroğlu Ahmet Bey; peh peh peh” türküsü uydurulan Sayın Davutoğlu, 2014’te
esip gürlüyordu. 
RECEP ÖZEL (Isparta) – Nasıl, nasıl? Bir daha söyle.
ALİ HAYDAR ÖNER (Devamla) - IŞİD’in alan hâkimiyeti kurma çabası üzerine
Ahmet Davutoğlu şöyle diyordu: “O topraklar, Süleyman Şah Türbesi’nin bulunduğu
topraklar uluslararası hukuk mucibince 1921 Anlaşması’nca Türk topraklarıdır ve
sınır ötesindeki tek toprağımızdır. Oraya dönük olarak ister rejimden ister
radikal gruplardan gelebilecek her türlü saldırı aynıyla mukabele görür ve
oradaki o vatan toprağının savunulması konusunda Türkiye hiçbir tereddüt
göstermeden her türlü tedbiri alır.” Her türlü tedbiri almak, toprağı savunmak,
türbeyi kaçırmakla eş değer mi oldu? 
Bu operasyon sırasında 9 tank bırakıldı mı? “Türbeyi terk ederken
türbeyi tahrip ettik, başkaları zarar vermesin diye.” denildi. Tankları terk
ederken tankları da kullanılamaz hâle getirdik mi? Bu iddiayla ilgili yeterli
bir açıklama bugüne kadar yapılmamıştır. Yolda palet sıyıran tanklarla nasıl
harekâta girişilir? Tankları palet sıyırırsa Hükûmet de “spin” attı demektir.
“Komşularla sıfır sorun.” diyenler sandukayı sıfır noktasına taşımakla
Türkiye Cumhuriyeti’nin itibarına ağır bir darbe indirmişlerdir. 
Ne yapılmalıydı? Tehdit belirlendiğinde uluslararası angajman kuralları,
sınırda olduğu gibi, Süleyman Şah Türbesi çevresinde de uygulanabilirdi.
Genelkurmay Hava Savunma Harekât Merkezinde -Air Defence Organization
Center’da- çalışan bir kimse olarak Türk Silahlı Kuvvetlerinin gücünü ve
verilen görevi yapma kabiliyetini çok iyi biliyoruz. 37 kilometre uzaktaki
türbeye İncirlik’ten 3, Diyarbakır’dan 5 dakikada intikal edilebilir; keşif,
önleme ve bombardıman gibi bütün harekâtlar icra edilebilirdi. Vatan toprağını
koruma kararlılığı Genelkurmaydaki görüşmelerde ceket çıkarmaya benzemez.
Zaten, o görüntüde yer almayan müstebit başkan adayını da çok kızdırmışlardı.
Dünya, böylesine fiyaskoyla sonuçlandığı hâlde zafer edasıyla sunulan bir
operasyon görmedi, duymadı. Ay’a “Güneş” demekle Ay, ateş topuna dönüşmez arkadaşlar.
Şah Fırat Operasyonu’nun vatan toprağını savunur bir yanı yoktur, övünülecek
bir başarı hikâyesi de çıkarılamaz. Türbeden sanduka kaçırma, olsa olsa 5237
sayılı Türk Ceza Kanunu’nun 302’nci maddesinde belirtilen madde kapsamına giren
ve ağırlaştırılmış müebbet hapis cezasıyla yaptırıma bağlanan suç
niteliğindedir. 302’nci madde ne diyor? “Devletin topraklarının tamamını veya
bir kısmını yabancı bir devletin egemenliği altına koymaya…” diye başlayan
madde ağırlaştırılmış müebbet hapsi öngörmektedir. 
Ayrıca, bu operasyonda “Eşme ruhu” kavramı sıkça
kullanılıyor. “Eşme ruhu” diye bir olay yaşandı mı? Bir grup “Var.” diyor, bir
grup “Yok.” Diyor; gerçek nedir toplum bilmek istiyor. 
Sayın Cumhurbaşkanı zamanında dönemin Başbakanıyken “Mavi
Marmara’ya zırhlı gemiler refakat edecek.” demişti, olmadı. Dönemin Sayın
Başbakanı, şimdiki Cumhurbaşkanı defalarca “Gazze’ye gideceğim.” dedi; bir,
iki, üç defa erteledi, ertelemelerin sayısı unutuldu, hâlâ Gazze’ye giden yok.
Emevî Camii’nde namaz kılmaktan söz ediyordu, o görevini de eda edemedi.
“Kobani düştü düşecek.” diye sorumsuz bir beyanda bulundu. Türkiye
Cumhuriyeti’nin Cumhurbaşkanı nasıl “Kobani düştü düşecek.” diye bir beyanda
bulunur, akıl alacak şey değil. Camide içki içenleri, Kabataş Meydanı’nda bir
hanımefendiye ağır hakarette bulunanları teşhir edip yakalayacaktı; hâlâ
sözünde durmadı. Sayın Cumhurbaşkanının hangi sözüne güvenelim, hangi sözüne
inanalım? Bir Cumhurbaşkanı, her gün çeşitli bahanelerle bir yerlerde konuşup
ettiği yemini unutarak bir tarafa yönelik propaganda faaliyetlerinde bulunamaz;
ettiği yemine sadık kalmalı, ona göre de saygı görmeyi hak etmelidir. 
Sayın milletvekilleri, geçtiğimiz hafta Adana’da bir programa
gidiyorduk. Yargıtay Onursal Cumhuriyet Başsavcısı Sayın Sabih Kanadoğlu’yla
uçağa bindiğimizde dergiyi incelemeye başladık. O dergi elimde. Bu dergide 8
tane başlık var, 8 ayrı yazı: 
1) “Çanakkale Ruhu Her Yerde” 
2) “Çanakkale’de Kurtulan Sadece Vatan Değil”
3) “Anaların Ortak Gözyaşı”
4) “Gençliğim Eyvah” 
5) “Karavanada Ne Vardı?”
6) “Hece Taşları Konuşur Mu?”
7) “100. Yılında Çanakkale Zaferi”
8) “100. Yılında Etkinlik ve Barış Köprüsü Çanakkale”
8 makale var, 8
makalede Çanakkale savaşlarının çok önemli yanları anlatılıyor ama bir şey yok:
Türk millî Kurtuluş Savaşı’nın Anafartalar kahramanı, önderi Gazi Mustafa
Kemal’in adı yok! Böyle utanmazlık olur mu, böyle gayrimillî davranış olur mu,
böyle millî tarihine ihanet olur mu? (CHP sıralarından alkışlar) İktidara
geldiklerinden bu yana millî duruştan yoksun kalanların millî kahramanlardan bu
ölçüde rahatsızlık duyması gaflettir, dalalettir ve “hatta”dan sonrasını aziz
milletimizin takdirlerine bırakıyorum.
Millî Kurtuluş
Savaşı’nın şanlı önderi her türlü saygıyı, vefayı ve rahmetle anılmayı hak
ediyor arkadaşlar. Millî günlerde Anıtkabir defterlerini imzalayanlar başka
yerlerde kindarlıklarını sergilemekten vazgeçmelidirler.
Sayın Orman Bakanımız burada. Sayın Bakanım, “100’üncü Yılında Gelibolu”
broşürü de çok farklı bir anlayışta yayımlanmamış. Size duyduğum saygıdan bu
konudaki eleştirilerimi şimdilik mahfuz tutuyorum.
ORMAN VE SU İŞLERİ BAKANI VEYSEL EROĞLU (Afyonkarahisar) - Tavsiyen
varsa bildir, ona göre yapalım.
ALİ HAYDAR ÖNER (Devamla) - Aziz milletimizin, önderliğinde özgürlük ve
bağımsızlığımızı kazandığımız büyük Atatürk’ü ret ve inkâr edenlerin gerçek
yüzünü artık görmüş ve anlamış olduklarını düşünüyor, ders vereceklerine
inanıyorum.
Sayın milletvekilleri, bugünlerde, Hükûmet Sözcüsü Sayın Bülent Arınç
ile Sayın Cumhurbaşkanı ve Ankara’nın meşhur Belediye Başkanı arasındaki ciddi
tartışmalar basına ve kamuoyuna yansıyor. Bir dönem Sayın Cumhurbaşkanı
Abdullah Gül’ün 29 Ekim bayram kutlamalarına ilişkin görüş açıklaması üzerine
“İki başlılık olmaz.” diyen Sayın Cumhurbaşkanı, her konuda iki başlılığı sergiliyor.
Bu tartışmaların nedenleri biliniyor ama taraflardan birinin “Artık
konuşmayacağım.”, diğerinin de “8 Hazirandan sonra konuşacağım.” demesinin
nedeni bilinmiyor. Bilinmesinde kamu yararı varsa gerçekleri açıklamayı niye
erteliyorlar? O zamana kadar hangi gizli saklı suç, yanlışlık örtülü kalacak?
Ondan sonra da örtülü kalabilecek mi? Hiçbir suç, hiçbir yanlışlık örtülü
kalamaz, Seneca’nın dediği gibi “Haksızlıklar sonsuza kadar devam edemez.” (CHP
sıralarından alkışlar) 
Üstelik bu durum yandaş medyayı da açmaza sürükledi,
kimden yana tavır alacaklarını bilemez oldular. Aşağı tükürsem sakal, yukarı
tükürsem bıyık misali Başbakanlığa dönseler bir hâl, kaçak istibdat sarayına
dönseler bir başka hâl. Kimin kimden yana olduğu, kimin bugüne göre, kimin stratejik
hedefler peşinde olduğu belli değil. “Padişahım çok yaşa.” diyorlar ama
muhtemel padişahın kim olacağını bilemedikleri için ismini de anamıyorlar. 
Sayın
milletvekilleri, önceki gündü zannediyorum, Sayın Cumhurbaşkanı Harp
Akademilerindeki konuşmasında “Ergenekon ve Balyoz davalarında aldatıldım.”
demişti. On iki yıldan uzun bir süredir her türlü yeteneklerini kullanarak
milleti aldatanlar aldanmaktan söz edemezler. Bir kumpas var, bir de gerçek
var. Ergenekon ve Balyoz davaları kumpas olabilir ama 17 ve 25 Aralık
operasyonları gerçeğin ta kendisidir. Kumpas ile 17 ve 25 Aralık arasında
paralellik kurmak kamuoyunu aldatmanın yeni bir boyutudur. “Balyoz da kumpastı,
17 Aralık da kumpastı.” Balyozun delillerini, emarelerini, makul şüphe
unsurlarını kimse görmedi ama 17 ve 25 Aralık operasyonlarının delillerini,
belgelerini, görüntülerini, “tape”lerini bütün Türk milleti gördü, bütün
ulusumuz gördü, ona göre gerekli değerlendirmesini de yapıyor. Kumpasa
aldananlar milletimizi aldatmanın bedelini ödeyeceklerdir. Aldatanların,
aldanmaktan yakınmalarının haklı bir yanı yoktur. 
Sayın milletvekilleri, Peygamberimiz “Hayırlı işlerde acele
ediniz." diyor ama bugünlerde hayırlı olmayan işlerde çoğunluk grubunun
acelesi var. “İç güvenlik paketi” adı verilen pakette hayırlı unsurlar,
maddeler yok. “Millet bekliyor.” diyorlar. Milletin öyle bir beklentisi yok,
Hükûmet programında yok, AKP iktidarının seçim vaatleri arasında yok, benzeri
herhangi bir planda, projede, güvenoyu almış Hükûmet Programı’nda yok. Ancak, daha
önce suç olmayan fiiller, iç güvenlik paketiyle suç unsuru hâline getiriliyor.
Daha önce suç olan unsurlar, iç güvenlik paketiyle suç olmaktan çıkarılıyor.
Bu, milletimizi aldatmanın yeni bir boyutu. Bu paketle katiller yargılanmaktan
kurtarılacak, hüküm giymiş olanlar tahliye edilecekler.
Maddelerden bir tanesinde “sapanla yürüyüşe katılmak” diyor. Sapanı
kullanmış olmak, yaptırıma bağlanmıyor. Sapanla yürüyüşe katılmış olmak, iki
yıl altı aydan dört yıla kadar hapis gerektiriyor. Boyalı sularla ıslananlar
kendilerini nasıl kurtaracaklar? Polis Koleji öğrencileri hak kayıplarına
uğruyorlar. Güvenlik Bilimleri Fakültesinde okuyan öğrenciler, birkaç ay sonra
rütbeli polis olarak mezun olmayı bekleyenler hak kayıplarına uğruyorlar.
Bunların tazminat hakları doğacak ama AKP Grubunun hatalarının devlete
ödetilmesine kimsenin hakkı yoktur. Çünkü, müktesep haklar saygı duyulası,
gözetilesi haklardır. “Müktesep hak” kavramı tanınmıyor.
Ayrıca, Avrupa İnsan Hakları Mahkemesinin verdiği mahkûmiyet kararları
var. Yeni davalar Avrupa İnsan Hakları Mahkemesinde bekliyor. Onlar da bir
yandan demokratik hakların kullanımını kısıtlayan hükümlere karşı düzenlemeler,
hükümler öngörüyor; bir yandan da şiddet kullanan polislerin
sorgulatılmamasını, yargılanmamasını eleştiriyor. Yeni despotik yasalarla bunu
daha fazla ağırlaştırmayınız.
Sayın milletvekilleri, bugün verilen bu gensorunun kabulü millî bir
görevdir. Bu göreve katkıda bulunanlara ve hak edenlere saygılar sunuyorum.
(CHP sıralarından alkışlar) 
BAŞKAN – Teşekkür ediyorum.
Milliyetçi Hareket Partisi Grubu adına söz isteyen Oktay Vural, İzmir
Milletvekili.
Buyurun Sayın Vural. (MHP sıralarından alkışlar)
MHP GRUBU ADINA OKTAY VURAL (İzmir) – Teşekkür ederim.
Sayın Başkan, çok değerli milletvekilleri; bugün, Bakanlar Kurulu
hakkında Milliyetçi Hareket Partisi Grubu adına vermiş olduğumuz bir gensorunun
ön görüşmeleri için buradayız. 
Gensorumuz, gensoru önergemiz çok açık ve nettir: Türkiye
Cumhuriyeti’nin bu 62’nci Hükûmeti, Bakanlar Kurulu -pek de yok zaten ya-
Ankara ve Lozan Antlaşmaları uyarınca Süleyman Şah Türbesi ve Saygı
Karakolu’nun bulunduğu Türkiye Cumhuriyeti toprağını savunmayarak terk etmek
kararı vermişlerdir ve kendileri, Anayasa’nın kendilerine verdiği “yurt
savunması” görevini yerine getirmemiştir, alayı yerine getirmemiştir.
Yine, Türkiye Cumhuriyeti toprağını korumak üzere Türkiye Büyük Millet
Meclisinin 2 Ekim 2014 tarihinde aldığı 1071 sayılı Karar’ın hilafına hareket
etmiş ve Türkiye Cumhuriyeti devletinin terör örgütü olarak kabul ettiği PKK ve
PYD’yi muhatap almıştır. 
Türkiye'nin hak ve menfaatlerini koruyamayan, hak ve menfaatlerimize
yönelik tehditler karşısında savunma ve caydırıcılık yeteneklerini
etkisizleştirmiş bir Hükûmet vardır. Dolayısıyla, bugün bu gensoru bu iradeyi
veren Bakanlar Kurulunun tamamı hakkında verilmiştir; alayı bu konuda
sorumludur. Gerek Anayasa’nın gerek yasaların gerekse Türkiye Büyük Millet
Meclisinin Bakanlar Kuruluna verdiği görevi yerine getirmemiş bir heyet vardır.
AKP Hükûmetinin siyasi talimatlarıyla, Türk Silahlı Kuvvetlerine bağlı
unsurlarla, bir gece operasyonuyla, Suriye’de yer alan, Türk toprağı olduğu
teyit edilen, asker bulundurma ve bayrak çekme hakkının olduğu bu türbe ve
karakolun olduğu yer maalesef önce IŞİD’e, sonra da PKK ve PYD’ye teslim
edilmiştir. Bu Hükûmetin bu ricatı hukuki, siyasi ve stratejik bakımdan tam bir
hezimettir, teslimiyettir. Türk milletinin iradesiyle korunan tapulu arazisi,
ecdat yadigârı, bir gecekondu mantığıyla üç beş çapulcuya bırakılmıştır. 
20 Ekim 1921 tarihinde Türkiye ile Fransa arasında imzalanan Ankara
Anlaşması’nın 9’uncu maddesi ile Lozan Anlaşması’nın 3’üncü maddesi gereğince
vatan toprağımız olan bu yer, maalesef, bu Hükûmetin siyasi iradesiyle terk
edilmiştir ve bu yönüyle bakıldığında, Ankara Anlaşması’nın ve Lozan
Anlaşması’nın bu şekilde yok sayılması aslında Türkiye Cumhuriyeti devletinin
uluslararası hukuktan kaynaklanan hakkını ortadan kaldırmaktadır. Huzurunuzda,
aynı zamanda uluslararası anlaşmalar gereğince hak ve menfaatlerimizi
korumaktan aciz içerisinde bulunan bir Hükûmet bulunmaktadır ve bu Lozan
Anlaşması’nda benim sınırlarım vardır. Süleyman Şah Türbesi’nin bulunduğu yer
bir vatan toprağı, Misakımillî’nin sınırı olarak kabul edilmişken bundan ricat
edenler yarın öbür gün Lozan’la çizilmiş, anlaşmalarla çizilmiş sınırlarımızdan
da geri çekilmeyi bir zafer olarak gösterebilirler. 
Evet, Fransızlara, yaptığımız direniş sonucunda Ankara Anlaşması’nı
imzalattık, doğu ve güneydoğudan çekilmek zorunda kaldılar, Suriye sınırına
çekilmek zorunda kaldılar. Hatay daha sonra 1939’da Türk topraklarına
katılmıştı.
14 Mart 2014 tarihinde Sayın Ahmet Davutoğlu bu anlaşmayla ilgili olarak
aynen şunları söylemişti.
(Hatip, elektronik cihazla bir ses kaydı dinletti)
Evet, “Her bir tedbiri alır. Vatan toprağıdır, Trakya, Anadolu gibi
ayrılmaz bir parçasıdır.” diyenler bugün bu vatan toprağından maalesef kaçmayı
bir zafer olarak sunabilmektedir.
Aziz milletvekilleri, aziz milletimizin hakkını ve hukukunu korumak
isteyenler…
(Hatip, elektronik cihazla bir ses kaydı dinletti)
Evet, Cumhurbaşkanı, dönemin Başbakanı diyor ki: “Bizim
topraklarımızdır. Buna yapılacak her türlü girişim anında mukabele görecektir.”
Bütün bunları söylediniz. Vatandaşın huzurunda söylediniz bütün bunları. Evet,
2 Ekim 2014 tarihinde, 1071 sayıyla, bu Bakanlar Kurulu Türkiye Büyük Millet
Meclisine geldi. Burada müzakere ettik, sınır ötesi operasyon istediniz. Niye?
“Süleyman Şah vatan toprağını savunmamız gerekir.” dediniz, “Savunmamız
gerekir.” dediniz, milletvekillerinden bunun için yetki istediniz ve o yetkiyi
kullanamayan Bakanlar Kurulu, şerefli Türk Silahlı Kuvvetlerine bu vatan
toprağını terk etme konusunda siyasi talimat vermek suretiyle acziyetini ortaya
koymuştur.
Değerli
milletvekilleri, bakın, burada, Türkiye Büyük Millet Meclisinde o gün ne diyor
Millî Savunma Bakanı?
(Hatip, elektronik
cihazla bir ses kaydı dinletti)
Evet, tereddüt
göstermediler, kaçtılar. “Savunmak için buradayız, savunacağız, hiçbir
tereddüdümüz yok.” dedi. Aziz milletvekilleri, sizlere bunları söylediler.
Sayın Emrullah İşler,
siz AKP Grubu adına konuştunuz. Burada bu tezkereyle ilgili ne dediniz?
(Hatip, elektronik
cihazla bir ses kaydı dinletti)
SADİR DURMAZ
(Yozgat) – Montaj olmasın, montaj!
SEYFETTİN YILMAZ
(Adana) – Montajdır o, montaj!
OKTAY VURAL
(Devamla) – Evet, bunları söylediler millete.
MEHMET ŞANDIR
(Mersin) – Savundunuz mu, kaçtınız mı?
OKTAY VURAL
(Devamla) – Bunları söylediler ve bugün, o vatan toprağını orada savunmayanlar,
savunma cesareti gösteremeyenler, askerimize yönelik bir risk yok iken o vatan
toprağından kaçanlar, yarın öbür gün bu vatan toprağına yönelik, Anadolu’muzun
bir başka yöresinde bir vatan toprağına yönelik bir tehdit olduğunda ne
yaparlar sizce? (MHP sıralarından “Kaçarlar” sesleri) Nereye götüreceksiniz?
Nereye kaçacaksınız? 
TÜLAY BAKIR (Samsun)
– O vatan toprağı bize ait, hiç kimse alamaz!
MEHMET ERDOĞAN
(Muğla) – Bu doktorluk işi değil!
OKTAY VURAL (Devamla) – Tezkere çıkarken bununla ilgili irade ortaya
koydunuz. Hani o irade? Ben soruyorum. Anayasa diyor ki: “Yurt savunmasından
Bakanlar Kurulu sorumludur.” Türkiye Büyük Millet Meclisi “Bu toprağı koru.”
diyor. Bakanlar Kuruluna verdiği siyasi talimat bu ve bunları milletin
huzurunda açıkladınız. Şimdi, nerede, nerede? Milleti aldatıp kandırdınız.
Bakanlar Kurulunun, hükümlerini yürütmekten sorumlu olduğu Türk Ceza Kanunu’nun
302’nci maddesi: “Türk topraklarını yabancı bir devletin egemenliği altına
koymaya, devletin egemenliği altında bulunan topraklardan bir kısmını devlet
idaresinden ayırmaya yönelik bir fiil işleyen kimse, ağırlaştırılmış müebbet
hapis cezasıyla cezalandırılır.” Oradaki Mehmetçik’in o toprağı koruma
konusunda iradesinden zerre kadar şüphemiz yok; o, Mehmetçik! Ama Bakanlar
Kurulunun iradesi yok. 
Ve 22 Şubat 2015’te Karakozak köyündeki Süleyman Şah Türbesi, Türk
toprağı, maalesef terk edilmiştir. “Gereğini yapacağız, hiçbir tereddüt göstermeden...”
Huzurunuzda, gerçekten bu konuda hiçbir tereddüt göstermeyen siyasi iktidar ve
Bakanlar Kurulu var, hiç tereddüt göstermediler. 
Ve utanç verici olan nedir, biliyor musunuz? Gerçekten utanç verici
olan, burada, PKK terör örgütünün, PYD’nin paçavralarının gölgesinde bir
manzara verilmesine müsaade edilmiştir, biliyor musunuz. 
HASİP KAPLAN (Şırnak) – “Paçavra” diye, diye... Sizin Türkmenleri kim
koruyor orada? 
OKTAY VURAL (Devamla) – Ve bütün bunlarla ilgili, PKK bir terör
örgütüdür; PYD, PKK’nın uzantısıdır. Bu kadar açık ve net.
HASİP KAPLAN (Şırnak) - Sizin Türkmenleri kim koruyor Kerkük’te,
Tuzhurmatu’da? Kusura bakmayın... Nara atacaksınız, kolay; gidin, o zaman
onlarla savaşın.
OKTAY VURAL (Devamla) – PKK ile Mehmetçik’i aynı güzergâhta yürüterek,
şanlı askerimizi vatan, millet düşmanı PKK’yla aynı kareye getirerek millî
vicdan sızlatılmıştır. Bir de zafer naraları atmasınlar mı! Gerçekten, Lozan’ın
kazanımları sıfırlanmış ve uluslararası anlaşmaların verdiği haklar bir
gecekondu zihniyetiyle PKK ve PYD’nin hâkimiyeti altında bulunan bir bölgeye
getirilerek aynı zamanda büyük bir tuzağa düşürülmüştür Türkiye. Türk tarihinde
böyle bir pespayelik yaşanmamıştır. 1974’te en zor şartlar altında Kıbrıs’ta
dik durdu, her şeyi göze aldı, rahmetli Erbakan, rahmetli Ecevit, bütün bu
ambargoları dikkate alarak Kıbrıs semalarında Türk Bayrağı’nı dalgalandırdı.
Sizler olsaydınız ne yapardınız? “Ayşe tatile çıksın.” parolasıyla Kıbrıs çıkarması
yapılırken bugün bunlar olsaydı “Ayşe tatilden döndü.” demek suretiyle hemen
ricat yaparlardı ve ricat gibi bir rezalet gerçekten reva görülmüş ve maalesef,
Türk Bayrağı, omuzlanıp kaçılmıştır. Bu bayrak meşruiyeti olan her yerde
dalgalanmayı hak etmiş bir bayraktır, hak etmiş bir bayraktır! (MHP
sıralarından alkışlar)
“Değerli emanetler bırakılmadı.” Topraktan daha değerli emanet mi var?
Suriye topraklarındaki Süleyman Şah Karakolu’nun bulunduğu yerin değişmesiyle
ilgili Türk Silahlı Kuvvetlerinin, terör örgütünün muhatap alınmayacağı, “İş
birliği yapıldığı yolundaki yayın ve haberler gerçek dışıdır.” demesi son
derece önemlidir. Ama, Sayın Davutoğlu’nun, Başbakanın “Süleyman Şah
operasyonunu PYD’ye bildirdik…” Bize değil, Hükûmete bildirin bunları... PYD’ye
bildirmiş! “Koalisyona ve PYD’ye bu konuda bildirimde bulunduk.” diyerek
Hükûmet, PKK ve PYD’yi muhatap almıştır.
Gerçekten, bu sıvışmayı “Türkiye'nin caydırıcı gücünden herkes
haberdar.” oldu diyerek ballandıra ballandıra anlattılar. Ya, caydırıcı
olunsaydı şu anda askerimiz orada olurdu. Cumhurbaşkanı “Korkaklar zafer anıtı
dikemezler.” Gerçekten, evet, korkaklar zafer anıtı dikemez çünkü cesareti
yoktur, vatan toprağını terk ederler onlar. 
Sayın Davutoğlu “Gece yarısı bir operasyon…” Gecekondu mu ya benim
türbem benim toprağım? “Gece yarısı operasyonu…” Ve çıkmış bir de sıkılmadan
diyor ki: “Şükür namazı kıldık.” Allah’ım! Niye şükür namazı kıldın? “Vatan
toprağını terk ettik elhamdülillah!” Ya, bunun için şükredilir mi? Yani
milletimizin manevi ruhunu incittiler. Bırakın şükür namazını, bence, siz,
Bakanlar Kurulu olarak, cemaat olarak tövbe namazı kılsanız daha iyi olurdu,
tövbe, istiğfar getirmeniz lazım. “Hubbül vatan minel iman; vatan sevgisi
imandandır.” Dolayısıyla, bu konuda toprakları terk edip sıvışmak ne dinimizin
ne tarihimizin ne de ecdadımızın döneminde böylesine bir gurur olarak ortaya
konulmuş bir husus değildir. Haçlılara karşı Türk-İslam yurdunu korumak için çarpışmışken
şehit olduğu söylenen Süleyman Şah, bu millet o topraklara mührü vurdu ama siz
onun emanetine bile sahip çıkamadınız. 
Bu bir teslimiyetçi zihniyettir. Bu zihniyet, Musul’da konsoloslarımızı
IŞİD’e teslim ettiler, IŞİD’e rehin bıraktılar. Gördüler ama IŞİD’e rehin
bıraktılar. Süleyman Şah’ı PKK’ya terk eden teslimiyetçi bir zihniyetle karşı
karşıyayız. Bu zihniyet, PKK’nın Irak’ın kuzeyinde güvenli bir bölge içerisinde
yaşamasına izin vermiştir. Bu zihniyet, açıkçası güneydoğuda PKK ve KCK paralel
yapılanmasını meşrulaştıracak adım atmıştır. Zihniyet bellidir, teslimiyetçi
bir zihniyet: “Ver kurtul, sat kurtul.” zihniyeti. Dolayasıyla, bugüne kadar,
on üç yıldır Türkiye’yi yöneten iktidarın aslında bugün geldiği bu safha
yaptıklarının, yapacaklarının teminatıdır dediği bir nokta olduğu gayet açık ve
nettir. 
Sayın Davutoğlu diyor ki: “Bu nakil geçicidir, şartlar geliştiğinde
değişecek.” Peki, ne yapacaksınız? Güvenliği tehlikede diye Kıbrıs’ı savunmak
yerine Konya’ya, Yozgat’a mı getireceksiniz. 26 Şubattaki grup toplantısında
diyorsun ki: “Eşme artık vatan toprağıdır.” Birinde “geçici”, birinde “vatan
toprağı.” Ne yaptığınızı bilmiyorsunuz. Gerçekten “Ecdadın hayallerini
gerçekleştirdik.” hamasetini yapanlara İsrail’i kurmak için kendisine para
teklif edenlere Abdülhamit Han “Benim kimseye satacak toprağım yok.” demişti.
Bugün bu toprağı bırakıp gitmeyi başarı olarak sunan sizler, “Ailem ve atım
bana aitti, verdim ama toprak çorak da olsa milletimindir.” diyerek bunu savaş
nedeni sayan Oğuz Kağan’ın neslinin iradesi olmadığınızı da ortaya koymuş
bulunmaktasınız. 
Bu, aynı zamanda bir egemenlik meselesidir. Uluslararası hukukun bana
verdiği hakkı reddederek, bizim PKK ve PYD’yi bir terör örgütü olarak
gördüğümüz ve Suriye’nin kuzeyinde böyle bir egemenlik alanı meşruiyeti
tanımadığımız dediğimiz bir bölgeye Türkiye’yi, toprağı oraya getirmek ve
Hükûmetin onu muhatap alması Suriye Kürdistanı’nı inşa etme çabasından öteye
bir anlam taşımıyor. Aynı zamanda, açıkçası Karakozak’ta 20 tane Türkmen
köyü varken Eşme’de Türkmenler de yoktur. Bu, tamamen bir alan hâkimiyeti
oluşturmak, Telabiyet’te de aynı oyunu oynamak suretiyle Türkmenlerin oradan
çekilmesini sağlayarak PKK’nın o bölgede egemenlik oluşturmasını sağlamak
amacıyla oluşturulmuş bir planının parçasıdır. 
21 Martta Eşme ruhu açıklaması… Bu, devlete, millete, vatana, coğrafyaya
tuz ruhu döken bir ruhtur. İşte, ne hazindir ki bugün, teröristbaşının ifadesi
ile Hükûmetin savunduğu operasyon aynı eksende buluşabilmiştir. Attığınız
adımın kime yaradığını, kime hizmet ettiğini idrak edebiliyor musunuz? Meclisin
iradesine aykırı, Anayasa’ya aykırı, yasalara aykırı, Lozan’a aykırı ama
PKK’nın sunduğu Eşme ruhuna uygun. O zaman, amacınız ve hedefiniz açıkçası PKK
ve PYD’yi meşrulaştırmak. 
Bu bir senaryodur. Açıkçası, bugün geldiğimiz bu noktada, Musul’da 49
personeli serbest bırakma karşılığında dokuz yüz yirmi sekiz yıllık bu
topraktan vazgeçileceğine ilişkin bir anlaşma yapıldığı 21 Ağustos tarihli
gazetelerde var. Ve bugün geldiğimiz bu noktada, gerçekten, Eşme’ye taşınması
PKK’ya alan açmış, PYD’nin alanını
genişletmiştir. Bu bir senaryodur. Senaryonun bir parçası şudur: Türkiye, PKK/PYD’yi
terör örgütü olarak ilan etmesine rağmen, peşmergenin 29 Ekimde zafer
işaretleriyle PKK’ya yardımına izin vermişlerdir. Yetmemiştir, Amerika Birleşik
Devletleri’nin onlara silah yardımı yapmasının önünü açmıştır. Şimdi, vatan
toprağını PKK ve PYD’nin bulunduğu yere getirmek suretiyle, Türkiye Cumhuriyeti,
defakto bir şekilde Suriye’nin Kürdistan’ın inşasına bilfiil katıldığını da
itiraf etmiştir. 
Evet, bu
Hükûmet, değerli arkadaşlarım, vatan toprağını terk iradesiyle Türkiye'nin
stratejik menfaatlerini haleldar etmiş ve ülkemizin savunma ve caydırıcılık
yeteneğini etkisizleştirmiştir ve bu yönüyle, Türkiye'nin düşmanı olan terör
örgütlerine operasyon hakkında bilgi vermiş ve türbe, PKK/PYD’nin bulunduğu bir
bölgeye getirilerek terör örgütlerine meşruiyet alanı verilmesine zemin
hazırlamıştır. 
(Mikrofon
otomatik cihaz tarafından kapatıldı) 
OKTAY VURAL
(Devamla) – Ve bugün bu hak ve menfaatlerimizi koruyamayarak haleldar eden,
vatan topraklarını bir gece ansızın bayrak direğini sırtlayarak terk eden böyle
bir Bakanlar Kuruluna milletin temsilcisi olarak Türkiye Büyük Millet
Meclisinin güven duyması mümkün değildir. Dolayısıyla, ön görüşmelerini
yaptığımız bu gensoru önergesinin gündeme alınarak bu Hükûmet hakkında hükmü
milletin vermesini temin etmek üzere hepinizi bu önergeye destek olamaya davet
ediyor, saygılarımı sunuyorum. (MHP sıralarından alkışlar) 
BAŞKAN – Teşekkür
ediyorum. 
Adalet ve
Kalkınma Partisi Grubu adına söz isteyen Emrullah İşler, Ankara milletvekili.
(AK PARTİ sıralarından alkışlar) 
AK PARTİ GRUBU
ADINA EMRULLAH İŞLER (Ankara) – Sayın Başkan, değerli milletvekilleri; Milliyetçi Hareket
Partisi Grubu adına Grup Başkanvekili İzmir Milletvekili Oktay Vural’ın;
Süleyman Şah Türbesi ve Saygı Karakolu’nun bulunduğu Türkiye Cumhuriyeti
toprağını savunmadıkları, PKK/PYD ile IŞİD terör örgütlerini muhatap aldıkları
iddiasıyla Bakanlar Kurulu üyeleri hakkında bir gensoru açılmasına ilişkin
önergesi hakkında AK PARTİ Grubu adına söz almış bulunuyorum. Yüce heyetinizi
saygıyla selamlıyorum. 
Sayın Başkan, saygıdeğer milletvekilleri; son zamanlarda Süleyman Şah
Saygı Karakolu’nun yakın çevresinde yaşanan çatışmalar neticesinde mezkûr
karakolun doğusu ve kuzeyi PKK/PYD kontrolüne geçmiş, batısı ve güneyi ise DEAŞ
kontrolü altında kalmıştır, hâlen çatışmalar sürmektedir. Süleyman Şah Saygı
Karakolu’nda görev yapan 40 personel, 6 Haziran 2014 tarihinden 21 Şubat 2015
tarihine kadar geçen sekiz buçuk aylık sürede değiştirilmemiştir. Esasen, karakol
civarındaki arazi ve ikmal yollarını tehdit eden DEAŞ, arazi değişim
faaliyetlerinde Türkiye’yle pazarlık yapma çabası içine girmiş, bu nedenle söz
konusu değişim yapılamamıştır. Bölgenin başka grupların eline geçmesi hâlinde
de benzer durumla karşılaşılması ihtimali yüksekti. Personel değişimi ve ikmal
faaliyetleri için kullanılan güzergâhlardan biri DEAŞ diğeri PYD’nin
kontrolündedir, üçüncü güzergâhın bir kısmı DEAŞ diğer kısmı ise PYD’nin
kontrolünde bulunmaktadır. Değişik tarihlerde karakolumuza yönelik ciddi tehdit
istihbaratı alınmıştır. Bir saldırı ihtimaline karşı Türk Silahlı Kuvvetleri o
zaman her türlü tedbiri almış ve hazırlıklarını tamamlamıştı. 
Sayın milletvekilleri, Suriye’de dört yıla yakın zamandır süregelen
çatışma ortamı ve bölgedeki DEAŞ varlığı, Türkiye sınırına 37 kilometre
mesafede Karakozak mevkisinde bulunan Süleyman Şah Türbesi ve Saygı Karakolu’nu
uzun süredir ciddi bir risk altında tutmaktaydı. Süleyman Şah’ın Türbesi,
karakol ve burayı büyük bir fedakârlık ve kahramanlık örneğiyle beklemekte olan
40 askerî personelimizin güvenlikleri üzerindeki baskı ve tehditler, bölgedeki
son gelişmelerle ciddi boyutlara ulaşmıştı. Yapılan güvenlik mülahazaları
sonucunda, Süleyman Şah Türbesi ve Saygı Karakolu’nun, Süleyman Şah’ın kabriyle
birlikte Suriye’de sınırımıza mücavir Eşme köyünün kuzeyinde ve aynı
büyüklükteki araziye geçici olarak taşınmasına karar verilmiştir. Bu karar,
21-22 Şubat 2015 tarihlerinde gerçekleştirilen Şah Fırat harekâtıyla başarılı
bir şekilde icra edilmiştir. Harekâta 39’u tank olmak üzere 96 araç ve 532
personel katılmıştır. Karakolda görevli 40 personel ve 4 aracın da dönüşte
unsurlarımıza katılmasıyla birlikte toplamda harekâta 572 personel ve 100 araç
iştirak etmiştir. Ayrıca, Hava Kuvvetlerimiz tarafından 32 muharip, 30 destek
uçağı destek amaçlı havada ve yerde hazır bulundurulmuştur. 
Şah Fırat Harekâtı’nın yalnızca güvenlik kaygıları nedeniyle
gerçekleştirildiğinin ve defin işleminin geçici nitelikte olduğunun altını
çizmek gerekir. Suriye’de barış, istikrar ve güvenlik ortamı yeniden tesis
edildiğinde kabrin yeniden eski yerine taşınması mümkün olabilecektir. 
Suriye sınırları içindeki Süleyman Şah Türbesi ve Saygı Karakolu,
bilindiği üzere, uluslararası hukuk temelinde anlaşmalarla kayda geçirilmiş bir
Türk toprağıdır. Bu anlaşma belgeleri: 20/10/1921 tarihli Ankara Anlaşması,
Türkiye-Fransa Dostluk ve İyi Komşuluk Sözleşmesi Uyarınca Kurulmuş Olan
Komisyonun 03/05/1930 tarihinde Halep’te imza altına alınan raporu; 29/05/1937
tarihli, Türkiye ile Fransa Arasında Türkiye Sınırının Güvence Altına
Alınmasına İlişkin Anlaşma; 23/06/1939 tarihli, Türkiye ile Suriye Arasında
Arazi Mesailinin Kat’i Surette Hallini Mutazammın Anlaşma; 17/12/1973 tarihli,
Mektup Teatisi ile Akdolunan Anlaşma; 22 Ocak 2003 tarihinde Ankara’da
imzalanan Türkiye Cumhuriyeti Hükümeti ile Suriye Arap Cumhuriyeti Hükümeti
Arasında Süleyman Şah Türbesi Tahkimat Projesinin Uygulanmasına İlişkin Ana
Tutanak ve ekleri; 25 Ağustos 2006 tarihinde Ankara’da imzalanan, Türkiye
Cumhuriyeti Hükümeti ile Suriye Arap Cumhuriyeti Hükümeti Arasındaki Süleyman
Şah Türbesi Tahkimat Projesinin Gerçekleştirilmesine İlişkin Uygulama Protokolü
ile eki; 13 Mayıs 2004 tarihinde Halep’te imzalanan, Süleyman Şah Türbesi
Tahkimat Projesi’nin uygulanmasına ilişkin olarak Türkiye ve Suriye heyetleri
arasında yapılan toplantının tutanağı ve eki, Süleyman Şah Türbesi sınırlarına
ait belge; 29/12/2012 tarihli, Suriye İstanbul Başkonsolosluğu notasıdır. 
Sayın milletvekilleri, türbenin statüsü konusunda hiçbir tereddüt ve
tartışma yoktur. Söz konusu geçici nakil ve defin işlemi, Süleyman Şah Türbesi
ve müştemilatının anlaşmalarla tespit edilmiş statüsünde herhangi bir
değişiklik anlamına gelmemektedir. 
ALİ HAYDAR ÖNER (Isparta) – Allah Allah!
EMRULLAH İŞLER (Devamla) – Türkiye’nin toprak kaybı hiçbir şekilde söz
konusu değildir. Türbe eskiden bulunduğu yerinden taşınarak Suriye içinde aynı
yüz ölçüme sahip güvenli başka bir alana geçici olarak nakledilmiştir.
MEHMET AKİF HAMZAÇEBİ (İstanbul) – Niye geçici olarak yani?
EMRULLAH İŞLER (Devamla) – Esasen Şah Fırat Harekâtı’yla Süleyman Şah
Türbesi dördüncü yerine nakledilmiş olmaktadır. Bilindiği gibi, türbe ve
karakol daha önce 1939 yılında tamirinin imkânsız hâle gelmesi ve güvenlik
zaaflarının ortaya çıkması nedeniyle Caber Kalesi içerisinde ikinci yerine
nakledilmiştir. Suriye’nin Tabka Barajı’nın inşasına başlaması nedeniyle
karakol ve türbenin sular altında kalmasının önlenmesi amacıyla 22 Aralık 1973
tarihinde Karakozak mevkisine üçüncü nakil yapılmıştır. 
AYTUN ÇIRAY (İzmir) – Sonuçta birisi Türk Bayrağı’nı indirmeye çalıştı.
ERKAN AKÇAY (Manisa) – Anlaşmayla yapıldı o. Terör örgütü yaptırıyor onu
sana.
EMRULLAH İŞLER (Devamla) – Şah Fırat Harekâtı’nın başarısı ve yürütülme
şekli esasen Türkiye’nin amacını açık bir şekilde ortaya koymaktadır. Harekât
sırasında hiçbir kesimle çatışmaya girilmemiş, tek bir ateş açılmamıştır.
Harekât hakkında ilgili kesimlere uygun bir zamanlamayla yalnızca
bilgilendirmede bulunulmuştur. Bu çerçevede ülkemizin de aralarında bulunduğu
114 ülke ve 13 uluslararası kuruluş tarafından Suriye halkının meşru temsilcisi
olarak kabul edilen Suriye Ulusal Koalisyonuna harekât hakkında bilgi verilmiş,
Dışişleri Bakanlığımız tarafından Suriye’deki rejimin İstanbul’daki
Başkonsolosluğuna bir notayla işlem hakkında bildirimde bulunulmuş, kamuoyumuz
gerekli açıklamalarla aydınlatılmış, Birleşmiş Milletler nezdindeki daimi
temsilcimiz tarafından Birleşmiş Milletler Genel Sekreteri ve Birleşmiş
Milletler Güvenlik Konseyi Başkanına hitaben birer mektup gönderilerek nakil
işleminin Birleşmiş Milletler nezdinde kayda geçirilmesi temin edilmiş, NATO
nezdindeki daimi temsilciliğimiz tarafından NATO Konseyi operasyon hakkında
bilgilendirilmiş. Sayın Dışişleri Bakanımız bazı dost ülkelerin ve
müttefiklerimizin dışişleri bakanlarını telefonla arayarak operasyon hakkında
bilgilendirmede bulunmuştur. 
Saygıdeğer milletvekilleri, Şah Fırat Harekâtı öncesinde Suriye içinde
arazideki silahlı unsurlarla herhangi bir çatışmanın ortaya çıkmamasını teminen
gerekli tedbirlerin alınması zımnında bu unsurlara tebligatta bulunulmuştur.
Harekât sırasında tüm kesimler aklıselimle hareket etmiştir. Bu durum harekâtın
sebep ve amaçlarının anlaşıldığının başka bir açık göstergesidir. Harekât
tamamen Türkiye'nin kendi tasarrufuyla gerçekleştirilmiş olup hiçbir kesimle eş
güdüm veya iş birliği gerçekleştirilmemiştir. Türkiye Şah Fırat Harekâtı’yla
esasen topraklarına yönelik Suriye kaynaklı risk ve tehditlere karşı ön alarak,
gerek ülkesel güvenliğine gerek bölgesel istikrara önemli katkıda bulunmuştur. 
Sayın milletvekilleri, karakolumuzun sınırımıza bitişik bir bölgeye
başarılı bir askerî operasyonla taşınmasıyla Ankara Anlaşması’ndan doğan hakkın
muhafazası, karakolda bulunan personelin güvenliğinin daha etkin sağlanması,
Türkiye Cumhuriyeti’nin beklenmedik bir provokasyonla karşılaşmasının önlenmesi
sağlanmıştır.
Sayın milletvekilleri, böylesine başarılı bir operasyon Türk Silahlı
Kuvvetlerinin gücünü dost düşman herkese bir kez daha göstermiştir. 77 milyon
vatan evladının göğsünü kabartan böylesi bir operasyonu gerçekleştiren komuta
merkezindeki Genelkurmay Başkanı ve komutanlara, operasyonlara bizzat iştirak
eden komutan ve erlerimize yüce Meclisimizin bu kürsüsünden teşekkürü bir borç
biliyorum. 
Hâl böyleyken, böyle millî bir meselede muhalefet partilerinin aleyhte
değerlendirmede bulunması ve Milliyetçi Hareket Partisinin böyle bir gensoru
önergesi vermesini yüce milletimizin takdirine bırakıyorum.
Değerli milletvekilleri, benden önce yapılan konuşmalarda çok şeyler
söylendi ama ben bunlara cevap vermek istemiyorum doğrusu. 
GÖKHAN GÜNAYDIN (Ankara) – Verme tabii, verip ne yapacaksın!
ALİ HAYDAR ÖNER (Isparta) – Aynen öyledir. Kaçanlar cevap veremezler.
EMRULLAH İŞLER (Devamla) - Sadece şunu söylüyorum, diyorum ki, eskilerin
güzel bir sözü vardır: “Üslubu beyan, aynıyla insan.”
GÖKHAN GÜNAYDIN (Ankara) – Aynen öyle.
OKTAY VURAL (İzmir) – Aynen öyle.
EMRULLAH İŞLER (Devamla) – Aynen, üslubunuzla ne olduğunuzu ortaya
koydunuz. Ama bir kere burada şunun altını çizmekte fayda var.
SADİR DURMAZ (Yozgat) – Üslubumuzda ne var ya Allah aşkına söyler misin?
EMRULLAH İŞLER (Devamla) - Suriye topraklarındaki bayrak indirilmedi,
bunu siz de çok iyi biliyorsunuz.
SADİR DURMAZ (Yozgat) –Hayır, üslupta ne var bir söyler misin? 
EMRULLAH İŞLER (Devamla) - Suriye topraklarında başka bir yere bayrak
dikildi, ondan sonra nakil işlemi gerçekleştirildi.
ERKAN AKÇAY (Manisa) – Bayrak dalgalanıyor mu orada hâlâ? 
EMRULLAH İŞLER (Devamla) - Bakınız, daha önce yapmış olduğunuz
konuşmalarda söylediniz. Eğer herhangi bir müdahale olsaydı karakola, biz
anında gerekli her türlü tedbiri aldık ve gerekli cevabı verirdik. Ama çok
şükür böyle bir saldırı olmadı, olamaz; herkes bölgede Türkiye’nin gücünün ne
olduğunu görmekte. 
SADİR DURMAZ (Yozgat) – Kaçarsanız, vatan toprağını terk ederseniz
saldırı olmaz!
EMRULLAH İŞLER (Devamla) - Değerli arkadaşlar, bakınız, burada çıktınız
“Vatan toprağı terk edilmiş.” dediniz. Ben diyorum ki: El insaf! O karakol
Türkiye topraklarına mı geldi?
HASAN HÜSEYİN TÜRKOĞLU (Osmaniye) – Ya, senin sözlerin vatan toprağı
olduğunu söylüyor. 
EMRULLAH İŞLER (Devamla) - Vatan toprağı, evet.
HASAN HÜSEYİN TÜRKOĞLU (Osmaniye) – Sen kendi ağzınla söyledin. 
OKTAY VURAL (İzmir) – Peki, niye terk ettin ya, niye savunmadın? 
EMRULLAH İŞLER (Devamla) - Yakın zamanda göreceksiniz, o karakolun
Karakozak’a taşındığını hep birlikte…
HASAN HÜSEYİN TÜRKOĞLU (Osmaniye) – Ya, orada rant yok diye niye terk
ediyorsunuz? 
EMRULLAH İŞLER (Devamla) - …Türk milleti ve bütün dünya görecektir. (AK
PARTİ sıralarından alkışlar) 
OKTAY VURAL (İzmir) – Kupon arazi değil diye mi terk ettiniz? 
EMRULLAH İŞLER (Devamla) - Değerli arkadaşlar, bakınız, biz macera
peşinde koşmuyoruz. Madem öyle, bir alıntı yapmak istiyorum: Ana muhalefet
partisinin lideri 30 Mart seçimlerinden on bir gün önce bir televizyon
kanalında ne diyor; tabii televizyon kanalı paralel yapının televizyon kanalı,
onun da altını çizmekte fayda var.
OKTAY VURAL (İzmir) – Bak, Bakanlar Kuruluna bak, alayı paralel!
BAŞKAN – Sayın milletvekilleri, lütfen!
EMRULLAH İŞLER (Devamla) – “Şimdi, bakın, seçimlere giriyoruz. Bizim
gazetelerde küçük küçük haberler yer alıyor ‘Süleyman Şah Türbesi’ne saldırılar
olacak.’ vesaire diye. Suriye tarafında, bizim sınırımızdan 30 kilometre
içeride, Başbakan Erdoğan -parantez içinde- seçimlerden önce orduyu Suriye’ye
sokmak isteyebilir. Buradan Genelkurmay Başkanına seslenmek isterim: Türkiye’yi
maceraya sokmayın. Oraya herhangi bir saldırı yok ama bir provokasyon olabilir,
Erdoğan orduyu sokmak isteyebilir. Herkesin çok dikkatli olması lazım.
Türkiye’nin maceraya ihtiyacı yoktur. Orta Doğu bataklığına Türkiye’nin girmeye
hakkı da yetkisi de yoktur. Bu konuyla ilgili bazı duyumlar var.” şeklinde, ana
muhalefet partisinin Genel Başkanı böyle açıklamalarda bulunuyor.
AYTUN ÇIRAY (İzmir) – Tamam. 
MEHMET AKİF HAMZAÇEBİ (İstanbul) – Tamam, ne var burada? 
EMRULLAH İŞLER (Devamla) - Biz, macera peşinde değiliz.
Biz aklıselimle hareket ediyoruz…
MEHMET AKİF HAMZAÇEBİ (İstanbul) – Yani Sayın
Kılıçdaroğlu’nun dediğini mi yaptınız siz şimdi? 
EMRULLAH İŞLER (Devamla) - …ve yapılması gerekeni yaptık.
İnşallah, o karakol zamanı geldiği zaman bütün dünyanın gözünün önünde o
Karakozak’taki yerine nakledilecektir.
MEHMET AKİF HAMZAÇEBİ (İstanbul) – Yani Sayın
Kılıçdaroğlu’nun dediğini yaptınız, maceraya girmediniz öyle mi? 
EMRULLAH İŞLER
(Devamla) – Ben, bu gensorunun AK PARTİ Grubu olarak aleyhinde olduğumuzu
söylüyor, yüce heyetinizi saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ediyorum.
MEHMET AKİF HAMZAÇEBİ (İstanbul) – Sayın Başkan…
BAŞKAN – Buyurun Sayın Hamzaçebi.
MEHMET AKİF HAMZAÇEBİ (İstanbul) – Sayın Başkan, Sayın İşler
konuşmasında çok açık bir şekilde “Ana Muhalefet Partisi Genel Başkanı” demek
suretiyle onun bazı cümlelerini amacından kopararak başka bir bağlamda
kullanmıştır. Sataşma nedeniyle söz istiyorum efendim.
BAŞKAN – Sayın Hamzaçebi, buyurun.
Sataşma nedeniyle iki dakika söz veriyorum.
IX.- SATAŞMALARA İLİŞKİN KONUŞMALAR
1.- İstanbul Milletvekili Mehmet Akif Hamzaçebi’nin, Ankara
Milletvekili Emrullah İşler’in (11/50) esas numaralı Gensoru Önergesi üzerinde
AK PARTİ Grubu adına yaptığı konuşması sırasında CHP Grup Başkanına sataşması
nedeniyle konuşması 
MEHMET AKİF HAMZAÇEBİ (İstanbul) – Sayın Başkan, değerli
milletvekilleri… Sayın İşler, siz şunu mu demek istiyorsunuz: Yani, Sayın
Kılıçdaroğlu’nun o konuşmasında “Erdoğan Türkiye'yi bir maceraya götürmek
istiyor.” uyarısını mı… 
EMRULLAH İŞLER (Ankara) – Ben söylemiyorum, kendisi söylüyor. 
MEHMET AKİF HAMZAÇEBİ (Devamla) – …dikkate aldınız da siz şimdi Türk
Silahlı Kuvvetlerini Suriye’ye sokmadınız, onu mu demek istiyorsunuz? 
EMRULLAH İŞLER (Ankara) – Kendiniz söylüyorsunuz.
MEHMET AKİF HAMZAÇEBİ (Devamla) – Açık bir gerçek vardır: Türkiye
Cumhuriyeti, vatan toprağı olan -Tayyip Erdoğan’ın, Davutoğlu’nun ifadesiyle-
Trakya’dan, Anadolu’dan hiçbir farkı olmayan Süleyman Şah Türbesi’nin, Saygı
Karakolu’nun olduğu alanı terk edip kaçmıştır. Bunun başka hiçbir açıklaması
yoktur.
AHMET DURAN BULUT (Balıkesir) – Başarıyla kaçmıştır!
MEHMET AKİF HAMZAÇEBİ (Devamla) – Başarıyla kaçtınız, bununla
övünüyorsunuz.
EMRULLAH İŞLER (Ankara) – Sayın Kılıçdaroğlu “macera” diyor, onu nasıl
izah edeceksiniz?
MEHMET AKİF HAMZAÇEBİ (Devamla) – Bakın, işte, demek istiyorsunuz ki:
“Sayın Kılıçdaroğlu ‘Erdoğan Türkiye'yi maceraya sürüklemek istiyor.’ dedi, biz
ona kulak verdik, Türkiye'yi maceraya sürüklemedik.” 
EMRULLAH İŞLER (Ankara) – Sayın Kılıçdaroğlu dedi diye yapmıyoruz,
aklıselimle hareket ediyoruz. 
MEHMET AKİF HAMZAÇEBİ (Devamla) – Bakın, Sayın Kılıçdaroğlu başka bir şey
söylüyor. Siz Suriye’yle ilgili tezkere getirdiniz buraya. O tezkere 2 Ekim
2014 tarihinde kabul edildi. Baştan sona Esat’ı eleştiren, Esat nedeniyle
Suriye’ye Türk Silahlı Kuvvetlerinin girmesi gerektiğini gerekçelendiren bir
tezkere. “Esat’ı yıkmak üzere Suriye’ye gitmeliyiz.” diyorsunuz. Sayın
Kılıçdaroğlu da “Türkiye'yi maceraya götürüyorsunuz.” diyor. 
Bu tezkerede bir tane cümle kullanmışsınız, bir cümle: “Öte yandan,
uluslararası hukuk uyarınca Türk toprağı kabul edilen Süleyman Şah Saygı
Karakolu’na dönük güvenlik riski artmıştır.” Bunu niye yazıyorsunuz buraya?
Vatan toprağına, Anadolu’ya, Trakya’ya saldırı olursa Meclisten yetki mi
alacaksınız? Hayır. Milleti kandırmak için, milletin duygularına seslenmek için
Süleyman Şah’ı buraya yazdınız ama korktunuz, kullanamadınız. PKK ve PYD iş
birliğiyle, onların desteğiyle o türbeyi oradan taşıdınız, vatan toprağını
orada bıraktınız.
Hepinize saygılar sunuyorum. (CHP sıralarından alkışlar) 
BAŞKAN – Teşekkür ediyorum.
OKTAY VURAL (İzmir) – Sayın Başkan, yerimden kısaca sayın hatibin
konuşmasıyla ilgili…
BAŞKAN – Buyurun Sayın Vural.
V.- AÇIKLAMALAR (Devam)
4.- İzmir Milletvekili Oktay Vural’ın, Ankara Milletvekili
Emrullah İşler’in (11/50) esas numaralı Gensoru Önergesi üzerinde AK PARTİ
Grubu adına yaptığı konuşmasındaki bazı ifadelerine ilişkin açıklaması
OKTAY VURAL (İzmir) – Efendim, burada bizim Türk Silahlı Kuvvetlerinin
yaptığı operasyon filan… Türk Silahlı Kuvvetlerine talimat verirseniz Kıbrıs’a
da gider, Irak’ın kuzeyine de gider ama bizim sorguladığımız, Türk Silahlı
Kuvvetlerine ricat talimatı veren Bakanlar Kuruludur. Silahlı Kuvvetlerinin
arkasına saklanmayın. 
Ve bu yönüyle bakıldığında, “Üslubu beyan aynıyla insan.” demiştir.
Doğru; bizim üslubumuz milletin hukukunun, hakkının, inancının, imanının,
tarihinin, değerlerinin beyanıdır. Evet, bizim üslubu beyanımız imanımızın
beyanıdır. Gerisi size kalsın. 
Ve bu yönüyle “PKK ve PYD’ye haber verdik, operasyonun güvenliği için.”
diyenler Süleyman Şah’la ilgili “Türbeye tehdit vardı.” yalanını nasıl
söylüyor? Madem operasyon için IŞİD’e, PKK’ya haber veriyorsunuz da,
anlaşıyorsunuz da oradaki askerlere yönelik bir güvenlik riskini ortadan
kaldırmak için bunu niye yapmadınız? Tam manasıyla bir gaflet.
Teşekkür ederim.
BAŞKAN – Teşekkür ederim.
VIII.- GENSORU (Devam)
A) Ön Görüşmeler (Devam)
1.- MHP Grubu adına, Grup Başkan Vekili İzmir Milletvekili
Oktay Vural’ın, Süleyman Şah Türbesi ve Saygı Karakolu’nun bulunduğu Türkiye
Cumhuriyeti toprağını savunmadıkları, PKK/PYD ile IŞİD terör örgütlerini muhatap
aldıkları iddiasıyla Bakanlar Kurulu üyeleri hakkında birer gensoru açılmasına
ilişkin önergesi (11/50) (Devam)
BAŞKAN – Hükûmet adına söz isteyen Millî Savunma Bakanı İsmet Yılmaz…
Buyurun Sayın Bakan. (AK PARTİ sıralarından alkışlar) 
ÖZCAN YENİÇERİ (Ankara) – Özür dile, istifa et Sayın Bakan! 
BAŞKAN – Lütfen Sayın Yeniçeri.
Buyurun Sayın Bakan.
MİLLÎ SAVUNMA BAKANI İSMET YILMAZ (Sivas) – Sayın Başkan, sayın
milletvekilleri; Süleyman Şah Saygı Karakolu’na yönelik olarak 21 ve 22 Şubat
2015’te gerçekleştirdiğimiz Şah Fırat Operasyonu hakkında MHP Grubu tarafından
Bakanlar Kurulu hakkında verilen gensoru açılmasına dair önerge hakkında söz
almış bulunmaktayım, bu vesileyle yüce Meclisi saygıyla selamlıyorum.
Sayın Başkan, sayın
milletvekilleri; bu coğrafyanın bin yıldan beri bu aziz millete vatan olduğunun
göstergelerinden birisi
Süleyman Şah Türbesi’dir. Bilindiği üzere Osmangazi’nin dedesi Süleyman Şah’ın,
13’üncü yüzyıldan bu yana Caber Kalesi eteklerinde bulunan…
ALİ HAYDAR ÖNER (Isparta) – Değil, değil,
Osmangazi’nin dedesi değil Sayın Bakan. Çok yanlış.
MİLLÎ SAVUNMA BAKANI İSMET YILMAZ
(Devamla) – …ve Türk mezarı olarak bilinen kabri, Türkiye ile Fransa arasında
imzalanan 1921 Ankara Anlaşması uyarınca Türk toprağı olarak kabul edilmiş;
Lozan Barış Antlaşması’nda da Ankara Antlaşması’nın hükmünün aynen geçerli
olduğu teyit edilmiştir. Süleyman Şah Türbesi ata emaneti olarak dönem dönem
yenilenmiş, bakım ve onarımı yapılmıştır. Türk milleti, ata emaneti olarak
gördüğü Süleyman Şah Türbesi’ne hizmet etmeyi ecdada saygının bir gereği olarak
görmüş ve yerine getirmiştir. 
Suriye Hükûmeti tarafından Fırat Nehri
üzerine yapılan Tabka Barajı’nın dolarak Caber Kalesi’ni su altına alacağının
görülmesi üzerine, 1975 yılında Süleyman Şah Türbesi, Caber Kalesi’nden Halep’e
bağlı Karakozak köyündeki Fırat’ın doğu yakasına taşınmıştır. Bu aziz millet,
bu yurdu kendisine vatan yapanları her zaman hayırla yâd etmiştir. Bugün bu
topraklarda eğer özgürce, başımız dik yaşıyorsak bunu ecdadımıza borçlu
olduğumuzun bilincindeyiz. Onların hatırasına sahip çıkmayı bir borç, bir görev
olarak görmekteyiz. 
Sayın Başkan, sayın milletvekilleri; bu
bir millî davadır. Millî davalara iktidar-muhalefet demeden herkesin sahip
çıkması, destek olması gerekir. Meclisteki arkadaşımızın ifadesiyle “Bize göre
dış politika ve millî güvenlik bir Hükûmet politikası olmaktan daha çok bir
devlet politikasıdır… 
ERKAN AKÇAY (Manisa) – Operasyondan bize
haber vermediniz ki, PKK’ya, başkalarına haber verdiniz.
MİLLÎ SAVUNMA BAKANI İSMET YILMAZ (Devamla)
– …ve devlete ve millete sahip çıkmak bize göre bir millî meseledir.” Sayın
Şandır’ın sözü. 
Sayın Başkan,
sayın milletvekilleri; Türkiye Büyük Millet Meclisinin 2 Ekim 2014 tarih ve
1071 sayılı Kararı’yla kabul edilen Hükûmet tezkeresinde, Türkiye’nin güney
kara sınırları boyunca ulusal güvenliğimize dönük risk ve tehditlerin önemli
oranda arttığı, uluslararası hukuk uyarınca Türk toprağı kabul edilen Süleyman
Şah Saygı Karakolu’na dönük güvenlik riskinin de arttığı açıkça belirtilerek
Türk Silahı Kuvvetlerinin gerektiği takdirde sınır ötesi harekât ve müdahalede
bulunmak üzere yabancı ülkelere gönderilmesi hususunda Hükûmete yetki verilmesi
talep edilmiş ve bu talep Türkiye Büyük Millet Meclisi tarafından kabul
edilmiştir. Bu tezkerenin kabul edildiği tarihten sonra güney sınırımızda
ortaya çıkan gelişmeler bu tezkerede ileri sürülen hususlarda Hükûmetimizin
haklılığını ortaya koymuştur. Güney sınırlarımızın ötesinde ortaya çıkan DEAŞ
terör örgütü uluslararası toplum tarafından da bir tehdit olarak görülerek
terörle mücadele için, geniş çaplı bir operasyona dayanak olmak üzere,
Birleşmiş Milletler Güvenlik Konseyi kararı çıkartılmıştır.
Bu karar çerçevesinde 70’e yakın ülke bir araya gelerek teröre karşı
mücadele vermeye başlamıştır. Bu süreç içinde Fransa, Japonya, Amerika ve Ürdün
vatandaşlarının da arasında bulunduğu birçok rehinenin hiçbir dine, ahlak ve
vicdan duygusuna sığmayan infaz görüntüleri bu tehdidin boyutunu apaçık ortaya
koymuştur. 
Türkiye, uluslararası koalisyonun bir parçası olduğunu açıkça beyan
etmiş ve bu tehdide yönelik olarak yapılacak çalışmalara katkı sağlayacağını
beyan etmiştir. Bu amaçla, Irak’ta bu tehdide karşı koyan güçlere lojistik ve
eğitim desteği vermeye başlamıştır. Suriye içinde bu mücadeleyi verecek
güçlerin eğitilip donatılması için koalisyon güçlerinin öncülüğünü yapan
Amerika Birleşik Devletleri’yle sözleşme imzalamıştır.
DEAŞ’ı terör örgütü kabul edip insanlığın ortak düşmanı olarak gördükten
sonra bunlarla mücadele edecek güçlere destek vermek uluslararası hukukun Türkiye’ye
yüklediği bir görevdir. Hem bu tehdidin ortadan kaldırılması için mücadele
edeceksin hem de artan risk için gereken tedbiri de alacaksın. Türkiye'nin
yaptığı da budur. 
Suriye’de her geçen gün artan güvenlik sorunları ve askerî zaruretler de
dikkate alınarak, uluslararası hukuktan doğan haklarımız saklı kalmak kaydıyla,
Hükûmetimizce herhangi bir provokasyona fırsat vermemek için uluslararası
antlaşmalarla Türk toprağı olan Süleyman Şah Saygı Karakolu’ndaki manevi değer
ecdat yadigârı emanetlerin, geçici olarak, yine Suriye’de bulunan Eşme köyü
sınırları içinde kalan ve güvenlik güçlerimizce koruma altına alınan bir yere
taşınmasına karar verilmiştir.
Süleyman Şah Saygı Karakolu’nda görev yapan 40 personelimiz 6 Haziran
2014’te görevlerine başlamış, operasyon gününe kadar geçen sekiz buçuk aylık
sürede personel değişimi yapılamamış idi. Bu durumun belirsiz bir süre daha
devam edeceği ve mevcut hassasiyeti artıracağı değerlendirilmiştir. Karakol
civarındaki bölgeyi ve ikmal yollarını da kontrol eden DEAŞ, değişim
faaliyetinde Türkiye’yle pazarlık yapma çabası içine girmek istemiştir. Buna da
imkân tanınmamıştır.
Değişik tarihlerde karakolumuza yönelik ciddi tehdit istihbaratları
alınmıştır. Karakol bölgesi hava şartları müsait olduğu durumlarda yirmi dört
saat süreli insansız hava araçlarıyla gözlem altında tutulmuştur; hava şartları
elverişli olmadığında risk artmakta, hedef tespiti de mümkün olamamaktadır.
Ancak bir saldırı hâlinde Türk Silahlı Kuvvetleri unsurları takviye gelinceye
kadar karakoldaki görevli personele kanlarının son damlasına kadar savunmaları
emri verilmiştir. 21 Şubat 2015 21.02’de 1 tank tabur görev kuvveti, 2 özel
kuvvet taburu ve 1 komando bölüğü Süleyman Şah Saygı Karakolu istikametinde, 1
tank bölük timi Suriye Eşme’si istikametinde hudut aynı anda geçilerek harekâta
başlanılmıştır. Karakolun yeni yerini emniyete almakla görevli tank bölük timi
saat 21.20’de bölgeyi kontrol altına almış ve saat 21.45’te yeni bölgede Türk
Bayrağı göndere çekilmiştir. 
Bu bölgeye ilişkin herhangi bir şahsın tapuya dayalı herhangi bir
hakkının bulunmadığını da, olmadığını da belirtmek isterim.
Karakozak istikametine giden unsurlarımız 00.30’da karakola ulaşmış,
intikal yolu üzerinde DEAŞ terör örgütünün daha önce yaptığı yol kapaması
nedeniyle tekerlekli araçlar bıçaklı tankla yolun düzeltilmesini müteakip
karakol bölgesine ulaşmıştır. Gerekli çalışmanın tamamlanması üzerine Süleyman
Şah Saygı Karakolu unsurları 06.00’da, himaye ve emniyet unsurları 10.10’da
Türkiye’ye giriş yapmışlardır. Suriye topraklarında 9 tank bırakıldığına dair
iddialar doğru değildir, bırakılan hiçbir araç da yoktur. Kara Kuvvetleri
Komutanlığımızın sitesinde yapılan açıklamada da bu apaçık belirtilmektedir.
ÖZCAN YENİÇERİ (Ankara) – Nereden bileceğiz doğru olduğunu?
MİLLÎ SAVUNMA BAKANI İSMET YILMAZ (Devamla) – Tahliye harekâtı yapılması
hâlinde DEAŞ’ın bütün güçleriyle buna karşı koyacağı tehdidine rağmen, bu
harekât icra edilmiş, katılan birliklerin gücü ve kararlılığı karşısında DEAŞ
herhangi bir tepki gösterememiştir. İcra edilen harekât kara kuvvetleri ve hava
kuvvetleri unsurlarının görev alacağı müşterek bir harekât olması nedeniyle
ayrıntılı bir planlama yapılmış ve başarıyla uygulanmıştır. 
Suriye hava sahası koalisyon ülkelerinin uçakları tarafından da
kullanıldığından harekâtımız esnasında ihtiyaç hâlinde hava sahasının bizim
uçaklarımız tarafından kullanılacak kısmının boşaltılması sağlanarak herhangi
bir karışıklığa meydan verilmemesi de sağlanmıştır. Bu harekât sırasında
karakol bölgesine birliklerimizin intikali sürekli olarak havadan
gözetlenmiştir. 
Hükûmetimiz bu kararı alırken, bir saldırı hâlinde bu saldırıya karşılık
verinceye kadar geçecek sürede Mehmetçik’imizin maruz kalacağı riskin boyutunu
göz önüne almıştır, insan hayatının söz konusu olduğu yerde riskin alınmaması
yönünde tercihini kullanmıştır. Bu riskin gerçekleşmesi hâlinde maruz kalınacak
kaybın telafisi yoktur. Bu düşüncelerle gerçekleştirilen Şah Fırat Operasyonunda
operasyonun başlangıcında intikal sırasında kaza sonucu şehit olan bir
astsubayımız dışında bir kayıp olmadan operasyon tamamlanmıştır. Bu nedenle, bu
operasyon için gensoru önergesi vermek değil, teşekkür etmek hakşinaslıktır.
(AK PARTİ sıralarından alkışlar) Millî bir davada sorumlu bir muhalefet gibi
hareket etmenin de gereğidir. 
BÜLENT BELEN (Tekirdağ) – Siz millîden ne anlarsınız ya!
MİLLÎ SAVUNMA BAKANI İSMET YILMAZ (Devamla) – Karakolumuzun sınırımıza
bitişik bir bölgeye taşınmasıyla -Ankara Antlaşması’ndan doğan hakkın
muhafazası, karakolda bulunan personelin güvenliğinin daha etkin sağlanması-
ülkemizin Suriye’deki belirsizlik ortamına çekilmesi yönündeki karakoldan
kaynaklanan risk ortadan kaldırılmıştır. Toprak kaybı söz konusu değildir.
Uluslararası hukuka uygundur, aksi olsaydı Birleşmiş Milletler Güvenlik
Konseyinde ülkemiz aleyhine bir karar çıkardı. 
Gensoru önergesinde Türkiye Büyük Millet Meclisinden alınan 1071 sayılı
Karar hilafına hareket ettiğimiz iddia edilmektedir, bu iddia doğru değildir. 2
Ekim 2014 tarihinde 1071 sayılı Karar’la Türk Silahlı Kuvvetlerinin gerektiği
takdirde sınır ötesi harekât ve müdahalede bulunmak üzere yabancı ülkelere
gönderilmesi ve risk ve tehditlerin giderilmesi için her türlü tedbirlerin
alınması için Hükûmete yetki verildi. Yapılan operasyon bu yetki çerçevesinde
yapılmıştır. Buna göre “Gerektiği takdirde Türk Silahlı Kuvvetlerini sınır
ötesi harekâtta bulunmak üzere yabancı ülkelere göndereceğiz.” demişiz,
dediğimiz gibi Türk Silahlı Kuvvetlerini harekât için yabancı ülkeye
göndermişiz. Alınan yetki çerçevesinde gereği yapılmıştır. 
Suriye’deki güvenlik boşluğundan kaynaklanan tehdit ve tehlikelere karşı
ilave tedbirler alacağımızı; bu tedbirlerin hudut, şümul, miktar ve zamanının
Hükûmetçe tayin olunması konusunda Türkiye Büyük Millet Meclisinden yetki talep
etmişiz, bu çerçevede her türlü tedbirin alınması konusunda Türkiye Büyük
Millet Meclisi tarafından Hükûmetimize yetki verilmiştir. 
ERKAN AKÇAY (Manisa) – Yetki varsa sorumluluk da vardır, sorumluluğun
altında kalacaksınız. 
 MİLLÎ SAVUNMA BAKANI İSMET YILMAZ (Devamla) – Biz de bu yetki
çerçevesinde, Türkiye’yi Orta Doğu’da ne kadar süreceği belli olmayan bir savaş
bataklığına sokmamak için, ülke çıkarlarına yönelik riski de, tehdidi de
giderecek şekilde en doğru tedbiri aldık. Burada alınan karar da, karar
uyarınca yapılan işlem ve eylemler de Türkiye Büyük Millet Meclisinden alınan
yetki çerçevesindedir. 
Bugün Orta Doğu’da yaşanan gelişmelerin geçmişte bir örneği
görülmemektedir. Sayın Şandır’ın ifadesiyle, bugün Orta Doğu kıyameti
yaşamaktadır. 
ERKAN AKÇAY (Manisa) – Şandır hangi tarihte söyledi, onu da söylesene. 
MİLLÎ SAVUNMA BAKANI İSMET YILMAZ (Devamla) – Bu istisnai duruma karşı
istisnai tedbirlerin alınması da doğaldır. Aklın, sorumlu yönetimin gereği de
budur. 
Yine, gensoru önergesinde hak ve menfaatlerimize yönelik tehditler
karşısında savunma ve caydırıcılık yeteneğinin etkisizleştiğinden
bahsedilmektedir, bu da doğru değildir. Terör örgütü gerek Irak’ta gerek
Suriye’de kutsal sayılan her türbeyi tahrip ederken, yıkarken Süleyman Şah
Türbesi’ne dokunamamışsa bu, Türkiye’nin caydırıcılığının en güzel
göstergesidir; yoksa, Süleyman Şah Türbesi’ni kutsal saydığından değil. (AK
PARTİ sıralarından alkışlar) 
Yine, terör örgütü, kontrol altında tuttuğu bölgedeki yabancı ülke
vatandaşlarını rehin alıp Amerikalı, Fransız, Japon, Ürdünlü demeden vahşet
gösterisiyle katlederken karakolda görevli tek bir Mehmetçik’imize dokunamamış
ise bu, Türkiye’nin caydırıcılığının ve gücünün önemli bir göstergesidir.
Önergedeki bu iddia da, bir kez daha belirtelim, doğru değildir. 
Gensoru iradesinin gerekçesinde, vatan toprağını terk iradesiyle
Türkiye’nin menfaatlerinin haleldar edildiği de ifade edilmektedir, bu da doğru
değildir. Burada bir terk iradesi söz konusu değildir. Mehmetçik’in can
güvenliğine yönelik bir riski ortadan kaldırmak için gerekli tedbir alınmıştır.
Terk iradesi olan yerde bayrak dalgalanmaz. 
Yine, gerekçede, “Terör gruplarının müzaheretine başvuran, hak ve
menfaatlerimizi haleldar eden Bakanlar Kurulu…” ibaresi de doğru değildir. Hak
ve menfaatlerimizi korumak için bir müdahale olasılığı da dikkate alınarak
Suriye’de iki ayrı operasyonu aynı anda gerçekleştirdik. Şah Fırat
Operasyonu’nun doğu bölümünü, yani Karakozak kısmını, 39’u tank olmak üzere 114
araçla ve 572 personelle gerçekleştirdik. Harekâtın batı bölümü olan Suriye
Eşme’si kısmını 9’u tank olmak üzere 21 araç ve 199 personelle gerçekleştirdik.
Aynı anda 14 uçak havada, 16 uçak yerde, yüksek hazırlık seviyesinde, 59 F-16,
20 F-4 savaş uçağı ile 26 destek uçağı harekâta hava desteği vermek üzere hazır
bekletildi.
MUHARREM VARLI (Adana) – Mısır’ı mı fethettiniz mübarek? Yavuz Sultan
Selim mi oldun, ne yaptın?
OKTAY VURAL (İzmir) – Vay vay! Kahraman İsmet Yılmaz, bravo! Devlet
üstün hizmet madalyası… Mareşal.
MİLLÎ SAVUNMA BAKANI İSMET YILMAZ (Devamla) – Ayrıca, insansız ve
insanlı keşif uçaklarıyla operasyon bölgesi 24 saat gözlem altında tutuldu.
Harekâtın boyutu millî değerlerimizi korumak için gereğinin yapıldığını, bu
uğurda gerektiğinde savaşın da göze alındığını göstermektedir. (AK PARTİ
sıralarından alkışlar)
AYTUN ÇIRAY (İzmir) – Kime karşı?
MİLLÎ SAVUNMA BAKANI İSMET YILMAZ (Devamla) – Önergedeki iddia doğru
olsaydı, kim müdahale ederse, Suriye’yse Suriye, IŞİD’se IŞİD, PKK’ysa PKK;
önergedeki bu iddia doğru olsaydı bu operasyonu gerçekleştirmek için bir otobüs
ile bir tır yeterli olurdu.
Yine, önergede, ordumuza “Kaçtı.” denilmektedir.
ERKAN AKÇAY (Manisa) – Ordu kaçmadı, sen kaçtın iktidar olarak. Orduya
sığınma.
MİLLÎ SAVUNMA BAKANI İSMET YILMAZ (Devamla) – Kendi ordusunun komutanına
hakaret eden, kendi yöneticisine saldıran… 
AYTUN ÇIRAY (İzmir) – Orduya laf söyleyen yok.
OKTAY VURAL (İzmir) – Sayın Başkan, siyasetçi orduyu kılıf kullanmasın.
Bu karar siyasidir. 
MİLLÎ SAVUNMA BAKANI İSMET YILMAZ (Devamla) – …kendi ordusuna tedbir
aldı diye “kaçtı” sıfatını yakıştıran ve kendisine “milliyetçi” sıfatını veren
bir grup Türkiye dışında başka bir ülkede yoktur. 
OKTAY VURAL (İzmir) – Biz görevi Hükûmete verdik.
AYTUN ÇIRAY (İzmir) – İşinize gelince “Ordu siyasete karışmaz”, işinize
gelince suçu orduya atacaksınız. Paralelle iş birliği yapıp orduyu hapsettiniz.
MİLLÎ SAVUNMA BAKANI İSMET YILMAZ (Devamla) – Dış güçlerin ordumuza
saldırmalarını anlıyoruz ancak dış güçler saldırırken içeriden ordumuza
saldırılmasını anlayamıyoruz. Bunu milletimiz de affetmeyecektir. Ordumuza
yönelik bu haksız suçlamayı yapanları milletimiz tarih huzurunda mahkûm
edecektir. (MHP sıralarından gürültüler) 
OKTAY VURAL (İzmir) – Sayın Başkan, Türkiye Büyük Millet Meclisinin
üstün hizmet madalyası var mı?
MİLLÎ SAVUNMA BAKANI İSMET YILMAZ (Devamla) – Terör örgütü bu
coğrafyada, Suriye, Irak, Lübnan ve Suudi Arabistan sınırı demeden her yere
saldırıyor iken Türkiye sınırında duruyorsa bunun nedeni Türkiye’nin sahip
olduğu gücüdür. Bunu göremeyen, görüp de söyleyemeyen, dili tutulan insanda ne insaf
ne de sorumluluk vardır.
OKTAY VURAL (İzmir) – Sıvışmaktan dolayı, gerçekten…
MİLLÎ SAVUNMA BAKANI İSMET YILMAZ (Devamla) – Yine, önergede Bakanlar
Kuruluna güvenin kalmadığı belirtilmektedir. Halka güven vermeyen bir
muhalefetin Hükûmete güven duymamasından daha doğal bir şey olamaz. Herkes
biliyor ki bu ülkede bir iktidar değil, bir muhalefet sorunu vardır. Milletin
bu Hükûmete güveni tamdır. (AK PARTİ sıralarından alkışlar) Hak ve halk bizimle
olduğu sürece biz halka hizmet vermeye devam edeceğiz. 
OKTAY VURAL (İzmir) – Paralelciler nerede?
MİLLÎ SAVUNMA BAKANI İSMET YILMAZ (Devamla) – Halk da
kendisine hizmet edene güvenmeye ve destek vermeye devam edecektir. Halkın gözü
terazidir, hem iktidarı hem de muhalefeti bir kuyumcu terazisi hassasiyetinde tartar
ve her ikisi için de kararını verir. 
OKTAY VURAL (İzmir) – İşiniz gücünüz altın, para.
MİLLÎ SAVUNMA BAKANI İSMET YILMAZ (Devamla) - Bugün “Vatan toprağı için
can vereceksin. Niçin savaşa girmiyorsun?” diyenlerin ne kadar samimi olduğunu
bu millet bu ülkenin otuz yıllık terörle mücadelesinde gördü. “Vatan için
ölünür. Bugün ölmeyip de ne zaman öleceksin?” diye bir şey söyleyemeyenler,
şehit cenazelerini istismar edenleri, “Niçin şehitler geliyor?” diyenleri
unutmadı. O gün “Mehmetçik niye öldü?” diye siyaset yapanlar bugün “Mehmetçik
niye ölmedi?” diye siyaset yapmaktadırlar. (AK PARTİ sıralarından alkışlar) 
S. NEVZAT KORKMAZ (Isparta) – Yazıklar olsun ya! 
MİLLÎ SAVUNMA BAKANI İSMET YILMAZ (Devamla) - Lozan’da söz konusu olan
yer baraj suları altında kaldı, Karakozak’taki yer Lozan’dan doğan bu hakkın
devamıyla başka yere taşınmıştır, yeni yere taşınan da yine bu uluslararası
sözleşmeden doğan hakkımızın kullanılmasıdır. 
S. NEVZAT KORKMAZ (Isparta) – Oraya çıkıp hesap vermen gerekiyor senin,
etrafı suçlaman değil!
OKTAY VURAL (İzmir) – Yüksekova’da Mehmetçik öldü. Ne oldu, ne yaptın!
Astsubay vuruldu. Ne oldu, ne yaptınız!
MİLLÎ SAVUNMA BAKANI İSMET YILMAZ (Devamla) - Bu operasyona karşı
çıkanlar -hiç şüpheniz olmasın- karakolumuza baki bir saldırı yapılması hâlinde
bu saldırıya karşılık verecek, üzerine de “Suriye bizim neyimize? Arap
bataklığına niye girdik?” diyeceklerdi. 
OKTAY VURAL (İzmir) – Sizi Kandilciler, sizi gidi paralelciler!
MİLLÎ SAVUNMA BAKANI İSMET YILMAZ (Devamla) - Ne bekleniyordu? Biz
Suriye’de savaşa girilmesini, Mehmetçik’in şehit cenazelerinin ülkeye
gelmesini, ülkemizin savaşa girmesini, istismarını önledik. Biz doğrusunu
yaptık, istismar siyasetinin yolunu kapattık. 
S. NEVZAT KORKMAZ (Isparta) – Yarın Kıbrıs’ta ne yapacaksınız?
OKTAY VURAL (İzmir) – “Şam’da namaz kılacağız.” dediniz, türbeyi
kaçırdınız!
MİLLÎ SAVUNMA BAKANI İSMET YILMAZ (Devamla) - Ancak, bu ülkenin
varlığına, bağımsızlığına yönelik bir saldırı olduğunda her taşı yakut olan bu
vatan için can verme sırrına erenlerin var olduğunu da belirtmek isterim. Onlar
bir gül bahçesine girercesine gözlerini kırpmadan, bir an bile düşünmeden bu
vatan için savaşacaklardır. 
S. NEVZAT KORKMAZ (Isparta) – Yazık, yazık! Özür dile milletten, özür!
OKTAY VURAL (İzmir) – Özür dile; milletin tarihinden, imanından özür
dile! Tövbe istiğfar et!
MİLLÎ SAVUNMA BAKANI İSMET YILMAZ (Devamla) - Bizler için, bu vatanın
evlatları için bu yolda şehit olmak bu dünyada alınabilecek en büyük payedir,
bundan da hiç kimsenin şüphesi olmasın. 
OKTAY VURAL (İzmir) – Cemaat olarak tövbe namazı kılın.
S. NEVZAT KORKMAZ (Isparta) – Manevi değerleri istismar ediyorsun sen!
Özür dile milletten millî sıvışma bakanı!
MİLLÎ SAVUNMA BAKANI İSMET YILMAZ (Devamla) - Sayın Başkan, sayın
milletvekilleri; burada kaybedilen bir vatan toprağı yoktur. Türkiye egemenlik
haklarından ve uluslararası sözleşmeden doğan haklarından vazgeçmiş değildir. 
ÖZCAN YENİÇERİ (Ankara) – Yargılanacaksınız, yargılanacaksınız!
İktidardan gider gitmez yargılanacaksınız!
MİLLÎ SAVUNMA BAKANI İSMET YILMAZ (Devamla) - Suriye Karakozak’ta
bayrağımız inmeden Suriye Eşme’sinde bayrağımız dalgalanmıştır. Her türlü risk
içeren bir bölgede çatışma dahi olmaksızın bu operasyonun gerçekleşmiş olması
Türk Silahlı Kuvvetlerimizin caydırıcı gücünü göstermektedir, harbe hazırlık
derecesini göstermektedir. Bu operasyonu başarıyla gerçekleştiren Türk Silahlı
Kuvvetlerimizin her mensubunu tebrik ediyoruz.
S. NEVZAT KORKMAZ (Isparta) – Ne başarısı be, ne başarısı!
MİLLÎ SAVUNMA
BAKANI İSMET YILMAZ (Devamla) - Milletimizin haklı güvenine mazhar olduklarını bir
kez daha gösterdiler. (MHP sıralarından gürültüler)
S. NEVZAT KORKMAZ (Isparta) – Açık verdiniz, açık verdiniz; nöbet yerini
terk ettiniz! 
BAŞKAN – Sayın milletvekilleri, lütfen…
MİLLÎ SAVUNMA BAKANI İSMET YILMAZ (Devamla) – Sayın Başkan, sayın
milletvekilleri; Hükûmetimiz her bir vatandaşımızın can güvenliğini ve her bir
karış vatan toprağını koruyacak tedbirleri alır.
S. NEVZAT KORKMAZ (Isparta) – “Milletin onur ve haysiyetini koruyacağız,
onun için nöbet için nöbet tutuyoruz.” diyordunuz, kaçıp geldiniz nöbet
yerinden!
MİLLÎ SAVUNMA BAKANI İSMET YILMAZ (Devamla) – Bundan hiç kimsenin
şüphesi olmasın. Hiç kimse Türkiye’nin ülke topraklarını ve vatandaşlarının can
güvenliğini koruma yolundaki kararlılığını test etmesin. Bu yoldaki
kararlılığımızı gerçekleştirdiğimiz bu operasyonla gösterdik. Bugünden sonra da
bu vatanın ve bu milletin her türlü hakkı ve hukukunu korumak için ne
gerekiyorsa onu yapacağız. 
AYTUN ÇIRAY (İzmir) – Hani bıçak kemiğe dayanmıştı Sayın Bakan!
S. NEVZAT KORKMAZ (Isparta) – Allah korusun, Allah size düşürmesin.
MİLLÎ SAVUNMA BAKANI İSMET YILMAZ (Devamla) – Bundan hiç kimsenin
şüphesi olmasın. 
S. NEVZAT KORKMAZ (Isparta) – Siz yarın Kıbrıs’tan da kaçar gelirsiniz.
MİLLÎ SAVUNMA BAKANI İSMET YILMAZ (Devamla) – Yeni Suriye Eşme’sindeki
Süleyman Şah Türbesi, daha önce de söylediğim gibi ülkemize yaya yürüme
mesafesinde. 
S. NEVZAT KORKMAZ (Isparta) – Evinin önüne getirseydin, evinin önüne!
MİLLÎ SAVUNMA BAKANI İSMET YILMAZ (Devamla) – Ecdadına bir Fatiha okumak
isteyenleri Süleyman Şah Türbesi’ni ziyarete davet ediyorum.
AHMET DURAN BULUT (Balıkesir) – Yarın IŞİD “Oradan da git.” derse ne
yapacaksınız?
MİLLÎ SAVUNMA BAKANI İSMET YILMAZ (Devamla) – Orada görülecektir ki bu
aziz millet, ecdadına, hatırasına sahip çıkmıştır, bundan sonra da sahip
çıkmaya devam edecektir.
Sözlerime son verirken bir kez daha belirtmek isterim ki Şah Fırat
Operasyonu nedeniyle Bakanlar Kurulu hakkında bir gensoru önergesi vermek,
tarih gösterecektir ki verenlerin ayıbı olarak kalacaktır. (AK PARTİ
sıralarından alkışlar, MHP sıralarından gürültüler)
S. NEVZAT KORKMAZ (Isparta) – Yazık, yazık! 
ALİ HAYDAR ÖNER (Isparta) – Tank kaldı mı diye sormuştum Sayın Bakan.
Tank kaldı mı, tank?
MİLLÎ SAVUNMA BAKANI İSMET YILMAZ (Devamla) – Bu operasyonun başarıyla
gerçekleşmesinde görev alan, başta Silahlı Kuvvetlerimiz olmak üzere herkese
teşekkür ediyorum. Bu operasyonun intikali aşamasında bir kaza sonucu şehit
olan astsubayımız başta olmak üzere tüm şehitlerimize Allah’tan rahmet
diliyorum, mekânları cennet olsun. 
Arif Nihat Asya’nın “Bir bayrak rüzgâr bekliyor” şiirinde belirttiği
gibi… (MHP sıralarından gürültüler)
ERKAN AKÇAY (Manisa) – Sen o bayrak şiirini okuyamazsın, okumaya yüzün
yok.
MİLLÎ SAVUNMA BAKANI İSMET YILMAZ (Devamla) – “Şehitler tepesi boş
değil, toprağını kahramanlar bekliyor/ Ve bir bayrak dalgalanmak için rüzgâr
bekliyor.”
S. NEVZAT KORKMAZ (Isparta) – Vatan toprağını satıp geldiniz, vatan
toprağını!
OKTAY VURAL (İzmir) – Sayın Başkan, Sayın Bakan ayağını kaldırmasın
şiiri okurken. Ayağa kalk ya!
MİLLÎ SAVUNMA BAKANI İSMET YILMAZ (Devamla) – “Türbesi yakışmış bu kutlu
tepeye, yattığı toprak belli, tuttuğu bayrak belli/ Kim demiş meçhul asker
diye?” (MHP sıralarından gürültüler)
Hiç şüpheniz olmasın, Süleyman Şah Türbesi Suriye Eşme’sindeki tepeye
yakışmış; kahraman Mehmetçik nöbette ve al bayrak dalgalanıyor. Kutlu olsun,
uğurlu olsun. (AK PARTİ sıralarından “Bravo” sesleri, alkışlar; MHP
sıralarından gürültüler)
BÜLENT BELEN (Tekirdağ) – Yuh! Yuh!
ÖZCAN YENİÇERİ (Ankara) – Yuh! Yuh! Yerinde tutamadınız konuşuyorsunuz,
36 kilometre öteyi muhafaza edemiyorsunuz, hâlâ konuşuyorsunuz!
OKTAY VURAL (İzmir) – Sayın Başkan…
BAŞKAN – Buyurun Sayın Vural.
OKTAY VURAL (İzmir) – Sataşmadan dolayı söz istiyorum.
BAŞKAN – Ne diye söz istiyorsunuz?
OKTAY VURAL (İzmir) – Muhalefetin bu millî konuda tutumunu doğru
bulmadığını, millî bir konu olduğunu ifade etti. Dolayısıyla, bizim gayrimillî
davrandığımızı ifade etti.
S. NEVZAT KORKMAZ (Isparta) – Başarısızlık ancak böyle süslenebilir!
Özür dile milletten özür! (AK PARTİ sıralarından gürültüler)
BAŞKAN – Buyurun Sayın Vural, sataşma nedeniyle iki dakika söz
veriyorum. 
S. NEVZAT KORKMAZ
(Isparta) - Silahlı Kuvvetleri temsil edemiyorsun! Yazık! Özür dile milletten!
(MHP sıralarından gürültüler) 
BAŞKAN – Sayın milletvekilleri, lütfen…
IX.- SATAŞMALARA İLİŞKİN KONUŞMALAR (Devam)
2.- İzmir Milletvekili Oktay Vural’ın, Millî Savunma Bakanı
İsmet Yılmaz’ın (11/50) esas numaralı Gensoru Önergesi üzerinde yaptığı
konuşması sırasında Milliyetçi Hareket Partisine sataşması nedeniyle konuşması 
OKTAY VURAL (İzmir) – Sayın Başkan, maalesef, millî savunma yerine
sıvışmayı millîlik olarak gösteren bir kimsenin bu Bakanlar Kurulu sıralarında
olması gerçekten utanç verici. (AK PARTİ sıralarından gürültüler) 
Size bir tek cevap vereceğim. Bakın, Türk Silahlı Kuvvetlerinin yaptığı
açıklama: “TSK ile PYD/PKK iş birliği… Otuz bir yıldır Türkiye Cumhuriyeti
devletinin anayasal düzenini değiştirmeyi hedefleyen bir terör örgütüyle
silahlı mücadele eden ve bu uğurda binlerce şehit, gazi vermiş bu şerefli,
haysiyetli, onurlu millî ordu Türk Silahlı Kuvvetlerine bu yakıştırmayı yapan
kişileri ve yayın organlarını yüce Türk milleti önünde şiddetle kınıyoruz.”
diyor. 
MİLLÎ SAVUNMA BAKANI İSMET YILMAZ (Sivas) – Biz de aynı fikirdeyiz. 
OKTAY VURAL (Devamla) – İşte, PKK’yı muhatap alan sizsiniz, PYD’yi
muhatap alan sizsiniz. (AK PARTİ sıralarından “Hadi oradan!” sesleri,
gürültüler) 
SADİR DURMAZ (Yozgat) – Ordu sizi kınıyor, ordu sizi kınıyor. 
OKTAY VURAL (Devamla) – İşte, burada bu açıklamayla sizin davranışınızı
kınıyor, millî bir konuda muhalefetin tutumunu… 
MİLLÎ SAVUNMA BAKANI İSMET YILMAZ (Sivas) – Bizi kınamıyor, Silahlı
Kuvvetlere saldıranları kınıyor. 
SADİR DURMAZ (Yozgat) – Ordu sizi kınıyor işte, bizi değil. 
OKTAY VURAL (Devamla) – Sizin tutumunuz millî değil ki; millî konu
burada 1071 sayılı Karar’da “Vatan toprağını savunacağım.” diyerek getirdiğiniz
önergede çizildi. 
Bak, bu nedir, bu nedir?
SADİR DURMAZ (Yozgat) – Bayrağı gör, bayrağı. Hangi bayrak o? 
OKTAY VURAL (Devamla) – Bak bakalım, bak, bak, şu utanç senin
utancındır. 
MİLLÎ SAVUNMA BAKANI İSMET YILMAZ (Sivas) – Buna bak, millet onu da
görüyor, bunu da. 
SADİR DURMAZ (Yozgat) – Hangi bayrak? Şuradaki bayrağa bir bak, şuradaki
bayrağa. PKK’nın bayrağının altındasınız siz, PKK’nın bayrağının. 
OKTAY VURAL (Devamla) – Ay yıldızlı bayrağı, bu PKK’yla, PKK
paçavrasının gölgesine sığdırdığın utanç. [AK PARTİ sıralarından alkışlar(!)] 
Bakın, bakın, alkışlayın; alkışlıyorlar, alkışlıyorlar, bravo! Bakın, bu
tabloyu alkışlıyorlar, utanç vericidir. 
MİLLÎ SAVUNMA BAKANI İSMET YILMAZ (Sivas) – Al, buna da bak. 
SADİR DURMAZ (Yozgat) – Geç onu, geç, buraya bak. 
OKTAY VURAL (Devamla) – Siz kalkıp hangi yüzle teşekkür etmeyi… Siz
teşekkürü nereden aldınız biliyor musunuz? 
SADİR DURMAZ (Yozgat) – PKK’dan. 
CUMA İÇTEN (Diyarbakır) – Milletten aldık. 
MİLLÎ SAVUNMA BAKANI İSMET YILMAZ (Sivas) – Biz milletten aldık, biz
milletimizden aldık. 
OKTAY VURAL (Devamla) – Öcalan’dan aldınız, Öcalan’dan aldınız. 21
Martta Teröristbaşından “Eşme ruhuna uygun davranıldı.” diye aldığınız teşekkür
sizin kime hizmet ettiğinizi ortaya koyuyor. Bu bile züldür biliyor musunuz.
Şerefli bir Türk Silahlı Kuvvetlerinin Bakanı olarak oradasınız ama siz PKK’dan
teşekkür aldınız biliyor musunuz, İmralı canisinden teşekkür aldınız. İşte Eşme
ruhu budur, Eşme ruhu bu teslimiyetçi zihniyettir. 
(Mikrofon otomatik cihaz tarafından kapatıldı)
OKTAY VURAL
(Devamla) – Eşme ruhu dedikleri Oslo’da PKK’yla müzakere edenlerdir. “Eşme
ruhu” diyenler, Türkiye’de doğu ve güneydoğuda Kürtleri katletmiş PKK’ya
egemenlik alanı oluşturanlardır. “Millî” diyorlar. Nereniz millî ki sizin?
Nereniz millî ki bu konuda...
BAŞKAN – Teşekkür
ediyorum Sayın Vural. 
OKTAY VURAL
(Devamla) – Açıkçası, bu konuda PKK’ya bilgi verenler muhalefete bile bu konuda
hiçbir bilgi vermemişlerdir. İşte, sizin buluştuğunuz eksen PKK eksenidir. 
BAŞKAN – Evet,
Sayın Vural, teşekkür ediyorum. 
OKTAY VURAL
(Devamla) – PKK’ya böyle diye bilgi veriyorsunuz ama Parlamentoda bulunan
partilerin hiçbirine bilgi vermiyorsunuz. 
MİLLÎ SAVUNMA
BAKANI İSMET YILMAZ (Sivas) – O gün “Geleyim, vereyim.” dedim; kalmadınız,
beklemediniz ki. (AK PARTİ sıralarından alkışlar) 
S. NEVZAT KORKMAZ
(Isparta) – Başını öne eğ ve konuşma!
OKTAY VURAL (İzmir)
– Hadi yürü, yürü, yürü! Millî sıvışma Bakanı…
MEHMET ŞANDIR
(Mersin) – Sayın Başkan… 
OKTAY VURAL (İzmir)
– Hangi yüzle Türk Silahlı Kuvvetlerine atfediyorsun bu harekâtı? 
S. NEVZAT KORKMAZ
(Isparta) – Yazık!
BAŞKAN – Sayın
Şandır, ne için söz istiyorsunuz?
MEHMET ŞANDIR
(Mersin) – Sayın Başkan, Sayın Bakan benim ismimi referans göstererek bazı
beyanlarda bulundu, bir anlamda sataştı. Ya sataşmadan söz verin… 
BAŞKAN – Hayır, ne
söyledi de sataştı Sayın Şandır? 
OKTAY VURAL (İzmir)
– İsminden bahsetti. 
BAŞKAN – Bir saniye
Sayın Vural, Sayın Şandır’la konuşuyoruz. 
MEHMET ŞANDIR
(Mersin) – Efendim, söylediği şu: Suriye’de kıyamet yaşandığı beyanıma
istinaden, bu beyana istinaden, yaptıklarının doğru olduğunu söyledi. E, bu
doğru değil, bu yanlış. 
BAŞKAN – Yerinizden
söz vereyim, buyurun. 
MEHMET GÜNAL
(Antalya) – Niye yerinden veriyorsunuz efendim? 
BAŞKAN – Buyurun
efendim, yerinizden söz veriyorum; sataşma değil. 
Buyurun. 
V.- AÇIKLAMALAR (Devam)
5.- Mersin Milletvekili Mehmet Şandır’ın, Millî Savunma
Bakanı İsmet Yılmaz’ın (11/50) esas numaralı Gensoru Önergesi üzerinde yaptığı
konuşmasındaki bazı ifadelerine ilişkin açıklaması
MEHMET ŞANDIR
(Mersin) – Değerli arkadaşlar, Suriye’de kıyamet yaşanmaktadır. Suriye’de
yaşayan tüm insanlar; Türkmen’iyle, Arap’ıyla, Kürt’üyle tüm insanlar kıyamet
yaşamaktadır. Türkiye Cumhuriyeti Hükûmeti olarak, öncelikle bu kıyameti
önleyemediniz, bunun utancı size yeter, biri bu. 
İkinci husus şu:
Değerli arkadaşlar, bakın, yanlış bir sunumda bulunuyorsunuz. Burası Türk
mezarı ve Caber Kalesi, uluslararası hukuktan kaynaklanan bir hakkımız. Siz
burayı terk ederek bu uluslararası hakkımızdan vazgeçtiniz. 
MİLLÎ SAVUNMA
BAKANI İSMET YILMAZ (Sivas) – Geçmedik. 
MEHMET ŞANDIR (Mersin) – Neden vazgeçtiniz biliyor musunuz Sayın Bakan?
Caber Kalesi 98 kilometre. Caber Kalesi, Rakka’nın batısında, Halep’in
güneyinde. Türk mezarı Caber Kalesi’ndeyken Rakka da Türk’tü, Halep’in
güneyinde de 70’e yakın Türkmen köyü vardı. Ne zaman Caber Kalesi’nden Türk
mezarı taşındı, buradaki Türkler de kuzeye taşındı. Şimdi, Karakozak’tan
taşıdınız, geldiniz PKK’nın sahasına Türk mezarını rehin verdiniz. Bu utanç
size yeter. Bundan sonra da oradaki Türkmenler “Efendim, o binadan Türkiye’de
milyonlarca var…” Siz o binayla övünemezsiniz. O binayı Caber Kalesi’ne
taşımanız lazımdı. Caber Kalesi’dir Türkiye'nin uluslararası hukuktan
kaynaklanan hakkı hukuku. Oradan Türk mezarını alarak oradaki Türklükten
vazgeçtiniz. Esas kıyamet budur. Hükûmetiniz bunu başaramamıştır. Türkiye'nin
hakkından, hukukundan vazgeçmiştir ve Suriye’de yaşayan Türkmenleri önce
IŞİD’in, şimdi de PKK’nın vicdanına, insafına terk ettiniz Sayın Bakan.
(Mikrofon otomatik cihaz tarafından kapatıldı) 
MEHMET ŞANDIR (Mersin) – Şimdi bakınız, oradaki Türkmen köyleri…
BAŞKAN – Evet, teşekkür ediyorum Sayın Şandır.
VIII.- GENSORU (Devam)
A) Ön Görüşmeler (Devam)
1.- MHP Grubu adına, Grup Başkan Vekili İzmir Milletvekili
Oktay Vural’ın, Süleyman Şah Türbesi ve Saygı Karakolu’nun bulunduğu Türkiye
Cumhuriyeti toprağını savunmadıkları, PKK/PYD ile IŞİD terör örgütlerini
muhatap aldıkları iddiasıyla Bakanlar Kurulu üyeleri hakkında birer gensoru
açılmasına ilişkin önergesi (11/50) (Devam)
BAŞKAN – Sayın milletvekilleri, Bakanlar Kurulu üyeleri hakkında gensoru
önergesinin gündeme alınıp alınmayacağı hususundaki görüşmeler tamamlanmıştır.
Şimdi, gensoru önergesinin gündeme alınıp alınmayacağı hususunu
oylarınıza sunacağım ancak gensoru önergesinin gündeme alınıp alınmaması
hususundaki oylamanın açık oylama şeklinde yapılmasına dair bir istem vardır.
AHMET YENİ (Samsun) – O fotoğrafı görmediler.
BAŞKAN - Şimdi, istem sahibi sayın milletvekillerinin adlarını tespit
ettiriyorum:
 “Türkiye Büyük Millet Meclisi Başkanlığına
Gensoru oylamasının açık oylama şeklinde yapılmasını arz ve teklif ederiz.
Sadir Durmaz? Burada.”
(Bayburt Milletvekili Bünyamin Özbek’in, Millî Savunma Bakanı İsmet
Yılmaz’ın önündeki fotoğrafı alarak Genel Kurula göstermesi) (AK PARTİ
sıralarından alkışlar)
AHMET YENİ (Samsun) – Ha şöyle, görsünler.
BAŞKAN – Lütfen ayağa kalkın sayın milletvekilleri.
“Mustafa Kalaycı? Burada.
Erkan Akçay? Burada.
Emin Çınar? Burada.
Ahmet Duran Bulut? Burada.
Mehmet Erdoğan? Burada.
Hasan Hüseyin Türkoğlu? Burada.
Mustafa Erdem? Burada.”
RECEP ÖZEL (Isparta) – “İyi bak.” de, gözüne sok ama.
“Cemalettin Şimşek? Burada.
Mesut Dedeoğlu? Burada.
Faruk Bal? Burada.
Münir Kutluata? Burada.
Bülent Belen? Burada.
Özcan Yeniçeri? Burada.
Mehmet Şandır? Burada.”
RECEP ÖZEL (Isparta) – İyi bak. 
S. NEVZAT KORKMAZ (Isparta) – Yazıklar olsun!
BAŞKAN - Açık oylamanın şekli hakkında Genel Kurulun kararını alacağım.
Açık oylamanın elektronik oylama cihazıyla yapılmasını oylarınıza
sunuyorum: Kabul edenler… Kabul etmeyenler… Kabul edilmiştir.
Bir dakika süre veriyorum.
(Elektronik cihazla oylamaya başlanıldı)
OKTAY VURAL (İzmir) – Bayburtlular seni bekliyor ha.
SADİR DURMAZ (Yozgat) – Ya, Bayburt Bayburt olalı böyle bir zulüm
görmedi! 
S. NEVZAT KORKMAZ (Isparta) – Bünyamin, şuradan bir bardak su getir
bana, şuranın da tozlarını al, hadi koçum. Hadi koçum, şuranın da bir tozlarını
alıver. 
Vatan toprağını terk edip geldiler, şimdi başarıymış gibi sunuyorlar.
ALİ ÖZ (Mersin) – Sayın Başkan, süre bitti, süre.
OKTAY VURAL (İzmir) – Süre bitti, süre bitti. 
Alma.
RECEP ÖZEL (Isparta) – Almasın ya. 
Alma, alma, alma.
FARUK BAL (Konya) – Bir dakika bitti.
OKTAY VURAL (İzmir) – Onları kayda girmeyin, açık oylama, kayda geçmeyin
onları. Oradakileri kayda geçmeyin.
RECEP ÖZEL (Isparta) – Alma, tamam, alma Bayram.
FARUK BAL (Konya) – Bir dakika bitti Bayram.
ERKAN AKÇAY (Manisa) – Ya, niye alıyorsunuz?
MEHMET ERDOĞAN (Muğla) – Süre bitti, hâlâ bırakıyorsunuz. Hâlâ alıyor,
hâlâ bırakıyor oraya. 
(Elektronik cihazla oylamaya devam edildi)
BAŞKAN – Sayın milletvekilleri, (11/50) esas numaralı Gensoru
Önergesi’nin gündeme alınıp alınmayacağına ilişkin açık oylama sonucu: 

“Kullanılan oy sayısı :  250
Kabul :  48

Ret : 202(x)




Kâtip Üye
Bayram Özçelik
Burdur



Kâtip Üye
Mine Lök Beyaz
Diyarbakır”



OKTAY VURAL (İzmir) – Oo, Bakanlar Kurulunun itibarı bu kadarmış! [MHP
sıralarından alkışlar(!)] Bakanlar Kurulunun itibarı 202. İtibarsız bir
Bakanlar Kurulu. Demek burada milletvekilleri yok. İşte bu kadar, 202!
BAŞKAN – 2’nci sırada yer alan, Adana Milletvekili Seyfettin Yılmaz ve
19 milletvekilinin, kamu ihalelerinde kamu menfaatini korumadığı, İstanbul’da
bulunan bazı mesire yerlerini rant alanı hâline getirdiği ve orman ve su
varlıklarını etkin bir şekilde yönetemediği iddiasıyla Orman ve Su İşleri
Bakanı Veysel Eroğlu hakkında bir gensoru açılmasına ilişkin (11/51) esas
numaralı Gensoru Önergesi’nin gündeme alınıp alınmayacağı hususundaki
görüşmelere başlıyoruz. 
2.- Adana Milletvekili Seyfettin Yılmaz ve 19
Milletvekilinin; Kamu İhalelerinde Kamu Menfaatini Korumadığı, İstanbul’da
Bulunan Bazı Mesire Yerlerini Rant Alanı Haline Getirdiği ve Orman ve Su
Varlıklarını Etkin Bir Şekilde Yönetemediği İddiasıyla Orman ve Su İşleri
Bakanı Veysel Eroğlu Hakkında Bir Gensoru Açılmasına İlişkin Önergesi (11/51)
BAŞKAN – Hükûmet? Yerinde. 
Önerge daha önce bastırılıp dağıtıldığı ve Genel Kurulun 16/3/2015
tarihli 77'nci Birleşiminde okunduğu için tekrar okutmuyorum.
Sayın milletvekilleri, Anayasa'nın 99'uncu maddesine göre bu görüşmede
önerge sahiplerinden 1 üyeye, siyasi parti grupları adına 1'er milletvekiline
ve Bakanlar Kurulu adına Başbakan veya 1 bakana söz verilecektir.
Konuşma süreleri, önerge sahibi için on dakika, gruplar ve Hükûmet için
yirmişer dakikadır.
Şimdi, söz alan sayın üyelerin isimlerini okuyorum:
Önerge sahibi olarak Seyfettin Yılmaz, Adana Milletvekili, aynı zamanda Milliyetçi
Hareket Partisi Grubu adına Seyfettin Yılmaz, Adana Milletvekili; Halkların
Demokratik Partisi Grubu adına Hasip Kaplan, Şırnak Milletvekili; Cumhuriyet
Halk Partisi Grubu adına İzzet Çetin, Ankara Milletvekili; Adalet ve Kalkınma
Partisi Grubu adına Osman Kahveci, Karabük Milletvekili; Hükûmet adına Orman ve
Su İşleri Bakanı Veysel Eroğlu.
Şimdi, ilk söz, önerge sahibi olarak Adana Milletvekili Seyfettin
Yılmaz’a aittir. Aynı zamanda Milliyetçi Hareket Partisi Grubu adına da söz
istediği için…
OKTAY VURAL (İzmir) – Sayın Başkan…
BAŞKAN – Bir saniye Sayın Vural, görüyorum, düzelteceğim. 
Sayın milletvekilleri, lütfen oturur musunuz?
Sayın Yılmaz, süreniz otuz dakikadır.
Buyurun. (MHP sıralarından alkışlar)
MHP GRUBU ADINA SEYFETTİN YILMAZ (Adana) – Sayın Başkan, değerli
milletvekilleri; Orman ve Su İşleri Bakanının yaptığı uygulamalarla ilgili
Milliyetçi Hareket Partisi Grubu adına verdiğimiz gensoruyla ilgili söz almış
bulunuyorum. Yüce heyetinizi saygıyla selamlıyorum.
Değerli milletvekilleri, Orman ve Su İşleri Bakanıyla burada birçok kez
konuşma yaptım. Ne yazık ki konuşmalarımızın hiçbirisine cevap vermeyerek,
sadece buraya çıkarak tablolarla, grafiklerle kendisini anlatmaya çalışan bir
bakanla karşı karşıyayız. 
Buradan açıkça ilan ediyorum:  Görev yaptığı son yedi
yıl, bir ormancı olarak ve bir ormancı çocuğu olarak ifade ediyorum ki
ormancılık tarihinin en karanlık ve en karmaşalı bir dönemidir.
Değerli milletvekilleri, şimdi, yine seçim ayağı yaklaştığı bir dönemde
130 bin kişi alacağım diye Türkiye İş Kurumuyla bir anlaşma yapmış. Şurada
seçimlere iki ay kala 130 bin kişiyi alan Orman Bakanına sesleniyorum: Sayın
Orman Bakanı, 130 bin kişiyi ne yapacaksın? Türkiye’de ortalama 200 işletme
olduğunu varsayarsan, her işletmeye 600-700 civarında işçi düşüyor. Bunları bu
seçim öncesinde seçim rüşveti olarak alarak… Bugün görüyoruz ki AKP’li
milletvekilleri sizin bu talimatınız üzerine muhtarları arayarak, sağı solu
arayarak AK PARTİ’li işçi arıyorlar. 
RECEP ÖZEL (Isparta) – Kurayla çekiliyor bu ya!
SEYFETTİN YILMAZ (Devamla) - Şimdi, bunun üzerinden siyaset yapılmaz.
Diyor ki Orman Bakanı, bunlarla fidan dikecekmiş. Ey Orman Bakanı, sen fidan
dikim döneminin ne zaman olduğunu biliyor musun? Fidan dikim dönemi bitti
değerli arkadaşlar. Akdeniz sahillerinde fidan dikim dönemi bitti, diğer
yerlerde de şurada bir aylık bir fidan dikim dönemi kaldı. Bu, altı aylık
aldığın 130 bin geçici işçinin, seçimden sonra kapının önüne konacak bu 130 bin
kişinin vebali, sorumluluğu kime ait Sayın Bakan?
RECEP ÖZEL (Isparta) – Çalışmasın mı? Muhalefet yaparken de her şeye
muhalefet yapma ya!
SEYFETTİN YILMAZ
(Devamla) - Şimdi, buradan bir şey daha soracağım: 8.500 tane geçici işçi var
bu teşkilatta. On yıldır, yirmi yıldır, yirmi beş yıldır yangınlarda canını
ortaya koyarak çalışan; dikimlerde, kesimlerde, bakımlarda canını ortaya
koyarak çalışan işçiler var. Geçen, 500 kişilik kadro aldın. Bunlara KPSS şartı
getirdi değerli milletvekilleri. KPSS şartını niye getirdi biliyor musunuz? Ve
“Bunlardan dozer operatörü yapacağım, greyder operatörü yapacağım arazöz
operatörü yapacağım.” diyerek 500 tane işçi alıyor. KPSS’den 70 puan getirdi…
Buradan soruyorum: Hangi bürokratların çocukları o işe girdi Sayın Bakan? Hangi
bürokratların çocukları girdiyse, kimler girdiyse o işe, gel burada listesini
açıkla. Şimdi, o dağ köylerinde fakirlik fukaralık içerisinde yaşayan garip
gurebanın çocukları orman yangını olduğu zaman ilk onlar koşar, ormanda bir
zarar olduğu zaman ilk onlar koşar, ormanda bir iş olduğu zaman onlar koşar,
onları bırakacaksın, “KPSS’den 70 getir.” diyeceksin -dozer, greyder
operatöründe ne yapacaksın 70 puanı- sonra ona göre sözlü yapacaksın sözlüde
bürokrat çocuklarını, AKP yakınlarının çocuklarını alacaksın. Yazık, günah
değil midir Sayın Bakan?
Şimdi, ben size bir
şey söyleyeceğim: Orman mühendisleri sınavında da yine aynısını yaptı. Bakın,
KPSS, 57’nci Hükûmet döneminde getirildi, Devlet Bahçeli’nin Başbakan
Yardımcısı ve Milliyetçi Hareketin iktidar olduğu dönemde. Ne diye getirildi
bu? “Kim alın teriyle, emeğiyle buralara hazırlanıyorsa haksızlık olmasın.”
diye KPSS getirildi. Şimdi, Sayın Bakan sözlü imtihanı getirdi bunlara.
Bakın, değerli
milletvekilleri, 80 tane orman mühendisi alıyor. Bu 80 orman mühendisinden ne
yapıyor? Bunlardan 80 kişi 70’in üzerinde puan alarak sıralanmışlar 100’den
aşağıya doğru, bir sözlü imtihanı getiriyor. İlk 80 kişiden 60 tanesi
giremiyor. Niye giremiyor biliyor musunuz?
ALİ ÖZ (Mersin) –
AKP’li değil diye.
SEYFETTİN YILMAZ
(Devamla) – Çünkü AKP’den referans olması lazım. Bakan sözlü yapıyor atadığı
bir orman mühendisiyle. Ne soracak orman mühendisi? O çocuklar dört yıl alın
teri dökmüşler, onlar Anadolu’nun çocukları, dört yıl babaları ekmeklerinden
kısmış, aşlarından kısmış “Çocuğum orman fakültesinde okusun ve bir iş sahibi olsun.”
diye. İki yıldır, üç yıldır KPSS’yi beklemiş, KPSS’de de ilk 80’in içerisine
girmiş ama Bakanın kurduğu komisyondaki orman mühendisi 90 alan çocuğa, 100
alan çocuğa 40 vererek eliyor, o çocukların hakları yeniyor.
Kendi seçim bölgesi Afyon, kendisinin Bakan olduğu yer, başarılı 3 kişi
müracaat ediyor -3 kişi müracaat edebilir çünkü 1 kişi alınacak- 3’ü de
alınmıyor biliyor musunuz değerli milletvekilleri? Niye alınmıyor? Çünkü
Bakanın istediği kişi o sınavlarda başarılı olamadığı için. O sınavlarda o 3
kişiyi ne diye eliyorsunuz Sayın Bakan? Bir tane ölçü koy. Sizin Orman
Bakanlığıyla ilgili, orman mühendisliğiyle ilgili hangi bilgi birikiminiz var?
Atadığınız komisyonun hangi bilgi birikimi var? Yazık değil mi o çocuklara! Üç
senedir dirsek çürütüyorlar, KPSS’ye girmek için babası yiyeceği ekmekten
kesmiş, içeceği sudan kesmiş, çocuğu dershaneye göndermiş, şunu yapmış, bunu
yapmış ve sınavda başarılı olmuş ama atadığı komisyon başkanı onlara 30
veriyor, 40 veriyor. Hangi soruları sordu? Ve otuz üç gün bekletiyorlar. 
Ben, buradan soruyorum, 80 kişi alınacak, sözlü imtihandan sonra otuz üç
gün hangi AKP’linin yakınları, yandaşları alınacak diye onlar bekletildi.
Şimdi, bu haksızlığı, hukuksuzluğu… 
Bir imam aradı bugün -gensoru verdiğim için mesaj attım- cami imamı,
oğlu 87 puan kazanmış, 87 puan almış. Sayın Bakanın atadığı komisyon başkanı bu
imamın oğluna 35 puan mı, 40 puan mı vermiş ve oğlu sınavı kazanamamış. Diyor
ki: “Ben, o çocuğumu okutmak için cami imamlığından biriktirdiğim paralarla,
ekmeğimden kestim, ailemin nafakasından kestim, çocuğumu okuttum. Üç senedir de
bu sınavlara hazırlanıyor ve bu sınavlarda ilk 20’nin içerisine girdi. O Bakana
hakkımı helal etmiyorum. Altı yıldır bu çocuğa bütün haklarımı verdim, bütün
nafakamı verdim ama o Bakanın komisyon başkanı oğlumu atamadı.” O cami imamı
“Şu mesajı da Bakana iletir misiniz?” dedi: “Bir ülkeyi dinsizlik değil ama
adaletsizlik yıkar. Bunu da Sayın Bakan bilsin.” O imamı da cep telefonuyla
beraber kendisiyle görüştürürüm. Yazıktır, günahtır! 
Değerli milletvekilleri, bu Bakandan adalet beklenmez. Niye adalet
beklenmez? Bu memlekette Anadolu insanının, fakir fukaranın çocukları iş, aş
diye beklerken, asgari ücretle evlerini geçindirecek bir işin peşindeyken, kapı
kapı gezerken, KPSS sınavı var, şurada sözlü sınav var diye Adana’dan,
Tarsus’tan, Mersin’den, Muğla’dan, şuradan, buradan Anadolu’ya gelerek paraları
harcayıp da bir iş sahibi olmaya çalışırken Anadolu’nun çocukları, o fakir
fukara, garip gureba çocukları, Bakan ne yapmış? 
Bakın değerli
milletvekilleri, bunu vicdanınıza seslendiriyorum. Kendi yeğenini, Türker
Eroğlu, isim isim veriyorum…
OKTAY VURAL (İzmir) – Yiyen mi yeğen mi!
SEYFETTİN YILMAZ (Devamla) – Özel kalemden istisnai kadroya alıyor,
oradan, hop, büyükşehir belediyesine şube müdürü olarak aktarıyor. Bu, kendi
ağabeyinin oğlu.
MEHMET GÜNAL (Antalya) – Kaç günde?
SEYFETTİN YILMAZ (Devamla) - Bakın, yetmedi değerli milletvekilleri, ne
yapıyor? Milletvekilinin oğlunu –buradan açıklasın o milletvekilinin oğlunu,
sorarsa ben söylerim, sen biliyorsun Sayın Bakan- özel kalemden alıyor.
Sayın Adalet Bakanı, eski Adalet Bakanı, adil mi bu?
SADİR DURMAZ (Yozgat) – Ya, o adaletsizlik bakanı.
SEYFETTİN YILMAZ (Devamla) – Onu özel kalemden, özel kadrodan, istisnai
kadrodan alıyor, memuriyete başlatıyor. Bakın, orada bir şey daha var: Maaşı
düşük diye Enerji Piyasası Kuruluna, haydi, yallah, hop geçirtiyor. Millet
1.000 liraya, 900 liraya, 800 liraya iş bulmaya çalışırken 3 bin liraya, 4 bin
liraya, 5 bin liraya işe alıyor.
Yetmedi, kızının kayınbiraderi… Allah mesut etsin, geçenlerde
evlendirdi, düğün davetiyeleri de gelmiştir milletvekillerine…
OKTAY VURAL (İzmir) – Müteahhitlere de göndermiştir.
SEYFETTİN YILMAZ (Devamla) – Hop, otomatikman… Mustafa Sağer’i -isim
olarak söylüyorum, dava açsın diye- basın müşaviri olarak atadın mı atamadın mı
Sayın Bakan? Kızının kayınbiraderi mi değil mi gel bu kürsüde söyle.
Yetmedi, milletvekilinin damadını özel kalem müdürlüğünden alıyor, hop,
mühendisliğe atıyor.
Yetmedi, kendi kuzeni Mehmet bilmem neyi bakanlık müşaviri olarak
atıyor. Bunların hepsi akrabaları, daha var, girmeyeceğim, birçok
milletvekilinin yıkınları da var, girmeyeceğim.
Şimdi, değerli milletvekilleri, elinizi vicdanınıza koyun. Yani bu
memlekette senin akraban olmak, senin yakının olmak, AKP’nin yakınında olmak,
AKP’li vekilin çocuğu olmak, AKP’li bakanın çocuğu olmak nasıl bir
ayrıcalıktır? Hani siz diyordunuz “Fakir fukara, garip gureba…”, “Kimsesizlerin
kimsesi olacağız.” diye. Bu ülkede iş, aş diye bekleyen milyonlar var.
Üniversiteyi bitirmiş, 2 yabancı dil biliyor, bilgisayarı fırtına gibi
kullanıyor ama kanalizasyonda bile asgari ücretle iş bulmaya çalışırken senin
yeğenlerinin hangi özellikleri var, gel burada bir anlat. Hakikaten o
yeğenlerin böyle çok olağanüstü, Türkiye'de kimsenin sahip olmadığı vasıflara
sahip de mi bu Orman Bakanlığını çiftlik gibi kullanarak yakın akrabalarını, taallukatını
buraya dolduruyorsun?
Yetmiyor değerli milletvekilleri, bakın, şimdi bunun ASKİ’den beri bir
kadrosu var. 
RECEP ÖZEL (Isparta) – ASKİ değil o, İSKİ! 
SEYFETTİN YILMAZ (Devamla) – Bir tanesi, bunun özel kalem müdürü Cihan
Pektaş. İsim veriyorum, dava açsın diye isim veriyorum. 
Bu kim, biliyor musunuz? Belediyede zabıta ve bu İSKİ’den itibaren Sayın
Bakanın yanında durmaya başlıyor. Bu arkadaşımız Eroğlu bakan olunca Bakanlığa
geliyor, Bakanlığın özel kalem müdürü oluyor. Özel kalem müdürlüğünün maaşı 3
bin lira civarındadır, bakanlar bilir. Bu beyefendiyi özel kalem müdürlüğü
yapmasına rağmen, 6.400 ek göstergeli Strateji Geliştirme Başkanlığına atıyor
ama bir gün görev yapmıyor, üç buçuk yıldır oradan maaş alıyor. 
Şimdi, bu para helal midir haram mıdır, ben AK PARTİ’li
milletvekillerine soruyorum. 
MEHMET GÜNAL (Antalya) – Haram! 
SEYFETTİN YILMAZ (Devamla) – Yetiyor mu? Bakın, yetmiyor. 
Mustafa Yaraşır diye bunun bir danışmanı var değerli milletvekilleri,
Mustafa Yaraşır. Bunu danışman kadrosuna atıyor, ondan sonra Personel Daire
Başkanlığının maaşı daha fazla diye, oraya atamasını yapıyor. Bir gün Personel
Daire Başkanlığı yapmıyor, ama maaşını Personel Daire Başkanlığından alıyor.
Sonra teftiş kuruluna özel bir şeyden dolayı ek 1 milyar liralık bir zam
getiriliyor bu Bakan döneminde kanun hükmünde kararnameyle; hop, Mustafa
Yaraşır’ı Personel Daire Başkanlığından alıyor, teftiş kuruluna müfettiş
yapıyor ki bin lira daha fazla maaş alsın. 
OKTAY VURAL (İzmir) – Vay, vay, vay!
SEYFETTİN YILMAZ (Devamla) – Bir gün teftişe gidiyor mu? Gidiyorsa,
gelsin, burada söylesin, bir gün teftişe gitmiyor değerli milletvekilleri. 
Ondan sonra, şimdi doldurdu ya AKP’li milletvekillerinin yandaşlarını,
kendi akrabalarını müşavir olarak, yine kanun hükmünde kararnameyle bir gecede
bakan müşavirlerinin maaşlarını 1.600 lira artırıyor değerli milletvekilleri.
Hop, bu Mustafa Yaraşır’ı alıyor, nereye götürüyor? Bakan danışmanlığına,
oradan maaş vermeye çalışıyor. 
SADİR DURMAZ (Yozgat) – Bakanlık yapmamış ki, kayırmacılığın kitabını
yazmış!
SEYFETTİN YILMAZ (Devamla) – Şimdi, bunun adalet neresinde? Şimdi, Sayın
Bakana soruyorum: Bu danışmanlarınla ne yapacaksın? 
Şimdi, Cihan Pektaş’la ilgili önüme bir iddia geldi. Bir iddia geldi.
Cavit Çağlar’ın ortağı işleri kötü gittiği için Ümitköy’deki villasını satılığa
çıkarıyor. Ortağı kim, onu da söyleyeyim de Bakan şeyleriyle açıklasın, Celal
Gökçen. Cavit Çağlar’ın işleri kötü gidiyor, iflas ediyor, Ümitköy’deki
villasını 3 trilyona satışa çıkarıyor. Kim alıyor bu villayı, kim oturuyor bu
villada? Sayın Bakanın Özel Kalem Müdürü oturuyor. Kimin adına alıyor?
Teyzesinin adına alıyor. Şimdi, şu anda o villanın mobilyaları, tefrişatı
İtalya’dan gelmiş. Sayın Bakan, sizin en yakınınızda, İSKİ’den beri
yakınınızda. Buradan hodri meydan diyorum. O günden bugüne, yakınlarıyla
beraber, gel şu danışmanlarının mal varlıklarını bir araştıralım bakalım. Ne
çıkacak göreceğiz. Var mısın, var mısın mal varlıklarını açıklamaya?
Şimdi, diğer danışmanı Mehmet Fatih Öznur. Meteoroloji Radyosu’nda
spikerlik yapar bu. Her hafta İstanbul’a hop gider gelir. Bakanla beraber,
Bakanın da açılışını yaptığı bir kooperatif kuruyor. Ne bu kooperatifin adı?
Gözde Doğuş Konut Yapı Kooperatifi. Damla Yapı Kooperatifiyle birleşiyor. Sayın
Bakan, soruyorum: Bunun temelini attınız mı, atmadınız mı? Buradan cevap verin.
Gözde Yapı Kooperatifi, belgeleri burada. Ve ne oluyor, biliyor musunuz? Bu
kooperatif gidiyor -Bakan temelini atmış ya ve Bakan oradaki konuşmasında bunun
takipçisi olacağım diyor- ve Şekerbank’tan 8 milyon 750 bin liralık kredi
alıyor. Müteahhide veriliyor, müteahhit ortalıkta yok, binalar duruyor. Orada
120 kişi sizi bekliyor Sayın Bakan, temel atmışsınız ya. Onun da bu cevabını
verin. Danışmanı bu da, Fatih Öznur. O uçakla da her hafta gidip gelirken
harcırah alıyor mu, onları da açıklarsanız kamuoyunun mutlaka bilgisi olur diye
düşünüyorum Sayın Bakan.
Şimdi, Cemal Nogay vardı, yine, bunun Basın Müşaviri. Yurt dışına gitti
dil tecrübesini artıracağım diye. Onun yerine de kızının kayınbiraderini
getirdi, atadı. Şimdi, böyle, ahbap çavuş ilişkisiyle sanki Bakanlık değil, bir
çiftlik.
Şimdi buradan bir şeyi daha Bakana soracağım. Önüme bir iddia geldi,
iddia bu. Siz “HYPHOPHISIS 50 miligram” adlı bir kimyasalı barajlarda
kullanıyor musunuz, kullanmıyor musunuz Sayın Bakan? Türkiye’nin bu barajlarda
bu ilacı kullanmasının gereği yok. Çünkü, bizim sularımız dağlardan geliyor,
tertemiz su. Bütün tahliller buralarda bu ilaçların kullanılmamasını
gerektiriyor. Ne kadar bu ilaç? Amerika’da 250 dolara satılıyor. Türkiye
mümessili -çok açık söylüyorum, iddia bu- Bakanın oğlu ile beraber 450 dolara…
Şimdi, buradan, bu ilaçlardan ne kadar aldınız? 
ORMAN VE SU İŞLERİ BAKANI VEYSEL EROĞLU (Afyonkarahisar) – Hiç alakası
yok. 
SEYFETTİN YILMAZ (Devamla) – Hangi firmalardan aldınız? 
ORMAN VE SU İŞLERİ BAKANI VEYSEL EROĞLU (Afyonkarahisar) – Mahkemeye
vereceğim.
SEYFETTİN YILMAZ (Devamla) – Bu ilaçlardan hangi firmalardan, kaç
dolara, ne kadara aldınız? 250 dolar mı? 
RECEP ÖZEL (Isparta) – Ya, gensorunun konusu neydi? 
SEYFETTİN YILMAZ (Devamla) – Burada 450 dolara aldınız mı? Bunun
cevabını bekliyoruz.
OKTAY VURAL (İzmir) – Şu, İstanbul’un mera alanları var, daha onları…
SEYFETTİN YILMAZ (Devamla) – Onlara geleceğiz, daha onlara var. 
Şimdi, bir şey daha soracağım, bakın…
RECEP ÖZEL (Isparta) – Ya, gensorunun konusu ne, gensorunun konusu?
SEYFETTİN YILMAZ (Devamla) – Gensoru konuları işte bunlar. Daha bu kadar
yolsuzluk açıklıyoruz. 
RECEP ÖZEL (Isparta) – Değil, değil, gensoru konusu değil.
SEYFETTİN YILMAZ (Devamla) – Yani, sayın vekil, AKP’nin vekilisin, bu
kadar belgeye rağmen hâlâ gensoru… 
RECEP ÖZEL (Isparta) – Gensoru konusu değil.
SEYFETTİN YILMAZ (Devamla) – Al sana bir gensoru konusu daha: Bakın…
ALİM IŞIK (Kütahya) – Mideleri geniş bunların, mideleri geniş,
kursakları geniş bunların. Yazık yazık! 
SEYFETTİN YILMAZ (Devamla) – Bakın, orman bilgi sistemi kuruluyor.
ALİM IŞIK (Kütahya) – Daha ne olsun?
SEYFETTİN YILMAZ (Devamla) – Bakın, orman teşkilatına orman bilgi
sistemi kuruluyor; 2011 yılında yatırım programına alınmış. 
Burası, İstanbul Teknik Üniversitesi, biliyorsunuz, Sayın Bakanın
hocasının olduğu yer, hocalık yaptığı yer. İhale yapılmadan oraya 16,5 trilyon
aktarılıyor. Ve burası bir ihaleye çıkıyor, sözde ihale; kim alıyor ihaleyi?
Faal olmayan bir şirket -satın alınıyor- Konumsal Firma diye bir firma. Kim
bunların sahipleri? Afyonlu iş adamları. Afyon neresi? Biliyorsunuz değil mi
Afyon’un neresi olduğunu? 
RECEP ÖZEL (Isparta) – Bakanın memleketi.
SEYFETTİN YILMAZ (Devamla) – Sayın Bakanın seçim memleketi. İşin
enteresanı ne biliyor musunuz? Buranın üç yıllık ödeneği 41,5 trilyon lira. 
HAYDAR AKAR (Kocaeli) – Ne diyorsun ya?
SEYFETTİN YILMAZ (Devamla) – Programa konmuş. Ve bu firma ihaleyi ne
kadara alıyor? 35 trilyon liraya alıyor. 
HAYDAR AKAR (Kocaeli) – 21/B’yle mi yapmışlar?
SEYFETTİN YILMAZ (Devamla) – KDV dâhil ne kadara mal oluyor? 41,5
trilyon. Bu kadar tesadüf olabilir, yani, bu kadar isabet, bu kadar tesadüf
olur. 
HAYDAR AKAR (Kocaeli) – 21/B’yle mi almış?
SEYFETTİN YILMAZ (Devamla) – Peki, 41,5 trilyona bu ihaleyi aldı.
Sayın Bakana soruyorum: Sayın Bakan, şu anda bu ORBİS ihalesi ne
aşamada? Herhangi bir faaliyet var mı, çıkın, burada açıklayın.
RECEP ÖZEL (Isparta) – Belge varsa git savcılığa ver. Savcılığa versene.
SEYFETTİN YILMAZ (Devamla) – Bu firma kimdir, kimler tarafından
kurulmuştur? Afyonlu iş adamları kimlerdir? 
RECEP ÖZEL (Isparta) – Savcılığa versene.
SADİR DURMAZ (Yozgat) – Recep, dinle, dinle.
SEYFETTİN YILMAZ (Devamla) – Şimdi, bir şey daha söyleyeceğim…
RECEP ÖZEL (Isparta) – Savcılığa versene.
SEYFETTİN YILMAZ (Devamla) – Recep Bey, tabii, 17 ve 25 Aralıkta
hırsızlığınız, yolsuzluklarınız ortaya konulmasına rağmen, “tape”lerle ortaya
konulmasına rağmen onları aklayan bir zihniyetten bu Bakanı aklamamalarını
beklemiyorum ama ben kamuoyuyla paylaşıyorum neler oluyor diye. 
RECEP ÖZEL (Isparta) – Ya savcılığa ver, öyle laf gemisi değil! 
SEYFETTİN YILMAZ (Devamla) – Şimdi, kadastroyla ilgili bir yazılım
yapılıyor değerli milletvekilleri, 25 bin lira doğrudan teminle yapılıyor, 25
bin lira doğrudan teminle. Bu, işlevi görüyor. Aradan belli bir süre geçiyor, 1
trilyon liraya bir firmaya yeniden ihale ediliyor bu yazılım işi. Kim bu
yazılım firması? Soyadı Topbaş, siz bulun kim olduğunu. Kim olduğunu
biliyorsunuzdur herhâlde, Topbaş, ünlü bir belediye başkanı, ünlü bir
siyasetçi. Peki, 1 trilyon liraya yapılan bu sistem şu anda çalışıyor mu? Sayın
Bakan biraz sonra çıkar, açıklar bu sistemin çalışıp çalışmadığını. Çalışıp
çalışmadığını Sayın Bakan biraz sonra açıklar. 
RECEP ÖZEL (Isparta) – Her şeyi biliyorsun, sen onu da açıkla bari. 
SADİR DURMAZ (Yozgat) – Sayın Bakan unutur bunları, not almıyor ki. 
SEYFETTİN YILMAZ (Devamla) – Şimdi, 10 trilyonluk yolsuzluk Bakanlığının
katında yapılıyor. Bakın, 10 trilyon zimmete para geçiriliyor. 
OKTAY VURAL (İzmir) – Kim? 
SEYFETTİN YILMAZ (Devamla) – Mutemet, mutemet, 10 trilyon zimmete para
geçiriyor. Nerede geçiriyor bunu değerli milletvekilleri? Bakanlığının, o
kendisinin oturduğu Bakanlığının 2-3 kat altında. 10 trilyonu ben burada dile
getirdim. Bu zimmete para geçirmede gerçekleştirme görevlisi olarak
bürokratlarının imzası var, bürokratlarının. Şimdi beni mahkemeye vermiş, para
almaya çalışıyor. Ben 8 bin lirayı, anamın hak sütü gibi aldığım, devletin bana
verdiği maaşla öderim, hiç problem değil ama şunu unutma Sayın Bakan: Bu 10
trilyonun peşindeyim çünkü bu 10 trilyon hazinenin malı, devletin malı. Nerede
bu 10 trilyon, nerede 10 trilyon? Geri kazanabildiniz mi, geri alabildiniz mi?
Alamazsınız. 
ORMAN VE SU İŞLERİ BAKANI VEYSEL EROĞLU (Afyonkarahisar) – Mutemet
ödesin. 
SEYFETTİN YILMAZ (Devamla) – Ha, Sayın Bakan, mahkemede de
hesaplaşacağız, devam ediyor ama hiç önemli değil, ben bu milletin malı için,
bu milletin menfaatleri için 8 bin lira değil, 18 bin lira da yiyeceğimden
kısarım, içeceğimden kısarım öderim ama bu 10 trilyon hazinenin malı, fakir
fukaranın, garip gurebanın malı. 
Değerli milletvekilleri, laf atacağınıza Bakanınıza sorsanıza bir “Bu 10
trilyon nerede?” diye. 
HAYDAR AKAR (Kocaeli) – Rakam az, rakam. 
SEYFETTİN YILMAZ (Devamla) – Oh, ne güzel, bir mutemedi
içeriye at, mutemede yık. Peki, o zaman senin Bakan olarak orada ne işin var
devletin hazinesine sahip çıkamayacaksan? Devletin parasına sahip çıkamayan bir
bakan. Alt katında ya, oturduğu yerin alt katında gidiyor bu para, aylarca
gidiyor, bunu görmüyorsan Bakanlıkta ne işin var senin, Bakanlıkta? 
RECEP ÖZEL (Isparta) – İyi tazminat ödeyeceksin ha.
SEYFETTİN YILMAZ (Devamla) – Bırak Bakanlığı hazineyi koru, hazineyi
Sayın Bakan.
Şimdi, değerli milletvekilleri, kaçak saraya hiç girmeyeceğim, zamanım
dar ama bu kaçak sarayın Başbakanlığa verilmesi karşılığında bir protokol
yapılıyor. Bu protokolün içerisinde de Orman Genel Müdürlüğü idare binası,
Orman Genel Müdürlüğünün lojmanlarının yapımı ve ne var? Bu yerlerin Orman
Genel Müdürlüğüne yapılarak teslim edilmesi var. Şimdi, Orman Genel Müdürlüğüne
şeyde başladı TOKİ, nerede, Söğütözü Millî Parkı’nda, AKP binasının yan
tarafında. 
RECEP ÖZEL (Isparta) – Bak, biraz az konuş da, tazminata maaşın yetmez.
SEYFETTİN YILMAZ (Devamla) – Veririz biz, kafanı yorma.
Lojmanları bıraktık, binlerce çalışanın lojmanını bıraktık, onlara
verdiğimiz sözü ve protokollerin gereğini yapmıyoruz… 
RECEP ÖZEL (Isparta) – Ya, Bakan mı sanki onlara diyor?
SEYFETTİN YILMAZ (Devamla) – Şu resmi görüyor musun Ispartalı Recep?
Ispartalı Recep, şu resmi görüyorsun değil mi? Bunlar kim biliyor musun?
Balıkçı, balıkçı. 
RECEP ÖZEL (Isparta) – Tazminatı kaybedeceksin.
SEYFETTİN YILMAZ (Devamla) – Bu Gazi yerleşkesinin içinde, siz
gidiyorsunuz ya, AKP’lilerin gittiği balıkçı var ya, şimdi lojmanları bırakmış
Sayın Bakan, harıl harıl –bakın, inşaatlar burada, resimlerini çektirdim- şimdi
oraya bir balıkçı ile kebapçı yaptırıyor. 
HAYDAR AKAR (Kocaeli) – Onlar villa yaptırır, lojman yaptırmaz.
SEYFETTİN YILMAZ (Devamla) – Devletin parasıyla yapılıyor bu balıkçı ile
kebapçı. 
OKTAY VURAL (İzmir) – Kimin balıkçısı bu?
SEYFETTİN YILMAZ (Devamla) – Yani, devletin balıkçıya, kebapçıya
harcayacak parası var, işçiye harcayacak parası yok, mühendise harcayacak
parası yok, köylüye harcayacak parası yok. Sen orman köylerinde o köylülerin
hangi sıkıntıları çektiğini biliyor musun Sayın Bakan? Şimdi, Doğanalan köyünün
muhtarı aradı, arazilerimizi alamıyoruz diyor. Üç aydır bize söz vermesine
rağmen diyor. AKP’lileri devreye soktuk diyor, üç aydır gönderecek müfettişleri
diyor. Bakanın bunlarla işi yok ki, orman köylüsüyle. 
RECEP ÖZEL (Isparta) – Aradan sen bir çık da…
HAYDAR AKAR (Kocaeli) – Köylüyü ne yapacak ya, zengini seviyor bunlar,
zengini.
SEYFETTİN YILMAZ (Devamla) – Bakan yandaşlarını, akrabalarını, kadroya
nasıl alırız ve çocuklarını nasıl alırız, yandaşları nasıl zengin ederiz, onun
derdinde; orman köylüsü, işçi, memur, böyle bir derdi olmayan Bakan. 
Şimdi, bunları bir an önce bitirirsiniz Recep Bey, afiyetle de balıkları
yiyin ama 7 Nisanda bu balıklar boğazınıza durabilir, ona da dikkat edin. Recep
Bey, özellikle sen bu balıkçıya… Sayın Bakan, çok savunuyor sizi. İlk davetli
olarak da Recep Bey’i o balıkçı ile kebapçıya bir davet et de o bir yemek yesin
orada. 
RECEP ÖZEL (Isparta) - Senden alacağımız tazminat var ya…
SEYFETTİN YILMAZ (Devamla) – Sen de aç tazminat, sen de aç. Biz
alışığız. 
Şimdi, değerli arkadaşlar, bir şeyi daha dile getireceğim. Bakın,
İstanbul’da Parkorman var, biliyorsunuz değil mi? Bunlar çok önemli konular.
Şimdi, bu Ali Ağaoğlu vardı, at sırtında televizyonlarda reklamlar yapıyordu.
Ormanı kapatmış, ormanı teslim almış, oraya konutlar yapıyor ve bizim ormanı da
reklamlarda pazarlıyor. Ben burada gene bir gensoru verdim, basın toplantısı
yaptım, dedim ki: “Orman Bakanı, Ali Ağaoğlu’na Fatih ormanlarını peşkeş
çekiyorsun, bu ormanları peşkeş çekemezsin.” Bizim Bakan üç sene sonra uyandı,
dedi ki: “Burayı bir başkasından devralmış, bizim haberimiz olmadı, ben bunu
iptal ettim.” diye burada geldi söyledi. 
Şimdi bir benzerini söylüyorum, bir başkasını. Parkorman’ı biliyorsunuz
değil mi? Özellikle İstanbul milletvekilleri dinlesin. Şimdi, bu Parkorman
İstanbul’un akciğerleri, İstanbul artık yok oluyor, şehirleşmeden dolayı yok
oluyor. Bakın, burayı 2008 yılında Borusan Holding 4 milyon liraya kiralıyor
yıllığını. Sen eski savcıydın, eski hâkimdin Doğan Bey, bilirsin. Yıllığını 4
milyon liraya kiralıyor Borusan…
ALİ ÖZGÜNDÜZ (İstanbul) – Avukat, avukat.
SEYFETTİN YILMAZ (Adana) – Avukat mı?
…2010 yılında Ege Turizme burası kaç liraya veriliyor biliyor musunuz?
740 bin liraya veriliyor yani beşte 1 fiyatına veriliyor. Bununla kalsa amenna
diyeceğiz yani zarar 4 milyon lira civarında diyeceğiz. Şimdi, bu Parkorman’ı
740 bin liraya bu firmaya verdikten sonra Sayın Bakan, ne yapıyorlar? Değerli
arkadaşlar, tutuyorlar, burayı tabiat parkına çeviriyorlar ve Çevre ve
Şehircilik Bakanlığına imar yetkisi veriliyor. Yani bu imar yetkisiyle 740 bin
liraya verilen bu yere neler yapılıyor? Bakın, size sayıyorum: Parkorman, 200
dönümlük alanın yapılacağı yere, çok amaçlı salon, 2 kat, 1.525 metrekare;
kapalı otopark, 5 kat yerin altına, ormanı eşecekler 5 katlı kapalı alan
yapacaklar ki araçlar şey yapsın. Yetmedi, kamping alanları, her biri 200
metrekare olan 108 adet bungalov villa. 
HAYDAR AKAR (Kocaeli) – Vay be! Allah gözlerini doyursun, vay anasını
be!
SEYFETTİN YILMAZ (Devamla) – Yani bu ne biliyor musunuz? Villa, villa. 2
adet kır evi, lokantalar ve bir şey daha söyleyeyim: Ne yapılıyor biliyor
musunuz? 15 bin kişilik konser alanı yapılıyor. Yani, Ajda Pekkan’a, Hülya
Avşar’a herhâlde orada konser verdirtecekler, Sayın Bakan ve yandaşları da
orada o konseri dinleyecekler.
Bunun üzerine, ivedilikle, bakın, “çok ivedi” yazısıyla İstanbul Orman
Bölge Müdürlüğüne bir yazı yazılıyor. İstanbul Orman Bölge Müdürlüğünde bir
heyet oluşturuluyor bölge müdürünün başkanlığında, bir rapor tutuyorlar.
Değerli arkadaşlar, o raporda deniyor ki: Burası, Millî Parklar Yasası’na
aykırı olduğundan, burada ağaç kesimleri olacağından, katliamlar olacağından,
burasının doğal yapısının bozulacağından, buradaki ekosistemin bozulacağından
dolayı “ret” cevabı veriyor. İstanbul Orman Bölge Müdürlüğünde bir bölge
müdürü, üç teknik heyetten oluşan ekip. Ama, Bakanlık bunun üzerine çok
ivedilikle bir yazı daha yazıyor, çok ivedilikle. Onun üzerine ne oluyor? O
rapora aykırı bir raporla orası onaylanıyor. Peki, ne olduğunu merak ediyor
musunuz sonra? O olumsuz rapor veren bölge müdürü var ya, derhâl görevden
alınıyor ola ki başına bir şey gelmesin diye. Bakın, burada çok ivedi… 
Tarihlerini verebilirim size yoksa Sayın Bakan, vardır muhtemelen sizde,
değil mi? Tarihlerini vereyim: 07/01/2014 yani kaç ay önce, ortada. 
RECEP ÖZEL (Isparta) – Kaç ay önce?
SEYFETTİN YILMAZ (Devamla) – On ay önce, on iki ay önce.
“Çok ivedi” notlu resmî yazısıyla firmanın talebi doğrultusunda İstanbul
Bakanlık 1. Bölge Müdürlüğüne kesin talimat verilmiştir. 
Şimdi, ben size soruyorum değerli milletvekilleri, kimin malını kime
peşkeş çekiyorsunuz? Nereleri peşkeş çekiyorsunuz? Kimdir bu firma? Daha önce,
2008 yılından önce bunların konser alanı yokken, lokantaları yokken, villa
tipleri yokken 3 küsur milyona, 4 milyona verilen yeri 740 bin liraya buraya
veriyorsunuz ve adama bu yapılan düzenlemelerle beraber 15 bin kişilik konser
salonunu, bungalov tipi villaları, restoranları, şunları, bunları
yaptıracaksınız… 
Ya, bu ülkede birilerine para kazandırmak zorunda mısınız siz Sayın
Bakan? Kazandıracaksanız, maaşınızdan verirsiniz millete parayı, onu anlarım,
ne yaparsanız yapın ama kamunun kaynaklarıyla birilerini zengin etme gibi bir
lüksünüz olamaz. Bu ülkede ekmek bulamadığı için, aş bulamadığı için pazarda,
sokakta ekmek toplayan insanlar var. İşsizlikten dolayı intihar eden
gençlerimiz var. Orman mühendisleri aylarca bekliyor, geçici işçiler kadro
bekliyor. O orman köylerinde aş bulamadığı, ekmek bulamadığı için -artık
eskiden ormanlardan geçiniyorlardı, şimdi ormandan geçinmek de mümkün değil-
hepsi şehirlere gidiyor. İş bulamıyor, aş bulamıyor ama Sayın Bakan, Bakanlığın
verdiği güçle, devletin imkânlarıyla kendi yandaşlarını, kendi akrabalarını,
kendi taallukatını işe alacak, yetmeyecek birilerini de zengin edecek. 
Şimdi, Sayın Bakan, ikinci bir husus, bu Hacet Deresi var, Hacet Deresi.
İstanbul milletvekilleri bilir, İstanbul’un en önemli doğal alanlarından
birisi. Bu tabiat parkına benzeyen yerin bir benzeri de oraya yapılmış durumda
değerli arkadaşlar, oraya yapıldı. Orada ikide bir bu tabiat parkına çevrildi
bu orman olan yer tabiat parkına, imar yetkisi verildi. Orada yine aynı buna
benzer villalar yapılıyor, lokantalar yapılıyor, restoranlar yapılıyor, kafeler
yapılıyor ve “Bu işlerin arkasında da Cinci Hoca var, Sayın Bakan iyi tanır.”
diyorlar. Soralım bakalım, kimmiş o? Bende ismi var, Sayın Bakan açıklasın, ben
ismini, kim olduğunu söyleyeceğim. Yani bizim hocalarla ilgili şeyimiz yok ama
bazı değerleri ranta çevirirseniz, rant adına kullanırsanız bunu millet vicdanı
affetmez Sayın Bakan. Evet, İstanbul milletvekilleri, bilin ki Hacet Deresi
peşkeş çekiliyor. Hacet Deresi, ormanlıktan alınıyor başka noktaya doğru
gidiyor.
Yine, buna benzer bir husus, burada tabii, balon alımları var, film
yapımları var, onlara zaman kalmadığı için girmeyeceğim. Diğer konulara
giremiyorum, sataşmadan dolayı söz aldığımda diğer konulara girerim ama bu
ülkede orman köylüsü aç ve sefalet içerisinde, orman köylüsü ekmeğinin peşinde.
RECEP ÖZEL (Isparta) - Sana kim sataşacak ya?
SEYFETTİN YILMAZ (Devamla) – Millet iş bekliyor, aş bekliyor, Orman
Bakanının keyfi uğruna yandaşlar işe alınıp devlet malı peşkeş çekilemez. Bunu
Allah da kabul etmez, kulu da kabul etmez. Ben inanıyorum ki vicdan sahibi AK
PARTİ’li milletvekilleri de bu bakana son bir dersi verecektir diyor, hepinize
saygılar sunuyorum. (MHP sıralarından alkışlar) 
BAŞKAN – Teşekkür ediyorum. 
Halkların Demokratik Partisi Grubu adına söz isteyen Hasip Kaplan,
Şırnak Milletvekili. (HDP sıralarından alkışlar) 
HDP GRUBU ADINA HASİP KAPLAN (Şırnak) – Teşekkür ederim Sayın Başkan. 
Evet, şurada yedi dakika bir canlı yayınımız var. 
Halkların Demokratik Partisi Grubu adına hepinizi saygıyla selamlıyorum.

Şu an televizyon başında HES’lerden, barajlardan muzdarip Türkiye’nin
her köşesinden bizi izleyen insanlarımız var. Demin, mesajlara baktım,
Diyarbakır Kocaköy Çayırlı Mahallesi Ambar Barajı mağdurları arıyorlar, “DSİ
bizi mağdur etti. 10 yaş ağacımızı 3 yaş gösteriyorlar. Bayındırlık birim
fiyatı 490, 185 gösteriyorlar.” diyorlar. Aradan Hesta köylüleri arıyor, “Ilısu
Barajı sular altında kalacak. Bize yeni yerleşim birimi verdiler ama bizim yeni
yerleşim biriminin yerleşmesi tamamlanmadan sular altında kalacak yani
Hasankeyf sular altında kalacak.” diyorlar. DSİ ve Hükûmetin aldığı bu karar
sonrası, maalesef, on bin yılı aşkın bir tarih, Hasankeyf sular altında kalacak
ve Türkiye tarihinin en büyük doğa katliamı, tarih katliamı, kültür katliamı
yaşanacak. 
Şimdi, buradan şunu sormak istiyorum arkadaşlar: Musul Müzesi’ne
balyozlarla dalan, hatta Asur, Süryani tarihî yerleşkelerindeki tarihî eserleri
tahrip eden, camileri, türbeleri havaya uçuran IŞİD zihniyeti ile şirketlerin
on yıllık, dokuz yıllık, otuz yıllık kâr çıkarı için on bin yılı aşkın tarihi
sular altında bırakan zihniyet arasında bir fark mıdır? Çok açık söyleyeyim
hiçbir fark yok. Birisi ideolojik olarak bunu yapıyor, birisi vahşi
kapitalizmin kâr hırsıyla bunu yapıyor. Bu ikisi de çok vahşice ve insanlığın
ortak değerlerinin müthiş kaybıdır. Yani Birleşmiş Milletlerin, UNESCO’nun
koruması altında olan alanların bu şekilde tahrip edilmesi maalesef Türkiye’de
binlerce HES barajı ruhsatları ve inşaatlarıyla yaşanıyor. 
Buradan şunu açıklıkla ifade etmek istiyorum: İnanıyorum, Sayın Bakana
detaylı olarak bu baraj mağdurlarını ben zaman zaman anlatıyorum. Bizim
partimizin politikası enerji ve HES’ler konusunda çok açıktır arkadaşlar ve biz
bunu iyi biliyoruz ki sadece bir bakanlığın problemi de değil yani Devlet Su
İşleri Orman ve Su Bakanlığına bağlıdır ama HES enerji amaçlı yatırımların
Enerji Bakanlığına, hatta genelgeyle Başbakanlığın ruhsat vermesine kadar
uzanan bir süreç olduğunu çok iyi biliyoruz. Böyle bildiğimiz zaman yani şimdi
GAP projesini aldığımız zaman -devasa projeleri- GAP projesinde Kalkınma Bakanı
hakkında biz gensoru verdik, hatta ekonomiden sorumlu Bakan hakkında verdik,
ekonomi koordinasyonundan sorumlu Bakan hakkında verdik çünkü bunların hepsi
birbiriyle bağlı ancak burada bir bakanlık enerji politikasının tek sorumlusu
değil maalesef, Hükûmet burada komple sorumlu çünkü planlama, inşaat ve ruhsat
yanları var. 
Şimdi, buradan ben tabii ki Munzur’da direnen 4 baraj, 6’da HES, Mersin
Boğazpınar’a, Fındıklı derelerine 24 HES, Şırnak’ta, Uludere’de, Beytüşşebap’ta
11, yine Hakkâri’de 5, Siirt Şirvan, Diyarbakır Hevsel Bahçeleri, Van şelaleler
bölgesi, Hakkâri’deki HES’ler, Çorum Kargı Kızılırmak HES Osmancık ilçesi ve
yine buradan saymak istediğim, çok önemli gördüğüm, Hasankeyf’ten sonra Munzır
Vadisi, yine Dersim’in Nazimiye ilçesindeki HES barajları, Yırca köyünün
zeytinleri… Bütün bunlar son derece önemli yerler. Tabii, bunlar yalnız değil.
Şöyle bir baktığımız zaman, listemiz uzayıp gidiyor arkadaşlar. Bu listenin
içinde Artvin var, Rize’nin dereleri var, Giresun var, Trabzon’un dereleri var,
Manisa’da yapılan HES’ler var, Isparta’da yapılanlar var, turizm bölgesi olarak
da Antalya’da yapılan HES’ler var, en son, biliyorsunuz, Erzurum’da yapılan
HES’lerde kadınların direnişini gördünüz. İnsanlarımız derelerine, ırmaklarına,
doğalarına sahip çıkıyorlar, karşılarında jandarmayı görüyorlar, jandarma
karşılarına çıkıyor. 
Buradan, tabii ki, Tokat Zile’deki son direnişteki 80 yaşındaki kadın
kahramanları buradan selamlamak istiyorum. Ben, buradan, Tortum’da HES’lere
karşı direnen Tortumlu nineyi selamlamak istiyorum, Giresun’un, Ordu’nun
HES’lere karşı direnişindeki yurttaşlarımızla gönül gönüle, yan yana
durduğumuzu ifade etmek istiyorum. Yine, Trabzon’un Solaklı Vadisi’ndeki 36
HES’e karşı direnen halkımızı, Kaz Dağlarında altın madenlerinden sonra
HES’lere karşı direnen kardeşlerimizi, “Bir pınarın göz yaşları olmasın.” diyen
insanlarımızı, yine, Gümüşhane’de “Can Gümüşhane” diye diye direnenleri, yine,
Dinar Deresi’ni ve bütün bunları düşündüğümüz zaman, gerçekten Türkiye’nin her
tarafında çevreye, doğaya, tarihe karşı çok güzel bir sahiplenme olduğunu
görüyoruz. Buradan biz bunları anlatırken, bir şirket için niye ülke bu hâle
getirilip tahrip ediliyor? ÇED raporlarını bir yönetmelikle niye yok
sayıyorsunuz? Mahkeme kararlarına niye uymuyorsunuz? Bu ülkede hukuk
işlemeyecekse, mahkemeler olmayacaksa, yerel yönetimleri dışlayacaksınız o
zaman biz neyi, nasıl yapacağız arkadaşlar? İhkakıhak mı deyip direnişe
geçelim; yoksa 665 sayılı Birleşmiş Milletler Kararı’nda belirtildiği gibi
hukuk tanımayan kötü yönetimlere karşı başkaldırı hakkımızı mı kullanalım? Ne
yapalım, bize bir yol öğretin. Bu Meclis çare değilse, bu Meclis çözüm yeri
değilse, bu ülkenin enerji politikalarını belirleyemiyorsak beraber, biz neyi
belirleyeceğiz? Bütün dünyayı enerji artı su, güvenlik problemi sarmışken
Fırat’ın, Dicle’nin artı Orta Doğu’da yaşananların, Suriye’nin… Demin
tartışmanın içindeydik, Şah Fırat operasyonunu konuşuyorduk. Evet, size buradan
müjdeyi vereyim arkadaşlar, YPG ve YPJ güçleri IŞİD’i Fırat’ın ötesine
atmıştır; Fırat’a kadar, Şah Fırat operasyonunda Türbe’nin alındığı yer dahi
özgürleştirilmiştir, bunun bu müjdesini size vereyim. 
Buradan ben çok
açık söylüyorum, Türkiye’de bir gerçeklik var, biz beraber, ortak değerlerimizi
koruyama devam edeceğiz. Elbette ki HES’ler bu konuda çok çok önemli ama
Hükûmetin programında para lazım. Bu dolar, faiz lobisi vardı, döviz lobisi
vardı, bir de HES lobisi var arkadaşlar, çantacılardan oluşan bir HES lobisi
var. Yabancı şirketlere aldıkları HES ruhsatlarını belli bir yüzde karşılığı
veriyorlar, ondan sonra da oradaki yurttaşla onları bir araya, karşı karşıya
getiriyorlar ve güvenlik güçleri, kırsalda genellikle jandarma oluyor. 
Şimdi, buradan
baktığımız zaman, tabii ki sadece DSİ’yi, sadece Orman Bakanlığını sorumlu
tutacağımız bir konu değil. Eğer ruhsatların son izin noktası Başbakanlıksa,
Hükûmetin başıysa, eğer Enerji Bakanlığı bu işte sorumluysa, eğer Çevre
Bakanlığı bu işte sorumluysa, eğer ekonomiden sorumlu Kalkınma Bakanı, Ekonomi
Bakanı, koordinasyondan sorumlu bakan sorumluysa, eğer bunların hepsi
sorumluysa külliyen AK PARTİ hükûmetleri bunun sorumlusudur arkadaşlar;
perakende sorumlu tutacağımız bir durum yok. 46 santrali özelleştirme kapsamı
içine alıp seçim dönemine kadar sıcak paraya ihtiyaç duyan bir iktidar var
karşımızda ve buradan 70 milyar lira para kazanmayı hedefliyorlar. 
Tabii, 150 tane şirketin içinde madencilik artı HES şirketleri çok
önemli bir yer tutuyor. Hatta vatandaşın ağası diyen büyük iş adamları da bu
havuzun içindedir. Elbette ki enerjide dışa bağımlılığımız artıyor; dolar
arttıkça ithal enerjide de artıyor, biz bunu biliyoruz. Ama bunca devasa sorunu
konuşmak için bir araya gelemiyorsak, birileri nükleer santrallere, termik
santrallere ülkeyi peşkeş çekiyorsa bunun tümünü TKİ’sinden tutun da Enerji
Bakanına, hepsini Hükûmetin birlikte sorumlu tutmak gereken bir durumla karşı
karşıyayız.
Şimdi, bakıyoruz, Türkiye'de en yüksek enerji dilimi nereden alınıyor?
HES’lerden alınıyor arkadaşlar. GAP projesiyle ilgili, Türkiye'de alınan oran
ve hedeflenen oran dikkate alındığı zaman, dünya ölçeğinde elektrikteki üretim
kaynağı olarak yenilenebilir enerji kömür ve diğer kaynaklar dikkate alındığı
zaman Türkiye dünya rekorunu kırmış durumda HES’lerden. Yani Türkiye’nin tahrip
etmediği deresi kalmamış, ırmağı kalmamış arkadaşlar, tahrip etmediği doğası
kalmamış, ekolojik dengesi altüst olmuş. Kuzey ormanları kesiliyor, domuzlar ta
Karaköy’de iskeleye çıkıyor, dikkat edebiliyor musunuz, İstanbul gibi bir
metropolde vahşi doğanın dengesi allak bullak olduğu zaman işte böylesine
sonuçlarla karşılaşılıyor.
Türkiye’nin elbette ki su kaynaklarını doğru değerlendirmesi gerekir ama
bir şirkete peşkeş çekmek, ülkeyi peşkeş çekmek, ülkenin doğasını, tarihini,
kültürünü, turizmini peşkeş çekmek bizim HDP olarak, Halkların Demokratik
Partisi olarak asla kabul edemeyeceğimiz bir vahşi kapitalizmin sömürü
biçimidir. Çok açık söylüyoruz asla ve asla Hasankeyf gibi tarihî
merkezlerimizden vazgeçemeyiz. Birilerinin kökü beş yüz yıl ötede bitebilir,
kendini sadece tarih ve kök olarak Osmanlıyla sınırlı görebilirler. Oysaki
Anadolu’nun bütün güzellikleri bizim kültürümüzdür arkadaşlar. Nasıl ki
Hasankeyf’te milattan öncesinden tutun da tek tanrılı dinlerin gelişmesine
kadar Süryaniler de, Türkler de, Kürtler de, Araplar da, daha önceki
uygarlıklar da buna sahip çıkıyorsa biz de buna sahip çıkmaya devam edeceğiz. 
Şunu çok açık söylemek istiyoruz ve bunu söylerken de şunu ifade etmek
istiyoruz: Sayın Meclis Başkan Vekilimiz Hattuşalıları selamladı, biliyorsunuz,
ziyaret ettiler ve Hattuşa’nın özel kıyafetlerini, giysilerini giymişlerdi,
Meclise geldiler. “Bizim ismimizi bize iade edin, tarihimizi, kültürümüzü
yaşatın.” dediler ve Sayın Başkan Vekili de çok güzel bir konuşma yaptı,
“Tarihinize ve kültürünüze sahip çıkacağız…” İyi, kurban da Hattuşa’ya sahip
çıkıyorsunuz da Hasankeyf’i niye sular altında bırakıyorsunuz? Meclis Başkanına
da diyoruz, Sayın Bakana da diyoruz…
ORMAN VE SU İŞLERİ BAKANI VEYSEL EROĞLU (Afyonkarahisar) – Hasankeyf’i
muhteşem yapacağız.
HASİP KAPLAN
(Devamla) – Hasankeyf’i sular altında bırakarak muhteşem yapacak bir iktidar,
bir tek Türkiye’de olabilir, başka bir ülkede olmaz Sayın Bakanım, inanın. 
Şimdi, ben size
şunu çok açık ve net olarak söylemek istiyorum: Bu HES ruhsatlarının planlamasında,
bakıyoruz ki Devlet Planlamanın bir planlaması yok, inşaat konusunda bir ruhsat
yok. Orada yerel yönetimler var. Bizim büyükşehir belediyelerinin sınırları
içinde büyükşehir belediyelerinden alınmış bir ruhsat yok. Bunların hepsi
korsan, yasa dışı arkadaşlar. Bakın, açık söylüyorum, bu doğayı tahrip
edenlerden eğer 7 Haziranda kurtulursak ki inşallah kurtulacağız, birbirlerine
düşmeye başladılar, üstelik de açık etmeye başladılar…
Şimdi, biz 8
Haziranda geldiğimiz zaman iktidara bu HES barajlarıyla doğayı çarçur edenlerin
yakasına yapışıp yaptıkları tahribatı da kendilerine ödettireceğiz arkadaşlar.
Bu konuda tereddüdümüz yok. Bu konuda, kimse -yarın geldi- HDP iktidara geldi,
bize bunu yaptı da demesin. Bunu yapacağız, bu HES barajlarıyla Türkiye’nin doğasını,
tarihini, iklimini, turizmini tahrip edenlerin zihniyetini tahrip edeceğiz, bu
da bizim halkımıza karşı sözümüzdür arkadaşlar. Çok açık söylüyorum, o kadar
zeytin ağacıyla ilgili, Gediz Deltası’nda 2 milyon ağacın kesilmesiyle ilgili
İngiliz şirketleri için… Ya, sizin şirketleriniz gidip İngiltere’de 10 tane
ağaç kesebilir mi? Bana bir babayiğit şirket gösterin, Türkiye’den gitsin,
Londra’da, İskoçya’da, Galler’de, İrlanda’da 5 tane ağaç kesebilsin 3 kuruş, 3
cent para kazanmak için. “Onurumuz” diyorsunuz, millî onur, bağımsızlık, bilmem
ne, hikâye ya, hikaye! Çıkın, gidin, yapın orada. (HDP sıralarından alkışlar)
Ama, onlar geliyor, Gediz Deltası’nı perişan ediyor; İzmir’i, Gediz’i,
Manisa’yı, Turgutlu’yu perişan ediyor. Bu ne özgürlük ya, bu ne özgürlük! Hani,
karşılıklılık ilkesi vardı dış ilişkilerde? Maalesef yok. 
Kızılderili Seattle
Şef’i o mektubu bence bu Hükûmete yazsaydı tam 21’inci yüzyıla denk düşerdi
biliyor musunuz, 1854’te yazmış ama inanın, şimdi, 21’inci yüzyılda tek
yazılacak hükûmet varsa AK PARTİ Hükûmetine o mektup gider. O mektubu doğru
adrese, yapıştıracak böyle Seattle Şefi, 1 liralık pulla iadeli taahhütlü
gönderecek: Sayın Davutoğlu -Başbakanlık Çankaya’ya taşındı artık- Çankaya veya
eski adres de olabilir, Beştepe’ye de gidebilir.
Fakat, Nazım Hikmet bazen duygularını ifade ederken, Kızılderili Şef’ten
öte… Bakın, özgürlüklerin olmadığı yerlerde, güvenlik denkleminin öne çıktığı
yerde, zorun öne çıktığı yerde, diktaların çıktığı yerlerde, umutların
direnişinde ne duygular yola çıkıyor biliyor musunuz? Robeson’la ilgili “Korku”
şiirinde Nazım Hikmet ne diyor biliyor musunuz? “Bize türkülerimizi
söyletmiyorlar Robeson./ Korkuyorlar Robeson, şafaktan korkuyorlar./ Görmekten,
duymaktan, dokunmaktan korkuyorlar./ Yağmurda çırılçıplak yıkanır gibi
ağlamaktan,/ Sımsıkı bir ayvayı dişler gibi gülmekten korkuyorlar./ Sevmekten
korkuyorlar, bizim Ferhat gibi sevmekten./ Tohumdan ve topraktan korkuyorlar./
Ne iskonto ne komisyon ne veda isteyen bir dost eli,/ Sıcak bir kuş gibi, gelip
konmamış ki avuçlarının içine./ Korkuyorlar kartal kanatlı kanaryam,/ Türkülerimizden
korkuyorlar.”
Bizim de, Halkların Demokratik Partisinin de tarihe, doğaya, kültüre,
yaşama, insana olan sevgimizden korkuyorlar. O barajlarınızı, HES’lerinizi,
seçim barajlarınızı yıka yıka geleceğimizden korkuyorlar. Bizden korkuyorsunuz.
(HDP sıralarından alkışlar)
8 Haziranda yeni bir yaşamın güzelliklerini hepinize açacağız. Sizin
çocuklarınızı, torunlarınızı bu şirketlerin tahribatından kurtaracağız. Güneşli
günler göreceğiz, sizlere de göstereceğiz, sizi de kurtaracağız bu düştüğünüz
vahim durumdan. Sizin büyükşehir belediye başkanlarınız, başbakanlarınız,
cumhurbaşkanlarınız birbirine düşmeyecek. Bu ülkede herkes barışı soluyacak,
özgürlük türküleri söyleyecek. Geceleri -sabahlara kadar- hiçbir kadın şiddete
maruz kalmadan özgürce dolaşabilecek bu topraklarda, biz bunu vadediyoruz,
hayata geçireceğiz.
Saygılarımla. (HDP
ve CHP sıralarından alkışlar) 
BAŞKAN – Evet,
teşekkür ediyorum bu güzel konuşma için. 
Sayın Vural, buyurun.

V.- AÇIKLAMALAR (Devam)
6.- İzmir Milletvekili Oktay Vural’ın, Germanwings’in düşen
yolcu uçağında Türk yolcu olup olmadığını öğrenmek istediğine ilişkin
açıklaması
OKTAY VURAL (İzmir)
– Teşekkür ederim. 
Sayın Başkan,
Başbakan Yardımcısı Sayın Ali Babacan Bey buradayken, bir uçak düştü Germanwings’e
ait. 150 yolcunun öldüğü ifade ediliyor ve bunların içerisinde 39 Türk’ün
olduğuna ilişkin haberler var. Gülizar Çelik diye bir Hanımefendi’nin ölümle
ilgili şeyi oldu ama acaba bu uçakta hayatını kaybeden Türk var mı yok mu, bu
konuda bir bilgi edinebilirseniz, paylaşabilirseniz.
Bu açıdan söz
aldım, çok teşekkür ediyorum. 
Sağ olun Sayın
Başkanım. 
BAŞKAN – Teşekkür
ediyorum. 
Birleşime bir saat
ara veriyorum. 
 Kapanma
Saati: 19.11 
DÖRDÜNCÜ OTURUM
Açılma Saati: 20.11
BAŞKAN: Başkan
Vekili Sadık YAKUT
KÂTİP
ÜYELER: Bayram ÖZÇELİK (Burdur), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye Büyük Millet Meclisinin 82’nci
Birleşiminin Dördüncü Oturumunu açıyorum. 
(11/51) esas numaralı Gensoru Önergesi’nin gündeme alınıp alınmayacağı
hususundaki görüşmelere devam edeceğiz.
VIII.- GENSORU (Devam)
A) Ön Görüşmeler (Devam)
2.- Adana Milletvekili Seyfettin Yılmaz ve 19 Milletvekilinin;
Kamu İhalelerinde Kamu Menfaatini Korumadığı, İstanbul’da Bulunan Bazı Mesire
Yerlerini Rant Alanı Haline Getirdiği ve Orman ve Su Varlıklarını Etkin Bir
Şekilde Yönetemediği İddiasıyla Orman ve Su İşleri Bakanı Veysel Eroğlu
Hakkında Bir Gensoru Açılmasına İlişkin Önergesi (11/51) (Devam)
BAŞKAN – Hükûmet? Yerinde. 
Şimdi, Cumhuriyet Halk Partisi Grubu adına söz isteyen İzzet Çetin,
Ankara Milletvekili…
Buyurunuz Sayın Çetin. (CHP sıralarından alkışlar) 
CHP GRUBU ADINA İZZET ÇETİN (Ankara) – Sayın Başkan, şu anda Meclis
Genel Kurul salonunda olan değerli milletvekilleri; hepinizi saygıyla
selamlıyorum.
Adana Milletvekili Seyfettin Yılmaz’ın ve 19 milletvekili arkadaşımızın,
kamu ihalelerinde kamu menfaatini korumadığı, İstanbul'da bulunan mesire
yerlerini rant alanı hâline getirdiği, orman ve su varlıklarını etkin bir
şekilde yönetemediği iddiasıyla Orman ve Su İşleri Bakanı Veysel Eroğlu
hakkında vermiş olduğu gensoru üzerine Cumhuriyet Halk Partisi Grubu adına söz
aldım. Hepinizi saygıyla selamlıyorum.
Arkadaşlar, işin özüne bakıldığı zaman verilen önerge yerinde bir önerge
çünkü sadece tabii ki orman ve su işlerinden sorumlu Bakan değil, hemen hemen
Hükûmetin bütün üyeleri hakkında gensoru verilse yeridir şu günlerde. Çünkü
daha dün Sayın Arınç “Onunla ilgili 100 şey söylerim, Ankara’yı parsel parsel
sattı. İş adamlarına hukuksuz imarlar verdi. 8 Hazirandan yani seçimden sonra
konuşacağım." dedi. Yani bu bile başlı başına, Hükûmetin başta Sayın
Bülent Arınç olmak üzere hepsinin istifa etmesini gerektirecek, gensoruya mahal
bırakmadan istifa etmesini gerektiren ve Türkiye'nin parsel parsel satıldığını
ortaya koyan sözcükler. 
Tabii, önergenin özüne gelindiği zaman üç ayrı konu, birbirinden
karmaşık, birbirinden ilginç konular. Başta, en baş sırada olan, Gazi
yerleşkesinde Orman Genel Müdürlüğüne ait, Atatürk Orman Çiftliği’ne ait
arazinin kullanımına ilişkin orada Orman Genel Müdürlüğünün fiziki
konuşlanmasının ortadan kaldırılması ve şimdi etrafında, sağında solunda hiçbir
ağaç dahi olmayan bir yerde Orman Genel Müdürlüğünün faaliyette bulunuyor olmasının
bir hicap kaynağı olması gerekir Orman Bakanı tarafından. 
AKP’nin orman alanlarını artırdığını -biraz evvel, bu ara boşlukta Sayın
Bakanın gönderdiği bir faaliyet raporunu, 2003-2014 yılları arasındaki faaliyet
raporunu inceledim kısacık, orada orman köylüsüyle ilgili son rakamlar olduğu
için- nüfusun yüzde 9,6’sını, efendim, kırsal nüfusun yüzde 40’ını teşkil
ettiğini, 21.427 orman köyünde 7 milyon 296 bin orman köylüsünün yaşadığını
rakamlarıyla vermiş ama o faaliyet raporuna baktığınız zaman zannedersin ki
orman köylüsü son derece müreffeh, mutlu bir hayat yaşıyor. Oysa ben bir orman
köylüsüyüm, köyüm buraya kuş uçumu 100 kilometre yok, orman işçiliği yaptım,
orman köylüsü olduğum için orman köylüsünün yaşama ve çalışma koşullarını çok
iyi bilirim, o nedenle orman alanlarına duyarlıyım. AKP, orman alanlarını, o
broşürde de, artırdığını ve artırmayı planladığını beyan ediyor, her fırsatta
vurguluyor, reklamını yapıyor ama bu gerçekçi değil. Her türlü madencilik
faaliyetinde, yapılaşmada ormanlar katlediliyor. Sayın Orman Bakanı da bunları
çok iyi bilmesine rağmen, gerçekten göz yumuyor, onu görmezden geliyor. AKP
döneminde, sadece altın madenleri gibi önemli madenler için değil, taş
ocaklarına bile maden ruhsatları verildi. Maden ruhsatı verilen sayı 45 binden
fazla belki. 
Şimdi, değerli arkadaşlar, AKP’nin temel felsefesine uygun olarak, AKP
her zaman doların yeşilini doğanın yeşiline tercih eden bir yaklaşım içinde
oldu. Aksi durumu da Goebbelsvari bir propagandayla AKP militanları ve AKP’den
beslenenler halka ters yüz edip anlatabildiler. 
Demin söyledim, Orman Genel Müdürlüğü, Atatürk Orman Çiftliği
içerisindeki yerleşkesinden kovuldu, Bakan seyretti. Çalışan personeli aynı
yerleşke içinde lojmanlarda oturuyor idi, şimdi, yapılan protokole göre lojman
başka bir yere yapılacak. Tabii, ağaçlar talan edildi, hatta geçtiğimiz yıl,
2013 yılının Ağustosunda, o kaçak sarayın yapımı sırasında bazı ormanların
tahrip edilmesine Ankaralının tepki göstermesi nedeniyle olsa gerek, hâlâ
-yazılı soru önergeme de cevap verilmiş değil- çıkan bir yangının çıkış nedeni
bilinemedi. 
Şimdi, Sayın Arınç da burada. Demin sözünü ettiğim, parsel parsel, iş
adamlarına kaçak ruhsatları yasal hâle getirirken, o kaçak sarayın da Melih
Gökçek ruhsatlandırma işini yaptı. Yani, Sayın Arınç o zaman oranın
ruhsatlandırma işinin hukuka uygun olmadığını neden söylemedi, merak ediyorum.
Gerçekten, bu konuda pek çok soru sordum, defalarca, Ankara milletvekili olmam
nedeniyle. Sayın Mehdi Eker’e… Yine, özellikle, Atatürk Orman Çiftliği’nin
sadece arazisi talan edilmedi, gelirlerine de el konuldu. Sayıştay raporlarında
gelirlerine el konulmasının doğru olmadığı belirtilmiş olmasına rağmen, hâlâ
gelirlerine el konulmaya da devam edilerek Atatürk Orman Çiftliği işlevsiz hâle
getirilip âdeta “Atatürk” isminden orada açık rahatsızlık duyulduğunu ortaya
koyuyorlar. 2013 yılı Ağustosunda 13 milyon lira, 1 Ağustos 2014 tarihinde de
394 milyon 100 bin lira Atatürk Orman Çiftliği gelirlerinden hazineye aktarma
yapıldı. Yani, Atatürk Orman Çiftliğinin orada yapabileceği çok iş vardı
esasında.
Şimdi, bizim Orman
Bakanlığımız bize bütçe görüşmeleri sırasında 1.001 sulama projesinden
bahsetti. Hemen aklıma 1.001 odalı kaçak saray geldi. Bu, Binbir Gece Masalları
gibi, hayal âleminde ormanlarda 1.001 tane gölet, Orman Bakanlığının, Orman
Genel Müdürlüğünün yerinde 1.001 odalı kaçak saray.
Üzüldüğüm bir
noktayı söyleyeyim değerli arkadaşlar: AKP nerede bir rant alanı buluyor… İşte,
biraz evvel arkadaşlarımız da beyan etti, İstanbul’da -biraz sonra değineceğim
o bölümüne geldiğimiz zaman- özellikle 1.490 dönümlük yerde de olduğu gibi,
eğer halk tepki veriyorsa, yöre halkı tepki veriyorsa hemen yanı başına bir
cami kondurma. Bu kaçak saray yapılırken de oraya bir kaçak cami yapmaya
başladılar, “Efendim, cami halka açık olacak.” dediler. Yahu arkadaşlar,
hepimiz Müslümanız, halka kapalı olan bir camiden, ibadethaneden söz edilebilir
mi? Yani, böyle vurdumduymaz, böyle sorumsuz açıklamalarla kime nasıl mesaj
verileceği belli olmuyor.
Yine, bu yangın meselesinden sonra özellikle Atatürk Orman Çiftliği’nin
kültürel peyzaj alanı olarak kullanılıp kullanılmayacağı konusunda Erdoğan
Bayraktar’a, zamanın Çevre ve Şehircilik Bakanına soru sorduk, verdiği yanıt
gerçekten son derece ilginç. Tıpkı, bu 17-25 Aralık yolsuzluk olaylarında
olduğu gibi, kendisinin istifası istendiğinde “Ben istifa edeceksem önce
Başbakan -zamanın Başbakanı, şimdinin Cumhurbaşkanı- istifa etmeli.” dediği
gibi, burada da âdeta bu küresel peyzaj alanını niçin yapmadıklarını, Çevre ve
Şehircilik Bakanlığı ile Orman Bakanlığının iş birliği içerisinde bu rant
alanlarını nasıl yaygınlaştırma çabası içinde olduklarını açıkça gösteriyor. 
Değerli arkadaşlar, biraz evvel Sayın Seyfettin Yılmaz da söyledi
konuşmasında, şu günlerde Orman Genel Müdürlüğü yani Orman Bakanlığı İŞKUR’la
iş birliği içerisinde, 130 bin civarında orman işçisi alacak. “Bu işçiler fidan
dikimi, ağaç bakımı yapacak.” deniyor ama iyi, güzel de gerçekten siz fidan
dikim işini zaten ihale ettiniz yani bu işi müteahhitlere verdiniz. Ayrıca, fidan
dikim zamanı da geçmiş çoktan. Şimdi, bir yandan, yandaşa fidan dikimi için
ihaleyle kaynak aktarma, diğer taraftan da oy avcılığı için bu 130 bin işçiye…
“İŞKUR’a müracaat edin.” diye Trabzon’da, Of’ta bugün belediye hoparlöründen,
camilerden ilan duyuruluyor. “18-50 yaş arasında, kadın-erkek fark etmez,
müracaat et, orman işçisi olacaksın.” İlk müracaatçılar alındı arkadaşlar
Trabzon’da. İşin ilginci, müracaat edip işbaşı yapanlara bir tane de sırt
çantası veriliyor. Sayın Yılmaz’ın bu bölümünden herhâlde haberi yoktu. Sırt
çantasında da AKP amblemi. Sırt çantasını kadınlar, gençler omuzlarına vurup
yol kenarlarında AKP’nin ayaklı propagandasını yapıyorlar. 
Değerli arkadaşlar, devlet olanaklarını…
MEHMET AKİF HAMZAÇEBİ (İstanbul) – Hem de Of’da mı yapıyorlar bunu? 
İZZET ÇETİN (Devamla) – Of’da yapıyorlar, evet, adresini de veriyorum,
Trabzon’da, Of’da. 
VAHAP SEÇER (Mersin) – Off! Off!
İZZET ÇETİN (Devamla) – Şimdi, böylesi bir siyasal anlayışı, böylesi bir
rant anlayışını, böylesi bir oy devşirme, oy çalma anlayışını daha sürdürüyor
olmanızı hayretle karşılıyorum. Gerçekten…
MEHMET AKİF HAMZAÇEBİ (İstanbul) – Oflular bunu kabul etmezler.
İZZET ÇETİN
(Devamla) - Bir başka konu: Şimdi, siz, yol, enerji hattı, içme suyu, mesire
yeri, piknik alanı, kent ormanı, eğitim merkezi, sağlık merkezi, dinî tesis
gibi gerekçelerle 90 binden fazla yere ruhsat verdiniz Sayın Bakan. Diğer
taraftan, 45 binden fazla da taş ocağı ya da maden ocağı ruhsatı verdiniz.
Şimdi “Buralarda ağaçlandırma çalışmaları yapılacak.” diyorsunuz. Hepimiz kara
yoluyla seyahat ediyoruz. Bolu’yu geçerken sağına soluna, o taş ocaklarının
doğayı, çevreyi nasıl tahrip ettiğine bir bakın. Yani bir gün de ne olur
doların yeşili yerine şu doğanın yeşiline bir sevgi gösterin. Gerçekten, buna
Türkiye'nin de ihtiyacı var, ormanların da ihtilacı var, ormanlarda yaşayan
canlıların da ihtiyacı var.
Değerli arkadaşlar, gerçekten, devlet ormanları sayılan yerler bu
Hükûmet döneminde orman statüsünden çıkartılarak ranta açıldı, pek çok alan bu
şekilde talan edilmeye başlandı. Orman Genel Müdürlüğü bu ormanların
korunmasından sorumlu olmasına rağmen görevini yerine tam anlamıyla
getirebilmiş değil, getirmekten son derece uzak. Bugün Orman Genel Müdürlüğü
bünyesinde çalışan bir orman mühendisine bu konuya ilişkin bilgi almak için
sorduğumda, “Ne oluyor, bitiyor?” dediğimde bana tek cümle bir şey söyledi:
“Çok geç kaldınız.” Millet talan yarışında, atı alan Üsküdar’ı geçmiş, ormanlar
bitirilmiş. O tahribatı sizin tamir edebilmenizin olanağı yok, bu iş bitti, ormanlar
çoktan yok oldu deniliyor.
Değerli arkadaşlar, bir başka önemli konu buna ilişkin olarak, Atatürk
Orman Çiftliği arazisine kaçak olarak inşa edilen sarayın maliyetini bütçe
görüşmeleri sırasında Maliye Bakanı 1 milyar 370 milyon dolar olarak açıkladı.
Ama o günlerden sonra Ankara Mimarlar Odası kaçak sarayın maliyetini TOKİ’ye
sordu. TOKİ, “Maliyetinin açıklanması ülke ekonomik çıkarlarına zarar verir.”
diye cevap verdi ve bunun 5 milyar liranın üzerinde olduğunu, bunun da buz
dağının görünen yüzü olduğunu söyledi.
MEHMET AKİF HAMZAÇEBİ (İstanbul) – TOKİ çok vatanperver davranmış.
İZZET ÇETİN (Devamla) – Değerli arkadaşlar, şimdi, bütün bunlar olup
biterken gerçekten, Orman Bakanının allayıp pullayıp “Ormanlarımızı
büyütüyoruz, çoğaltıyoruz, yeniden 21,2 milyon hektarlık orman arazimizi
çoğaltıyoruz.” açıklamaları inandırıcı değil, tam Goebbelsvari propagandadan
başka hiçbir şey değil.
Bir başka konu değerli arkadaşlar, HES’lerle ilgili. 
Şimdi, bu HES’lerle ilgili olarak Sayın Bakanın söylemlerini hayretle
izliyorum. Gerçekten HES’lerin doğayla barışık olduğunu, doğaya zarar
vermediğini, tabiata zarar vermediğini, orman köylülerinin veya o bölge
insanlarının bu HES’lerden son derece mutlu olduğunu söylüyor ama Sayın Bakan,
bu HES’lerin dere yataklarını ne kadar bozduğunu, erozyona açık hâle
getirdiğini, ormanları tahrip ettiğini, su alma yapılarını, nehrin bütünlüğünü
bozduğunu, nehirde tüm canlıların yaşam hakkını ortadan kaldırdığını, büyük
miktarda ağaç kesimine neden olduğunu herkes biliyor, yani bilmeyen herhâlde
sadece sizsiniz. Şimdi, çok açık, sizin deyiminizle HES’ler gerçekten doğanın
fıtratını bozuyor ama siz onu görmezden geliyorsunuz.
Değerli arkadaşlar, HES’lerle ilgili olarak Sayın Bakanın açıklamaları
son derece gerçekçilikten uzak. Tam olarak bilmiyorum ama bugün edindiğim bir
bilgiyle, rakam olarak 2 binden fazla HES’e Türkiye'de şu anda ruhsat
verildiğini biliyoruz.
Değerli arkadaşlar, şimdi, burada, esas konu, esas gündeme alınması
gereken konu ParkOrman’la ilgili alan. Şimdi, 1.490 dönüm büyüklüğünde
Parkorman’a önce 2008 yılında tabiat parkı statüsü kazandırılıyor. Tabii, 2011
yılında, Çevre ve Şehircilik Bakanlığına devlet ormanı niteliğindeki tabiat
parklarını imara açma yetkisi veriliyor, İstanbul’da orman içi dinlenme yeri,
yani mesire yeri statüsünde halkın kullanımına sunulan 20 değişik yerde toplam
15.140 dönüm büyüklüğünde devlet ormanı tabiat parkı hâline dönüştürülüyor, her
şey de bundan sonra başlıyor, böylece Çevre ve Şehircilik Bakanlığı tarafından
imara açılmalarının yasal dayanağı oluşturuluyor. 
 Şimdi, burada, tabii, müteahhitlerin açıklamaları var, ama ondan daha
önemli açıklama, o günün Başbakanı, şimdinin Cumhurbaşkanı tarafından
yapılıyor, “Kupon arazileri bana bildirin.” diyor. Kupon arazi olarak buralar
bildiriliyor. Önce, burada… Parkorman Tabiat Parkı işletme hakkı 10 Aralık 2010
tarihinden itibaren yirmi dokuz yıl süreyle -yani ismini de söyleyeyim- Ege
Turizm ve Gayrimenkul Yatırımları AŞ’ye, davetiye yoluyla, pazarlık usulüyle
yıllık 740 bin liraya kiralanıyor. Yani, 1.490 dönüm büyüklüğündeki bir arazi
740 bin liraya kiralanıyor. Arazi, kiralama işleminden tam iki yıl sonra imara
açılıyor. Şimdi, bu firmanın sahibi oraya neler yapacağını açıklıyor
arkadaşlar. Gerçekten mahkeme kararını dinlemeyeceğini… Bakın, diyor ki:
“Galataport Projesi’ne şubat ayında, Parkorman Projesi’ne de ocak ayında
başlayacağız.” Galataport hakkında Danıştay yeniden inceleme istemişken mahkeme
kararını takmayacaklarını ifade ediyor iş adamı. Parkorman Projesi için Sarıyer
Belediyesinin ruhsat vermeyeceğini açıklamış olmasına rağmen İstanbul
Büyükşehir Belediyesinden bu ruhsatı alacağını söylüyor. Gerçekten Sarıyer
Belediye Encümeni karar alıyor. “Biz buna ruhsat vermeyeceğiz.” diyor. Fakat,
ilçe belediyesi iki ay gibi bir süreyle bu işi yasal olarak engelleyebiliyor.
Arkasından, Atatürk Orman Çiftliği’ndeki kaçak ruhsatta olduğu gibi oraya da
ruhsatı İstanbul Büyükşehir Belediyesi verecek. Müteahhit onu bildiği için
burada yasayı da takmayacağını söylüyor.
Şimdi, Başbakanlık Özelleştirme İdaresi Başkanlığı tarafından Şubat
2013’te hazırlanan koruma amaçlı nazım imar planı ile koruma amaçlı uygulama
imar planının yürütmesinin durdurulması ve iptali istemiyle Türk Mühendis ve
Mimar Odaları Birliği, Danıştay 6. Dairesine dava açıyor. Tabii, -Danıştaydan
aldıkları karara- bir üst mahkemeye müracaat edince, Danıştay İdari Dava
Daireleri Kurulu itirazı yerinde görerek yürütmenin durdurulmasının
gerekliliğini söylüyor. 
Şimdi, değerli arkadaşlar, nasıl bir iş ahlakı, iş adamlarıyla nasıl
içli dışlı Hükûmet ki “Danıştayın Dava Daireleri Kurulunun kararını
takmayacağız; şubat ayında gereğini yapacağız. Oraya, bilmem şu kadar villa,
bilmem şu kadar spor salonu, şu kadar bungalov yapacağız.” diye açıklama
yapıyor. Burada, Hükûmetten beklenen şudur, Sayın Bakandan beklenen şudur: “Ey
iş adamı, biz burada, hukuk devletinde bir Hükûmetiz, böyle bir açıklama
yapmaya hakkın yok. Yürütmenin durdurulması davası sonuçlanıncaya kadar bizi
bağlar.” demesi gerekirken hiç ses çıkmıyor. Tabii, ses çıkmayışının gerekçesini
Hükûmetin bütün üyeleri, konuşmamın başında belirttiğim gibi, biliyor. Neden
sesleri çıkmıyor? Çünkü karşılıklı al gülüm ver gülüm, havuza hesap… 
Yani, bazen vatandaşla konuşurken söylemeden kendimi alamıyorum:
Gerçekten, Hükûmetin içerisinde bazı bakanların bu yolsuzlukları açığa
çıktıktan sonra ve de vakıflar aracılığıyla, bu tür ihaleler yöntemiyle
devletin tüm varlıkları kişilere ya da Hükûmete yakın kurumlara aktarıldıkça,
yani Cumhurbaşkanına da, Hükûmet üyelerine de devletin tapusunu versek mezara
giderken “Acaba dünyada ne kaldı?” diye dönüp onlara bakacaklar. Yani, bu kadar
doyumsuz, bu kadar açgözlü, bu kadar muhteris bir iktidar ne geldi ne görüldü.
Allah bizi bunlardan kurtarsın. Seçim yakın, kurtuluş yakın diyor, hepinizi
saygıyla selamlıyorum. (CHP sıralarından alkışlar)
BAŞKAN – Teşekkür ediyorum.
Adalet ve Kalkınma Partisi Grubu adına Osman Kahveci, Karabük
Milletvekili.
Buyurun Sayın Kahveci. (AK PARTİ sıralarından alkışlar)
AK PARTİ GRUBU ADINA OSMAN KAHVECİ (Karabük) – Sayın Başkan, değerli
milletvekilleri; Milliyetçi Hareket Partisinin, orman ve su varlıklarının
korunması politikalarının uygulanmasında etkin çalışmalarda bulunmayan Orman ve
Su İşleri Bakanı Veysel Eroğlu hakkında gensoru açılması talebinin aleyhine söz
almış bulunuyorum. Yüce Meclisi saygıyla selamlarım.
Sayın Başkan, değerli milletvekilleri; Orman ve Su İşleri Bakanlığı
ülkemizin orman ve su kaynaklarının korunmasından ve sürdürülebilir bir şekilde
yönetilmesinden sorumludur. Su, bölgemizde en önemli ve stratejik öneme sahip
bir doğal kaynaktır çünkü ülkemiz su zengini değildir. Kişi başına düşen yıllık
su miktarının 1.500 metreküp olduğu düşünüldüğünde Türkiye’nin su kaynaklarını
akıllıca kullanıp yönetmek zorunda olduğu görülmektedir. 
Ülkemizde kullanılabilir yer üstü ve yer altı su miktarı 112 milyar
metreküptür. Bu suyun sulama, içme ve sanayi olmak üzere toplam 44 milyar
metreküpü yani yüzde 40’ı kullanılabilmektedir. Suların çok amaçlı ve
sürdürülebilir yönetimi için bol olduğu zamanlarda baraj ve göletlerde toplanması
şarttır. Bu maksatla, on iki yıllık AK PARTİ iktidarları döneminde, 294 adet
baraj ve 676 gölet olmak üzere, toplam 970 depolama tesisi yapılmış ve hizmete
sunulmuştur. Hâlen 335 adet barajın da inşaatı devam etmektedir. Böylece, baraj
ve göletlerde su biriktirme kapasitemiz 30 milyar daha artırılarak su sıkıntısı
çekilen dönemlerde kullanılmak üzere tesisler yapılmıştır. 
Ülkemizde 2003 yılında DSİ tarafından sulanan alan miktarı 25 milyon
dekar iken, bu alan 2015 yılı sonunda 40 milyon dekara çıkarılmaktadır. 
Su kaynaklarını kullandığımız önemli alanlardan birisi de enerjidir.
Yenilenebilir enerji kaynaklarından biri de hidroelektrik santralleridir.
Ülkemizin giderek artan enerji ihtiyaçlarının karşılanabilmesi için
hidroelektrik santrallerinin hızla devreye sokulması gerekmektedir. Ülkemizde
hidroelektrik potansiyeli 168 milyar kilovatsaattir. Bunun 82,5 milyarı şu anda
işletmededir. Bu, 2003 yılında 26 milyar kilovatsaat idi. Yani, AK PARTİ
iktidarları döneminde hidroelektrik kapasitemiz 3 kattan fazla artırılmıştır.
2003 yılında yürürlüğe giren Su Kullanım Hakkı Anlaşması Yönetmeliği
çerçevesinde hidroelektrik üretimi de özel sektöre açılmıştır. Bu çerçevede, on
iki yılda, toplam gücü 8.825 megavat olan 347 adet tesis özel sektör tarafından
işletmeye açılmış, 140 tesis de inşaat aşamasındadır. Hedef, 2023 yılına kadar
toplam hidroelektrik santrallerinden enerji üretimini 168 milyar kilovatsaate
çıkarmaktır.
Diğer yandan, Bakanlıkça son on iki yılda 1.421 adet taşkın koruma
tesisi yapılmış ve bu tesislerde 2,5 milyon dekar alan ile 1.950 adet yerleşim
yeri taşkınlardan korunmuştur.
Sayın Başkan, değerli milletvekilleri; Bakanlığın önemli
faaliyetlerinden birisi de orman kaynaklarının sürdürülebilir bir şekilde
yönetilmesidir. Çevresel endişelerin had safhaya ulaştığı günümüzde ormanlar ve
ormancılık konusu küresel düzeyde önem kazanmıştır. Özellikle son on beş yirmi
yılda ormancılık meseleleri tamamen uluslararası platforma çekilmiş,
ormansızlaşmanın gerek iklim değişikliği açısından gerekse biyolojik çeşitlilik
açısından çevresel bir tehdit oluşturduğu açıkça ortaya konmuş, ormanların
insanlar için bir yaşam destek sistemi olduğu kabul edilmiştir. Bunun için de
ormanların sürdürülebilir orman yönetimi anlayışıyla işletilmeleri şarttır. 
Sayın Başkan,
değerli milletvekilleri; dünyada ormansızlaşma ve onun getirdiği çölleşme ve
kuraklık 4 milyar hektar alanı ve 1,2 milyar insanı etkilemeye devam ediyor.
FAO verilerine göre dünyada her yıl 7 milyon hektar orman da yok olmaktadır.
Ülkemiz de orman yönünden zengin değildir. Mevcut ormanlarımızın yüzde 48’i
bozuktur. Son istatistiklere göre orman alanımız 21,7 milyon hektara
ulaşmıştır. İlk düzenli envanter kayıtlarının tutulduğu 1972 yılından bu yana
orman alanımız 1,4 milyon hektar artmıştır. Cumhuriyet tarihimizin en büyük
ağaçlandırma ve bozuk ormanların rehabilitasyon hamlesi AK PARTİ döneminde
başlamış ve bu seferberlik kapsamında 2 milyon 400 bin hektar alanda
ağaçlandırma ve rehabilitasyon çalışması yapılmış ve 2003 yılından bu yana 3
milyar 250 milyon fidan toprakla
buluşturulmuştur. Bu rekor, ülkemizi dünyada Çin ve Hindistan’dan sonra en
fazla fidan diken 3’üncü ülke konumuna getirmiştir. 
Bakanlık, ormancılık alanında izlediği
politikalarla orman varlığının korunması ve artırılması yanında ormancılık
konusunda halk ile devleti barıştırmış, orman köylüsüne daha fazla iş ve aş
verilmesi sağlanmıştır. Bu çerçevede, son on yılda orman köylüsüne aktarılan
kaynak miktarı 10 milyarı aşmıştır. 
Bazı orman ürünlerinin üretiminde
ülkemiz dünyada ilkler arasına girmiş ve bu ürünler önemli ihracat kalemleri
arasında yer almaya başlamıştır. Sadece odun dışı orman ürün ihracatı 6 kat
artarak 300 milyon dolara çıkmıştır. Ormancılık alanındaki yeni gelişmeler ve
endüstriyel odun üretimindeki artışlar orman ürünlerinin sanayisini de
tetiklemiş ve bazı sektörlerde 4-5 kata varan büyümeler olmuştur. 
Ormanlarımızda biyolojik çeşitliliğin ve
ekolojik zenginliğin korunması için korunan alan miktarı 3 kat artırılmıştır.
Bu çerçevede millî park sayısı 33’ten 40’a, tabiat parkı sayısı da 17’den 201’e
çıkarılmıştır. 
Sayın Başkan, değerli milletvekilleri;
görüldüğü gibi gerek orman ve gerekse su kaynaklarının verimli kullanılmasında
ve yönetilmesinde iddia edildiği gibi herhangi bir usulsüzlük ve noksanlık
görülmemektedir. Aksine, orman ve su kaynakları koruma ve kullanma dengesi
içerisinde en verimli bir şekilde kullanılmış ve halkımızın hizmetine
sunulmuştur. 
Gazi Yerleşkesi’ndeki OGM’nin tapulu
arazisinin TOKİ’ye devredilmesinde protokollere uyulmayarak kurumun ve
çalışanların mağdur edildiği iddiası doğru değildir. OGM’nin Gazi
Yerleşkesi’ndeki idari binalarının tamamı ekonomik ömrünü doldurmuş binalardı.
Bunlardan 1 tanesi de depreme dayanıksız olduğu tespit edildiğinden hiç
kullanılmıyordu. OGM ile TOKİ arasında takas amaçlı yapılan protokol herhangi
bir problem yaşanmaksızın uygulanmaktadır. 
Başbakanlığa
devredilen 450 dönüm alan için ekspertize yaptırılan bedel üzerinden protokol
yapılmış ve bu değere eş değer bina ve arsanın OGM’ye verilmesi
kararlaştırılmıştır. Bu çerçevede, yeni OGM kampüsü TOKİ tarafından ihale
edilerek inşaatına başlanmıştır. 82.882 metrekare alanda oluşan OGM hizmet
binasıyla birlikte, 1 adet sosyal tesis ve kreş inşaatı da birlikte
yapılmaktadır. Bunun yanında, TOKİ’den 51 adet lojman satın alınmış, Şap
Enstitüsünün orman olmayan 104 dönümlük alanı da OGM’ye verilmiştir. Geri kalan
parayla OGM’nin ihtiyacı olan yerlerde yeni teşkilat binaları ve hazine alanlarıyla
takas işlemi gerçekleştirilecektir. Görüldüğü gibi ortada OGM’nin kurumsal bir
mağduriyeti söz konusu değildir, aksine OGM eskisinden çok daha modern, yine
Gazi Yerleşkesi içerisinde, yeni tesislerine kavuşmaktadır, bu yıl sonuna doğru
da OGM’nin yerine taşınması beklenmektedir.
İstanbul Park
Ormanı’yla ilgili olarak söz konusu yer, 1991-2002 yılları arasında orman içi
dinlenme yeri olarak ihale edilmiştir. Bu süreçte gerekli altyapılar ve
düzenlemeler idare tarafından, 2002-2008 yılları arasındaki düzenlemeler ise
işletmeci tarafından orman içi dinlenme yeri statüsünde yapılmıştır. Bu alanda
mesire yerleri gelişme planına göre ziyaretçilerin ihtiyaçlarını karşılamaya
yönelik yapı ve tesisler yapılmıştır. Ayrıca, işletmeci tarafından sözleşme
kapsamında onaylı gelişme planına göre bazı ek tesislerle birlikte bunların
toplam taban alanı 14.326 metrekaredir. Buradan da anlaşılacağı üzere, söz
konusu alanda hiçbir tesis yokmuş ve binlerce ağaç kesilerek orman ve doğa
tahrip edilecekmiş gibi kamuoyuna yansıtılan algılama gerçeği yansıtmamaktadır.

Fatih Orman Tabiat
Parkı’nın 2002-2009 yılları arasında yürütülen işletmecilik faaliyetleri
sırasında birçok sorun da yaşanmış, hem bu sorunların çözümü hem de yeni
geliştirilen stratejiler doğrultusunda gelişim planları yapılmış ve bu
doğrultuda da ihale yapılmak suretiyle tamamlanmıştır. (AK PARTİ sıralarından
alkışlar) Görüldüğü gibi bahsedilen iddialar somut delillere dayanmayan
mesnetsiz iddialardır.
Yıllarca kadro bekleyen orman işçilerine, ilk defa 18 bin orman işçisine
AK PARTİ döneminde kadro verilmiştir. (AK PARTİ sıralarından alkışlar) İlk defa
en çok orman mühendisi AK PARTİ iktidarında alınmıştır. (AK PARTİ sıralarından
alkışlar) 
MEHMET GÜNAL (Antalya) – Yandaşları mı doldurdunuz?
OSMAN KAHVECİ (Devamla) - Yine -sayın meslektaşım da bilir- orman
fakültesinin 9 dekanı ben genel müdürken beni ziyaret ettiler. 
ALİM IŞIK (Kütahya) – Torpili var mı?
ALİ ÖZ (Mersin) – Sayın Kahveci, torpil var mı, torpil?
OSMAN KAHVECİ (Devamla) - “Meslektaşlarımız son yıllarda KPSS’den başka
mesleki imtihanlara ilgi göstermiyorlar. Lütfen, KPSS’nin dışında da mesleki
imtihanlar yapın.” diye, orman fakültesinin 9 dekanı bizden böyle bir talepte
bulunmuştur. 
ALİ ÖZ (Mersin) – Sen çok iyi biliyorsun Sayın Kahveci. Torpil var mı,
onu söyle, onu!
OSMAN KAHVECİ (Devamla) - Dolayısıyla da -bu talep doğrultusunda- bu
imtihanları yapanlar da yıllarca bu kurumda çalışmış orman mühendisi
meslektaşlarımızdır. 
ALİ ÖZ (Mersin) – Sana isim verdim, isim, isim!
OSMAN KAHVECİ (Devamla) - Bundan dolayı da gensorunun aleyhinde
olduğumu...
Bir de 120 bin işçimizle ilgili... Evet, 120 bin işçimiz sadece dikimde
çalışmayacak. 
ALİ ÖZ (Mersin) – Bari sen savunma bunları.
OSMAN KAHVECİ (Devamla) - Henüz dikim mevsimi bitmedi. Doğuda, İç
Anadolu’da, güneydoğuda daha sahalar karla kaplı. Bunlar dikimde de çalışacak,
bakımda da çalışacak, fidan üretiminde de çalışacak. Dolayısıyla,
ormancılığımıza, Orman Genel Müdürlüğünün bütçesinin dışında 120 bin işçimize
ormancılık için, bu işçilerin altı ay çalışmaları için destek verilmiştir. Bu
konuda Hükûmete ormancılar olarak teşekkür etmemiz lazım. (AK PARTİ
sıralarından alkışlar)
Bundan dolayı da gensorunun aleyhinde olduğumuzu bildiriyor, yüce
Meclisi saygıyla selamlıyorum. [AK PARTİ sıralarından alkışlar, MHP
sıralarından alkışlar (!)] 
BAŞKAN – Teşekkür ediyorum. 
Şimdi, Hükûmet adına Orman ve Su İşleri Bakanı Veysel Eroğlu
konuşacaklardır. 
Buyurun Sayın Bakan. (AK PARTİ sıralarından alkışlar)
OKTAY VURAL (İzmir) – Sayın Başkan, Sayın Bakan eğer istifa edecekse
önergemizi çekebiliriz, çekeriz yani.
ALİM IŞIK (Kütahya) – Belki şimdi istifa edeceğini söyler ya.
ORMAN VE SU İŞLERİ BAKANI VEYSEL EROĞLU (Afyonkarahisar) – Sayın
Başkanım, değerli milletvekilleri; hepinizi saygıyla selamlıyorum. 
Hakkımda verilen gensoruyla alakalı söz almış bulunuyorum. 
Özellikle şunu ifade edeyim: Tabii burada hakkımda verilen gensoruyla
alakalı gerekçeye baktığım zaman, aslında ben, bazı şeyleri açıklamaya imkân
verdikleri için kendilerine teşekkür ediyorum evvela, bunu özellikle vurgulamak
istiyorum.
Şimdi, deniliyor ki: “Kamu İhale Kurumunun ilkelerinin dışında, şeffaf
bir şekilde ihale yapılmıyor.” Bunu bana söylemek fevkalade yanlıştır. Bakın,
ben 1994’te İSKİ Genel Müdürü olmuş bir kişiyim. Benden önce, iki yıl önce
klorun fiyatının onda 1’ine klor almaya başladım. İki: Bakın, 7.500 kilometre
içme suyu ve isale hattı döşedim. Bakın, ben size boruların fiyatını, kaça
aldığımı söyleyeyim. Bakın, benden önce, iki yıl önce, o zaman yüzde 60-65
enflasyon varken, 1.800 milimetre çapında yani 1 metre 80 santim çapındaki
spiral kaynaklı çelik boru… 
OKTAY VURAL (İzmir) – Spiral mi, çelik çekme mi?
ORMAN VE SU İŞLERİ BAKANI VEYSEL EROĞLU (Devamla) – …50 milyon TL’ye
alınıyor iken o zamanki fiyatlarla, biz iki yıl sonra 22 milyon TL’ye almaya
başladık. 
OKTAY VURAL (İzmir) – Dikişli mi, spiral mi?
ORMAN VE SU İŞLERİ BAKANI VEYSEL EROĞLU (Devamla) – Bunun dışında,
düktil font borularla ilgili bir hatıramı anlatmak istiyorum. Benden önce
100’lük düktil font borular yurt dışından alınıyordu, bunların fiyatları aşağı
yukarı 28 Deutsche mark idi. 
OKTAY VURAL (İzmir) – Sizden önce kim vardı efendim?
ORMAN VE SU İŞLERİ BAKANI VEYSEL EROĞLU (Devamla) – Biz daha önce bu
fiyatlardan çok daha düşük, yarısından daha düşük fiyata almaya başladık, 11 Deutsche
marka almaya başladık. Hatta burada, izin verirseniz, ben bu vesileyle
hatıralarımı yazmaya karar verdim. Bakın, bir tarihte, geçmişten kalan bir
kredi varmış, 5 milyon Deutsche mark civarında, dediler ki: “Bu krediyi de
kullanalım ama düktil font boruları aynı fiyattan vermek isteriz.” Firma
yetkilisi -yabancı firma- ve onun temsilcisi geldi, ben de İSKİ Genel
Müdürüyüm, dediler ki: “Aynı fiyattan verelim.” Dedim ki: Aynı fiyattan almam,
biliyorsunuz, başka masraflarımız vardı -detaya girmeyeyim- onları düşerseniz
yüzde 15, alırım. Kendi aralarında Almanca konuşuyorlar, diyorlar ki: “Ya, bu
skandal olur, biz yüzde 15 hibe verelim.” diye bana teklif ettiler, ben almam
dedim, yüzde 15 düşeceksiniz. Dolayısıyla, bakın, biz böyle, nereden nereye aldık.
[MHP sıralarından alkışlar (!)]
ALİM IŞIK (Kütahya) – Kaç sene önce oldu bu Sayın Bakan, kaç sene önce?
ORMAN VE SU İŞLERİ BAKANI VEYSEL EROĞLU (Devamla) – Bakın, şunu ifade
edeyim, siz de gurur duyarsınız diye söylüyorum: Bakın, İstanbul’un hâli
niceydi!
OKTAY VURAL (İzmir) – Keşke oralarda kalsaydınız.
OSMAN AŞKIN BAK (İstanbul) - Onlar anlamaz Hocam, anlamaz, İstanbullu
anlar Hocam, sen söyle.
ALİM IŞIK (Kütahya) – Orada kalsaydınız gene aynı hassasiyetiniz devam
ederdi, buraya gelince biraz karıştı işler.
ORMAN VE SU İŞLERİ BAKANI VEYSEL EROĞLU (Devamla) – Yani onu takdir
edecek siz değilsiniz. 
Bakın, Kerbela’ya dönmüştü. Bizden önceki yönetim bir tek tesis
açamamış. Biz 600 tane tesis açtık. Bütün barajlar, isale hatları, dev arıtma
tesislerini biz inşa ettik. Bakın, sadece bir misal vereyim. Daha geleceğim,
çok kısa geçeceğim. Bizden önce Yuvacık’ta… Yuvacık’ı biliyorsunuz değil mi?
Kocaeli’nde Yuvacık. 
İZZET ÇETİN (Ankara)- Övünüyorsunuz şimdi Yuvacık’la Sayın Bakan.
ORMAN VE SU İŞLERİ BAKANI VEYSEL EROĞLU (Devamla) – Yuvacık’ta 148
milyon TL’ye arıtma tesisini vermişler, 148 milyon TL, kayıtlarda var. 
OKTAY VURAL (İzmir) – Nerenin?
ORMAN VE SU İŞLERİ BAKANI VEYSEL EROĞLU (Devamla) – Bunun kapasitesi 400
bin metreküp/gün, klasik sistem. Biz kendi teknolojimizi kullanarak çok daha
ileri bir içme suyu arıtma tesisini İkitelli’de yaptık, kapasitesi daha büyük,
daha ileri teknoloji, 420 bin metreküp/gün, sadece 12 milyon dolara inşa ettik.
Fark burada işte. (AK PARTİ sıralarından alkışlar) Bakın, bunu bana açarsanız…
Tamamen yabancıları devre dışı bıraktık, kendi teknolojimizle yapıyoruz ve
gerçekten mükemmel. Siz gurur duyarsınız diye söylüyorum.
OKTAY VURAL (İzmir) – Afyonkarahisar’da Katarlı birisiyle bir şey vardı,
golf sahası vardı, ne oldu?
ORMAN VE SU İŞLERİ BAKANI VEYSEL EROĞLU (Devamla) – Bir ara, Moskova Su,
Kanalizasyon İdaresinden beni ziyarete geldiler meslektaşlar. Önce hava atmak
istediler, her gelen bir hava atmak istiyor, dediler ki…
OKTAY VURAL (İzmir) – Afyonkarahisar’daki golf meselesi vardı ya!
ORMAN VE SU İŞLERİ BAKANI VEYSEL EROĞLU (Devamla) – Dinleyin, ben sizi
dinledim. Saygı duyun, dinleyin.
OKTAY VURAL (İzmir) – Yeğenlerden bir bahset ya!
ORMAN VE SU İŞLERİ BAKANI VEYSEL EROĞLU (Devamla) – Bakın, çok
enteresan. Sizin de sevineceğiniz bir hususu anlatayım. Moskova Su,
Kanalizasyon İdaresinden geldiler, dediler ki: “Bizde öyle büyük isale hatları
var ki çapı 2 metre.” Ben de Terkos’tan, Kağıthane, 2 metre 20 santim çapında,
Ömerli’den Çamlıca’ya 42 kilometre, 23 kilometre, yaklaşık olarak 80
kilometrelik içme suyu boru hattı döşemiştim. Dedim ki: “Bizde 2 metre 20
santim çapında isale hatları var.” Bunun üzerine dedi ki: “Bizde öyle büyük
içme suyu arıtma tesisi var ki 1 milyon metreküp suyu arıtacak içme suyu arıtma
tesisi var.” Ben de yeni inşa etmiştim, 1 milyon 200 bin metreküp
kapasitesinde, çok ileri içme suyu arıtma tesisi var deyince, tekrar bir
durdular, dediler ki: “Bizde içinden tır geçen, 4 metre çapında atık su
tünelleri var.” Ben de dedim ki: Maltepe’den Tuzla’ya kadar dev tüneller inşa
etmiştim, bizde 4,5 metre çapında dev tüneller var deyince, hakikaten bundan
gurur duydum. [AK PARTİ sıralarından alkışlar, MHP sıralarından alkışlar (!)]
Bakın, değerli vekillerim, bir şey söyleyeyim…
OKTAY VURAL (İzmir) – Ama 5 metre niye yapamadınız?
OSMAN AŞKIN BAK (İstanbul) – Anlayamazlar Hocam, anlayamazlar.
ORMAN VE SU İŞLERİ BAKANI VEYSEL EROĞLU (Devamla) – Bir dakika, şimdi,
bakın, müsaade ederseniz… Bunun üzerine “Ya, bunları kim yapıyor?” dedi. Ben
gururla: Bizim ülkemizin mühendisleri, müteahhitleri yapıyor dedim. 
OKTAY VURAL (İzmir) – Ha, siz yapmadınız, mühendisler yaptı, ben de siz
yaptınız zannettim! 
ORMAN VE SU İŞLERİ BAKANI VEYSEL EROĞLU (Devamla) – Proje bize ait. (AK
PARTİ sıralarından alkışlar)
Değerli vekillerim, ondan sonra, o tarihten sonra, yıl 1997’den sonra,
bizim müteahhitler Rusya’daki bütün altyapı işlerine girmeye başladı, daha
sonra Cezayir’e girdi.
MEHMET AKİF HAMZAÇEBİ (İstanbul) – Daha önce Rusya’ya gitmedi mi sizin
müteahhitler Sayın Bakan?
ORMAN VE SU İŞLERİ BAKANI VEYSEL EROĞLU (Devamla) - Allah’a şükür,
bizler, hakikaten Türkiye’deki müteahhitlik firmaları Çin’den sonra ikinci
sıraya yükselmişse bunda bu kardeşinizin de hasbelkader rolü var, bunu
özellikle bildiriyoruz. (AK PARTİ sıralarından “Bravo” sesleri, alkışlar)
OKTAY VURAL (İzmir) – Alkış!
ORMAN VE SU İŞLERİ BAKANI VEYSEL EROĞLU (Devamla) – Şimdi, değerli
kardeşlerim, tabii, ben İSKİ’yi anlatacak olursam… Artık hatıralarımı yazmaya
karar verdim, hemen başlıyorum. 
OKTAY VURAL (İzmir) – Ha, o zaman hatıraya falan başlamışsanız gensoruyu
çekelim biz ya!
MEHMET AKİF HAMZAÇEBİ (İstanbul) – Daha sizin iki dönem oldu Sayın
Bakan, bir dönem daha yok mu?
ORMAN VE SU İŞLERİ BAKANI VEYSEL EROĞLU (Devamla) – Bakın, şimdi,
değerli arkadaşlarım, geldim DSİ’ye. Sayın Cumhurbaşkanınız Başbakanken “Veysel
Hoca, İstanbul’da artık bütün mesele bitti…” Çünkü biz o tarihte 2040 yılına
kadar su meselesini, Haliç’i, alt yapıyı, bütün kanalizasyon sistemini, içme
suyu tesislerinin tamamını, atık su arıtma tesislerinin tamamını bitirmiştik ve
gurur duyacağım en mükemmel tesisleri yaptık. Kendi teknolojimiz… Ben teknik
üniversitede ders anlatırken…
OSMAN AŞKIN BAK (İstanbul) – Hocam, Haliç’i söyle, Haliç’i de söyle.
ORMAN VE SU İŞLERİ BAKANI VEYSEL EROĞLU (Devamla) – Haliç kolay. 
Şimdi, efendim, bir müsaade ederseniz bakın, bir hatıramı daha
anlatayım. Ben teknik üniversitede ana bilim dalı başkanıyken…
OKTAY VURAL (İzmir) – İstanbul mu, Yıldız mı?
ORMAN VE SU İŞLERİ BAKANI VEYSEL EROĞLU (Devamla) – Bir dakika, bir
dakika…
ALİM IŞIK (Kütahya) – Yeğenlere gel, yeğenlere.
OKTAY VURAL (İzmir) – Efendim, İstanbul mu, Yıldız mı?
ORMAN VE SU İŞLERİ BAKANI VEYSEL EROĞLU (Devamla) - Ana bilim dalı
başkanıyken Türkiye’de doğru dürüst atık su arıtma tesisi yoktu, modern içme
suyu arıtma tesisi yoktu. Ben, maalesef, talebelerime Stuttgart’dan çektiğim
diyaları gösteriyordum işte bu arıtma tesisi, bu şöyle, şu ünite falan diye. 
ALİ SERİNDAĞ (Gaziantep) – İvedik Arıtma Tesisi ne zaman yapıldı?
Doğruyu söyle Sayın Bakan, ayıp oluyor. İvedik Arıtma Tesisi ne zaman yapıldı?
ORMAN VE SU İŞLERİ BAKANI VEYSEL EROĞLU (Devamla) - Ancak, size gurur
duyacağım bir hususu ifade edeyim: Bir tarihte biz İstanbul’da çok modern içme
suyu arıtma tesisini, atık su arıtma tesisini, muazzam tesisleri inşa edince
-ki dünyanın en mükemmel tesisi- bir gün Stuttgart’daki enstitünün başkanı beni
aradı: “Profesör Eroğlu, en modern tesisler sizde, bizim yüksek lisans, doktora
talebelerimiz gelip sizde inceleme yapabilir mi?” deyince gerçekten hayatımda
duyduğum en büyük mutluluk buydu. (AK PARTİ sıralarından alkışlar) İşte bu,
böyle olacaksınız. 
OKTAY VURAL (İzmir) – Hatırada bu da yer alacak mı Sayın Bakan?
ORMAN VE SU İŞLERİ BAKANI VEYSEL EROĞLU (Devamla) - Hatırada bu da yer
alacak merak etme. Sizin konuşmalarınızı da kaydedeceğim hatıralarıma. (AK
PARTİ sıralarından alkışlar) 
MEHMET AKİF HAMZAÇEBİ (İstanbul) – Yalnız, bu hangi Hükûmet döneminde
oldu Sayın Bakan?
ORMAN VE SU İŞLERİ BAKANI VEYSEL EROĞLU (Devamla) - Şimdi, efendim,
kısaca gelelim DSİ’ye. Siz de defterdardınız, biliyorum, birlikte çalıştık,
teşekkür ederim Mehmet Akif Hamzaçebi’ye de. Şimdi, efendim, DSİ’ye gelince,
biz 700 tane… İhaleyi yapmışlar, kaç katrilyon biliyor musunuz? 82 katrilyon,
kucağımda buldum. Peki, yatırım ödeneği ne kadar? 2 katrilyon. 82/2=41 yıl. O
zaman bir dere ıslahı on beş yılda bitmiyordu, hatta iz ödenek diye 1 milyon TL
ile ödenekler vardı. 1 milyon TL kaç lira şimdi? 1 lira. Allah’a şükür biz bu
yükün altında ezilmedik. Bütün Türkiye’yi dolaşarak projelerin tamamını düzelttim.
Ve o zaman, 2004 yılında Başbakanlık kamu kaynaklarını en iyi kullanan kurumlar
arasında yarışma yaparken ben 3,2 katrilyonla bir teklif götürdüm. Ya, bütçesi
3,2 katrilyon. Allah’a şükür Başbakanlık arşivlerinde var. “Nasıl oluyor, acaba
bir sıfır hatası mı var?” diye sorduklarında, bütün listeyi gönderdim, yapılan
tasarruflar, yanlışların düzeltilmesi, tenzilatların artırılması... 
OKTAY VURAL (İzmir) – “Sıfır” derken Hükûmete sataşmış oluyorsunuz.
Yani, ne demek istediniz sıfırlamayla?
ORMAN VE SU İŞLERİ BAKANI VEYSEL EROĞLU (Devamla) - Netice olarak ben
şunu söyleyeyim: İşte bu sayede 3,2 katrilyon yani yeni fiyatla 3,2 milyar
TL’yi geri kazandık Allah’a şükür. Bununla ne yaptık? Bununla yaptıklarımızı az
önce söyledi. Biz şu ana kadar 2.371 tane dev
tesisi aziz milletimizin hizmetine sunduk.
OKTAY VURAL
(İzmir) – Ilısu Barajı 2014’te bitecekti, ne oldu?
ORMAN VE SU
İŞLERİ BAKANI VEYSEL EROĞLU (Devamla) – Hemen toparlıyorum, müsaade et,
toparlıyorum. Bunları anlatırsam sabah olur, biliyorum, vaktinizi almak
istemiyorum.
OKTAY VURAL
(İzmir) – Bekleriz Hocam, bir şey olmaz ya, çok önemli. 
ORMAN VE SU
İŞLERİ BAKANI VEYSEL EROĞLU (Devamla) – Su meselesi: Bakın, eğer biz büyük
düşünmemiş olmasaydık bugün yetmiş yedi tane şehrimiz susuzdu. Mardin’den Şırnak’a
kadar, Edirne’den Kars’a kadar, İzmir’den Mersin’e kadar, Sinop’tan ta
Afyonkarahisar’a kadar bütün şehirler susuzdu, Allah’a şükür… Büyük düşünmeye
mecburuz. 
ALİM IŞIK
(Kütahya) – Yağmurları da siz mi yağdırdınız Sayın Bakan? Yağmurlar sizden mi
geldi?
ORMAN VE SU
İŞLERİ BAKANI VEYSEL EROĞLU (Devamla) – Bakın, geçen yıl kuraktı, hiç su
sıkıntısı yaşattık mı? Yaşatmadık Allah’a şükür. 
MEHMET GÜNAL
(Antalya) – Hiç, hiç!
ORMAN VE SU
İŞLERİ BAKANI VEYSEL EROĞLU (Devamla) – Hiç yaşatmadık, kusura bakmayın. 
Şimdi, bununla
ne yapıyoruz bakın, sadece şunu söyleyeyim: Bakın, bizden önceki bütün
göletleri çıkardım, ortalama 30 metre yükseklikteki bir gölet yirmi iki yılda
45 trilyona bitmiş. Biz ise, bakın şu anda aynı göleti sulamasıyla dâhil, on
sekiz ayda 4,5 milyon TL’ye bitiriyoruz; farkımız bu işte, farkımız bu. (AK
PARTİ sıralarından alkışlar) 
OKTAY VURAL
(İzmir) – Bravo, alkış!
ORMAN VE SU
İŞLERİ BAKANI VEYSEL EROĞLU (Devamla) – Yani, gerek dere ıslahları, bunlardan bahsedecek
değilim. 
Bir de ağaçlandırmadan
bahsedeyim. 
ALİ SERİNDAĞ
(Gaziantep) – Ergene’den biraz bahsedin Sayın Bakan, Ergene’den. 
ORMAN VE SU
İŞLERİ BAKANI VEYSEL EROĞLU (Devamla) – Değerli vekillerim, ağaçlandırma
konusunda, bakın, 3 milyar 250 milyon fidanı toprakla buluşturduk. Bizden
önceki arkadaşlara da teşekkür ediyorum ama daha önceki ortalama fidan üretimi
yılda 75 milyonken biz 401 milyon adet fidan üretmeye başladık, hatta bir yıl
500 milyonu aştı. Dolayısıyla, şimdi bütün her yeri ağaçlandırıyoruz. Orman
varlığımız arttı, 9 bin hektar alan büyüdü ve odun serveti 1,2 milyar
metreküpten 1,5 milyar metreküpe çıktı.
OKTAY VURAL
(İzmir) – Çok fidan yetiştirdiniz siz hakikaten!
ORMAN VE SU
İŞLERİ BAKANI VEYSEL EROĞLU (Devamla) – Hatta -bırakın siz takdir etmeyin ama-
OECD Genel Sekreteri iki yıl önce geldiği zaman aynen şunu söyledi: “Türkiye
ağaçlandırma ve erozyonla mücadelede dünya lideridir.” Bu, kayıtlara geçti,
dünya lideriyiz. (AK PARTİ sıralarından “Bravo” sesleri, alkışlar) Keza, bakın,
2011 yılında Dünya Ormancılık Zirvesi ve Forumu, yıllarca Amerika’da New
York’ta yapılmış, ilk defa New York dışında Birleşmiş Milletler Dünya
Ormancılık Forum ve Zirvesi Türkiye’de İstanbul’da yapıldı. Dahası var, Dünya
Su Forumu’nu biz İstanbul’da yaptık. Dahası var, bu sene, Allah nasip ederse,
ekim ayında Birleşmiş Milletler Çölleşme ve Erozyonla Mücadele 12. Taraflar
Konferansı’nın Türkiye’de yapılmasını kabul ettiler. Bunlar kara kaşımıza, kara
gözümüze âşık değil, Türkiye’deki başarıya onlar geliyor. (AK PARTİ
sıralarından alkışlar) Ümit ederim ki sizler de görürsünüz. Merak etme,
hatıralarıma yazacağım bunu da. 
Şimdi, değerli dostlar, tabii, söylenecek çok şey var. Esasen, Osman
Bey’e de teşekkür ediyorum, bunları söyledi ama biz şu anda bütün yol
kenarları, hastane avluları, mezarlıklar, mabetlerin avluları ne kadar varsa
ağaçlandırıyoruz, ağaçlandırmaya devam edeceğiz. 
“120 bin kişi niye istihdam ediliyor?” diyor. Efendim, bunu tamamen
İŞKUR alıyor yani onların, kimsenin alnında hangi partili olduğu yazmıyor,
tamamen kurayla…
Şimdi, ikincisi … 
ALİM IŞIK (Kütahya) – Yazıyor, yazıyor!
İZZET ÇETİN (Ankara) – Yazıyor, yazıyor! 
MEHMET GÜNAL (Antalya) – Alnında yazmıyor, referansında yazıyor,
referansında!
OKTAY VURAL (İzmir) – Fişleme yapıyorsunuz ya! 
ORMAN VE SU İŞLERİ BAKANI VEYSEL EROĞLU (Devamla) –Bilemiyorum yani biz
adaletten ayrılmıyoruz, adaletten ayrılmıyoruz. 
Dolayısıyla, sadece bunlar ağaç dikiminde değil, aynı zamanda bakım
hizmetlerinde, aynı zamanda Doğa Koruma Millî Parkları mesirelik alanlarında
kullanılacak, keza bunlar aynı zamanda DSİ’nin tesislerinin, birtakım yeşil
alanlarının bakımında, ağaçlandırılmasında kullanılacak, altı ay çalışacak. 
Bunun dışında, en çok orman mühendisini biz aldık, en çok kadrolu işçiyi
biz aldık Allah’a şükür. 
ALİM IŞIK (Kütahya) – Sayın Bakanım, orman mühendisleri ne oldu, torpille
alınan orman mühendisleri? 
ORMAN VE SU İŞLERİ BAKANI VEYSEL EROĞLU (Devamla) – Bunun dışında,
gelelim İstanbul’la ilgili, Fatih ormanlarıyla ilgili, Osman Bey kardeşim çok
güzel izah etti. 
Arkadaşlar, bura da tamamen ihaleyle yapılmıştır. Şu anda da yapılan bir
şey yok. Çevre ve Şehircilik Bakanlığı canı istediği gibi orada inşaat yapamaz
çünkü uzun devreli gelişme planlarının uygun olması lazım. Arkadaşlar da bunu
böyle bilir zaten. 
ALİM IŞIK (Kütahya) – Mülakatta elediğiniz orman mühendisleri nerede,
bahseder misiniz?
ORMAN VE SU İŞLERİ BAKANI VEYSEL EROĞLU (Devamla) – Bunun dışında, diğer
lojmanlar ve binalar yapılıyor zaten, göreceksiniz muhtemelen. Hatta, ben,
getirmiştim ama göstermeyeceğim şu anda. Binalar muhteşem, Orman Genel
Müdürlüğü binası yapılıyor çünkü mevcut binalar 1970’li yıllarda yapılmış,
depreme dayanaksızdı, hatta en büyük bina deprem riski dolayısıyla
boşaltılmıştı. Şu anda yapılan tesisler fevkalade güzel, lojmanları da
yapıyoruz, yapmaya devam edeceğiz.
ALİ SERİNDAĞ (Gaziantep) - Ergene’den bahset.
ORMAN VE SU İŞLERİ BAKANI VEYSEL EROĞLU (Devamla) - Bunun dışında,
tabii, arkadaşların bazı kişiler hakkında söylediği hususlarla ilgili olarak
ilgililer zaten gerekli davayı açacak. Mesela, bir sayman bir yolsuzluk yapmış,
bunu tespit eden biziz, mahkemeye gönderen biziz. (AK PARTİ sıralarından
alkışlar)
ALİM IŞIK (Kütahya) - Para ne oldu para, 10 milyon? Devletin parası ne
oldu?
SEYFETTİN YILMAZ (Adana) – Para nerede, para?
ORMAN VE SU İŞLERİ BAKANI VEYSEL EROĞLU (Devamla) - Memuriyetten atıldı
ve şu anda kodeste. Ve parası da alınacak elbette. 
ALİM IŞIK (Kütahya) - Nerede?
ORMAN VE SU İŞLERİ BAKANI VEYSEL EROĞLU (Devamla) - Tamam da yani bizim
vazifemiz yakalamak. Yakalanmış mı? Biz yakaladık. Hatta bununla ilgili bazı
iddialar olunca ilgililer hakkında tazminat davası açıldı, tazminat davası da
kazanıldı. 
Değerli dostlar, yani tabii söylenecek çok şey var ama şunu ifade
edeyim: Ben teşekkür ediyorum, en azından bunları açıklamaya imkân verdiniz.
Bir de, hatıralarımı, başımdan neler geçti neler, ne mücadeleler yaptık, Allaha
şükür onları da yazmaya vesile olduğu için…
MEHMET GÜNAL (Antalya) – Afrika ormanlarında mı geçti?
ORMAN VE SU İŞLERİ BAKANI VEYSEL EROĞLU (Devamla) - …ben sizlere gönülden
teşekkür ediyorum. Sağ olun, var olun. Hepinize teşekkür ederim.
Hepinizi saygıyla, sevgiyle selamlıyorum. (AK PARTİ sıralarından
alkışlar)
BAŞKAN – Evet, teşekkür ediyorum.
Orman ve Su İşleri Bakanı Veysel Eroğlu hakkında gensoru önergesinin
gündeme alınıp alınmayacağı hususundaki görüşmeler tamamlanmıştır.
OKTAY VURAL (İzmir) - Valla iddialar hakkında hiçbir cevap vermedi
zaten. Moskova’ya gitti.
SEYFETTİN YILMAZ (Adana) - Bizim iddialar ne oldu Sayın Başkan? Sayın
Başkan, bizim iddialara hiç cevap vermedi.
OKTAY VURAL (İzmir) - Moskova’dan bahsetti. 
MEHMET GÜNAL (Antalya) - Afrika ormanlarında da hatıraları varmış,
onları da anlatsaydı.
ORMAN VE SU İŞLERİ BAKANI VEYSEL EROĞLU (Afyonkarahisar) - Millet
anladı, anladı.
BAŞKAN – Şimdi, gensoru önergesinin gündeme alınıp alınmayacağı hususunu
oylarınıza sunacağım ancak açık oylama talebi vardır. Talepte bulunan
milletvekillerini tespit ediyorum: 
Ali Öz? Burada.
Nevzat Korkmaz? Burada.
Oktay Vural? Burada.
Sadir Durmaz? Burada.
Erkan Akçay? Burada.
Celal Adan? 
MUHARREM VARLI (Adana) – Tekabül ediyorum.
BAŞKAN – Üstlendi.
Mehmet Erdoğan? Burada.
Mehmet Şandır? Burada.
Mehmet Günal? Burada.
Emin Çınar? Burada.
Hasan Hüseyin Türkoğlu? Burada.
Mesut Dedeoğlu? Burada.
Alim Işık? Burada.
Mustafa Erdem?
AHMET DURAN BULUT (Balıkesir) – Tekabül ediyorum.
BAŞKAN – Üstlendiler. 
Münir Kutluata? Burada.
Cemalettin Şimşek? Burada.
Ruhsar Demirel?
MUSTAFA KALAYCI (Konya) – Tekabül ediyorum. 
BAŞKAN – Üstlendiler. 
Zühal Topcu? Burada.
Ali Halaman? Burada.
Özcan Yeniçeri?
MURAT BAŞESGİOĞLU (İstanbul) – Tekabül ediyorum. 
BAŞKAN – Üstlendiler. 
Şefik Çirkin? Burada.
İki dakika süre veriyorum. 
(Elektronik cihazla oylama yapıldı) 
BAŞKAN – (11/51) esas numaralı Gensoru önergesinin
gündeme alınıp alınmayacağına ilişkin açık oylama sonucu: 




“Kullanılan
  Oy Sayısı


:


273





Kabul


:


43





Ret


:


230




(x)



Kâtip Üye
Bayram Özçelik
Burdur


Kâtip Üye
Mine Lök Beyaz
Diyarbakır”




Böylece gensoru önergesinin gündeme alınması kabul
edilmemiştir. 
Birleşime beş dakika ara veriyorum sayın milletvekilleri.
Kapanma Saati:
21.06
BEŞİNCİ OTURUM
Açılma Saati: 21.17
BAŞKAN: Başkan
Vekili Sadık YAKUT
KÂTİP
ÜYELER: Bayram ÖZÇELİK (Burdur), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye Büyük Millet Meclisinin 82’nci
Birleşiminin Beşinci Oturumunu açıyorum. 
3’üncü sırada yer alan, İstanbul Milletvekili Fatma Nur Serter ve 21
Milletvekilinin; FATİH Projesini Zamanında Bitiremediği, Projeye Dair Birçok
Yolsuzluğa Sessiz Kaldığı İddiasıyla Milli Eğitim Bakanı Nabi Avcı Hakkında Bir
Gensoru Açılmasına İlişkin (11/54) esas numaralı gensoru önergesinin gündeme
alınıp alınmayacağı hususundaki görüşmelere başlıyoruz. 
3.- İstanbul Milletvekili Fatma Nur Serter ve 21 milletvekilinin;
FATİH Projesini zamanında bitiremediği, projeye dair birçok yolsuzluğa sessiz
kaldığı iddiasıyla Millî Eğitim Bakanı Nabi Avcı hakkında bir gensoru
açılmasına ilişkin önergesi (11/54)
BAŞKAN – Hükûmet yerinde. 
Önerge daha önce bastırılıp dağıtıldığı ve Genel Kurulun 19/3/2015
tarihli 80’inci Birleşiminde okunduğu için tekrar okutmuyorum. 
Sayın milletvekilleri, Anayasa’nın 99’uncu maddesine göre bu görüşmede
önerge sahiplerinden bir üyeye, siyasi parti grupları adına birer
milletvekiline ve Bakanlar Kurulu adına Başbakan veya bir bakana söz
verilecektir. Konuşma süreleri önerge sahibi için on dakika, gruplar ve Hükûmet
için yirmişer dakikadır. 
Şimdi, söz alan sayın üyelerin isimlerini okuyorum: Önerge sahibi Engin
Özkoç, Sakarya Milletvekili; Milliyetçi Hareket Partisi Grubu adına Zühal
Topcu, Ankara Milletvekili; Halkların Demokratik Partisi Grubu adına Erol Dora,
Mardin Milletvekili; Cumhuriyet Halk Partisi Grubu adına Fatma Nur Serter,
İstanbul Milletvekili; Adalet ve Kalkınma Partisi Grubu adına Murat Yıldırım,
Çorum Milletvekili; Hükûmet adına Millî Eğitim Bakanı Nabi Avcı. 
Şimdi önerge sahibi Engin Özkoç, Sakarya Milletvekili.
Buyurun Sayın Özkoç. (CHP sıralarından alkışlar)
ENGİN ÖZKOÇ (Sakarya) – Sayın Başkan, değerli milletvekilleri; hepinizi
saygıyla, sevgiyle selamlıyorum.
Türk Eğitim Derneği “Eğitimde öğrenci başarısında teknolojinin etkisi
sadece yüzde 1.” diyor. Öğretmen eğitimine FATİH Projesi’nde ayrılan pay da
sadece yüzde 1. Neden? Öğretmen eğitimi rant kapısı değil de o yüzden. Projeyle
öğrencilere dağıtılan tabletlerin teknolojik ömrü sadece dört yıl. 8,5
milyarlık yatırım, dört yıl sonra teknolojik çöp hâline gelecek. Peki, bu 8,5
milyar öğretmene yatırım olsaydı neler değişirdi? Finlandiya bunu başarıyla
uygulamış, en büyük yatırımını öğretmene yapmış Bugün OECD ülkeleri arasında
uygulanan PISA sınavında 1’inci durumda Finlandiya. Hatırlayamadığım kadar uzun
yıllardan beri 1’inci durumda. Peki, Türkiye? Hatırlayamadığım kadar uzun
yıllardan beri sondan 3’üncü durumda. 
Neydi, siz neyi kriter alıyorsunuz? Söz konusu tableti mi? Peki,
Microsoft’un kurucusu Bill Gates bu konuda ne diyor? “Tabletlerin eğitim
alanındaki kullanımı korkunç.” diyor; “Klavyesi olmayan bir cihazla eğitim
yürütülemez.” diyor; “Öğrenciler sadece okumuyor.” diyor; “Öğrencilere bir
cihaz dağıtarak yapılan denemeler gerçekten çok başarısız oldu.” diyor; “Bu
durumda bütün eğitim müfredatı ve öğretmenlerin değişmesi gerekir.” diyor. Bu
eleştiri sizi düşündürüyor mu? Siz, bu projenin yüzde 10’unu gerçekleştirdiniz.
Merak edip de, zahmet edip de bu projenin çocukların eğitim başarısındaki
etkisini hiç ölçtünüz mü? 
Dünyanın eğitimde başarılı olan bütün ülkelerinde öğretmene yatırım
yapılır. Peki, bizim ülkemizde? On binlerce öğretmen atama bekliyor. Ne için?
Mesleklerini yapıp maaş alabilmek için. 130 bin öğretmen açığımız var.
Öğretmene işbaşı yaptıracağız, öğretmeni eğiteceğiz, öğretmene devlet eliyle
lisansüstü eğitim yaptıracağız, kendi dallarında uzmanlaştıracağız. Eğitimi
sizlerin eline değil öğretmenlerin eline teslim edeceğiz. Dünya bunu böyle
yapıyor. Biz de kendi iktidarımızda bunu böyle yapacağız. Siz? Sizin niyetiniz
başka; siz, eğitimde başarı değil, rantta başarı istiyorsunuz. İspat mı? Tamam,
tablet alıyorsunuz, öğrenciye vereceksiniz; peki, Kamu İhale Yasası’ndan tablet
alışını neden çıkartıyorsunuz? Şaibeli duruma neden getiriyorsunuz? Bir kamu
alımı Kamu İhale Yasası’ndan hangi gerekçeyle çıkarılır? Doğal afet mi var,
deprem mi var, olağanüstü hâl mi var, yoksa millî güvenlik mi söz konusu, istihbarat
mı söz konusu? Hiçbirisi değil. Söz konusu, yandaşınız ve sizsiniz. Bu tableti
eğitimle, sözde hedefinizle eğitimde fırsat eşitliği… Peki, ne getiriyor? Siz
tablet dağıtmaya kalktınız onu bile başaramadınız. Sınav odağında “Sistemi
kurtarıyor.” iddiasıyla dershaneleri kapattınız, “Tüm liseleri Anadolu lisesi
yapıyoruz.” diye Anadolu liselerini Anadolu lisesi olmaktan çıkarttınız, ne
oldu? Hazırlık liselerini ülkeyi pıtrak gibi sarar hâle getirdiniz dershanelerden
çok daha pahalı ve daha bir karmaşık sistemle. Eskiden orta sınıf ve yoksul öğrencinin
bir çıkış yolu vardı, şimdi o yolların hepsini kapattınız. Artık, yoksul
öğrencinin ve orta sınıfta yaşayan öğrencilerimizin bir çıkış yolu maalesef
yok. Hazırlık liselerine sadece parası olanlar gidebilecek. Artık, Orta
Doğu’da, Boğaziçi Üniversitesinde, büyük üniversitelerde Anadolu’dan gelen
çocuklarımız okuyamayacaklar. Oralarda kolejlerden gelen, hazırlık liselerinden
gelen çocuklar bu fırsatı yakalayabilecekler.
Eğitimi daha da sınav odaklı hâle getirdiniz. Sınavları şaibeli hâle
getirdiniz. Şaibeli olmayan tek bir sınavınız dahi yok. Türkiye’de eğitim
sistemini yoksuldan, halktan yana değil, zenginden ve yandaştan yana yaptınız.
Ne oldu? Aldatıldınız mı? Eskiden ağlayanınız vardı, şimdi o da kalmadı. Bence
bırakma zamanıdır. Milletimiz bu gerçekleri artık görüyor. 7 Haziran sizin için
veda zamanıdır, bunu anlamış olmanız gerekir.
Siz bu devleti yönetemiyorsunuz, millî eğitimi yönetemiyorsunuz.
Yönetemediğiniz her alanda milletin karşısına çıkıyorsunuz, diyorsunuz ki:
“Bizi aldattılar.” Aldatılacak kadar acizseniz devleti yönetmekten vazgeçiniz
çünkü devleti yönetecek kadar aciz olmayan Cumhuriyet Halk Partisi var. 
Hepinize saygılar sunuyorum. (CHP sıralarından alkışlar) 
BAŞKAN – Teşekkür ediyorum. 
Milliyetçi Hareket Partisi Grubu adına söz isteyen Zühal
Topcu, Ankara Milletvekili. 
Buyurun Sayın Topcu. (MHP sıralarından alkışlar) 
MHP GRUBU ADINA ZÜHAL TOPCU (Ankara) – Sayın Başkan,
değerli milletvekilleri; Cumhuriyet Halk Partisinin Millî Eğitim Bakanı hakkında
verdiği gensoru üzerine Milliyetçi Hareket Partisi Grubu adına söz almış
bulunuyorum. Hepinizi saygıyla selamlıyorum. 
Evet, on iki yılda eğitimi ilgilendiren bütün alanlarda
eğitim kalitesi ve eğitime erişim, fırsat eşitliği ülkemizin en önemli sorunları
olmaya devam etmektedir. Şu anda da gensorunun gündemini ki hâlâ ne olduğunu ne
bizim anladığımız ne de Millî Eğitimin anladığı, ailelerin, öğretmenlerin de
anlamadığı bir FATİH Projesi oluşturmaktadır. Özellikle FATİH Projesi yılların,
hatta yüz yılın fiyaskosuna dönüşmüştür. Zira, en başta planlanan kaynak
kullanımı konusunda TÜBİTAK, Ulaştırma Bakanlığı ve farklı bakanlıklar mevcut
fondan pay almak için siyasi yolları kullanarak projeye müdahale etmişler ve
projeyi içinden çıkılmaz bir hâle çevirmişlerdir. Firmaların bakanlık işlerine
aşırı müdahale etmeleri artık kontrol edilemez bir noktaya gelmiştir ve
firmaların ticari çıkarlarına göre iş süreçleri yönlendirilmeye başlanmıştır.
Bunun dışında, FATİH Projesi’nde güya etkileşimli akıllı tahtanın
tasarımcısı olarak patentini Millî Eğitim Bakanlığı alacak ve bu patent
sayesinde Bakanlık gelir elde edecekti. Hangi aşamada olduğu hâlâ
bilinmemektedir. TÜBİTAK’sa, yapılan protokolde, FATİH Projesi için yazılım ve
modüller üretecekti. Bu iş için 2013 bütçesinden 20 milyon TL TÜBİTAK bütçesine
aktarım yapılmıştır. Ortada tamamlanmış ve öğretmenlerin kullanımına açılmış
hâlâ bir yazılım mevcut görülmemektedir. 2013 yılında alınan ve dağıtılan 600
bin tabletin onuncu sınıf uygulamalarına ilişkin hiçbir veri üretilememiştir,
sadece tabletler dağıtılmıştır, kontrol yoktur. 2011-2012 yıllarında dağıtılan
tabletlerse çöp kutusuna atılmıştır. Diğer uygulamalarda olduğu gibi, kısaca, Millî
Eğitim Bakanlığı FATİH Projesi’nde raydan çıkmış bir tren gibi savrulmakta ve
tüm Türkiye ve iktidar da bunu seyretmektedir. Tabii ki bu raydan çıkma olayı
yalnızca FATİH Projesi’nde mevcut değildir, diğer bütün projelerde, Millî
Eğitim Bakanlığının elini attığı bütün projelerde bu görülmektedir. 
Özellikle, uluslararası kurumların veya organizasyonların her yıl
yayımladıkları raporlara göre, eğitim kalitesi, teknoloji kullanımı,
mühendislik, fen ve matematik gibi alanlarda hem çok gerideyiz dünya
standardından hem de her yıl geriye gitmekteyiz. Çünkü, PISA sonuçları
öğrencilerimizi başka ülkelerin öğrencileriyle mukayese imkânı verirken sahip
oldukları nitelikleri de gözler önüne sermektedir. Özellikle, OECD tarafından
düzenlenen 15 yaşındaki öğrencilerin temel becerilerini ölçmeye yarayan bu test
sonuçlarına göre, 65 ülke arasında 45’incilik yüz karası olarak karşımızda
durmaktadır. Özellikle, ülkemizde on iki yılda gittikçe kan kaybeden bu
eğitimle ne küresel rekabette ne de üretimde ön plana çıkabiliriz. 
Avrupa Komisyonunun yayınladığı Avrupa’da Eğitimi Terk Durumu Raporu’na
bakıldığında ise inanın çok dikkate değer sonuçlar karşımızda durmaktadır.
Özellikle kız çocuklarının eğitiminde hâlâ yeterince başarı sağlayamadığımız
ortadadır. Bu rapora göre Türkiye'de kız çocuklarının yüzde 40’ı, erkek
çocuklarının ise yüzde 35’i eğitimi erkenden terk etmektedirler. Bu duruma göre
Millî Eğitim Bakanlığından gelen açıklama ise çok komiktir, gerçekten vahimdir.
Bu rapora karşılık olarak Millî Eğitim Bakanlığı yetkililerinin verdiği cevap
ise “Eğitimdeki okullaşma oranlarımız şu, şu, şudur.” diye, böyle, gerçekten,
yüzde 224 gibi komik rakamlardır. Birbirleriyle mukayese edilmeyecek değerler
birbirlerine karşılık olarak verilmektedir. Bu komediden artık çıkılmak gerekiyor. Gerçekten meramın çok
daha doğru ve net bir şekilde anlaşılması gerekmektedir.
Millî Eğitim
Bakanlığı yetkililerine sormak istiyoruz “Uluslararası sınav sonuçlarına göre
acaba verebilecek daha mantıklı, daha aklı başında cevaplarımız yok mudur?”
diye. Yine, Dünya Ekonomik Forumunun 2014-2015 Küresel Rekabet Raporu’na baktığımızda
ise 144 ülke arasında yasal haklar açısından 96’ncı sırada, ilkokul eğitim
kalitesi açısından 94’üncü sırada, eğitim sistemi kalitesi açısından 89’uncu
sırada, fen ve matematik eğitimleri açısından 98’inci sırada, okul yönetiminin
kalitesi açısından ise 100’üncü sırada olduğumuz yüzümüze çarpılmaktadır ve
daha o kadar çok örnekler var ki uluslararası boyutta biz tekrar ülkemizde olan
ve dikkat çekilmesi gereken durumlara dönmek istiyoruz. 
Özellikle,
geçen hafta YGS sonuçları açıklandı, belki sizlerin de çocukları girmiştir
burada ve sonuçların çok vahim olduğunu artık saklamaya gerek yok. İnanın
gerçekten burada söylerken on iki yıllık icraatı açısından AKP adına ben utanç
duyuyorum çünkü dört yıldır burada dilimizde tüy bitti, sürekli söyledik “Sınav
sonuçları, öğrencilerin nitelikleri ve okul kaliteleri açısından millî eğitim
kan kaybediyor.” diye ama kimse dikkate almadı.
Şimdi,
bakıyoruz, özellikle ÖSYM’nin YGS verilerine bakıldığında baraj puanını
geçemeyen öğrenci sayısında ciddi bir artış olduğunu görebiliyoruz. Sınava
giren öğrencilerden 180 barajını aşan öğrencilerin oranı geçen yıl yüzde 75
iken bu yıl yüzde 70’e düşmüştür. Yani bu ne demektir? Puanı hesaplanan 1
milyon 944 bin öğrenciden yani 2 milyona yakın öğrenciden 575 bini barajı geçemedi.
Peki, acaba Millî Eğitim Bakanının bütün evrakları önüne koyup, biz nasıl bir eğitim
yapıyoruz… Hatta, bu, artık Bakanlığın da ötesine geçerek, iktidarın artık
şapkasını çıkartıp, önüne koyup bir tahlil yapması lazım. Çünkü, 97 ve 98
doğumlu çocuklar bu eğitim sistemiyle mahvedilmiştir. Her yıl sınav
değişikliğiyle karşı karşıya kalmışlardır ve sistem değişikliğiyle karşı
karşıya kalmışlardır. 
180 barajını geçen öğrencilerin yüzdelerine yıllar itibarıyla
baktığımızda; 2010 yılında barajı geçenlerin yüzdesi yüzde 82 iken, 2011’de bu
yüzde 79’a düşmüştür, 2012’de yüzde 73’e düşmüştür, 2013’te yüzde 68’e
düşmüştür, 2015’te ise yüzde 70 olmuştur. Gerçekten bu hazin bir tablodur.
Puanı hesaplanamayan öğrencilerde yine artış olduğu görülmektedir. 
140 barajını geçemeyen öğrenci sayısı ise 2015 yılında 165 bin oldu.
Acaba bu çocuklar hangi soruları yapamadılar veya yapmaları gerekiyordu? ÖSYM
ve Millî Eğitim kendine güvenemediği için, aslında istatistiki verileri bile
paylaşamadı. Bu yılki sınav sonuçlarını paylaşmalarının arkasında da sınav
sonuçlarının kendilerinden izinsiz olarak açıklanmaları yatmaktadır. Ama biz
şunları sürekli olarak sormamıza rağmen; bölgelere göre, illere göre, okullara
göre ve cinsiyete göre başarı durumlarını istememize rağmen Millî Eğitim
Bakanlığı ve ÖSYM’den çıt çıkmamaktadır. Bu da aslında bu gibi şeylerle
başarısızlığın arkasına saklanma girişiminden başka hiçbir şey değildir. 
2011 yılında, bir de, derslere göre, alanlara göre soruların cevaplanma
ortalamalarına baktığımızda vahametin boyutu iyice artmaktadır. 2011 yılında
Türkçe sorularının sınav ortalaması -dikkatinizi çekiyorum çok değerli
arkadaşlarım- 21,9 soru iken, 2015 yılında bu rakam 15,8’dir. Yani, çocuklar 40
sorudan ortalama olarak 15 soruya cevap vermişler, doğru cevap vermişler. Yani,
artık bunun gerçekten bir millî problem olarak gündeme alınması gerekiyor.
Yine, 2012 yılında
-bu düşüş yıllara göre artış göstermektedir- bu düşüş aynı zamanda matematik
alanında da kendini göstermektedir. Yine, 2010’dan itibaren, 2010 yılında 40
soruda 11 soru çözülürken, 2015 yılında çocuklar 40 soruda ortalama olarak 5
soruyu doğru çözmüşlerdir.
Yine, fen
bilimlerine baktığımızda, 2010 yılında 4,6 olan 40 sorudaki doğru soru
ortalaması, bu yılsa 3,9’a düşmüştür. Yani, 40 sorudan 3,9 soru, 4 soruyu doğru
yapıyor bu çocuklar. Bu, gerçekten eğitimin kalitesini ve ÖSYM’nin sınav
sonuçlarını açıklamamadaki ısrarının da arkasında yattığı gerekçeleri ortaya
çıkarmıştır. Çünkü, YGS’nin ortaya koyduğu bu düşündürücü tablonun arkasında
sınav sisteminin on iki yılda 5 kez değiştirilmesi ve yine 5 kez Millî Eğitim
Bakanı, 6 kez müsteşar değişikliğinin yattığını da görebiliriz. Hakikaten,
Bakanın da belirttiği gibi, Millî Eğitim yapboz tahtasına çevrilmiştir. Ama bu
olumlu anlamda bir yapboz tahtası değil, her gelenin at koşturduğu ve
eğitimcilere bırakılmayacak kadar önemsenmeyen bir sistem hâline getirilmiştir.
Eğitimde kaliteyi
artırmak tablet dağıtmakla olmuyor. İlk çıkışlarınızı bir hatırlayın, tablet
dağıtınca bu eğitim sistemi çağlar atlayacaktı ama bir gördük ki, bu tabletleri
bırakın, insani boyutta birçok olumsuzlukların gündeme geldiğini de yine eğitim
ortamlarında bile görebiliyoruz.
Şimdi, sormak
istiyoruz: Acaba 1997, 1998 yılında okula başlayan ve şu anda üniversiteye
gelen bu çocukların yüzüne nasıl bakacaksınız? Nasıl kendinizi ifade
edeceksiniz? Nasıl “pardon” diyeceksiniz? Yani bu işin içinden nasıl
çıkacaksınız? Psikolojilerini bozduğunuz bu çocuklara ne cevap vereceksiniz?
Ailelerine ne cevap vereceksiniz? Bu neslin hesabını nasıl ödeyeceksiniz? 
Yine, özellikle liseye geçişte de aynı problemlerle karşı karşıya kaldı
bu çocuklar, özellikle deneme tahtasına çevrilmişti. 2005 yılında liseye giriş
sistemiyle başlayan sınavlar, 2005’te OKS’ye çevrildi, 2008’de SBS adı verildi,
2009’dan itibaren de üçlü aşamayla başladı OGES’le, daha sonra TEOG’a dönüştü.
Şimdi, bakıyoruz ve YGS’de de hiçbir alanda soru çözme yüzde 50’nin üzerine
çıkmadı. Geçen yıl A ve B kategorileri varken, bu sefer B kategorisi
kaldırıldı. Tekrar bu yıl ne uygulanacak, onu da bilmiyoruz, artık Sayın
Bakanın veya Millî Eğitim bürokratlarının ağzından çıkacak ifadeleri bekliyoruz
hangi değişiklikle karşı karşıya kalacağız diye. 
Şimdi, soruyoruz: TEOG sınavında 43 bine yakın 1’inci varken, YGS
sınavında ise 7 yanlışı olan öğrenci 1’inci geliyor. Bu, nasıl bir tenakuzdur
yani nasıl bir sınavdır? Bunun artık cevabını bekliyoruz. Sorduğumuz sorulara
hiçbir cevap alamıyoruz Millî Eğitim Bakanlığı tarafından. 
Yine, sınav rezaletiyle devam etmek istiyorum. Özellikle üniversite
giriş sınavında yani YGS sınavında, sanki çocuklar potansiyel tehlike gibi
çocuklar böyle irdelemeden geçirilmektedir. Çocukların en ufacık evrak
eksikliği onların bir yıllarına veya geleceklerine mal edilmektedir. Sınav öyle
bir despotik ortamda, öyle bir kuşatılmış ortamda yapılmakta ki çocukların
normal ihtiyaçlarını gidermesine bile müsaade edilmemektedir. Siz, öbür
taraftan, soruların çalınmasına müsaade ederken, pervasızca bütün kadroları
sınavsız bir şekilde dağıtırken, sınavsız üniversite girişlerini sağlarken,
sınavsız iş başvurularını yaparken bir taraftan da sınava girmek için
heyecanlanan öğrenciye tuvalete gitme imkânı vermiyorsunuz. Bu nasıl bir
tenakuzdur? Bu çocukları nasıl potansiyel suçlu olarak görebilirsiniz? Ondan
sonra, tuvalete gitmediği için altına kaçıran öğrencileri acaba mutlulukla mı
basında seyrediyorsunuz? Veya sınava alındıktan sonra, yarım saat sonra, kırk dakika
sonra, gelip çocuğun başına “Sen yanlış sınav evrakıyla girdin.” deyip hiçbir
mazeret göstermeden, başka evrak istemeden çocuğu sınavdan dışarıya
çıkartabiliyorsunuz. Hiçbir otokratik ülkede bile bu yapılmaz. Ondan sonra da
cevap vermiyorsunuz ve bir gencin istikbalini karartabiliyorsunuz, ondan sonra
özür dilemeyi bile gerçekleştiremiyorsunuz. Bu hiçbir ülkede gerçekleşmez.
Çok değerli arkadaşlarım, empati yapın, bunun kendi çocuğunuzun başına
geldiğini düşünün. Bu, birçok öğrencinin başına geldi, sınavdan çıkartıldı veya
hastalığı dolayısıyla sınavda ilacını almasına müsaade edilmedi. Yani bir
gencin hayatını karartmak bu kadar kolay olmamalı. Bunların tekrar düşünülmesi
gerekiyor.
Ve diyoruz ki, millî eğitim sisteminin tekrar gözden geçirilmesi
gerekiyor ve yine, OECD'nin 2014 tarihli araştırmasında ne eğitimde ne de
çalışma hayatında olmayan gençler bakımından Türkiye'nin en kötü durumda olduğu
istatistiksel olarak verilmiştir. Buna göre, 15’le 19 yaş aralığındaki
gençlerin yüzde 22’si, 20’yle 24 yaş aralığındaki gençlerin ise yüzde 36’sı ne
eğitimde ne de çalışma hayatında bulunmamaktadır. Acaba bu gençler nerede? Yani
bu çocuklarımız kimdir? Millî Eğitim Bakanlığı hiç merak etti mi bu çocukları;
kimdir, nerededir, ne yapıyorlar? Ve bu sayıların da gittikçe yıllara göre
artış kaydettiği de görülmektedir.
Yine, son bir yıldır, özellikle iktidarın ve yönetimin toleransıyla,
taviziyle üniversitelerdeki olaylarda artış görülmektedir ve yine dikkatinizi
çekmek istiyorum, bir terör örgütüne mensup yandaşların okullardaki eğitimi
sabote ettiği, olaylar çıkardığı ve yönetimin de bunlara toleranslı davrandığı
bütün medyada haber olarak sunulmaktadır. Yarın, Allah korusun, üniversiteler
kan gölüne çevrilebilir, buradan Hükûmeti uyarıyoruz, buradan dikkatleri çekmek
istiyoruz. Onun için “karşıt gruplu öğrenciler” demek yerine, bir terör
örgütünün okulları istila ettiğini ve buna yönelik güvenlik tedbirlerinin
alınması gerektiğini, biz burada bahsederek uyarmak istiyoruz sizleri. 
Onun için diyoruz ki öğretmen atamalarında veya yönetici atamalarında
yaptığınız haksızlıkların giderilmesi lazım. Yine, işte, dünkü torba kanun
görüşmelerinde görüldü, tekrar öğretmen atamaları için kadro tahsisi yapıldı
ama diyoruz ki öğretmen atamalarını lütfen siyasi malzeme olarak yapmayın; ne
kadar ihtiyaç var, 90 bin mi, 150 bin mi, atayın; gerçekten bu ülkenin eğitim
sisteminin baştan itibaren yeniden dizayn edilmesi lazım ve bu sokakta perişan
hâlleriyle üniversitelerden veya Millî Eğitimden kadro bekleyen öğrencilerin de
ihtiyaçlarına cevap verin.
Evet, AKP iktidarı, geldiniz, gidiyorsunuz, millî eğitimde hiçbir şey
yapmadınız, yapmadığınız gibi on iki yılda da kurum kültürünü mahvettiniz.
Canınızın istediği zaman istediği şekilde davrandınız, ama nerede vicdan
diyoruz, nerede kul hakkı diyoruz, nerede Hazreti Ömer’in adaletinden
bahsedenler diyoruz. Ve önemli olan hak ve adalettir, biz hakkın ve adaletin
yanındayız ve özellikle Türkiye'de isminde “adalet” olup da en büyük
adaletsizliği AKP’nin yaptığını da buradan söyleyebiliyoruz. 
Teşekkür ediyorum. (MHP ve CHP sıralarından alkışlar)
BAŞKAN – Teşekkür ediyorum.
Halkların Demokratik Partisi Grubu adına söz isteyen Erol Dora, Mardin
Milletvekili.
Buyurun Sayın Dora. (HDP sıralarından alkışlar)
 HDP GRUBU ADINA EROL DORA (Mardin) – Sayın Başkan, değerli
milletvekilleri; İstanbul Milletvekili Sayın Fatma Nur Serter ve
arkadaşlarının, FATİH Projesi’ni zamanında bitiremediği, projeye dair birçok
yolsuzluğa sessiz kaldığı iddiasıyla Millî Eğitim Bakanı Sayın Nabi Avcı
hakkında gensoru açılmasına ilişkin verilen önerge üzerine Halkların Demokratik
Partisi adına söz almış bulunuyorum. Genel Kurulu saygıyla selamlıyorum.
Kapitalist ulus devletlerin eğitim politikalarını belirlerken ve bunları
hayata geçirirken öncelik verdikleri iki temel gereksinim sermayenin ve devlete
hâkim olan ideolojinin bekasıdır diyebiliriz. Bu temelde, Türkiye gibi
kapitalist ulus devletlerde sürdürülen eğitim sistemini sermayenin ihtiyaç
duyduğu nitelikte insan gücünü yetiştirme ve toplumu ideolojik olarak belli bir
kalıba sokma süreci olarak nitelendirebiliriz. Sermayenin ihtiyaç duyduğu
niteliklerde insan gücünü yetiştirirken eğitim sistemi tam bir eleme ve
ayrıştırma aracı olarak işlev görür.
Değerli milletvekilleri, bu ayrıştırma öğrencinin sosyoekonomik
sınıfına, diline, kimliğine, inancına, cinsiyetine ve cinsel yönelimine göre
belirlenmektedir. Eğitim sürecindeki merkezî sınavlar, mülakatlar,
yönlendirmeler tam da bu amacı yerine getirmek için gerekli zemini ortaya
çıkarmaktadır. Zengin ailelerin çocuklarının neredeyse tamamı ileride
kendilerine yüksek gelir getirecek ve bunu sağlayacak bir eğitim alırken yoksul
ailelerin çocukları ya okula gidememekte ya da binbir zorlukla okula gidenler
meslek liselerine, imam-hatiplere ve meslek yüksekokullarına
yönlendirilmektedir. Yani, bir bütün olarak zengin çocukları kendi tercihlerini
yaparken bu ideolojik ve siyasal tercihler çerçevesinde ileride daha başarılı
olabilecekleri şekilde okullara yönlendirilmekte, yoksulların çocukları da
kendi yaşamış oldukları koşullar çerçevesinde daha kıt olanaklarla, daha zor
koşullarla karşı karşıya bırakılmakta, âdeta yoksulluk onlara bir kader olarak
dayatılmaktadır. 
Sayın Başkan, değerli milletvekilleri; bu temelde, eğitim sistemi
toplumdaki mevcut eşitsizlikleri ortadan kaldıracağı yerde her geçen gün bu
eşitsizlikleri daha da derinleştirmekte ve daha da artırmaktadır. Yani, şu ana
kadar eğitim sistemindeki mevcut uygulamalar bu eşitsizlikleri azaltmaktan
ziyade daha da fazlalaştırmış, daha da büyütmüştür.
Burada, üzerinde durmak istediğim ikinci nokta ise egemenlerin eğitim
sistemini kendi siyasal ve ideolojik perspektiflerini tüm topluma ve geleceğe
aktarma aracı olarak ele almaları hususudur. Diğer bir ifadeyle, siyasal
iktidarlar eğitimi toplumu şekillendirme süreci olarak ele almakta,
araçsallaştırmakta ve sürekli olarak müdahalelerde bulunmaktadırlar. Bu
temelde, Hükûmet çocukların, gençlerin, bütün toplumun kendisi gibi
düşünmesini, kendisi gibi inanmasını sağlayacak düzenlemelere gitmektedir.
Düşünen, sorgulayan bir toplum yerine aç da kalsa, susuz da kalsa, her gün emek
sömürüsüne, polis şiddetine maruz da kalsa şükredecek bir toplum yaratmak için
eğitim süreçlerine sürekli müdahaleler söz konusudur. Merkezî iktidar, kendisi
gibi düşünmeyen, inanmayan ve kendisi gibi yaşamayanları ise eğitim sürecinde
terbiye etmekte, sindirmekte, kodlamakta, ötekileştirmekte ve nihayetinde
elemektedir. 
Sayın Başkan, değerli milletvekilleri; Türkiye eğitim sisteminin en
temel sorunlarından birisi de ders kitapları meselesidir. Ders kitapları
aracılığıyla bir ülkedeki resmî söylemin sınırlarını, ülkedeki güç
ilişkilerini, eğitim ile demokratikleşme ya da toplumsal çatışma arasındaki
ilişkiyi tartışmak mümkündür. Bu bağlamda, Türkiye’deki millî kimlik kurgusunun
ve “yurttaşlık” kavramının temel hak ve özgürlükler çerçevesinde kapsamlı bir
analize tabi tutulması gerekmektedir.
Ders kitapları bir ülkede temel hak ve özgürlüklerin genişlemesine,
öğrencilerin bakış açılarının zenginleşmesine ve toplumsal barışa katkı
yapabilir ya da tam tersinden bakarsak, içerdikleri ayrımcı söylemlerle
toplumsal çatışmaları ve eşitsizlikleri artırabilir, çözümden ziyade sorunların
bir parçası da olabilir. 
Değerli milletvekilleri, Türkiye’de okutulan ders kitaplarındaki biz
anlayışı, konuyla ilgili yapılan çalışma raporları da çok açık bir biçimde
göstermektedir ki çocukların bakış açılarını tekilleştiren ve kısırlaştıran bir
anlayışla yazılmaktadır. Ayrıca, çoğulcu bir bakış açısı ve demokratik
vatandaşlık anlayışı geliştirmekten de uzaktır. Bu çerçevede, Türkiye’de
genelde eğitim sisteminin, özelde ise ders kitaplarının en önemli sorunlarından
biri, dili Türkçeden, dini Sünni İslam’dan farklı insanların eşit vatandaşlık
temelinde bir arada yaşamalarını sağlayacak bir sistem ve ufuk geliştirmek
meselesidir. 
Sayın Başkan, değerli milletvekilleri; Türkiye, yeni Anayasa yapma
girişimiyle, çözüm ve barış süreciyle ve farklı kesimlere yönelik açılım
politikalarıyla kadim sorunlarını çözmeye ve yeni bir toplumsal sözleşme
geliştirmeye çalışıyor. Çünkü, birçok farklı ülkede olduğu gibi, mevcut ulus
devlet paradigması ve bu paradigmanın ürettiği eğitim sistemi artık
Türkiye’deki farklı etnik ve inanç gruplarının taleplerini karşılayamıyor. Bu
süreçte bir yandan varlıkları yıllarca inkâr edilen Kürtler mevcut siyasal
uygulamaları sorguluyor ve eşit yurttaşlık talebinde bulunuyorlar. Ayrıca,
Aleviler, Ermeniler, Süryaniler, Romanlar, kadınlar ve sayamadığımız birçok
etnik, inançsal ve kolektif topluluk da günden güne daha fazla sorunlarını dile
getiriyor ve eşitlik talep ediyorlar. 
Sayın Başkan, değerli milletvekilleri; bu taleplerin somutlaştığı önemli
mücadele alanlarından biri de eğitimdir. Örneğin, Kürt sorunundaki temel
taleplerden biri ana dilde eğitim konusuna odaklanmış durumda. Bunun yanında,
Aleviler eşit yurttaşlık ve evrensel inanç özgürlüğü çerçevesinde zorunlu din
derslerine karşı çıkıyorlar. Avrupa İnsan Hakları Mahkemesinin Türkiye’yi
kusurlu bulduğu birçok kararına karşın Millî Eğitim Bakanlığı zorunlu din
derslerine ilişkin hiçbir düzenleme yapmamakta, uluslararası hukuka aykırı
uygulamalara devam etmektedir. Eğitim sisteminde kodlandıkları ortaya çıkan
Ermeni, Rum, Süryani birçok yurttaşımız ise süregiden ayrımcı uygulamalarla
mücadele ediyor, çocuklarına kendi dillerini ve kültürlerini aktaracak
nitelikli bir eğitim aldırabilmenin kaygısını taşıyorlar.
Sayın Başkan, değerli milletvekilleri; bu anlamda, ders kitaplarının
düzenleyicisi ve denetmeni konumunda bulunan Talim ve Terbiye Kurulunun
işleyişi bir yana, adı bile çağımızın gerisindedir. Talim ve terbiye kavramının
çağdaş eğitim sistemlerinde bir karşılığı bulunmamaktadır. Ülkemizin geleceği
olan kuşaklara zorunlu eğitim yaşamları boyunca okutulan tüm ders kitaplarının
tekçi, yok sayıcı, ayrımcı, ötekileştirici, rencide edici söylem ve üsluplardan
arındırılması, Türkiye'nin geçmekte olduğu çözüm ve barış sürecinde toplumun
ortak hafıza ve bilgi birikiminin bir aynası olan ders kitaplarının evrensel
insan hakları standartları, çoğulculuk ve toplumsal barışa katkı sunması
açılarından irdelenmesi ve bu doğrultuda ders kitaplarının yeniden yazımında
bilimsel, demokratik ve özgürlükçü ilkelerin birincil referanslar hâline
getirilmesi kaçınılmazdır.
Sayın Başkan, değerli milletvekilleri; buradan özellikle belirtmek
istiyorum ki AKP iktidarının eğitime yönelik müdahaleleri en az kendisinden
öncekiler kadar ideolojik olduğu gibi, özgürlükçü bir yaklaşıma da kesinlikle
sahip değildir. AKP iktidarının demokrasi, özgürlük ve hak gibi kavramları
kullanarak yaptığı değişim ve müdahaleler bu kavramların taşıdıkları evrensel
anlamlardan uzak, eğitimde Neoosmanlıcılık temelinde muhafazakârlaşmayı adım
adım inşa etmeyi meşrulaştırma ve hakikati gizleme çabasıdır. AKP iktidarı
eğitimi bir ortaklaşma, paylaşma ve özgürleşme süreci olarak ele almamaktadır.
Ona göre eğitim toplumsal eşitsizlikler ve ayrımcılıklarla mücadele etme süreci
değildir. AKP için öğretmenin, öğrencinin, velinin eğitim alanında kafa yoran,
düşünen ve çalışmalar yürüten aydınların, sendikaların bir kıymetiharbiyesi de
yoktur. Bakanlığın istediği, eğitim şûralarında yaptığı gibi çoğulculuk,
katılımcılık adı altında yandaş sendikaların, yöneticilerin, bürokratların
hegemonyasında kararlar alıp bizlerin de kendilerinin ne kadar demokrat
olduklarına inanmamızı sağlamaktır.
Değerli milletvekilleri, eğitim bütçesinin arttığı, aslan payını aldığı yönündeki iktidar
sözcülerinin söylemlerinin ise istatistiksel yanıltmalardan ibaret olduğu ortadadır.
Bu nedenle, Eğitim Bakanlığının bütçesinin nominal büyüklüğünün tek başına bir
anlamı bulunmamaktadır. Asıl bakılması gereken göstergeler, eğitim bütçesinin
millî gelire oranı, öğrenci başına yapılan ortalama harcama, yatırımlara
ayrılan pay ve halkın cebinden çıkan eğitim harcamalarıdır.
Sayın Başkan, değerli milletvekilleri;
Türkiye OECD ülkeleri içerisinde öğrenci başına en az kaynak ayıran ülkedir.
Diğer taraftan, eğitimin niteliği açısından eğitim bütçesinde en önemli kalemi
oluşturan yatırımlara ayrılması gereken payda da 2002 yılıyla kıyasladığımızda
ciddi bir düşüş yaşandığı görülmektedir. Yatırımlara ayrılan pay 2002 yılında
yüzde 17 iken 2014 yılı itibarıyla bu oran yarı yarıya azaltılarak yüzde 9’a
düşürülmüştür. Eğitim Bakanlığının bütçesi eğitim sisteminin temel
gereksinimlerini karşılamanın çok uzağında olduğu için, aileler bu açığı
kapatmak için kendi ceplerinden ciddi harcamalar yapmaktadırlar. 
Değerli milletvekilleri, Eğitim
Bakanlığı kamusal eğitime yeterince kaynak ayırmadığı için toplumdaki
sosyoekonomik eşitsizler doğrudan eğitime yansımakta ve okullar arasında ciddi
dengesizlikler ortaya çıkmaktadır. Eğitim harcamaları bakımından Türkiye’de en
zengin yüzde 20 ile en yoksul yüzde 20’nin arasındaki fark 14 kat olmuştur. Bu
nitelik farkı doğrudan öğrenci başarılarına etki etmekte ve sınıfsal bir
ayrıştırma işlevi görmektedir. 
Sosyoekonomik açıdan üst bölgelerdeki
okulların öğrencilerinin bir üst öğretime yani ortaöğretime, yükseköğretime
geçme oranları, merkezî sınavlardaki başarı ortalamaları ve prestijli okul ve
bölümleri kazanma oranları alt sosyoekonomik bölgelerdeki okullara oranla hayli
yüksektir. Bunun temel nedeni, kamu okullarının giderlerinin, gereksinimlerinin
veliler tarafından karşılanması ve devletin kamu okullarına, özellikle yoksul
mahallelerdeki okullara üvey evlat muamelesi yapmasıdır. 
Sayın Başkan, değerli milletvekilleri;
AKP hükûmetlerinin geliştirdiği eğitim politikaları sorunları çözeceği yerde,
her yıl yeni sorunlar ve bu sorunlarla birlikte yeni eşitsizlikler ve mağduriyetler
yaratmaktadır. Geçtiğimiz bir yıl içerisinde on binlerce eğitim yöneticisinin
görevine son verilmesi ve bunların yerine yapılan siyasal kadrolaşma, TEOG’da
yapılan sistem değişikliğiyle milyonlarca öğrencinin mağdur edilmesi ve
binlerce öğrencinin isteği dışında başta imam-hatipler olmak üzere meslek
liselerine otomatik kayıtların yapılması, kamusal eğitime harcanması gereken
kaynakların özele aktarılması, eş durumu atamalarında sigortalı çalışma
süresinin üç yıla çıkarılmasıyla aile bütünlükleri bozulan on binlerce
öğretmene binlercesinin daha eklenmesi, eğitim kurumlarında siyasal
kadrolaşmaya zemin oluşturan sözlü sınavın yaygınlaştırılması, ana dilde eğitim
için kendi kurumlarını açan halka yönelik baskı ve zor kullanımı, Kürtçe öğretmenlerine
negatif ayrımcılık uygulanması ve bu öğretmenlerin atamalarının yeterli sayıda
yapılmaması ilk başta akla gelen yeni sorunlar olarak sıralanabilir. 
Değerli
milletvekilleri, Suriyeli, Iraklı yüz binlerce mülteci öğrencinin eğitim
öğretim hakları çerçevesinde mağdur edilmesi de bir diğer önemli meseledir. Hiç
kuşkusuz savaşların en büyük mağduru çocuklardır. Birleşmiş Milletler
verilerine göre, Türkiye’ye gelen mültecilerin yaklaşık yüzde 35’i zorunlu
eğitim öğretim çağında olan çocuklardır. Bu çocukların eğitim öğretimleri için
Eğitim Bakanlığının yürüttüğü çalışmalar nelerdir? Eğitim Bakanlığı dururken
Diyanet İşleri Başkanlığının kamu okullarının bazılarında mülteci çocuklara
eğitim vermesinin nedeni nedir? Özellikle kamplar dışında kalan ve sayısı yüz
binleri bulan çocukların eğitimi için neler yapılmaktadır? Neden kamplardaki
Sünni Arap çocukların eğitimi için gösterilen çaba kamplar dışındaki Kürtlerin,
Süryanilerin, Ezidilerin, Hristiyanların eğitimi için de gösterilmemektir?
Eğitim kurumlarında Arapça eğitim verilirken neden Kürtçe ya da diğer dillerde
eğitim verilmemektedir? Bu soruların Sayın Bakan tarafından cevaplanmasını,
Genel Kurulla paylaşılmasını istiyorum. 
Değerli
milletvekilleri, eğitim sisteminin temel sorunlarından biri de üzerinde
görüştüğümüz gensoru önergesinin muhtevasını da kapsayan neoliberal politikalar
temelinde kamu kaynaklarının özel sektöre aktarılması, eğitimin
ticarileştirilmesi ve piyasaya açılmasıdır. AKP on iki yıllık iktidarı boyunca
eğitimi hem işlevsel hem de örgütsel açıdan piyasa merkezli bir işletmecilik
mantığıyla sürekli olarak dönüşüme tabi tutmuştur. Öğrencilerin özel okullara
yönlendirilmesi, özel okullara teşvik adı altında kamu kaynaklarının
aktarılması, kamu taşınmazlarının sermayeye peşkeş çekilmesi gibi uygulamalara
izin veren düzenlemeler bu mantığın sonucudur. 
Sayın Başkan, değerli milletvekilleri; “öğrencilere ücretsiz tablet
dağıtımı” parolasıyla gündeme getirilen FATİH Projesi, bütün okullardaki
sınıfların akıllı tahtalarla donatılması, her öğrenciye bir tablet bilgisayar
dağıtılması, İnternet altyapısının kurulması, içerik ve müfredat
yazılımlarından oluşmaktaydı. Proje kapsamında, ilk aşamada, sınıflarda
kullanılacak akıllı tahtalar, ardından 12-15 milyon arasında tablet bilgisayar
alımının yapılacağı söylenmişti. Birçok branşta öğretmen açığı olan okullardaki
öğrencilerin tablet bilgisayarlardan izleyeceği bir dersle açığı
kapatamayacağı, bunun öğretmen, öğrenci arasındaki yüz yüze iletişimin yerine
geçemeyeceği zaten bilinmekteydi. 
Değerli milletvekilleri, FATİH Projesi kapsamındaki akıllı tahtalardan
tabletlere, içerik yazılımlarından İnternet’e kadar pek çok alanda Kamu İhale
Kurumu devre dışı bırakılırken, bunun üzerinden milyarlarca liralık rant
sağlanması söz konusu olmuştur. Gelecek on beş yıl içinde aylık bağlantı en
düşük 10 TL olarak hesaplandığında, FATİH Projesi’yle sadece İnternet
bağlantısı üzerinden 15 milyar dolarlık yeni rant kapısı açıldığı
görülmektedir. Dünyada bilimsel olarak hâlen araştırılan ve etkinliği
kanıtlanmayan eğitimde bilgisayarlı teknolojilerin kullanımı, Türkiye’de
okulların ve eğitimin ivedi ihtiyaçları göz ardı edilerek alelacele devreye
konulmuştur. Üstlenici firmaların kârlarını artırmayı hedefleyen bu projenin
eğitim sistemini yeniden yapılandıran bir düzenlemeye yama yapılmasının yanlış
bir tutum olduğu yönündeki itirazlar ise Hükûmet ve Millî Eğitim Bakanlığı
tarafından maalesef dikkate alınmamıştır. 
Sayın Başkan, değerli milletvekilleri; FATİH Projesi, eğitim ve
öğretimde, sözüm ona, fırsat eşitliğini sağlamak ve okullardaki teknolojiyi
iyileştirmek amacıyla 2011 genel seçimleri öncesinde AKP’nin klasik, popülist
seçim vaatlerinin birisi olarak ortaya çıkmıştır. Bilindiği gibi, FATİH Projesi
Eğitim Bakanlığı tarafından yürütülmekte olup Ulaştırma Bakanlığı tarafından da
desteklenen bir projedir. Proje başlarken dört yılda tamamlanacağı söylenmiş,
daha sonra bu süre beş yıla, daha sonra ise yedi yıla çıkarılmıştır. FATİH
Projesi kapsamında öğrencilere tablet bilgisayarlar dağıtılacağı, tablet
bilgisayarlar dağıtılan öğrencilere kesinlikle ders kitabı verilmeyeceği
belirtilmiştir ve FATİH Projesi’ne 8 milyar 500 milyon TL bütçe ayrılmıştır.
Değerli milletvekilleri, FATİH Projesi kapsamında bazı okulların
İnternet üzerinden alan ağı altyapı işlemleri yapılmıştır. Daha sonra ise
hepimizin takip ettiği ve basına da yansıdığı gibi, bu okullarda yapılan
kablolama işlerinde ihale teknik şartnamesine uygun olmayan malzemelerin
kullanıldığı, bu nedenle, sistemin bilgi depolama, İnternet’e ulaşma gibi
konularda yetersiz kaldığı ortaya çıkmıştır. Bunun yanı sıra, etkileşimli
tahtaların arızalı olduğu, tablet bilgisayarlarla bağlantı kuramadığı, bu
durumun Millî Eğitim Bakanlığı Eğitim Bilişim Sistemleri Grup Başkanlığı
tarafından tespit edildiği ancak buna rağmen, projenin iptal olmaması için
84.921 adet arızalı etkileşimli tahtanın satın alındığı bilinmektedir. Bu
süreç, eğitimdeki sorunların teknolojik gelişmelerin kullanımıyla
çözülebileceği yanılsamasını yaratmıştır.
Değerli milletvekilleri, FATİH Projesi’nin bitiriliş tarihi olarak
taahhüt edilen zamanın sonuna yaklaşılmasına rağmen sadece ortalama yüzde
7,6’sının tamamlanabilmesi, etkileşimli tahtaların tamamının arızalı olması,
İnternet alan ağı altyapı işlerinde usulsüz ve eksik malzemelerin kullanılması,
etkileşimli tahtalarla tablet bilgisayarların iletişim kuramaması, birçok
yolsuzluk olayının yaşanması artık tüm çıplaklığıyla aşikârdır. Bu temelde,
vatandaşlarımızın vergileriyle oluşturulan Bakanlık bütçesinin sorumsuzca ve
denetimsizce birilerine peşkeş çekildiğine ilişkin kanaatlerimiz güçlüdür
-unutmamalıyız ki- Türkiye'nin eğitimde FATİH Projesi gibi rant projelerine
değil, eğitim sisteminin gerçek sorunlarını çözümlemeyi gözeten, eşit, parasız
ve özgür bir eğitimin mümkün olacağı nitelikli bir eğitim sistemine ihtiyacı
olduğunu belirtiyor, bu duygu ve düşüncelerle önergeyi de desteklediğimizi
belirtiyor, Genel Kurulu tekrar saygıyla selamlıyorum. (HDP sıralarından
alkışlar) 
BAŞKAN – Teşekkür ediyorum.
Cumhuriyet Halk Partisi Grubu adına söz isteyen Fatma Nur Serter,
İstanbul Milletvekili.
Buyurun Sayın Serter. (CHP sıralarından alkışlar) 
CHP GRUBU ADINA FATMA NUR SERTER (İstanbul) – Sayın Başkan, değerli
milletvekilleri; öncelikle, vermiş olduğumuz gensoru önergesi üzerine
Cumhuriyet Halk Partisi Grubu adına söz aldım. Bunu söyledikten sonra bir
noktayı özellikle belirtmek istiyorum: Bu gensoru konjonktürel olarak, sizin
zamanınızı almak için, burayı işgal etmek için filan verilmiş bir gensoru
değildir Sayın Bakan.
MUHYETTİN AKSAK (Erzurum) - Aynen öyle. 
FATMA NUR SERTER (Devamla) – Hiçbir şeyi öyle vermediğimizi ve bugüne
kadar yaptığım -ki şahsım adına da söylüyorum- hiçbir konuşmayı da gerçek
olmayan verilere dayandırmadığımı siz bilmeseniz bile bugüne kadar Millî Eğitim
Bakanlığı yapmış olan bütün bakanlar çok iyi bilir. 
Şimdi, Sayın Bakan, belki bilginiz içinde, belki değil, size sizin
Bakanlığınız döneminde sadece FATİH Projesi’yle ilgili 6 soru önergesi verdim,
toplam 55 soru sordum. Eğer bu sorular cevaplandırılmış olsaydı belki bugün
konuşacağım bazı şeyleri konuşma metnimden çıkarabilirdim. FATİH Projesi’yle
ilgili verdiğim toplam soru önergesi 7’dir, ilki Sayın Ömer Dinçer zamanında
verilmiştir, kendisi bu soru önergesini derhâl cevapladılar -derhâl dersem bir
yıla yakın bir zaman içinde yani size göre biraz derhâl oluyor çünkü burada iki
yılı geçmiş olanlar var- ama siz bunları cevaplamadınız. Bu nedenle, ben yine
İyi niyetle düşünerek olur ya “Belki çok ciddi yolsuzluk iddialarının da
bulunduğu kişi ve şirket isimlerinin de yer aldığı bu önergeler sizin elinize
orada adı geçen bürokratlarınız tarafından acaba ulaştırılmadı mı?” sorusunu
etik olarak ve vicdanen soruyorum. Ciltletemediğim için kusura bakmayın, o soru
önergelerini bir yasama yılının sonu bile olsa en azından ülkenin kaynaklarına
sahip çıkmak adına değerlendirmenizi ileriki dönemde rica ediyorum. Seçim
kampanyasında bunların kullanılmasını istemiyorsanız tabii, yoksa
değerlendirmeyebilirsiniz. 
Şimdi, gelelim FATİH Projesi’ne. FATİH Projesi, bir yönüyle çıkmaza
girmiştir, diğer yönüyle gerçekten yolsuzluk batağına saplanmıştır. Bir
tarafından baktığınızda, proje ne zaman ortaya kondu? 2010 yılında. Kim
tarafından? Dönemin Başbakanı Recep Tayyip Erdoğan tarafından. Neden bu
zamanlama seçildi? Tam 2011 seçimleri öncesiydi, çok açık ve net olarak siyasi
bir yatırım olarak görüldü, Başbakan eline tabletleri aldı, her tarafta
dolaştı. Peki ne dediniz o dönemde? Dediniz ki: “Bu proje, beş yılda bitecek.”
dediniz. Dediniz mi? Ben söylemedim, siz söylediniz. Projeyi kim yürütüyor?
Millî Eğitim Bakanlığı. O kadar mı? Hayır, destekleyen bir ikinci bakanlık var,
Ulaştırma Bakanlığı. Demek ki ileride sizinle paylaşacağım yolsuzluk
iddialarına baktığınızda bu iki bileşeni birlikte düşünmeniz gerekecek. Bir
tarafı Ulaştırma Bakanlığına, bir tarafı Millî Eğitim Bakanlığına uzanıyor bu
olayın. 8,5 milyar kaynak ayrıldı ve o zaman hem bizlerin hem Cumhuriyet Halk
Partisi Genel Başkanı Sayın Kılıçdaroğlu’nun defalarca altını çizmesine rağmen,
proje Kamu İhale Kanunu kapsamı dışına çıkarıldı. Keşke çıkarmasaydınız, o
zaman size bunu yaptığınızda bu projenin lekeleneceğini ve şaibe altında
kalacağını söyledim. Peki, beş yıl geçti ne oldu? Bütün okulların donanım,
yazılım altyapısının tamamlanması ne kadardır, gerçekleşme oranı? Yüzde 6’dır
arkadaşlar, yüzde 6,08. Öğrenci ve öğretmenlere bilgisayar, tablet dağıtım
oranı nedir? 4 arkadaşlar, yüzde 4, yüzde 4 beş yıl sonra. Okulların doküman
kamera ve çok fonksiyonlu yazıcı dağıtımının ne kadarı tamamlandı? Yüzde
6,6’sı. Etkileşimli tahta dağıtımının ne kadarı tamamlandı? Yüzde 13,7’si.
Demek ki proje biraz önce de ifade edildiği gibi, işte, baktığınızda yüzde 94
oranlarında falan gerçekleştirilemedi. Bunu koyuyoruz bir tarafa. 
Geliyoruz kaynak israfına, kamu kaynaklarının israfına. Değerli
arkadaşlar, projenin yürütüldüğü YEĞİTEK Genel Müdürlüğü var yani Yenilik
ve Eğitim Teknolojileri Genel Müdürlüğü. Proje başlar başlamaz 2 milyon liraya
hani anlaşılsın diye eski parayla söyleyeyim, 2 trilyona sadece 4 toplantı
odası yapıldı. 
MEHMET AKİF HAMZAÇEBİ (İstanbul) – Çok önemli toplantılar yapılacak
herhâlde?
FATMA NUR SERTER (Devamla)- Evet, evet. 
Millî Eğitim Bakanlığında 20’den fazla avukat varken dışarıdan alınan 4
avukata altı ayda yeni lirayla 955 bin lira ödendi. YEĞİTEK’te 142 uzman
öğretmen varken TÜRKSAT ve TÜBİTAK’tan alınan 50’yi aşkın personele çok yüksek
maaşlar ödendi. Bunları koyalım bir tarafa. Bunun dışında YEĞİTEK’teki değerli arkadaşlar, tadilata sokuldu
-olabilir, eskimiş olabilir, hiç söylenecek bir şey yok- iki yıl sonra aynı
makam odaları yeniden tadilata sokuldu çünkü para var ya 8,5 milyar, harcayalım
dursun. 
Şimdi,
arkadaşlar, açılan ihalelere bakıyoruz, tablet ihalelerine, birinci ihalede
tabletler 723 liraya alınmış, ikincisinde 381 liraya alınmış, üçüncüsünde 606
liraya alınmış yani birbirinden farklı. Defalarca sormamıza rağmen, “Bunların
teknolojik olarak birbirinden farkı nedir?” sorusunu da defalarca sormamıza
rağmen bunların hiçbiri cevaplanmadı. 
Etkileşimli
tahtalar alındı arkadaşlar, 84.921 adet tahtanın tablet bilgisayarla bağlantısı
kurulamıyor çünkü burada açıkçası Millî Eğitim Bakanlığı bu yapılan ihalelerde
ne yazık ki, Bakanı bunun dışında tutarak söylüyorum, aldatılmış; o bilemez
tabii hangi tahta hangi bilgisayarla uyum içinde çalışacak. Ama en azından bu
soru önergelerini biz niye veriyoruz? Bu bir destektir, denetim görevini
muhalefet yapar ilgili makama bildirir, ilgili makam da kontrol eder. Bu, işin
hani buz dağının ucu, ucu, en tepedeki noktası ama bunun altı var.
Değerli
arkadaşlar, büyük boyutta yolsuzluk ve çıkar odaklı bir saadet zinciri
oluşturuldu. İsim isim söyleyebilirim, şirket isimlerini de verebilirim ama
oradaki soru önergelerinde Sayın Bakana verdiğim için özel isim ve şirket
ismini söylemiyorum; sadece ilişkiyi size şöyle açıklayayım: Bir şirket var, bu
şirket çok tanınmış bir inşaat şirketi, aynı zamanda bu şirket,
telekomünikasyon, bilişim, danışmanlık ve inşaat hizmeti veren bir ikinci
şirketle birlikte, her ikisinin de ortağı olan kişi bu saadet zincirinin tepe
noktasını oluşturuyor. Bu kişi -isimleri hepsi orada var- Karayolları –ikinci
ayağı Ulaştırma Bakanlığı dedik ya- Genel Müdür Yardımcısıyla –çok yakında
görevden alındı bu şahıs- birlikte bu saadet zincirinin diğer halkalarını
belirliyorlar. 
Bakın, ben size iddiaları kanıtlarıyla söylüyorum ve umarım ve dilerim
araştırılır. Bu kişilerden bir tanesi –nasıl söyleyeyim onu, isim vermeden-
Türk Telekom Bilgi İşlemin Genel Müdürü. Sayın Bakan onu bilir. Türk Telekom
Bilgi İşlemin Genel Müdürü alınıyor, MEB’de, Millî Eğitim Bakanlığında YEĞİTEK
Genel Müdürü olarak atanıyor. Bu kişi, daha sonra, bu yolsuzluklar duyulduğu
için… Ne yapılır yolsuzluğu ortaya çıkan bir insan hakkında? Soruşturma açılır,
yargıya başvurulur, değil mi? Hayır, öyle olmuyor, PTT Yönetim Kuruluna üye
olarak atanıyor ve Haberleşme Genel Müdürlüğüne getiriliyor. 
Üçüncü şahıs yine YEĞİTEK Eğitim Bilişim Sistemleri Grup Başkanı. Bu
kişi de TELEKOM’dan YEĞİTEK’e gelmiş. Yine adı bu işlere karıştığı için -Sayın
Bakan biliyor, görevden aldı bunların bir kısmını- soruşturma açılmıyor ama
Adalet Bakanlığında görevlendiriliyor. 
Gelelim işin en can alıcı noktalarından birine, bir yazılım firması var,
bir yazılım firması, Millî Eğitim Bakanlığının alım yaptığı bir yazılım
firması. Bu firmanın satış müdürü FATİH Projesi’ne danışman olarak alındı ve bu
satış müdürünün bağlı olduğu şirkete ait yazılım programı 34 milyonu aşkın bir
bedel ödenerek FATİH Projesi için satın alındı. Satın alındıktan sonra ne oldu
dersiniz? Bu şahıs, bu aracılığı yaptı, satın aldı ve sonra derhâl
danışmanlıktan ayrıldı, gitti. 
ALİ ÖZGÜNDÜZ (İstanbul) – Şirkete mi döndü Hocam?
FATMA NUR SERTER (Devamla) – Yorumu size ait.
Şimdi, bu kişilerin, bu yolsuzlukları aslında tespit edildi. Tespit
edildi ki, Sayın Bakan döneminde bunlar tek tek görevden alındılar. Ama bu
kişiler başka yerlere atandılar. Yani bu yolsuzluğun gereği yerine getirilmedi.
Bir yolsuzluğu bir biçimde örtmek, gizlemek, elinde olan ya da olmayan
nedenlerle o kişileri başka yere gönderip Bakanlığı bunlardan kurtarmaya
çalışmak ne yazık ki Sayın Bakanı bu sorumluluktan kurtarmıyor. 
Değerli arkadaşlar, öyle şeyler oldu ki. Demin söylediğim şirketten
alınan yazılım programı için ben sordum, soru önergesi verdim. Dedim ki: “Bu
program nerede kullanıldı?” Bana cevap geldi. “Kimlik yönetim sistemi ve
tabletlerin donanımsal olarak yönetilmesi aşamasında kullanılacak.”, “cak.” Ama
bu yazılım programının bakım sözleşmesi -hani kullanılmadı ya daha yazılım
programı, 2014’te daha kullanılmadı yazılım programı- 2013’te çok ciddi
bedeller ödenerek yenilendi, yeniden yapıldı. Bununla da kalınmadı sayın
milletvekilleri, maalesef bir de bu programı satan şirkete danışmanlık ücreti
ödendi, 5,5 milyonu aşkın bir meblağ danışmanlık ücreti ödendi. Şimdi bütün
bunlar iddiadır tabii ki. Bende belgeler var ama iddiadır. Ama bu iddia nasıl
araştırılır? İşte, gensoruyla, kabul edilerek araştırılır. 
RECEP ÖZEL (Isparta) – Savcılığa verin.
FATMA NUR SERTER (Devamla) – Saadet zincirinin halkaları… Burada da
bitmedi değerli arkadaşlar, lütfen dikkat edin ne söyleyeceğime: Bu saadet
zincirinin halkaları içinde olan 3 kişi Karayolları Genel Müdür Yardımcısı,
Telekom Bilişim Şirketi sahibi ve YEĞİTEK eski Genel Müdürü Ulaştırma
Bakanlığına ait bir taşınmazın gelişme ve konut alanı olarak tahsisiyle ilgili
düzenlemenin yapılmasından hemen sonra açılan, Özelleştirme İdaresi Başkanlığı
tarafından yapılacak olan ihale için bir araya geldiler. Ama sadece bu kişiler
değildi bir araya gelen.
MEHMET AKİF HAMZAÇEBİ (İstanbul) – Öyle mi? Başkaları da mı var?
FATMA NUR SERTER (Devamla) – Evet, elimde belge var, 
RECEP ÖZEL (Isparta) – Yanında mıydınız siz?
FATMA NUR SERTER (Devamla) – Elimde imzalanan, isterseniz vereyim,
protokol var.
RECEP ÖZEL (Isparta) – Bununla ilgili adli soruşturma var mı?
FATMA NUR SERTER (Devamla) – Arkadaşım, niye rahatsız oluyorsunuz? Yoksa
ne söyleyeceğimi biliyor musunuz? Herhâlde biliyorsunuz ve rahatsız oldunuz. 
RECEP ÖZEL (Isparta) – Adli soruşturma var mı?
FATMA NUR SERTER (Devamla) – Bunun içinde 12 tane Adalet ve Kalkınma
Partili milletvekili de var. Onun için mi rahatsız oldunuz? 12 milletvekili,
biliyor musunuz? (CHP sıralarından “Ooo…” sesleri)
MEHMET AKİF HAMZAÇEBİ (İstanbul) – Vay, vay, vay…
S. NEVZAT KORKMAZ (Isparta) – Hocam, isimlerini duymak istiyoruz. 
RECEP ÖZEL (Isparta) – Ne o, ne?
FATMA NUR SERTER (Devamla) – Okuyayım: “Özelleştirme İdaresi Başkanlığı
Tarafından İhalesi Yapılacak Olan Taşınmazın Alınması İşine Ait Protokol” O
taşınmazın yaklaşık yerini de size söyleyeyim: Gölbaşı’nda, Gölbaşı ilçesi,
Ballıkpınar köyü, 143 ada, 1. parselde bulunan bir arsa konut alanı olarak…
RECEP ÖZEL (Isparta) – Olabilir. 
FATMA NUR SERTER (Devamla) – Ben seninle konuşmuyorum ki kardeşim, sen
niye bana devamlı… Sen git başkasıyla konuş. 
…belirleniyor arkadaşlar ve belirlenmesinden hemen sonra
bu kişiler bir araya geliyorlar, diyorlar ki “Biz bunu alalım, buna bir de
başkan seçelim hepimizi temsilen. Sonra eşit hisseye sahip olarak biz bu
ihaleye girelim.” Şimdi bu nedir, biliyor musunuz? 
ALİ ÖZGÜNDÜZ (İstanbul) – Kim bu milletvekilleri Hocam? Bunları bir
duyalım.
RECEP ÖZEL (Isparta) – Bunda suç nerede?
FATMA NUR SERTER (Devamla) – Bu, Millî Eğitim Bakanlığında saadet
zincirinin halkası olarak işlev gören kişilerin devamının Adalet ve Kalkınma
Partisi milletvekilleri içinde kendilerine yeni halkalar bulunduğunu ortaya
koyuyor. 
RECEP ÖZEL (Isparta) – Allah Allah! 
FATMA NUR SERTER (Devamla) – O zincirin halkaları böyle gelmiş, burada
olsun olmasın, bazı milletvekillerini kuşatmış arkadaşlar. 
İDRİS ŞAHİN (Çankırı) – Ya yine niyet okuyorsun. 
RECEP ÖZEL (Isparta) – Allah Allah!
FATMA NUR SERTER (Devamla) – Bu çok açık, sonucu ne olursa olsun bu çok
açık. Yani sizler, kimse… Kim olduğu bende var, isim isim var, bakın,
okumuyorum, okumuyorum. (AK PARTİ sıralarından gürültüler)
İDRİS ŞAHİN (Çankırı) – Kimse onlar okuyun, kimseyi zan altında
bırakmayın. 
RECEP ÖZEL (Isparta) – Kim onlar?
FATMA NUR SERTER (Devamla) – Hayır, okumuyorum. Merak eden gelsin. 
RECEP ÖZEL (Isparta) – Bunun yolsuzluk neresinde?
FATMA NUR SERTER (Devamla) – Benim yazdığım bir şey değil. Okuyayım mı
arkadaşlar? İstiyor musunuz? (CHP sıralarından “Oku, oku.” sesleri) 
RECEP ÖZEL (Isparta) – Ya bunun yolsuzluk neresinde, sen onu söylesene.
Bunun neresi suç? Neresi suç bunun? 
FATMA NUR SERTER (Devamla) – Okuyorum o zaman, okuyorum o zaman: Feramuz
Üstün, Cahit Bağcı, Vedat Demiröz, Ahmet Öksüzkaya, Abdullah Nejat Koçer,
Mustafa Baloğlu, Muzaffer Baştopçu, Süreyya Sadi Bilgiç, Ahmet Arslan, Hüseyin
Şahin, Mustafa Öztürk, Lütfi Elvan. (CHP ve MHP sıralarından “Oooo!” sesleri)
RECEP ÖZEL (Isparta) – Bunun neresi suç ya?
FATMA NUR SERTER (Devamla) – Ben okumuyordum, çok ısrar ettiniz. Bir
protokol imzalamışlar ve Feramuz Üstün’ü bu protokolde yetkili kılmışlar. 
RECEP ÖZEL (Isparta) – Ya sizin milletvekiliniz var ya, maden ihalesine
girip de aldı, onu da söylesene hadi. O maden ihalesine girip alan…
FATMA NUR SERTER (Devamla) – Kiminle, bakın, kiminle yapmışlar bunu?
Esas mesele bu. Bu kişiler kimlerle iş birliği yapmış? Kimlerle birlikte bir
protokol imzalamış? İşte saadet zincirinde Millî Eğitim Bakanlığını dolandıran,
ihalelere yolsuzluk karıştıran isimlerle birlikte bir protokol imzalamış. 
RECEP ÖZEL (Isparta) – “Haberim yok.” diyor bak. 
FATMA NUR SERTER (Devamla) – Dolayısıyla, arkadaşlar, sizin sonuçta bir
ihaleyi almanız ya da almamanız hiç önemli değil. (AK PARTİ sıralarından
“Hayal, hayal” sesleri) Sizin bu protokolü kiminle iş birliği yaparak
imzaladığınızın ben altını çiziyorum.
VEDAT DEMİRÖZ (Bitlis) – Böyle bir şeyden haberimiz yok.
FATMA NUR SERTER (Devamla) – Sizin bu ihaleye girerken…
VEDAT DEMİRÖZ (Bitlis) – Hangi ihale? Ne ihalesi?
FATMA NUR SERTER (Devamla) – Girdiniz ya da girmediniz, kiminle protokol
yapmış olduğunuz… 
RECEP ÖZEL (Isparta) – Ya “Girdiniz veya girmediniz.” ne demek ya? Olur
mu öyle bir iddia?
FATMA NUR SERTER
(Devamla) – Benim altını çizdiğim konuyu önce bir iyi anlayın. Şöyle gelip… 
RECEP ÖZEL
(Isparta) – Anlarız da anlatamadın ki! 
FATMA NUR SERTER
(Devamla) – Bağırarak bir şey olmaz önce bir anla, anla!
RECEP ÖZEL
(Isparta) – Anlatamadınız ki! Anlamadım, anlatamadın!
FATMA NUR SERTER (Devamla)
– Siz Millî Eğitim Bakanlığındaki saadet zincirinin halkalarıyla eğer bir iş
birliği protokolü yaparsanız… 
AHMET YENİ (Samsun)
– Ne zinciri; açıklasana?
FATMA NUR SERTER
(Devamla) – … onların oradaki yolsuzluklarını meşru hâle getirirsiniz, onlara
güç verirsiniz.
RECEP ÖZEL
(Isparta) – Ya, savcılığa şikâyet et elinde belge varsa. Belge varsa şikâyet
etsene! 
FATMA NUR SERTER
(Devamla) – İşte bütün bunların araştırılması için bir gensoru, bu gensorunun…
RECEP ÖZEL
(Isparta) – Sen iftira atıyorsun, iftira! İftiracı başı!
AHMET YENİ (Samsun)
– Niye açıklamıyorsun?
FATMA NUR SERTER
(Devamla) – Eğer yüreğiniz varsa, eğer bunların araştırılmasını kabul
ediyorsanız bu gensoruya da olumlu oy vermeniz gerekir. 
Olay çok açıktır,
nettir, bütün belgeleriyle nettir. Bu olayda yapılan bütün bakım
sözleşmelerinin dâhil elimde belgeleri vardır.
(Mikrofon otomatik
cihaz tarafından kapatıldı)
VEDAT DEMİRÖZ
(Bitlis) – Şu protokolü bir açıklar mısınız ya!
RECEP ÖZEL
(Isparta) – Hadi git savcılığa! 
FATMA NUR SERTER (Devamla)
– Bakın, size… 
RECEP ÖZEL
(Isparta) - Savcılığa niye şikâyet etmiyorsun?
FATMA NUR SERTER
(Devamla) – Ben sana niye cevap vereyim?
RECEP ÖZEL
(Isparta) – Et şikâyet!
FATMA NUR SERTER
(Devamla) – Sen benim muhatabım değilsin.
RECEP ÖZEL
(Isparta) – Değilsin, sen de değilsin!
FATMA NUR SERTER
(Devamla) – Olay budur arkadaşlar, ister kabul edersiniz ister kabul
etmezsiniz. (CHP sıralarından alkışlar) 
RECEP ÖZEL
(Isparta) – Vallahi boşluğa düştün ha! İyi tazminat ödeyeceksin ha şimdi!
HASİP KAPLAN (Şırnak)
– Sayın Başkan…
BAŞKAN – Buyurun. 
HASİP KAPLAN
(Şırnak) – Sayın hatibin okuduğu isimlerin hepsi Plan ve Bütçe Komisyonu üyesi
ve ben de Plan ve Bütçe Komisyonu üyesiyim. Plan ve Bütçe Komisyonu üyelerinin
İç Tüzük’e göre böyle bir protokol imzalama yetkileri yok. Böyle bir durum
karşısında, tamamının da Plan ve Bütçe Komisyonu üyesi olması nedeniyle
isimleri okunan veya protokolde olanların bir açıklama yapması gerekir çünkü
Komisyon faaliyeti değil. 
BAŞKAN – Evet,
teşekkür ederim. 
HASİP KAPLAN (Şırnak)
– Bu konuda bir açıklama bekliyoruz. 
VEDAT DEMİRÖZ
(Bitlis) – Sayın Başkan…
BAŞKAN – Evet,
Adalet ve Kalkınma Partisi Grubu adına Murat Yıldırım.
Buyurun. 
VEDAT DEMİRÖZ
(Bitlis) – Sayın Başkan…
BAŞKAN – Bir saniye
Sayın Yıldırım.
Buyurun.
VEDAT DEMİRÖZ
(Bitlis) – Sayın Başkan, hatip ismimi anarak bir protokolden bahsetti, benim
böyle bir şeyden haberim yok. Cevap vermek istiyorum, söz istiyorum. 
BAŞKAN – Buyurun,
ne söz istiyorsanız, buyurun Sayın Demiröz.
Sataşma nedeniyle
iki dakika söz veriyorum.
OSMAN AŞKIN BAK
(İstanbul) – Paralel mi hazırladı yoksa? Paralel hazırlayıp vermiştir!
BAŞKAN – Buyurun.
(AK PARTİ sıralarından alkışlar) 
IX.- SATAŞMALARA İLİŞKİN KONUŞMALAR (Devam)
3.- Bitlis Milletvekili Vedat Demiröz’ün, İstanbul
Milletvekili Fatma Nur Serter’in (11/54) esas numaralı Gensoru Önergesi
üzerinde CHP Grubu adına yaptığı konuşması sırasında şahsına sataşması
nedeniyle konuşması 
VEDAT DEMİRÖZ (Bitlis) – Sayın Başkan, değerli milletvekilleri;
Cumhuriyet Halk Partisinin sözcüsü veya konuşmacısı az önce bir protokolden
bahsetti. Plan ve Bütçe Komisyonundaki bütün arkadaşların ismini yazan bir
protokol gösteriyordu. Ben şahsen bu protokolün hazırlanışında olsun, imzasız
da gördüğüm kadarıyla, yakından uzaktan haberimiz yok. Eğer doğruysa siz onu
mahkemeye verin, biz de ondan dolayı sizleri mahkemeye verelim. Yani bu tamamen
uydurma. Neye istinaden yapılmış? Özelleştirmeyle ilgili, ben Özelleştirmenin
kapısından girmemiş bir insanım. Yani bunu arkadaşlarımız da bilir, Plan ve
Bütçedeki arkadaşlarımız da bilir, sizler de bilirsiniz muhakkak. Yani böyle
uyduruk şeyle gelip burada bütün milletin önünde konuşmanızı yadırgadım. 
Bu nedenle ben gerekli davayı açacağım ve o protokolün lütfen bir
örneğini biz görelim, gerekli olan şeyi de yapalım. Ben bütün kamuoyunu
bilgilendiriyorum.
Saygılar sunuyorum. (AK PARTİ sıralarından alkışlar) 
HASİP KAPLAN (Şırnak) – Birer fotokopi…
BAŞKAN – Evet, teşekkür ederim.
VIII.- GENSORU (Devam)
A) Ön Görüşmeler(Devam)
3.-
İstanbul Milletvekili Fatma Nur Serter ve 21 Milletvekilinin; FATİH Projesini
Zamanında Bitiremediği, Projeye Dair Birçok Yolsuzluğa Sessiz Kaldığı
İddiasıyla Milli Eğitim Bakanı Nabi Avcı Hakkında Bir Gensoru Açılmasına
İlişkin Önergesi (11/54) (Devam) 
BAŞKAN – Şimdi, Adalet ve Kalkınma Partisi Grubu adına Murat Yıldırım,
Çorum Milletvekili.
Buyurun Sayın Yıldırım. (AK PARTİ sıralarından alkışlar)
AK PARTİ GRUBU ADINA MURAT YILDIRIM (Çorum) – Sayın Başkan, değerli
milletvekilleri; CHP Grubunun Millî Eğitim Bakanımız Nabi Avcı hakkında verdiği
gensoruya ilişkin olarak grubumuz adına söz almış bulunuyorum. Yüce milleti
saygılarımla selamlıyorum.
Gençlerimiz bizim yarınlarımızdır, bu ülkenin gelecekleridir; onlara
verilecek hizmet, onlar için atılacak adımlar bu ülkenin geleceği için yapılan
yatırımlardır. FATİH Projesi kapsamında gerçekleştirilen akıllı sınıf
uygulamaları, gençlerimize dağıtılan tabletler, bunların altyapısı için
ülkemize kazandırılan katma değer bu ülke için bir milattır, bir dönüm
noktasıdır. Ulaştırma ve Millî Eğitim Bakanlarımız bu projede birlikte
çalışıyorlar, bakanlıklar arasında mükemmel bir koordinasyon bulunuyor.
Kendilerini tebrik ediyoruz. 
Türkiye'de eğitimin altyapısı çok köklü bir şekilde değişiyor. Bilim ve
sanayi alanındaki gelişmeler ülkemize yansıtılıyor, çocuklarımızın da…
(Bir grup
milletvekilinin CHP sıraları önünde toplanmaları, gürültüler)
BAŞKAN – Sayın milletvekilleri, sayın milletvekilleri…
MURAT YILDIRIM (Devamla) – …bunlardan istifade etmesi sağlanıyor.
Sayın Başkan…
BAŞKAN – Sayın milletvekilleri, lütfen.
SÜREYYA SADİ BİLGİÇ (Isparta) – Kardeşim ben davayı açacağım. Böyle şeye
gerek yok… İmza bile yok, ahlaksızlıktır bu.
BAŞKAN – Sayın milletvekilleri, birleşime beş dakika ara veriyorum.
Kapanma Saati: 22.33

ALTINCI OTURUM
Açılma Saati: 23.00
BAŞKAN: Başkan Vekili
Sadık YAKUT
KÂTİP
ÜYELER: Bayram ÖZÇELİK (Burdur), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye Büyük Millet Meclisinin 82’nci
Birleşiminin Altıncı Oturumunu açıyorum. 
(11/54) esas
numaralı Gensoru Önergesi’nin gündeme alınıp alınmayacağı hususundaki
görüşmelere devam edeceğiz.
Hükûmet? Yerinde.
Sayın Hamzaçebi,
bir söz talebiniz var, buyurun.
V.- AÇIKLAMALAR (Devam)
7.- İstanbul Milletvekili Mehmet Akif Hamzaçebi’nin,
İstanbul Milletvekili Fatma Nur Serter’in (11/54) esas numaralı Gensoru
Önergesi üzerinde CHP Grubu adına yaptığı konuşmasındaki bazı ifadelerine
ilişkin açıklaması
MEHMET AKİF
HAMZAÇEBİ (İstanbul) – Teşekkür ederim Sayın Başkan. 
Millî Eğitim Bakanı
Sayın Nabi Avcı’yla ilgili olarak Cumhuriyet Halk Partili milletvekillerinin
vermiş olduğu bir gensoru önergesini görüşüyoruz. Cumhuriyet Halk Partisi Grubu
adına İstanbul Milletvekilimiz Sayın Fatma Nur Serter bir konuşma yaptılar.
Sayın Nur Serter konuşmasında, Millî Eğitim Bakanlığındaki FATİH Projesi’yle ilgili
olarak bugüne kadar Millî Eğitim Bakanlarına sayısız diyebileceğimiz ölçüde
soru önergesi verdiğini, soru önergelerinde yolsuzlukla ilgili iddiaları dile
getirdiğini ancak aradan iki yılı aşkın bir zaman geçmiş olmasına rağmen bu
soru önergelerine Millî Eğitim Bakanı tarafından cevap verilmediğini ifade etti
ve vermiş olduğu soru önergelerinin birer örneğini Sayın Bakana burada ayrıca
bizzat elden teslim ettiler. 
Konu FATİH
Projesi’dir, oradaki yolsuzluklara ilişkindir. Bu projede görev almış olan -sayısını
3 olarak hatırlıyorum- bürokratların birtakım yolsuzluklara girdiği konusundaki
ciddi iddiaları Sayın Nur Serter dile getirdi. Bu iddialar kapsamında Sayın Nur
Serter kendisine ulaşmış olan bir belgeyi Genel Kurulla paylaştı. Kendisine
ulaşmış olan bu belgede Sayın Nur Serter bu yolsuzlukları yani FATİH ihalesinde
yolsuzluk yaptığı iddia edilen bürokratların Adalet ve Kalkınma Partisi Grubuna
mensup bazı milletvekilleriyle de bir araya gelerek bir protokol
hazırladıklarını ve bu protokol çerçevesinde Ulaştırma Bakanlığına tahsisli bir
arazinin Özelleştirme İdaresinden satın alınması planlamasının yapıldığını
ifade etti.
Sayın Nur Serter’in konuşmasını ben ayrıca tutanaklardan çıkardım. Bu
yolsuzluk yaptığı iddia edilen bürokratların kendilerine yeni kişiler, yeni
ittifaklar bularak halkalarını genişlettiklerini ifade ediyor. Bu ihalenin
yapılıp yapılmadığı konusunda Sayın Serter herhangi bir iddiada bulunmadı ancak
bu kişilerle ilgili bir protokolün olduğunu ifade etti. Bu protokol elbette
doğru da olabilir, yanlış da olabilir. Ancak, Adalet ve Kalkınma Partisi
Grubuna mensup milletvekilleri tarafından “Oku, oku!” şeklindeki ısrarları
üzerine Sayın Nur Serter tarafından protokolün okunması üzerine, o isimlerin -herhâlde
burada olanlar, olmayanlar da olabilir- bir kısmı şiddetle tepki gösterdiler,
“Bu protokol sahtedir.” dediler. Bir arkadaşımız, Sayın Demiröz kürsüye çıktı,
bir konuşma yaptı: “Benim bununla hiçbir ilgim yok, bunu ilk defa görüyorum.”
dedi. Sayın Süreyya Sadi Bilgiç’in, arada, buradaki içten tepkilerini gördüm.
Biz, milletvekillerinin bu tepkilerinden mutlu olduk. Biz, bu protokolün
doğru olmasından değil, olmamasından mutlu oluruz. Samimi, içten tepki gösterip
bunu reddeden milletvekillerinin olmasından dolayı biz mutluyuz. Konu budur. Milletvekilleri
kürsüde iddialar dile getirebilirler, bu iddialar elbette konuşulur,
tartışılır, reddedilebilir -hayır- desteklenebilir; sonuçta Türkiye Büyük Milet
Meclisi kürsüsünde ifade edilen bir görüştür bu. Konu bundan ibarettir.
Teşekkür ediyorum Sayın Başkan. 
BAŞKAN – Buyurun Sayın Bostancı. 
8.- Amasya Milletvekili Mehmet Naci Bostancı’nın, İstanbul
Milletvekili Fatma Nur Serter’in (11/54) esas numaralı Gensoru Önergesi
üzerinde CHP Grubu adına yaptığı konuşmasındaki bazı ifadelerine ilişkin açıklaması
MEHMET NACİ BOSTANCI (Amasya) – Sayın Başkanım, teşekkür ediyorum. 
Sayın Serter beraber Millî Eğitim Komisyonunda da görev yaptığımız bir
arkadaşımız. Kendisinin fikirlerine katıldığımız, katılmadığımız zamanlar olur
ama medeni bir insan olarak gelip görüşlerini açıklar.
Fakat, bugünkü gensoru görüşmesinde bir talihsizlik yaşanmıştır, bunun
faili Sayın Serter’in kendisidir; talihsizlik, birtakım yolsuzluk iddialarında
bulunmuştur, bunlara ilişkin bazı bürokratların ismini zikretmiştir.
Konuşmasının devamında tutanaklardan gördüğümüz ve burada dinlediğimiz şekliyle
“Bu, Millî Eğitim Bakanlığında saadet zincirinin halkası olarak işlev gören
kişilerin devamının Adalet ve Kalkınma Partisi milletvekilleri içinde
kendilerine yeni halkalar bulunduğunu ortaya koyuyor. O zincirin halkaları
böyle gelmiş, burada olsun olmasın, bazı milletvekillerini kuşatmış arkadaşlar.
Bu çok açık…” Yani, bir saadet zinciri halkasından bahsediyor Sayın Serter;
bunun, bazı milletvekillerini kuşattığından bahsediyor, bunun da çok açık ve
kesin olduğunu söylüyor. Neye göre? Elindeki belgeye göre. Oysaki bu belgede ne
imza var ne mühür var, ne olduğu meçhul bir belge. Esasen böyle bir belgeyle
çıkıp böylesine ciddi iddialarda bulunmak büyük sorumluluk ister. Sayın Serter
bu sorumluluğu yerine getirmemiştir. Bu Meclisin içinde herkes birbirinin
yüzüne bakıyor. Burada hangi arkadaşımıza istese ulaşabilir ve kendisine bu
belgenin doğru olup olmadığını sorabilir, onların da şahitliğine
başvurabilirdi. Çünkü, bu iddia doğrudan doğruya bu insanların haysiyetine
ilişkindir; onları suçlayan, zan altında bırakan bir iddiadır. Oysa ki
vekillerimiz kendilerinin hiçbir şekilde böyle bir halkanın parçası
olmadıklarını, böyle bir protokolden haberlerinin olmadığını, böyle bir durumun
gerçekliğinin bulunmadığını çok açık bir dille, arada, konuşma yapılmasının
hemen ardından ifade etmişlerdir. Dolayısıyla, bu gerçek manada bir skandaldır.
Esasen, Meclisimizde vekillere ilişkin bir iddiada bulunulacaksa burada herkes
birbirine çok rahat ulaşabilir ve tahkik edebilir. Böylesine bir temel kurala,
böylesine bir medeni kurala da uymak herhâlde hepimizin görevi olmalı. Sayın
Serter, kesinlikle, burada sayın vekillerin haysiyetine yönelik “çok açık”
vesaire diyerek kesin bir dille saldırıda bulunmuştur. Kendisini özür dilemeye
davet ediyorum. (AK PARTİ sıralarından alkışlar)
BAŞKAN – Teşekkür ederim.
SÜREYYA SADİ BİLGİÇ (Isparta) – Sayın Başkanım…
AHMET ARSLAN (Kars) – Sayın Başkanım…
HÜSEYİN ŞAHİN (Bursa) – Sayın Başkanım…
BAŞKAN – Bir saniye, vereceğim. 
Buyurun Sayın Vural. 
9.- İzmir Milletvekili Oktay Vural’ın, İstanbul
Milletvekili Fatma Nur Serter’in (11/54) esas numaralı Gensoru Önergesi
üzerinde CHP Grubu adına yaptığı konuşmasındaki bazı ifadelerine ilişkin
açıklaması
OKTAY VURAL (İzmir) – Sayın Başkan, tabii, böyle bir iddiayla ilgili
olarak sayın milletvekillerinin bu beyanlarını asıl almak lazım. Dolayısıyla,
bu konuda gerçekten bir doğruyu yanlışa ya da yanlışı bir doğruya sokmak doğru
olmaz, bu beyanları asıl almak lazım. Ben gensoruyla ilgili, Sayın Bakana
yöneltilen bu bürokratlarla ilgili hususlar… Tabii, bir dolandırıcılık olayıyla
karşı karşıya kalınabilir ve milletvekillerini ya da birilerini arkasına
alıyormuş gibi bir hava da oluşturmuş olabilir, bu düzmece de olabilir. Yalnız,
bu konuda Sayın Bakanın… 21 Ocak 2014 tarihinde bununla ilgili bir ihale olmuş
mu, olmamış mı? Bu bahsi geçen bürokratların iştirak ettiği bir ihale var
mıdır? Bu taşınmazla ilgili ne yapılmıştır? Bunlarla ilgili somut bilgiler
ortaya konduğu zaman zaten milletvekillerinin bu konuyla ilişkisi olmadığı
ortaya çıkacaktır. Bu durumda yapılması gereken iş, böyle bir ihale var mıydı,
yok muydu? Bu bürokratların girdiği bir ihale var mıdır? Varsa kaça
verilmiştir, yapılmıştır? Yoksa, zaten ortaya çıkacaktır. Bu bakımdan, bu konuda
zatıalinizin Özelleştirmeden, Başbakanlıktan… Bu kişiyle ilgili bilgileri
Meclisimizle paylaştığınız zaman zaten olay vuzuha kavuşacaktır.
Teşekkür ediyorum Sayın Başkanım.
BAŞKAN – Teşekkür ederim.
Sayın Bilgiç, buyurun.
SÜREYYA SADİ BİLGİÇ (Isparta) – Sayın Başkanım, söz istiyorum az önce
Sayın Nur Serter’in yapmış olduğu açıklamaya ilişkin. Tutanaklar yeni elime
geldi, burada bir açıklama yapmam lazım.
BAŞKAN – Sataşma nedeniyle iki dakika söz veriyorum. 
Buyurun Sayın Bilgiç. (AK PARTİ sıralarından alkışlar)
IX.- SATAŞMALARA İLİŞKİN KONUŞMALAR (Devam)
4.- Isparta Milletvekili Süreyya Sadi Bilgiç’in, İstanbul
Milletvekili Fatma Nur Serter’in (11/54) esas numaralı Gensoru Önergesi
üzerinde CHP Grubu adına yaptığı konuşması sırasında şahsına sataşması
nedeniyle konuşması
SÜREYYA SADİ BİLGİÇ (Isparta) – Sayın Başkan, değerli milletvekilleri;
hepinizi saygıyla selamlıyorum.
Değerli arkadaşlar, burada sekiz senedir görev yapıyorum. Belki bizden
daha uzun belki de daha kısa süredir burada görev yapan pek çok arkadaşımız
var. Ama, her şeyden önce bize düşen, hem buradaki bütün milletvekillerinin
onur ve haysiyetlerini korumak hem de buradaki yüce Meclisin onur ve
haysiyetini korumaktır. Burada bu kürsüye çıkıp çok kolaydır her türlü iftirayı
ve yalanı söylemek. Bizlerin de eline her gün benzer yüzlerce belge gelebilir
ama sorumlu bir insana düşen, ahlaklı bir insana düşen, önce bunun doğruluğunu
ya da gerçekliğini araştırmaktır.
Bakın, Sayın Nur Serter ne diyor: “Elimde imzalanan -isterseniz vereyim-
protokol var.” Sayın Serter, elinizde şu an burada imzalı protokol varsa size
düşen, getirip bunu ortaya koymaktır ama sizin “İmza var.” dediğiniz protokolde
tek bir imza dahi yok. Bir kere burada başlıyor yalan.
İkincisi: Sayın Başkan, ara verdiğinizde beş dakikada Sayın Kaplan
burada İnternet’ten Özelleştirme İdaresinin sayfasına girmiş, evet, böyle bir
şeye ulaşmış, böyle bir ihale o tarihte görünüyor. 4 tane firma girmiş.
Bunların hiç birini bilmiyorum ama size, sorumlu bir insana düşen bununla
ilgili olarak elinizde bir şey varsa bu ihaleyi kim almış, nedir, bunun
arkasında hangi milletvekili var mıdır, yok mudur, bürokrat var mıdır, yok
mudur onu araştırmak, ondan sonra gelip buradaki herkesi saadet zinciri
kurmakla itham etmektir. Ama şunu söylüyorum: Yaptığınız son derece ayıptır,
hicap duymalısınız ve hukuki haklarım saklıdır. Bütün arkadaşlarımız, hep
beraber, sadece bu protokolde imzaları olanlar değil ya da imzası olduğunu
iddia ettikleriniz değil, burada kendilerini saadet zinciri kurmakla itham
ettiğiniz bütün milletvekili arkadaşlarımız gereken hukuki yola
başvuracaklardır. 
Size düşen, şu an asgaride, bir gelip bu kürsüden, milletin kürsüsünden
özür dilemektir. (AK PARTİ sıralarından alkışlar) 
BAŞKAN – Teşekkür ediyorum.
AHMET ARSLAN (Kars) – Sayın Başkanım, sataşmadan söz istiyorum, ismim
zikredildi.
BAŞKAN – Buyurun Sayın Arslan. (AK PARTİ sıralarından alkışlar) 
5.- Kars Milletvekili Ahmet Arslan’ın, İstanbul
Milletvekili Fatma Nur Serter’in (11/54) esas numaralı Gensoru Önergesi
üzerinde CHP Grubu adına yaptığı konuşması sırasında şahsına sataşması
nedeniyle konuşması
AHMET ARSLAN (Kars) – Sayın Başkanım, saygıdeğer milletvekilleri; dört
yıldır buradayım, şuraya gittiysem hep birilerini ayırmak için gittim, kavga
için gitmedim ama ne yazık ki bugün arkadaşlar beni de sinirden sesimi
düşürecek kadar zıvanadan çıkardılar. 
Eğer biraz kendinize saygınız varsa, eğer biraz başkalarına saygınız
varsa şöyle bir ifadeyi kullanıyorsanız ispat etmekle sorumlusunuz, değilseniz
müfterisiniz, onun da aşağısısınız. “Elimde imzalanan belge var.” diyorsunuz.
Böyle bir boş kâğıdı herkes bilgisayarda yazabilir, herkes getirebilir. Benim
böyle bir belgeden zinhar haberim yok. Benim böyle bir oluşum içerisinde
olduğumdan zinhar haberim yok, arkadaşlarımın da haberi yok. Siz benim adımı
katarak bir belge hazırlıyorsunuz, o da yetmiyor, diyorsunuz ki: “Elimde
imzalanan belge var.” Belgeyi ortaya koymazsanız namertsiniz, namertsiniz,
namertsiniz! (AK PARTİ sıralarından alkışlar) 
Elimden gelen her şeyi yapacağım, haklarımı arayacağım, sadece “Haklarım
bakidir.” değil, haklarımı arayacağım arkadaş. Bu kadar kolay değil. 
55 yaşındayım, kırk beş yıldır çalışıyorum, 10 yaşından itibaren
çalışmaya başladım. Bu ülkenin en büyük projelerinin, en büyük ihalelerinin
altında imzam var. Ben bugüne kadar böyle bir şeyle itham edilmedim. Marmaray’ı
yaptım, arazilerle ilgili itham edilmedim; üçüncü köprünün yolunu, projesini,
ihalesini yaptım, itham edilmedim; İstanbul-İzmir ihalesinin her sürecinde
vardım, itham edilmedim; Avrasya Tüneli’nin her aşamasında vardım, itham
edilmedim. Üçüncü havaalanının yerini ilk ben biliyordum ama ilk defa burada
diyorum ki “İlk ben biliyordum.” Bunu ne benim eşim biliyor ne benim çocuğum
biliyor ne benim akrabam biliyor. Niye? Sadece şaibe olmasın diye. 
Yazıklar olsun! Beni getirip böyle bir sahte evraka, sahte belgeye
kattınız, “Bu belgede imza var.” dediniz. İspatlamak zorundasınız. Şerefe,
şana, insanlığa bu yakışır. (AK PARTİ sıralarından alkışlar)
HÜSEYİN ŞAHİN (Bursa) – Sayın Başkan…
BAŞKAN – Evet, Sayın Şahin, buyurun.
6.- Bursa Milletvekili Hüseyin Şahin’in, İstanbul
Milletvekili Fatma Nur Serter’in (11/54) esas numaralı Gensoru Önergesi
üzerinde CHP Grubu adına yaptığı konuşması sırasında şahsına sataşması
nedeniyle konuşması
HÜSEYİN ŞAHİN (Bursa) – Sayın Başkanım, az önce Cumhuriyet Halk Partisi
Grubu adına burada konuşma yapan konuşmacı, birtakım arkadaşlarımızla beraber
benim de ismimi zikrederek bir saadet zinciri kurduğumuzu beyan etti, beyanını
da birtakım vesikalara dayandırarak iddia etti. 
Arkadaşlar, bu, vesika değil. Halk arasında güzel bir tabir var: Helvacı
kâğıdı. “Helvacı kâğıdı” derler buna. Helvacı kâğıdına düzenlenmiş ve
çıkmışsınız, bizim burada birtakım emtialar aldığımızı, ihaleye girdiğimizi
iddia ediyorsunuz. Burada benim ismimi de zikrediyorsunuz. Böyle bir şeyin aslı
astarı yoktur. Bu, tamamen yalandır, düzmecedir ve bizim üzerimize atılmaya
çalışılan bir kara lekedir. Bunu kabul etmiyoruz ve bunu iddia edenler eğer
iddialarında ısrarlıysalar müfteri olmamak için ispatlamaları gerekir. 
OSMAN AŞKIN BAK (İstanbul) – Tüm gruba söyledi, tüm gruba, sadece size
de değil.
HÜSEYİN ŞAHİN
(Devamla) – O gün yapılan ne varsa, ihaleye çıkan ne varsa, hiçbirimizin haberi
yok. Plan ve Bütçe Komisyonundan arkadaşların adını almışlar, kes-kopyala-yapıştır
mantığıyla helvacı kâğıdı düzenlemişler. Benim böyle bir konuyla ne alakam var,
arkadaşlarımın da alakası olmadığını biliyorum. Çünkü buraya biz alnımızın
akıyla geldik, akıyla da gideceğiz.
Hepinizi saygıyla
selamlıyorum. (AK PARTİ sıralarından alkışlar)
BAŞKAN – Teşekkür
ediyorum.
FERAMUZ ÜSTÜN
(Gümüşhane) – Sayın Başkan…
BAŞKAN – Buyurun
Sayın Üstün.
FERAMUZ ÜSTÜN
(Gümüşhane) – Ben de sataşmadan söz istiyorum.
BAŞKAN – Buyurun.
(AK PARTİ sıralarından alkışlar)
7.- Gümüşhane Milletvekili Feramuz Üstün’ün, İstanbul
Milletvekili Fatma Nur Serter’in (11/54) esas numaralı Gensoru Önergesi
üzerinde CHP Grubu adına yaptığı konuşması sırasında şahsına sataşması
nedeniyle konuşması
FERAMUZ ÜSTÜN
(Gümüşhane) – Sayın Başkanım, ben de hakikaten bir profesörün, bir bayanın bu
kadar pervasızca, bu kadar…
MUHYETTİN AKSAK
(Erzurum) – Başörtülü kızlara yaptığının ahı çıkıyor, ahı.
FERAMUZ ÜSTÜN
(Devamla) – Şu anda, geriye dönük bunun yaptıklarını, bu çocuklara yaptıklarını
düşününce yapamayacağı hiçbir şeyin olmadığını düşünüyorum. (AK PARTİ
sıralarından alkışlar) Yapamayacağı hiçbir şeyin olmadığını düşünüyorum. Bir
bayan olarak azıcık düşünmeniz lazım. Bu, zerre kadar protokol yerine
geçmeyecek adi bir kâğıt. Bayan olarak sizin adınızla da bir şeyler yazarlar,
haysiyetinizle oynayacak kelimeler de yazarlar buraya. Haysiyetinizle,
şerefinizle oynayacak listeler yaparlar, sizi de o listenin içine dâhil
ederler, temizleyemezsiniz kendinizi. Şu anlatılanlarla alakalı hiçbir
arkadaşımın, benim de bilgimin dâhilinde olmayan hiçbir arkadaşımızın en ufak
bir haberi dahi yok. Sayın Vural diyor ki: “O tarihte ihale yapılmış mı,
yapılmamış mı?” Yapılmış olabilir, beni hiç ilgilendirmiyor. Başka bir zaman da
yapılmış olabilir, bir gün sonra da yapılmış olabilir, ondan önce de yapılmış
olabilir, bizi hiç ilgilendirmeyen konular bunlar.
OSMAN AŞKIN BAK
(İstanbul) – Milletvekillinin beyanı esastır.
FERAMUZ ÜSTÜN
(Devamla) – Bir milletvekilinin beyanı esas değilse dahi ben şunu söylüyorum,
biraz önce Ahmet Bey, arkadaşlarımız söyledi: Bunu hakikaten bir profesörün
yapmış olması ve… Ne kadar yetkili işlerde, görevlerde, ne kadar milletin
çocuklarının geçmişiyle oynamış birisinin olduğunu düşünüyorum…
İDRİS ŞAHİN
(Çankırı) – Anladık da, buradaki profesörleri rencide etmeyin Feramuz Bey,
“Kendini bilmeyen birisi.” de, bir sürü profesör var.
FERAMUZ ÜSTÜN
(Devamla) – Hakikaten kendini bilmeyen birisini… Ve konuşmasında da, imzanın
olduğunu söylüyor, belgelerde imzanın olduğunu söylüyor. En ufak bir belge
niteliği de yoktur, adi bir kâğıt. Adi bir kâğıda bilgisayardan çıkarılmış,
arkadaşlarımızın ismi yazılmıştır. Söylenecek hiçbir şey bulamıyorum. 
Biz de bütün
arkadaşlarımız gibi hukuki olarak da yapılması gereken her şeyin arkasında
olacağız, takipçisi olacağız. Protesto, şiddet ve kınamaya dahi gerek
görmüyorum, Allah’a havale ediyorum onu. (AK PARTİ sıralarından alkışlar)
BAŞKAN – Teşekkür
ediyorum.
MUSTAFA ÖZTÜRK
(Bursa) – Sayın Başkan…
BAŞKAN – Sayın
Öztürk, buyurun.
8.- Bursa Milletvekili Mustafa Öztürk’ün, İstanbul
Milletvekili Fatma Nur Serter’in (11/54) esas numaralı Gensoru Önergesi
üzerinde CHP Grubu adına yaptığı konuşması sırasında şahsına sataşması
nedeniyle konuşması
MUSTAFA ÖZTÜRK
(Bursa) – Sayın Başkanım, teşekkür ederim.
Genel Kurulu saygıyla selamlıyorum. 
Biraz önce yoktum, tutanağa baktım, benim ismim de var, hayret ettim.
Yani böyle bir kâğıt parçasıyla insanlara iftira atmak, onları töhmet altında
bırakmak herhâlde ayıp olarak sizlere yeter. 
İşte, ne “protokol” denilen bu kâğıt parçasından haberim var, ne yerden
haberim var. Plan ve Bütçe Komisyonunda da değilim. Dolayısıyla, herhâlde
birileri…
SÜREYYA SADİ BİLGİÇ (Isparta) – Ne demek? Plan ve Bütçe Komisyonunda
olsan haberin mi olacaktı? 
MUSTAFA ÖZTÜRK (Devamla) – Hiçbir şeyden haberimiz yok. Dolayısıyla, bu,
bir yalandır; bu, bir iftiradır. 
Herhâlde Nur Serter geçmişin bazı intikamlarını alıyor. Biz ikna
odalarında kız çocuklarına nasıl baskı yaptığını, o çocukların psikolojisini
bozduğunu… Ama bunda şunu gördüm bu akşam: O çocukların psikolojisini bozmaya
çalışanların psikolojisinin bozuk olduğunu gördüm. (AK PARTİ sıralarından
alkışlar) Dolayısıyla, yazıklar olsun sizlere. Yani böyle bir iftirayı, böyle
bir yalanı bilerek ortaya koydunuz. Bunların hepsi yalandır, bunlar iftiradır.
Arkadaşlarımla böyle birliktelik de hiç hatırlamıyorum, görmedim de duymadım da
zaten. 
Genel Kurulu saygıyla selamlıyorum. Hepsini de iade ediyorum size. (AK
PARTİ sıralarından alkışlar) 
BAŞKAN – Teşekkür ederim. 
ABDULLAH NEJAT KOÇER (Gaziantep) – Sayın Başkan…
OSMAN AŞKIN BAK (İstanbul) – Sadece size değil gruba da söyledi. Eliyle
işaret etti, grubu da gösterdi. 
BAŞKAN – Sayın Koçer, buyurun. 
9.- Gaziantep Milletvekili Abdullah Nejat Koçer’in,
İstanbul Milletvekili Fatma Nur Serter’in (11/54) esas numaralı Gensoru
Önergesi üzerinde CHP Grubu adına yaptığı konuşması sırasında şahsına sataşması
nedeniyle konuşması
ABDULLAH NEJAT KOÇER (Gaziantep) – Sayın Başkan, utanç verici bir durum
yaşıyoruz. Gerçekten, hiçbir bilgimizin olmadığı, hiçbir şekilde haberimizin
bile olmadığı bir konuda şahsıma, arkadaşlarıma, Plan ve Bütçe Komisyonu
üyelerime, hatta AK PARTİ Grubuna bir saldırıda bulunuldu. Şahsıma yöneltilen
iddialar ve belgeler sahtedir, doğru değildir söz konusu düzme belgede geçen
konu dâhil olmak üzere. Böyle bir protokolde hiçbir şekilde asla imzam olmadı,
böyle bir şeyi bilmiyorum, duymadım ve ilk defa burada görüyorum. 
Böyle sahte bir evrakı Genel Kurulda okuduğu için Nur Serter’i
kınıyorum. Belge sahtedir, düzme bir belgedir. Bir milletvekilinin böyle bir
belgeyi bu kürsüye getirmesi bile … 
EKREM ÇELEBİ (Ağrı) – Kâğıt parçası… 
ABDULLAH NEJAT
KOÇER (Devamla) – … bir kâğıt parçasını buraya getirmesi bile bir
düşüncesizliktir, bir saygısızlıktır ve edepsizliktir. Yapılan bu konuşma için
kendisini kınıyor, bu iddiaları ispat etmeye davet ediyorum. İspat etmiyorsa da
kendisi namussuz ve şerefsizdir. (AK PARTİ sıralarından alkışlar)
BAŞKAN - Teşekkür ediyorum.
MEHMET AKİF HAMZAÇEBİ (İstanbul) – Sayın Başkan… Sayın Başkan… 
AHMET ARSLAN (Kars) – Otur yerine…
FARUK IŞIK (Muş) – Otur yerine…
BAŞKAN – Bir saniye…
MEHMET AKİF HAMZAÇEBİ (İstanbul) – Böyle bir üslup yok efendim, böyle
bir üslup yok. Kimse kimseyi namussuzluk, şerefsizlikle itham edemez. 
AHMET ARSLAN (Kars) – Hâlâ konuşuyor ya.
FARUK IŞIK (Muş) – Otursana yerine, otursana…
MEHMET AKİF HAMZAÇEBİ (İstanbul) – Kes sesini, terbiyesiz adam. Laf
atmaktan başka bir şey bilmez misin sen?
BAŞKAN - Buyurun Sayın Baloğlu...
10.- Konya Milletvekili Mustafa Baloğlu’nun, İstanbul
Milletvekili Fatma Nur Serter’in (11/54) esas numaralı Gensoru Önergesi
üzerinde CHP Grubu adına yaptığı konuşması sırasında şahsına sataşması
nedeniyle konuşması
MUSTAFA BALOĞLU (Konya) – Sayın Başkanım, değerli milletvekilleri; biraz
önce bir hatip bizim de ismimizi kullanarak bir sahte belgeyi, bir paçavrayı burada
göstererek birtakım ithamlarda bulunmuştur, bu ithamları şiddetle reddediyorum.
MEHMET AKİF HAMZAÇEBİ (İstanbul) – Edep ve namus dersi vermeye hakkınız
yok sizin, sınıfta kalırsınız.
FARUK IŞIK (Muş) – Sen kalırsın.
MUSTAFA BALOĞLU (Devamla) – Bu ithamları şiddetle reddediyorum.
MEHMET AKİF HAMZAÇEBİ (İstanbul) – Başbakan Yardımcısı, sizin Büyükşehir
Belediye Başkanınızı yolsuzlukla suçladı. Bülent Arınç suçlamadı mı Sayın Melih
Gökçek’i yolsuzlukla? Ankara’yı parsel parsel sattınız demedi mi size? (AK
PARTİ sıralarından gürültüler) 
BAŞKAN – Sayın Hamzaçebi, lütfen oturunuz efendim, lütfen oturunuz.
MEHMET AKİF HAMZAÇEBİ (İstanbul) – Namussuzluk buna suskun kalmaktır.
OSMAN AŞKIN BAK (İstanbul) – Sen kendi işine bak.
BAŞKAN - Sayın Baloğlu, siz devam edin.
MEHMET AKİF HAMZAÇEBİ (İstanbul) – Namussuzluk budur.
BAŞKAN - Lütfen sayın milletvekilleri, oturun.
MEHMET AKİF HAMZAÇEBİ (İstanbul) – Edepsizlik budur. (AK PARTİ ve CHP
sıraları arasında ayakta karşılıklı laf atmalar, gürültüler).
BAŞKAN - Birleşime on dakika ara veriyorum.
 Kapanma
Saati:23.22
YEDİNCİ OTURUM
Açılma Saati: 23.33
BAŞKAN: Başkan
Vekili Sadık YAKUT
KÂTİP
ÜYELER: Bayram ÖZÇELİK (Burdur), Mine LÖK BEYAZ (Diyarbakır)
----- 0 -----
BAŞKAN – Sayın milletvekilleri, Türkiye Büyük Millet Meclisinin 82’nci
Birleşiminin Yedinci Oturumunu açıyorum. 
VIII.- GENSORU (Devam)
A) Ön Görüşmeler
(Devam)
1.- MHP Grubu adına,
Grup Başkan Vekili İzmir Milletvekili Oktay Vural’ın, Süleyman Şah Türbesi ve
Saygı Karakolu’nun bulunduğu Türkiye Cumhuriyeti toprağını savunmadıkları,
PKK/PYD ile IŞİD terör örgütlerini muhatap aldıkları iddiasıyla Bakanlar Kurulu
üyeleri hakkında birer gensoru açılmasına ilişkin önergesi (11/50) (Devam)
(11/54) esas
numaralı Gensoru Önergesi’nin gündeme alınıp alınmayacağı hususundaki
görüşmelere devam ediyoruz.
Hükûmet? Yerinde.
Sayın Baloğlu, buyurun.
10.- Konya Milletvekili Mustafa Baloğlu’nun, İstanbul
Milletvekili Fatma Nur Serter’in (11/54) esas numaralı Gensoru Önergesi
üzerinde CHP Grubu adına yaptığı konuşması sırasında şahsına sataşması
nedeniyle konuşması (Devam)
MUSTAFA BALOĞLU (Konya) – Sayın Başkanım, değerli milletvekilleri; biraz
önce bir hatip bir paçavrayı göstererek, benim de ismimin bulunduğu bir sözde
belgeden bahsetti. Bu belgenin yalan olduğunu, düzmece olduğunu ifade ediyor;
şiddetle reddediyorum, bu konuşan hatibe de, değerli hanımefendiye de şunu
tavsiye ediyorum: Burası Türkiye Büyük Millet Meclisi, bu kürsünün bir ağırlığı
var; bu kürsüde söylenecek şeylerin mutlaka birtakım temellere dayalı olması
lazım, bu kürsüde söylenecek, gösterilecek belgelerin gerçekliğinin,
doğruluğunun ve ne olduğunun araştırılması lazım. Buraya gelip, ellerine
tutuşturulan bir belgeyi, sözde bir belgeyi burada gerçekmiş gibi gösterip ve
burada birçok masum insanı itham etmek, bir kadın milletvekiline, hele bir
akademisyene hiç yakışmıyor. 
Bence size düşen şey, öncelikle bu belgeyi sizin elinize kim
tutuşturmuşsa, bunlara bu belgenin aslını sorun ve gereğini yapın, sonra da
lütfen bu kürsüye gelin, burada ismini saydığınız tüm milletvekillerinden tek
tek özür dileyin…
OSMAN AŞKIN BAK (İstanbul) – Gruptan da, gruptan da!
MUSTAFA BALOĞLU (Devamla) - …ve grubumuzdan özür dileyin. 
Yani o kadar üzgünüm ki anlatamam. Ne bir haberim var ne bildiğim bir
şey. 
Bakın, burada, hiçbir resmî nitelik taşımayan bir sözde evrak, biraz
sonra gideriz sizin de isminizi buraya ekleriz veya bu gibi, başka nitelikte
bir belge düzenleyip sizin önünüze veya CHP Grubu veya MHP Grubu veya HDP
Grubundaki milletvekili arkadaşları buraya yazarız.
Ben bu hanım milletvekilinden, kadın milletvekilinden, değerli
milletvekilinden rica ediyorum.
MİHRİMAH BELMA SATIR (İstanbul) – Hiç de değerli değil. Ne değerlisi?
MUSTAFA BALOĞLU (Devamla) – Kim bu belgeyi, sözde belgeyi onun eline
tutuşturmuşsa önce gidip bundan onun hesabını sorsun, sonra da itham ettiği
milletvekillerinden bu kürsüye çıkıp özür dilesin. Herhâlde kendisine yakışan o
olur. 
Hepinizi saygıyla selamlıyorum. (AK PARTİ sıralarından alkışlar)
BAŞKAN – Teşekkür ediyorum.
Buyurun Sayın Bağcı. (AK PARTİ sıralarından alkışlar)
11.- Çorum Milletvekili Cahit Bağcı’nın, İstanbul
Milletvekili Fatma Nur Serter’in (11/54) esas numaralı Gensoru Önergesi
üzerinde CHP Grubu adına yaptığı konuşması sırasında şahsına sataşması
nedeniyle konuşması
CAHİT BAĞCI (Çorum) – Sayın Başkan, değerli arkadaşlar; ben burada
tutanaklara geçen konuşmacıya cevap vermeyeceğim. Yasal yollardan bu iddialarla
ilgili hakkımı kuşkusuz arayacağım.
Ancak, arkadaşlarım da ifade ettiler. Bu tutanak veyahut da protokol ne
ise -arkadaşımın da ifade ettiği gibi, Mustafa Baloğlu’nun- bu belge, paçavra
ne ise, bununla ilgili hiçbir ilişkimin olmadığını, bilgimin olmadığını,
altında imzam olmadığını tutanaklara geçmesi açısından belirtmek istiyorum.
Plan ve Bütçe Komisyonu üyesi arkadaşlar üzerinde, maalesef, birilerinin
oynadığı bir oyundur, tezgâhtır ve bu, grubumuza şamil kılınmaya
çalışılmaktadır, AK PARTİ yolsuzluklarla ilişkilendirilmektedir. 
Benim arkadaşlara tavsiyem, AK PARTİ’nin milletin gönlünde kurduğu bu
teveccühü yıkabilmeniz için sizin de AK PARTİ gibi bir siyaset, bir söylem ve
halkla bir ilişki kurmanız gerekir. Tavsiyem size budur. Bir de hoca
olacaksınız. Yazıklar olsun size! (AK PARTİ sıralarından alkışlar)
BAŞKAN – Sayın Serter, buyurun.
V.- AÇIKLAMALAR (Devam)
10.- İstanbul Milletvekili Fatma Nur Serter’in, (11/54)
esas numaralı Gensoru Önergesi üzerinde CHP Grubu adına yaptığı konuşmasındaki
bazı ifadelerine ilişkin açıklaması
FATMA NUR SERTER (İstanbul) – Teşekkür ediyorum Sayın Başkan.
Öncelikle şunu söylemek istiyorum: Ben burada, adı geçen hiçbir
milletvekilini bir ihaleyle girmeyle itham etmedim.
MUHYETTİN AKSAK (Erzurum) – “İmzası var.” dediniz, imzası.
MUSTAFA ŞAHİN (Malatya) – Zincirden bahsediyorsunuz, zincirden.
FATMA NUR SERTER (İstanbul) – İki: Bu protokolün…
Gerçekten sehven ağzımdan “imzalı” sözü çıktı. Eğer bunu kasten söylemiş
olsaydım onu elinize, herhâlde, vermezdim. O kadar çok bağırış çağırış oluyordu
ki önde, bu ağzımdan sehven çıktı. 
Üç: Gerçekten, burada sizleri üzdüğüm için üzgünüm ancak şunun da altını
özenle çizmek istiyorum: Ben her zaman inandığım doğruları cesaretle konuşmuş
bir insanım. Benim burada kastettiğim şey çok açıktır, ben dedim ki: Oradaki
bürokratlar birtakım Adalet ve Kalkınma Partili milletvekilleriyle birlikte bir
işe girerek -bir girişimde bulunmaktır buradaki kastım- kendilerini meşru hâle
getirmeye ve aklamaya çalışıyorlar.
MUHYETTİN AKSAK (Erzurum) – Başkanım, özür dileyeceğine ne konuşuyor ya?

FATMA NUR SERTER (İstanbul) - Ben saadet zincirini de bu amaçla telaffuz
ettim, onlar kendilerini büyütüyorlar, dışarı taşıyorlar anlamında. Samimiyetle
söylemek istediğim buydu. 
GÜLAY DALYAN (İstanbul) – Özrü kabahatinden büyük.
FATMA NUR SERTER (İstanbul) - Bunun dışında bir meramım, bir niyetim
kesinlikle yoktur. Gerçekten sizin… (AK PARTİ sıralarından gürültüler)
BAŞKAN – Sayın milletvekilleri, lütfen… Açıklama yapıyor Sayın Serter.
FATMA NUR SERTER (İstanbul) – Bakın, “İhaleye girildi.” demedim
arkadaşlar. 
BAŞKAN – Özür diledi, daha ne istiyorsunuz?
MUHYETTİN AKSAK (Erzurum) – Dilemedi Başkanım.
FATMA NUR SERTER (İstanbul) – “Bir protokol” dedim, çok
açık olarak da amacım budur. Bundan sonra siz bana istediğinizi söylemekte
elbette özgürsünüz. Yapmış olduğunuz hakaretlerle ilgili elbette benim de
haklarım saklıdır ama amacım budur. 
Tekrar ediyorum: Burada görmüş olduğum tepkiden ve sizde
yarattığım üzüntüden dolayı da samimiyetle üzüldüm. Amacım, sizin o ekiple
birlikte bir iş yaptığınız değildi; böyle anlamanıza neden olduğum için
gerçekten üzgünüm. Söyleyeceğim budur ama bu, sizin burada kalkıp, bana hakaret
edip benim ahlakımla, namusumla ilgili şeyler söylemenizi de haklı kılmaz.
Teşekkür ediyorum.
BAŞKAN – Evet, teşekkür ediyoruz Sayın Serter, sağ olun.
Sayın Hamzaçebi, buyurun.
11.- İstanbul Milletvekili Mehmet Akif Hamzaçebi’nin, AK
PARTİ Grubuna mensup milletvekillerinin kendileri itham edildiğinde
gösterdikleri tepkiyi muhalefet milletvekilleri itham edildiğinde de
göstermelerini beklediğine ilişkin açıklaması
MEHMET AKİF HAMZAÇEBİ (İstanbul) – Teşekkür ederim Sayın Başkan.
Sayın Nur Serter şu anda bir açıklama yaptı. Ben Grup Başkan Vekili
olarak başlangıçta bir açıklama yaptım; o protokolde ismi geçen
milletvekillerinin kürsüye çıkarak bu olayı yalanlamalarından, bunun gerçek
dışı olduğunu ifade etmelerinden mutlu olduğumu ifade ettim. Biz o protokolün… 
MİHRİMAH BELMA SATIR (İstanbul) – Şüpheniz mi vardı? Ne ayıp bir şey ya!

MEHMET AKİF HAMZAÇEBİ (İstanbul) – Oluyor mu Sayın Satır? Bir açıklama
yapıyorum. 
MİHRİMAH BELMA SATIR (İstanbul) – Oluyor, evet, oluyor. “Mutlu oldum…”
Yani, böyle bir şey vardı da…
BAŞKAN – Sayın milletvekilleri, lütfen… 
MEHMET AKİF HAMZAÇEBİ (İstanbul) – Size söyleyeceğim bir şey yok, ben
açıklamama devam edeyim. 
MİHRİMAH BELMA SATIR (İstanbul) – Olamaz zaten. 
MEHMET AKİF HAMZAÇEBİ (İstanbul) – Elbette, Sayın Nur Serter’e yönelik o
hakaret kelimeleriyle ilgili Nur Serter yasal haklarını kullanma takdirinde
bulunacaktır. O kendi takdirinde olan bir konudur ancak o hakaret kelimelerini
ben o kelimeleri sarf eden arkadaşlara iade ediyorum. 
Bir şey hatırlatacağım yalnız, bundan bir süre önce burada Enerji ve
Tabii Kaynaklar Bakanı Sayın Taner Yıldız oturuyordu, Cumhuriyet Halk Partili
milletvekillerine yönelik bir ithamda bulundu, çirkin bir ithamdı. Siz nasıl
bugün rahatsız oldunuz Sayın Nur Serter’in konuşmasından, o isimlerin
geçmesinden. Taner Yıldız orada oturuyordu -hakkında yine bir gensoru vardı,
öyle hatırlıyorum- Cumhuriyet Halk Partili bazı milletvekillerinin ya da
muhalefete mensup milletvekillerinin bazı şirketleri nedeniyle iş takibinde
bulunduklarını söyledi. Öyle bir edayla, öyle bir ifadeyle söyledi ki “Bu
milletvekilleri yolsuzluk yapıyor…” Biz tepki gösterdik ama bir grup başkan
vekiliniz çıkıp da benim biraz önce yaptığım açıklamayı yapmadı. 
GÜLAY DALYAN (İstanbul) – O belgeliydi. 
MEHMET AKİF HAMZAÇEBİ (İstanbul) – Hani “edep, namus, şeref” diyorsunuz
ya, işte ben sizlerin grup başkan vekilinden de o gün Taner Yıldız’ın o
açıklaması karşısında bir açıklama beklerdim. 
MİHRİMAH BELMA SATIR (İstanbul) – Sayın Bakan gerekli açıklamayı yaptı. 
MEHMET AKİF HAMZAÇEBİ (İstanbul) – Benim bugün yaptığım açıklamanın bir
benzerini o gün Taner Yıldız’ın konuşmasından sonra sizlerden bekledim. Bunu
yapmaktan kaçındınız maalesef. Üzüntülerimi bildiriyorum size. (AK PARTİ
sıralarından gürültüler) 
İDRİS ŞAHİN (Çankırı) – “Yavuz hırsız ev sahibini bastırır.” derler
bizim orada. 
BAŞKAN – Evet, Sayın Hamzaçebi, teşekkür ediyorum. 
VIII.- GENSORU (Devam)
A) Ön Görüşmeler (Devam)
3.- İstanbul Milletvekili Fatma Nur Serter ve 21
milletvekilinin; FATİH Projesini zamanında bitiremediği, projeye dair birçok
yolsuzluğa sessiz kaldığı iddiasıyla Millî Eğitim Bakanı Nabi Avcı hakkında bir
gensoru açılmasına ilişkin önergesi (11/54) (Devam)
BAŞKAN – Şimdi, Adalet ve Kalkınma Partisi Grubu adına söz isteyen Murat
Yıldırım, Çorum Milletvekili. (AK PARTİ sıralarından alkışlar)
AK PARTİ GRUBU ADINA MURAT YILDIRIM (Çorum) – Sayın Başkan, değerli
milletvekilleri; Cumhuriyet Halk Partisi Grubunun Millî Eğitim Bakanımız Nabi
Avcı hakkında verdiği gensoruya ilişkin olarak grubumuz adına söz almış
bulunuyorum. Yüce Meclisi selamlıyorum. 
Gençlerimiz bizim yarınlarımızdır, bu ülkenin gelecekleridir. Onlara
verilecek hizmet, onlar için atılacak adımlar bu ülkenin geleceği için yapılan
yatırımlardır. FATİH Projesi kapsamında gerçekleştirilen akıllı sınıf
uygulamaları, gençlerimize dağıtılan tabletler, bunların altyapısı için
ülkemize kazandırılan katma değer bu ülke için bir milattır, bir dönüm
noktasıdır. Ulaştırma ve Millî Eğitim Bakanlığımız bu projede birlikte
çalışıyorlar. Bakanlıklar arasında mükemmel bir koordinasyon bulunuyor,
kendilerini tebrik ediyoruz. 
Türkiye'de eğitim altyapısı çok köklü bir şekilde değişiyor. Bilim ve
sanayi alanındaki gelişmeler ülkemize yansıtılıyor. Çocuklarımızın da bunlardan
istifade etmesi sağlanıyor. FATİH Projesi, sadece bir eğitim ve donatım projesi
değildir, aynı zamanda yurt içi üretimin ve katma değerin artırılması, daha
önce ülkemizde üretimi bulunmayan ürünlerin üretiminin sağlanması, AR-GE
faaliyetlerinin yapılabilmesi, yerli firmalara kendini geliştirme ortam ve
imkânının oluşturulması, girişimcilik ruhunu açığa çıkartması açısından da
büyük bir önem taşımaktadır. Bu proje eski Türkiye'nin değil, yeni Türkiye'nin
projesidir. FATİH Projesi’yle kamunun alım gücü kullanılarak bu ülkede bilişim
teknolojilerinin yerleştirilmesi teknoloji transferlerinin en önemli
amaçlarındandır. Aklıselim, aklı eski Türkiye'de kalanların bunu görmesi mümkün
değildir. Bu sebeple, muhalefet aslı olanı bırakıp tali konularla
ilgilenmektedir. Siyasette yarış projeyle olur, hizmetle olur, vizyonla olur.
Vizyonu olmayanlar, projesi olmayanlar, hizmeti olmayanlar sadece dedikodu ve
iftira üretirler.
Değerli milletvekilleri, on iki yıl öncesini bir hatırlatalım. Eski
Türkiye'de yeteri kadar okul yoktu, derslik yoktu, öğretmen yoktu. İz ödenekle
yaptırım programına girip onlarca yıl çivi bile çakılmayan, adı var kendi yok,
müteahhidi zengin etme amaçlı projeler vardı. Eski Türkiye'de kalem alamayan,
silgi alamayan, defter bulamayan, haftalarca şehrindeki kitapçıya okul kitaplarının
gelmesini bekleyen bir nesil vardı. 
AHMET DURAN BULUT (Balıkesir) – Sizin yetiştiğiniz…
MURAT YILDIRIM
(Devamla) – Evet, ben yaşadım bunları.
Seçim bölgem
olan Çorum’un meşhur bir caddesi vardı, Gazi Caddesi. Her okulun açılışında o
caddenin kaldırımlarında yüzlerce çocuk eski kitaplarını satmak için stant
açarlardı. 15 yaşın üstündeki insanlarımız o günleri çok iyi bilir, siz de
bilirsiniz, ben de bilirim. Bugün ise okulların açıldığı ilk gün tüm
çocuklarımızın sıralarına ders kitapları konulmakta, milletimiz bu kitaplar
için 1 kuruş ödememektedir, millete hizmet budur. 
1 milyondan
fazla bilgisayar okullarımıza dağıtılmıştır. FATİH Projesi kapsamında, tüm
okulları içine alacak şekilde, yönetilebilir ve ölçülebilir bir ağ altyapısı
kurulmaktadır. Okullarımıza ve öğrencilerimize güvenli İnternet hizmeti
sunulmaktadır. Her ortamda bilişim teknolojisinin bilinçli ve güvenli bir
şekilde kullanımı sağlanmaktadır. Proje kapsamında dersliklerimize akıllı
tahta, yazıcı, doküman ve kamera yerleştirilmektedir. Her öğretmenimize ve
öğrencimize tablet bilgisayar dağıtımı yapılmaktadır. 
Dünyanın en
güçlü bilişim firmaları bu proje için yarışmaktadırlar. Tüm dünya bilişim
sektörü projenin önemini, büyüklüğünü, Türkiye’yi 21’inci yüzyılda nereye
taşıyabileceğini görmüştür; lakin bizim muhalefetimiz görmemeye, gördüklerine
ise çamur atmaya devam etmektedir. 
Değerli
milletvekilleri, FATİH Projesi’yle dijital bir nesil yetişiyor. O nesil AK
PARTİ’nin hizmetleri sayesinde en iyi ortamlarda yetişiyor, en iyi donanımla buluşuyor.
Tıpkı Fatih Sultan Mehmet gibi bir çağ açılıp bir çağ kapatılıyor FATİH
Projesi’yle ama siz bunu anlayamazsınız. 
Sadece benim
seçim bölgemde, son on iki yıl içerisinde 96 eğitim kurumu, 1.064 derslik, 18
pansiyon binası, 11 okul spor salonu bitirilerek eğitimin hizmetine
sunulmuştur. Bu rakamları geçmişle kıyaslamak hiç mümkün değildir. Sadece bu
yıl içerisinde 282 yeni derslik, 800 öğrenci kapasiteli 4 pansiyon binası, 2
spor salonu tamamlanarak hizmete sokulmuştur. 
2002 öncesinde
55 bilgi teknoloji sınıfı varken bugün Çorum’da 255 bilgi teknoloji sınıfı
vardır. FATİH Projesi kapsamında 802 dersliğimiz donatılmıştır.
Son sekiz yılda
öğrencilerimize Çorum’da dağıtılan ücretsiz kitap sayısı 1 milyon 375 bin
786’dır.
Saygıdeğer
milletvekilleri, yıllarca bu ülkenin kaynaklarını parti kadroları ile onların
uzantılarına peşkeş çekenlerin, milleti göbeğini kaşıyan, işe yaramaz adam
yerine koyanların FATİH Projesi gibi hizmetleri anlamaları mümkün değildir. İş
bilenin kılıç kuşananındır. Bizim bir atasözümüz vardır: “İşleyen demir
ışıldar, pas tutmaz.” Milletimize yaptığımız büyük hizmetlere karşı ne
yaparsanız yapın, hangi çamuru atmaya kalkışırsanız kalkın, tutmaz ve
tutmayacaktır. Tutmadığını 17 ve 25 Aralık kumpasında gördünüz, tutmadığını
Gezi Vandalizminde gördünüz, tutmadığını 6 ve 7 Ekim Kobani olaylarında
gördünüz, tutmadığını geçtiğimiz onlarca seçimde gördünüz, tutmadığını
Cumhurbaşkanlığı seçiminde de gördünüz, yüzde 52’yle cevap verilmiştir. Bu
iktidar, yıllarca bu ülkenin teröre ve silaha giden kaynaklarını yatırıma
yönlendirmiştir. Geçmişte bütçede en büyük payı savunma alırken ilk defa AK
PARTİ iktidarıyla eğitim almıştır, almaya da devam etmektedir.
Sayın Başkan, değerli milletvekilleri; FATİH Projesi sadece bir tablet
projesi de değildir, bu ülkenin geleceğini ilgilendiren bir projedir. Projede
gecikmeler yaşanmış ise ülke menfaatine gerekli şartlar oluşmadığı içindir.
Proje çok boyutludur. Bu ülkenin menfaatine olacak şekilde süreç yeniden
planlanmıştır. Önemli olan projenin hakkıyla yürütülmesidir. Muhalefetin ifade
ettiği gibi “yolsuzluk, projenin atıl kalması” gibi iddialar da tamamen gerçek
dışıdır. Mayıs ayında 700 bin öğrencimize kalemli tabletler dağıtılacaktır. Bu
tabletler yüzde yüz Türk mühendislerinin dizaynıdır. Teknik kapasitesi yüksek,
maliyeti ise düşüktür. Yakında tüm tablet bilgisayarlarının Türkiye’de üretimi
sağlanacaktır. Bunun için uygun tesis çalışmaları da devam etmektedir. Bu
tesisle birlikte Orta Doğu’ya, Balkanlara ve Orta Asya’ya üretim yapar hâle
geleceğiz. Dört yıl sonra bu ülkenin çocukları tamamen yerli üretim tabletleri
kullanacaklardır. Bu projeyle Türkiye dünyada etkileşimli tahta sektörünü
tetikleyen ülke hâline gelmiştir. Firmalarımız, ülkemizde üretip dünyaya
etkileşimli tahta satar konuma ulaşacaklardır. Yakında bu başarı tablet
bilgisayarında da yaşanacaktır. Muhalefetin bunca gerçekliği görmemesi
şaşırtıcıdır ya da gördükleri hâlde bu gensoruyu vermeleri başka bir amaç
taşımaktadır. Ne FATİH Projesi’ni ne de bu ülkenin yararına gerçekleştirilen
diğer projeleri kimsenin engellemeye gücü yetmeyecektir. (AK PARTİ sıralarından
alkışlar) 
AK PARTİ iktidarının hizmetleri muhalefetin rüyalarına kâbus gibi
girmektedir. Sabah uyandıklarında iftiralarla gensoru verme yoluna
gitmektedirler, biraz önce görüldüğü gibi. Güneş balçıkla sıvanmaz, ne
yaparlarsa yapsınlar nafile. Milletimiz aldığı hizmete bakmaktadır. Muhalefetin
kapattığı milletin göz bebeği okulları bu iktidar ve AK PARTİ açmıştır. 28
Şubat ve bugünkü muhalefetin ürünü olan meslek lisesi sorununu bu iktidar
ortadan kaldırmıştır. 4+4+4’le eğitim sisteminde devrimsel bir hizmet
yapılmıştır. Eğitimde fırsat eşitliği bu iktidarla gerçekleştirildi, katsayı bu
iktidarla sıfırlanmıştır. Sadece tek başına dershane meselesi bile bu ülkenin
kaderini etkileyecek bir hizmettir. 
Değerli milletvekilleri, FATİH Projesi 2014’te İtalya’da ödül almıştır.
Yeni bilişim enformasyon teknolojisinin eğitime uyarlaması noktasında tüm dünyanın
ilgiyle takip ettiği projedir. Avrupa ülkeleri bu projeye gıptayla
bakmaktadırlar. 
Evet, muhalefet her ne kadar AK PARTİ iktidarının hizmetlerini
engelleyip milleti zayıf bırakmaya çalışsa da, eğitimde, kültürde, ekonomik
alanda gelişen ve siyaseten güçlenen Türkiye yoluna devam etmektedir. Büyük
Türkiye’yi engellemeye ne sizlerin ne iş birliği yaptığınız paralel yapının ne
de onların arkasındaki dış güçlerin gücü yetmeyecektir. Bu millet büyüyecek,
yükselecek ve 21’inci yüzyıla damgasını vuracaktır. Bu kaçınılmaz bir
gerçektir. Bunu engellemek isteyenler büyük Türkiye'nin altında kalacaklardır. 
Muhalefet milletin değerleriyle barışmayı ve bu değerler ekseninde
ülkeye hizmet etmeyi öğrenmelidir. Türkiye muhalefeti -umudunu sokak
Vandallığına- Mecliste kavga çıkartma, gensorularla Meclisi çalışamaz hâle
getirmek istiyor. Günübirlik verdikleri gensorularla bu işin bile ağırlığını
bırakmadılar. Bu millet büyüyecek ve yükselecek. 
Söylenecek çok söz var ama arkadaşlar bitirmemi istiyorlar. Şunu da
söyleyeyim ki gensorunun altındaki isme bakıyorum, kendisi ikna odalarının
mucidi, başörtülü kızlarımıza karşı her türlü baskıyı uygulayan eski bir
öğretim görevlisi. Bu bizi hiç şaşırtmadı, zihniyeti bundan yirmi yıl önce
neyse bugün de aynıdır, iftiracı bir zihniyet, “Çamur at izi kalsın.” anlayışı.

Bu gensorunun içinin ne kadar boş olduğu anlaşılmaktadır, fazla söze de
gerek yoktur. Ülkemiz ve gençliğimizin geleceği olan FATİH Projesi’nin
temellerini atan, “kara tahta” kavramını tarihin tozlu raflarına kaldıran,
milletin makus tarihini yenen, başta kurucu Genel Başkanımız ve
Cumhurbaşkanımız Sayın Recep Tayyip Erdoğan’a, Başbakanımız ve Genel Başkanımız
Sayın Profesör Doktor Ahmet Davutoğlu’na, Millî Eğitim ve Ulaştırma
Bakanlarımıza teşekkür ediyor, yüce heyetinizi saygıyla selamlıyorum. (AK PARTİ
sıralarından alkışlar)
MEHMET AKİF HAMZAÇEBİ (İstanbul) – Sayın Başkan…
BAŞKAN – Buyurun Sayın Hamzaçebi, sataşma nedeniyle söz istediniz
galiba.
İki dakika söz veriyorum.
Buyurun. 
IX.- SATAŞMALARA İLİŞKİN KONUŞMALAR (Devam)
12.- İstanbul Milletvekili Mehmet Akif Hamzaçebi’nin, Çorum
Milletvekili Murat Yıldırım’ın (11/54) esas numaralı Gensoru Önergesi üzerinde
AK PARTİ Grubu adına yaptığı konuşması sırasında CHP Grubuna sataşması
nedeniyle konuşması
MEHMET AKİF HAMZAÇEBİ (İstanbul) – Şimdi, sayın konuşmacı birçok şey
söyledi tabii ama burada olmayan Sayın Nur Serter’le ilgili birtakım
sataşmalarda bulundu. Ben şimdi o konuşmacıya bir soru sormak istiyorum.
Başbakan Yardımcısı Sayın Bülent Arınç, Ankara Büyükşehir Belediye Başkanını
paralel yapının kucağına oturmakla suçladı. Siz dediniz ya hani, “cemaatle, paralelle
iş birliği”, “muhalefet” falan, buna ne diyorsunuz şimdi? Paralel yapının
kucağına oturduğunu söylediği Ankara Büyükşehir Belediye Başkanının Ankara’yı
parsel parsel satarak yolsuzluk yaptığını söyledi. 
BÜLENT TURAN (İstanbul) – Sataşma bu muydu Sayın Başkan?
MEHMET AKİF HAMZAÇEBİ (Devamla) – Hadi çıkın bir şey söyleyin. Sayın
Bülent Arınç sizin Büyükşehir Belediye Başkanınızı yolsuzlukla suçluyor,
Ankara’yı parsel parsel satmakla suçluyor, “8’ine kadar susacağım.” diyor. Yani
“Elimde bilgiler var, belgeler var ama AKP zarar görmesin diye konuşmayacağım
8’ine kadar.” diyor. Hani biraz önce burada birtakım kavramları kullandı bazı
arkadaşlar, şeyleri tenzih ediyorum, kendilerini burada savunmak üzere çıkan,
“Bu iddia yanlıştır, yalandır, ben bu işin hiçbir tarafında yokum.” diyen
arkadaşlara bir cevap vermiyorum, onlar en doğal haklarını kullandılar. Ama
onun ötesine geçerek edepsizlik, namussuzluk, şerefsizlik gibi kavramları
kullanmak suretiyle, yok “ikna odaları” gibi kavramları kullanmak suretiyle grubumuza
ve Nur Serter’e sataşanlara soruyorum…
FATİH ŞAHİN (Ankara) – Siz de mi doğru bulmuyorsunuz ikna odalarını?
Öyle anlaşılıyor. İkna odalarını doğru bulmuyorsunuz galiba. Sataşma
gördüğünüze göre…
MEHMET AKİF HAMZAÇEBİ (Devamla) - Sayın Bülent Arınç’ın “Ankara
Büyükşehir Belediye Başkanı paralel yapının kucağına oturmuştur, Ankara’yı
parsel parsel satıyor.” iddiasına bir şey demeyecek misiniz? Bu yolsuzluğun
üstüne mi oturacaksınız? Adalet ve Kalkınma Partisi Grubu yolsuzlukların
üzerine oturmakla maruf bir gruptur. 
(Mikrofon otomatik cihaz tarafından kapatıldı) 
MEHMET AKİF HAMZAÇEBİ (Devamla) – Bunu 4 bakanla ilgili oylamada
gösterdiniz, burada da göstereceksiniz. Hayırlı olsun yolsuzluk tutumunuz. (CHP
sıralarından alkışlar)
BAŞKAN – Teşekkür ederim.
Buyurun Sayın Bostancı.
MEHMET NACİ BOSTANCI (Amasya) – “Yolsuzlukların üzerine oturmakla maruf
bir grupsunuz.” diyerek sataşmada bulunmuştur. 
BAŞKAN – Buyurun Sayın Bostancı.
Sataşma nedeniyle iki dakika söz veriyorum.
MEHMET AKİF HAMZAÇEBİ (İstanbul) – Hayır, kucağınıza aldınız bence,
oturmadınız, kucağınıza aldınız.
FATİH ŞAHİN (Ankara) – Terbiyesizlik yapma! Sen nereye oturuyorsun?
MEHMET AKİF HAMZAÇEBİ (İstanbul) – Terbiyesiz!
FATİH ŞAHİN (Ankara) – Terbiyesiz herif! Yaşından başından utan! Kullandığın
ifadelere bak.
MEHMET AKİF HAMZAÇEBİ (İstanbul) – Terbiyesiz sensin, sana iade
ediyorum.
FATİH ŞAHİN (Ankara) – Sana yakışır.
13.- Amasya Milletvekili Mehmet Naci Bostancı’nın, İstanbul
Milletvekili Mehmet Akif Hamzaçebi’nin sataşma nedeniyle yaptığı konuşması
sırasında AK PARTİ Grubuna sataşması nedeniyle konuşması 
MEHMET NACİ BOSTANCI (Amasya) – Sayın Başkan, değerli arkadaşlar; bence
çok temel ve yanlış bir akıl yürütme biçimi şu: Bir nevi, “Biz burada, evet,
hatalıyız böyle söylemekle ama bakın, siz de burada böyle söylemiştiniz.”
şeklindeki bir akletme yanlıştır çünkü onun yanında ben de hemen başka bir şey
söyleyebilirim. Mesela diyebilirim ki: CHP’de bir genel başkanlık yarışı
yapılmıştı ve burada uzun yıllar Grup Başkan Vekilliği yapan Sayın İnce, Sayın
Kılıçdaroğlu’na ilişkin olarak “Sen, Tayyip’ten daha diktatörsün.” diye
eleştiride bulunmuştu. Şimdi, bakın, mesele şu: Eğer biz böyle “O, onu
söylemişti; bu, bunu söylemişti. Bu mesele böyleydi ama siz de şurada şöyle
demiştiniz.” diye asıl halletmemiz gereken konuyu bir kenara bırakıp başka
konulara dalarsak birbirimize söyleyeceğimiz bir ton laf var. Bu bir.
İkincisi: Sayın Melih Gökçek’e Sayın Arınç bir söz söyledi. Söylenen
Melih Gökçek, söyleyen Arınç. Arınç kim? Arınç da AK PARTİ’de, Hükûmette
Başbakan Yardımcısı. Yani bir değerlendirmede bulunuyor. Affedersiniz, sabah
akşam AK PARTİ’ye dediniz ki: “Siz otoritersiniz, siz totalitersiniz, topluma
üniform bir yapı getirmek istiyorsunuz.” Nasıl bir üniform bir yapı getirmek
isteyen totaliter siyaset ki bu, kendi içinde böyle konuşmalar, tartışmalar,
demokrasi bahsi içinde değerlendirebileceğiniz bir tartışma var. [CHP
sıralarından alkışlar (!)] Evet, sabah akşam demokrasi diyeceksiniz biraz da
içini doldurmak lazım. Demokrasi dediğiniz de… 
(Mikrofon otomatik cihaz tarafından kapatıldı) 
MEHMET NACİ BOSTANCI (Devamla) - …bir partinin kendi iç tartışmalarıdır.

Saygılar sunuyorum. (AK PARTİ sıralarından alkışlar) 
MEHMET AKİF HAMZAÇEBİ (İstanbul) – Yani Sayın Arınç’ın konuşmasıyla
birlikte AKP’ye demokrasi geldi, öyle anlaşılıyor. 
BAŞKAN – Evet, teşekkür ediyorum.
VIII.- GENSORU (Devam)
A) Ön Görüşmeler (Devam)
3.- İstanbul Milletvekili Fatma Nur Serter ve 21
milletvekilinin; FATİH Projesini zamanında bitiremediği, projeye dair birçok
yolsuzluğa sessiz kaldığı iddiasıyla Millî Eğitim Bakanı Nabi Avcı hakkında bir
gensoru açılmasına ilişkin önergesi (11/54) (Devam)
BAŞKAN – Şimdi, Millî Eğitim Bakanı Nabi Avcı konuşacak.
Buyurun Sayın Bakan. (AK PARTİ sıralarından alkışlar) 
MİLLÎ EĞİTİM BAKANI NABİ AVCI (Eskişehir) – Sayın Başkan, değerli
milletvekilleri; yüce heyetinizi saygıyla selamlıyorum. 
FATİH Projesi’nden bahsediyoruz. Kısaca FATİH diye adlandırdığımız,
eğitimde fırsatları artırma ve teknolojiyi iyileştirme hareketi bu ülkenin her
vatandaşının gurur duyacağı, eğitimde millî bir dönüşüm hareketidir.
Başbakanlığı döneminde Cumhurbaşkanımız Sayın Recep Tayyip Erdoğan’ın
önderliğinde 2010 yılında başlatılan bu projeyle okullarımızın eğitim
teknolojisinin sunduğu imkânlarla buluşması amaçlanmış, dersliklerimizin
etkileşimli tahtalarla, kuvvetli İnternet altyapısıyla donatılması
planlanmıştır. Dersliklerimizde oluşturulacak bu altyapı zenginliğine ve
imkânlarına ilave olarak, FATİH Projesi, ayrıca dijital eğitim içeriklerinin
hazırlanarak öğretmenlerimizin ve öğrencilerimizin istifadesine sunulmasını da
sağlamaktadır. Hem altyapı kurulumları hem de içerik olarak FATİH Projesi bugün
itibarıyla dünyanın en önemli eğitim projesidir. Sayısal gerçekleşme oranları
dikkate alındığında, bütün dünyada bilinen, örnek alınan, incelenen ve
inceleyen herkesi etkileyen bir eğitim hamlesidir. Pek çok ülke, henüz
sınıflara kurulacak teknolojik altyapının niteliklerini tartışırken bugün
Türkiye 200 bine yakın dersliğe ileri teknoloji ürünü etkileşimli tahtayı
kurmuş bulunuyor. Bugün itibarıyla binlerce dersliğimiz, fiber optik kablo
üzerinden ulaşım imkânı sağlayan kuvvetli İnternet altyapısına kavuşturuldu.
Pek çok ülke, sınıflara kurulacak bilgisayarların niteliğini tartışma
safhasındayken biz öğretmen ve öğrencilerimize tablet bilgisayar dağıtımını
yapıyoruz. 
FATİH Projesi’nin önemli bir bileşeni olarak oluşturulan Eğitim Bilişim
Ağı EBA, sunduğu dijital eğitim içerikleri bakımından dünyanın en büyük
e-içerik portalidir. Sayısı 100 binleri aşan dijital eğitim içeriğini Eğitim
Bilişim Ağı üzerinden öğrenci ve öğretmenlerimizin istifadesine sunuyoruz.
“EBA” diye İnternet’e girdiğiniz zaman bunları görebilirsiniz. Sadece son bir
yıl içerisinde dijital eğitim içeriği sayısında yüzde 74 oranında artış
sağladık. Ancak, içerikte geleceğimiz son nokta bu değil. 2015 yılı sonuna
kadar sürdüreceğimiz çalışmalar bittiğinde EBA’yı kapasite ve nitelik olarak
çok daha ileri bir boyuta inşallah taşımış olacağız. Bu portale ait kullanıcı
istatistiklerine baktığımızda da eğitim camiamızın, özellikle öğretmenlerimizin
üretilen bu içeriklere yönelik teveccühünün her geçen gün arttığını görüyoruz.
Mart 2014 tarihinde EBA’daki kullanıcı sayısı 296.013’tü. Mart 2015 tarihi
itibarıyla kullanıcı sayısı 1 milyon 905 bin 320’dir. Yani son bir yıl içerisinde EBA’da
kullanıcı sayısı yüzde 544 artmıştır. 
Sayın Başkan,
değerli milletvekilleri; yapılan bütün bu işlemlerin amacı, öğrenmeye yardımcı
olmak, öğrencilerimizin bilgiye çabuk ve kolay ulaşmasını sağlamaktır. Bugün
itibarıyla dersliklere kurulumunu gerçekleştirdiğimiz 172.417 etkileşimli tahta
bulunuyor. Bu sayı, Avrupa’daki birçok ülkenin derslik sayılarının toplamına
tekabül ediyor. Takdir edersiniz ki, dünyanın öncüsü ve en büyüğü olan böyle
bir projede ihale süreçlerinin zorluğu sebebiyle bazen gecikmeler
yaşanabiliyor, yaşanıyor. Projenin tabiatı gereği özel sektörle eş zamanlı bir
ilerleme oluyor. Etkileşimli tahtalar takılmadan altyapı kurulamıyor. Ancak
altyapı ve etkileşimli tahtalar tamamlandığında yüksek hızlı geniş bant
İnternet hizmeti sağlanabiliyor ve ancak bütün bu döngü tamamlandığında tablet
bilgisayar alımı yapılabiliyor. Yapılan altyapı ihalelerinin ardından mevsim
koşulları, malzeme tedarik süreci ve okullarda eğitim öğretimin devam etmesi
gibi mücbir sebeplerle zaman zaman süre uzatımı yapmak gerekebiliyor veya
-başımıza da geldi- firma iflasından dolayı sorunlar ortaya çıkabiliyor. Bu
durum 2014 yılı idari faaliyet raporumuzda da açıkça vurgulanmıştır ama bu
rapordan hareketle bazı haberler ve burada da konuşmalar yapıldı. Bu haber ve
konuşmalarda proje yalnızca raporda geçen başlıklar üzerinden
değerlendirilerek, projenin alt kırılımlarında gerçekleşen gelişmeler göz ardı
edildi. Elma ile armudu toplar gibi alınan yanlış ortalama hesaplarıyla olumsuz
bir algı yaratılmak istendi, isteniyor. 
Bu gensorunun
projenin en hızlı ve en işlek hâlde olduğu bir dönemde verilmesi, seçimler
öncesinde kamuoyunda projeye karşı oluşan olumlu algıyı kırmaya yönelik siyasi
bir hamledir. Yapılan ihaleler ve başlayan uygulamalarla 2015 yılı projenin
altın yılı oluyor. Şimdiye kadar bileşenler bazında en önemli gelişmeyi
özellikle son altı ay içerisinde gerçekleştirdik. 
Sayın Başkan, değerli milletvekilleri; FATİH Projesi ayrıca sadece bir
donanım projesi değildir, biraz önce EBA’dan söz ederken de vurguladığım gibi,
FATİH Projesi aynı zamanda çok kapsamlı bir içerik projesidir. Buna rağmen
donanımla ilgili rakamları da kısaca bir kere daha dikkatinize sunmak
istiyorum. 2012 yılında dersliklerde 84.921 etkileşimli tahtanın kurulumu
gerçekleştirilmiştir. 2013 yılında, Ulaştırma, Denizcilik ve Haberleşme
Bakanlığımız, bütün derslikleri kapsayan 347.367 tahtanın ihalesini yapmış ve
2014 Ocak ayında sözleşmeyi imzalamıştır. Bu sözleşmeyle 2015 yılı sonuna kadar
347.367 adet etkileşimli tahtanın kurulumu tamamlanacaktır. Bugün itibarıyla
172.417 adet etkileşimli tahtanın kurulumu tamamlanmıştır. 2015 yılı sonunda
toplamda 432.288 dersliğe etkileşimli tahtanın kurulumunu gerçekleştirmiş
olacağız. Şu anda ülkemizin dört bir tarafında günde yaklaşık 1.500 etkileşimli
tahta kuruluyor dersliklere, her gün 1.500 dersliğe etkileşimli tahta
kuruluyor. 
2011-2012 yılında pilot uygulama sürecinde 8.800, 2013 yılında
genişletilmiş pilot uygulamayla 49 bin, 2014 yılında yapılan birinci alımda 675
bin tablet bilgisayar setini öğrencilerimize ulaştırdık. 2015 yılı Mayıs ayında
yani iki ay içerisinde 700 bin adet tablet bilgisayarın dağıtımına da inşallah
başlayacağız. Böylece toplamda 1 milyon 437 bin 800 adet tablet bilgisayar
setinin dağıtımını tamamlamış olacağız. Bu sayı, Macaristan, Bulgaristan,
Danimarka ve Avusturya’daki öğrenci sayısının toplamından daha fazla bir sayıya
tekabül ediyor. Yaptığımız çalışma zaman planlamalarımıza uygun olarak
yürütülmektedir. Bu yıl içerisinde -lütfen rakamlara dikkat ediniz- 10 milyon
600 bin tablet bilgisayar setinin ihale süreci tamamlanacak ve 2016 yılının ilk
çeyreğinde bu bilgisayarların dağıtımına da inşallah başlanacak. 
İnternet altyapısıyla ilgili de kısaca bilgi arz etmek istiyorum. Bugüne
kadar yaklaşık 310 bin dersliğimiz için fiber optik İnternet altyapısı
ihalelerini tamamladık. Sadece hafta sonu ve hafta içi derslerden sonra
çalışılmasına rağmen her gün yüzlerce okulumuza kurulumlar yapılıyor. Bu yıl
içerisinde yaklaşık 120 bin dersliğimiz için daha ihale sürecini tamamlayarak
hedefimiz olan 432.288 dersliğimizin altyapısını da tamamlamış olacağız. 
Burada da dile getirildi, medyada da yer aldı, projeye 8 milyar 500
milyon lira bütçe ayrıldığı iddiası. Projede 2011 yılı için 3 milyon, 2012 yılı
için 10 milyon gibi pilot uygulamalar yapmak amacıyla sembolik bütçeler tahsis
edilmişti. Yapılan pilot uygulamaların ardından Bakanlığımıza 2013, 2014, 2015
yılları için yaklaşık 1’er milyar lira tahsis edildi. Ve herkesin bilmesini
isterim ki, verilen bütçeyi en tasarruflu ve etkili şekilde kullanmak için
azami gayreti gösteriyoruz. 
Okullarda yapılan altyapı kablolama işlemleri teknik şartnamede
belirtilen hususlara göre 81 ilde ayrı ayrı kurulan kabul komisyonları
tarafından incelenerek kabul işlemleri gerçekleştirilmektedir. Bütün süreç
mevzuata uygun şekilde yürütülmektedir. Bu konuyla ilgili farklı bilgi ve
belgeye sahip olanlar varsa gereğini yapacağımızı da bilmenizi isterim. 
Bir de kamuoyunda ve burada zaman zaman dile getirilen kurulumu
gerçekleştirilen etkileşimli tahtaların tamamı arızalıdır iddiaları var. Bugüne
kadar, biraz önce de söylediğim gibi, 172.417 dersliğimize etkileşimli tahtanın
kurulumunu tamamladık. Bu tahtalarla ilgili olarak, üç yıl boyunca, 16.890 adet
arıza kaydı alındı. Bu da yıllık olarak yaklaşık yüzde 3’e tekabül ediyor.
Kaldı ki, etkileşimli tahta arızaları garanti kapsamındadır ve dolayısıyla,
bize Bakanlık olarak da herhangi bir ayrı yük getirmiyor. Dolayısıyla,
iddialarda dile getirilen arıza oranları afaki rakamlardır. 
Sayın Başkan, değerli milletvekilleri; Millî Eğitim Bakanlığı olarak,
çocuklarımız, aziz milletimiz, öğretmenlerimiz, öğrencilerimiz için samimiyetle
çalışmaya devam edeceğiz. 
Hepinize saygılar sunuyorum. (AK PARTİ sıralarından alkışlar)
BAŞKAN – Teşekkür ediyorum. 
Millî Eğitim Bakanı Nabi Avcı hakkındaki gensoru önergesinin gündeme
alınıp alınmayacağı hususundaki görüşmeler tamamlanmıştır. 
Şimdi, gensoru önergesinin gündeme alınıp alınmayacağı hususunu
oylarınıza sunacağım.
Gensoru önergesinin gündeme alınmasını kabul edenler…
III. YOKLAMA
(CHP ve MHP sıralarından bir grup milletvekili ayağa kalktı)
MEHMET AKİF HAMZAÇEBİ (İstanbul) – Yoklama istiyoruz. 
OKTAY VURAL (İzmir) – Yoklama istiyoruz.
BAŞKAN – Yoklama talebi var, yerine getireceğim. 
Sayın Hamzaçebi, Sayın Serindağ, Sayın Seçer, Sayın Kaplan, Sayın Sarı,
Sayın Toprak, Sayın Küçük, Sayın Güven, Sayın Kaleli, Sayın Danışoğlu, Sayın
Öztürk, Sayın Serter, Sayın Demirçalı, Sayın Kuşoğlu, Sayın Türeli, Sayın
Tayan, Sayın Köktürk, Sayın Özkes, Sayın Haberal ve Sayın Aldan. 
İki dakika süre veriyorum. 
(Elektronik cihazla yoklama yapıldı) 
BAŞKAN – Sayın milletvekilleri, toplantı yeter sayısı vardır.
VIII.- GENSORU (Devam)
A) Ön Görüşmeler (Devam)
3.- İstanbul Milletvekili Fatma Nur Serter ve 21
milletvekilinin; FATİH Projesini zamanında bitiremediği, projeye dair birçok
yolsuzluğa sessiz kaldığı iddiasıyla Millî Eğitim Bakanı Nabi Avcı hakkında bir
gensoru açılmasına ilişkin önergesi (11/54) (Devam)
BAŞKAN – Gensoru önergesinin gündeme alınmasını kabul edenler... Kabul
etmeyenler... 
MEHMET AKİF HAMZAÇEBİ (İstanbul) – Sayın Başkan… 
BAŞKAN – Gensoru önergesinin gündeme alınması kabul edilmemiştir. 
MEHMET AKİF HAMZAÇEBİ (İstanbul) – Sayın Başkan… 
BAŞKAN – Birleşime on dakika ara veriyorum.
Kapanma Saati: 00.14
SEKİZİNCİ OTURUM
Açılma Saati:00.29
BAŞKAN: Başkan
Vekili Sadık YAKUT
KÂTİP
ÜYELER: Bayram ÖZÇELİK (Burdur), Dilek YÜKSEL (Tokat)
----- 0 -----
BAŞKAN – Sayın milletvekilleri, Türkiye Büyük Millet Meclisinin 82’nci
Birleşiminin Sekizinci Oturumunu açıyorum. 
Alınan karar gereğince, sözlü soru önergeleri ile diğer denetim
konularını görüşmüyor, “Gündemin Kanun Tasarı ve Teklifleri ile Komisyonlardan
Gelen Diğer İşler” kısmına geçiyoruz. 
1’inci sırada yer alan, Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ve Anayasa Komisyonu Raporu’nun
görüşmelerine kaldığımız yerden devam edeceğiz. 
X.- KANUN TASARI VE TEKLİFLERİ
İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi
Grup Başkanvekilleri İstanbul Milletvekili Ayşe Nur Bahçekapılı, Kayseri
Milletvekili Mustafa Elitaş, Giresun Milletvekili Nurettin Canikli,
Kahramanmaraş Milletvekili Mahir Ünal ve Adıyaman Milletvekili Ahmet Aydın’ın;
Türkiye Büyük Millet Meclisi İçtüzüğünde Değişiklik Yapılmasına Dair İçtüzük
Teklifi ile Tunceli Milletvekili Kamer Genç’in; Türkiye Büyük Millet Meclisi
İçtüzüğünün Bir Maddesinin Değiştirilmesi Hakkında İçtüzük Teklifi ve Anayasa
Komisyonu Raporu (2/242, 2/80) (S. Sayısı: 156)
BAŞKAN – Komisyon? Yok.
Ertelenmiştir. 
2’nci sırada yer alan, Devlet Sırrı Kanunu Tasarısı ve Avrupa Birliği
Uyum Komisyonu ile Adalet Komisyonu Raporlarının görüşmelerine kaldığımız
yerden devam edeceğiz. 
2.- Devlet Sırrı Kanunu
Tasarısı ve Avrupa Birliği Uyum Komisyonu ile Adalet Komisyonu Raporları
(1/484) (S. Sayısı: 287) 
BAŞKAN – Komisyon? Yok.
Ertelenmiştir. 
3’üncü sırada yer alan, Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu’nun görüşmelerine kaldığımız yerden devam
edeceğiz. 
3.- Ceza İnfaz Kurumları
Güvenlik Hizmetleri Kanunu Tasarısı ve Adalet Komisyonu Raporu (1/742) (S.
Sayısı: 616)
BAŞKAN – Komisyon? Yok.
Ertelenmiştir. 
4’üncü sırada yer alan, Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu’nun
görüşmelerine kaldığımız yerden devam edeceğiz. 
4.- Askeri Hakimler Kanunu ile
Bazı Kanunlarda Değişiklik Yapılmasına Dair Kanun Tasarısı ve Adalet Komisyonu
Raporu (1/1008) (S. Sayısı: 685)
BAŞKAN – Komisyon? Yok.
Ertelenmiştir. 
5’inci sırada yer alan, Eskişehir Milletvekili Salih Koca ve Uşak
Milletvekili İsmail Güneş ile 6 Milletvekilinin; Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ile Milli Eğitim
Bakanlığının Teşkilat ve Görevleri Hakkında Kanun Hükmünde Kararnamede
Değişiklik Yapılmasına Dair Kanun Tasarısı, Manisa Milletvekili Özgür Özel'in;
Kamu Kurum ve Kuruluşlarının Ürettikleri Mal ve Hizmet Tarifeleri ile Bazı
Kanunlarda Değişiklik Yapılması Hakkında Kanunda Değişiklik Yapılmasına Dair
Kanun Teklifi, Cumhuriyet Halk Partisi Grup Başkanvekili İstanbul Milletvekili
Mehmet Akif Hamzaçebi'nin; Milli Eğitim Bakanlığının Teşkilat ve Görevleri
Hakkında Kanunda Değişiklik Yapılmasına Dair Kanun Teklifi ile Plan ve Bütçe
Komisyonu Raporu’nun görüşmelerine kaldığımız yerden devam edeceğiz.
5.- Eskişehir Milletvekili
Salih Koca ve Uşak Milletvekili İsmail Güneş ile 6 Milletvekilinin; Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Teklifi ile
Milli Eğitim Bakanlığının Teşkilat ve Görevleri Hakkında Kanun Hükmünde
Kararnamede Değişiklik Yapılmasına Dair Kanun Tasarısı, Manisa Milletvekili
Özgür Özel'in; Kamu Kurum ve Kuruluşlarının Ürettikleri Mal ve Hizmet
Tarifeleri ile Bazı Kanunlarda Değişiklik Yapılması Hakkında Kanunda Değişiklik
Yapılmasına Dair Kanun Teklifi, Cumhuriyet Halk Partisi Grup Başkanvekili
İstanbul Milletvekili Mehmet Akif Hamzaçebi'nin; Milli Eğitim Bakanlığının
Teşkilat ve Görevleri Hakkında Kanunda Değişiklik Yapılmasına Dair Kanun
Teklifi ile Plan ve Bütçe Komisyonu Raporu (2/2736, 1/1039, 2/2118, 2/2731) (S. Sayısı: 705) (X)
BAŞKAN – Komisyon ve Hükûmet yerinde.
İç Tüzük’ün 91’inci maddesine göre temel kanun olarak görüşülen teklifin
geçen birleşimde birinci bölümde yer alan 7’nci maddesi kabul edilmişti. 
Sayın Hamzaçebi, söz talebiniz var. 
Buyurun.
V.- AÇIKLAMALAR (Devam)
12.- İstanbul Milletvekili Mehmet Akif Hamzaçebi’nin,
İstanbul Milletvekili Fatma Nur Serter’in (11/54) esas numaralı Gensoru
Önergesi üzerinde CHP Grubu adına yaptığı konuşmasında ifade ettiği konuyla
ilgili Ulaştırma, Denizcilik ve Haberleşme Bakanlığına verdiği soru önergesine
cevap alamadığına ilişkin açıklaması
MEHMET AKİF HAMZAÇEBİ (İstanbul) – Teşekkür ederim Sayın Başkan.
Sayın Nur Serter’in biraz önce burada ifade ettiği konuyla ilgili
olarak, o protokol konusuyla ilgili olarak Ulaştırma Bakanlığına bir soru
önergesi verdiğini Türkiye Büyük Millet Meclisi İnternet sayfasına bakmak
suretiyle gördüm. Soru önergesinin tarihi 13 Şubat 2015, Meclis Başkanlığına
intikal tarihi 16 Şubat 2015. Meclis Başkanlığında bu bir hafta, on gün en
fazla bekler, ondan sonra ilgili bakanlığa gider. İlgili bakanlığa gittiği
tarihten itibaren de bunun on beş gün içinde cevaplandırılması gerekir.
Şimdi martın sonuna geldik ve bu soru önergesi FATİH Projesi’yle ilgili
diğer soru önergeleri gibi cevaplandırılmış değil. Tepki gösteren
arkadaşlarımın tepkilerini anlıyorum ama herhâlde onların bir tepkiyi de
Ulaştırma Bakanlığına göstermesi gerekir diye düşünüyorum. Bu konu Ulaştırma
Bakanlığına sorulup da Ulaştırma Bakanlığı buna cevap vermiyorsa ne yaparsınız
değerli arkadaşlar? Milletvekili olarak herhâlde bu iddiayı buraya getirirsiniz
öyle değil mi? Şimdi, ben o tepkiyi gösteren arkadaşların ve Adalet ve Kalkınma
Partisi grup başkan vekillerinin, merak ediyorum, Ulaştırma Bakanına,
Bakanlığına yönelik bir tepkileri olacak mıdır? 
Teşekkür ederim. 
BAŞKAN – Teşekkür ediyorum. 
X.- KANUN TASARI VE TEKLİFLERİ
İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
5.- Eskişehir Milletvekili
Salih Koca ve Uşak Milletvekili İsmail Güneş ile 6 Milletvekilinin; Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Teklifi ile
Milli Eğitim Bakanlığının Teşkilat ve Görevleri Hakkında Kanun Hükmünde Kararnamede
Değişiklik Yapılmasına Dair Kanun Tasarısı, Manisa Milletvekili Özgür Özel'in;
Kamu Kurum ve Kuruluşlarının Ürettikleri Mal ve Hizmet Tarifeleri ile Bazı
Kanunlarda Değişiklik Yapılması Hakkında Kanunda Değişiklik Yapılmasına Dair
Kanun Teklifi, Cumhuriyet Halk Partisi Grup Başkanvekili İstanbul Milletvekili
Mehmet Akif Hamzaçebi'nin; Milli Eğitim Bakanlığının Teşkilat ve Görevleri
Hakkında Kanunda Değişiklik Yapılmasına Dair Kanun Teklifi ile Plan ve Bütçe
Komisyonu Raporu (2/2736, 1/1039, 2/2118, 2/2731) (S. Sayısı: 705) (Devam) 
BAŞKAN – 8’inci madde üzerinde dört adet önerge vardır, üçü aynı
mahiyettedir, okutup işleme alıyorum. 
Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı Kanun Ve Kanun
Hükmünde Kararnamelerde Değişiklik Yapılması Hakkında Kanun Teklifi ile,
Eskişehir Milletvekili Salih Koca ve Uşak Milletvekili İsmail Güneş ile 6
Milletvekilinin; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ile Milli Eğitim Bakanlığının Teşkilat ve
Görevleri Hakkında Kanun Hükmünde Kararnamede Değişiklik Yapılmasına Dair Kanun
Tasarısı, Manisa Milletvekili Özgür Özel'in; Kamu Kurum ve Kuruluşlarının
Ürettikleri Mal ve Hizmet Tarifeleri ile Bazı Kanunlarda Değişiklik Yapılması
Hakkında Kanunda Değişiklik Yapılmasına Dair Kanun Teklifi, Cumhuriyet Halk
Partisi Grup Başkanvekili İstanbul Milletvekili Mehmet Akif Hamzaçebi'nin;
Milli Eğitim Bakanlığının Teşkilat ve Görevleri Hakkında Kanunda Değişiklik
Yapılmasına Dair Kanun Teklifi ile Plan ve Bütçe Komisyonu Raporunun 8.
maddesinin aşağıdaki şekilde değiştirilmesini arz ve teklif ederiz.
 Rahmi Aşkın Türeli İzzet
Çetin Mehmet Hilal Kaplan
 İzmir Ankara Kocaeli
 Haydar Akar Ali
Rıza Öztürk 
 Kocaeli Mersin
“MADDE 8- 31/12/1960 tarihli ve 193 sayılı Gelir Vergisi
Kanununun 94 üncü maddesinin altıncı fıkrasının üçüncü paragrafında bulunan
parantez içi hükümden sonra gelmek üzere "ya da bu alt bentte sayılan
kazançlar için halka açık anonim şirket olup olmadığına göre" ibaresi
eklenmiştir."
BAŞKAN – Sayın milletvekilleri, şimdi okutacağım üç
önerge aynı mahiyette olup birlikte işleme alacağım.
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa teklifinin 31/12/1960
tarihli ve 193 sayılı Gelir Vergisi Kanununun 94 üncü maddesinin altıncı
fıkrasının üçüncü paragrafından değişiklik öngören 8’inci maddesinin teklif
metninden çıkarılmasını arz ve teklif ederiz.
 İdris Baluken Hasip
Kaplan Adil Zozani
 Bingöl  Şırnak Hakkâri
 Kemal Aktaş  Erol
Dora
 Van Mardin
Aynı mahiyetteki diğer önergenin imza sahipleri:
 Mehmet Naci Bostancı  Suat
Önal Mehmet Doğan Kubat
 Amasya Osmaniye İstanbul
 Recep Özel Osman
Aşkın Bak
 Isparta İstanbul
Aynı mahiyetteki diğer önergenin imza sahipleri:
 Mehmet Günal Mustafa
Kalaycı S. Nevzat Korkmaz
 Antalya Konya Isparta
 Muharrem Varlı  Ahmet
Duran Bulut
 Adana Balıkesir
BAŞKAN – Komisyon aynı mahiyetteki önergelere katılıyor
mu?
PLAN VE BÜTÇE
KOMİSYONU BAŞKANI RECAİ BERBER (Manisa) – Takdire bırakıyoruz.
BAŞKAN – Hükûmet
katılıyor mu?
ADALET BAKANI KENAN
İPEK – Katılıyoruz Sayın Başkan.
BAŞKAN – Gerekçe
mi, siz mi konuşacaksınız?
HASİP KAPLAN
(Şırnak) – Valla, diğer gruplar konuşmazsa gerekçe diyeceğiz ama konuşulursa… 
MEHMET DOĞAN KUBAT
(İstanbul) – Gerekçe… 
HASİP KAPLAN
(Şırnak) – Gerekçe…
BAŞKAN – Sayın Hamzaçebi,
siz de…
OKTAY VURAL (İzmir)
– Efendim, biz kendi irademizi kullanırız. Birisinin konuşursa konuşmazsa diye…
BAŞKAN – Gerekçeyi
okutuyorum:
Gerekçe: 
Tasarının bu
maddesi ile Gelir Vergisi Kanununun 94 üncü maddesinde yapılan değişiklikle kar
dağıtımına bağlı vergi kesintisi oranlarını halka açık anonim şirketler için
farklı oranlarda belirleme hususunda Bakanlar Kuruluna yetki verilmektedir.
Ancak Türkiye'de halka açık anonim şirketlerin kar dağıtımı var olan gelir
sınıfları açısından üst gelir gruplar kategorisine tekabül etmektedir.
Türkiye'de gelir uçurumu bu kadar artmışken, ücretli çalışanlar gelir
vergisinin büyük bir bölümünü öderken bu tür bir düzenleme bu eşitsizliği daha
da derinleştirecektir. Değişiklik ile bu sorunların giderilmesi amaçlanmıştır.
Gerekçe: 
Maddenin teklif
metninden çıkarılması uygun olacaktır.
BAŞKAN – Sayın Vural,
konuşacak mısınız, gerekçe mi?
OKTAY VURAL (İzmir)
– Çekiyoruz efendim.
MEHMET AKİF
HAMZAÇEBİ (İstanbul) – Karar yeter sayısı…
BAŞKAN – Aynı mahiyetteki
önergeleri oylarınıza sunacağım, karar yeter sayısı arayacağım. 
Kabul edenler…
Kabul etmeyenler… Karar yeter sayısı yoktur. 
Birleşime beş
dakika ara veriyorum.
Kapanma Saati:
00.37
DOKUZUNCU OTURUM
Açılma Saati:00.43
BAŞKAN: Başkan
Vekili Sadık YAKUT
KÂTİP
ÜYELER: Bayram ÖZÇELİK (Burdur), Mine LÖK BEYAZ (Diyarbakır)
----- 0 -----
BAŞKAN – Sayın milletvekilleri, Türkiye Büyük Millet Meclisinin 82’nci
Birleşiminin Dokuzuncu Oturumunu açıyorum. 
705 sıra sayılı Kanun Teklifi’nin 8’inci maddesinin metinden
çıkarılmasına ilişkin aynı mahiyetteki iki önergenin oylanmasında karar yeter
sayısı bulunamamıştı. Şimdi, yeniden oylama yapacağım ve karar yeter sayısını
arayacağım: 
Kabul edenler… Kabul etmeyenler… Karar yeter sayısı vardır, kabul
edilmiştir. Madde metinden çıkartılmıştır. 
Kanun teklifinin görüşmelerine kaldığımız yerden devam edeceğiz. 
Komisyon ve Hükûmet yerinde. 
Madde metinden çıkartıldığı için diğer önergeyi işlemden kaldırıyorum.
Görüşmelere Komisyonun kabul ettiği metin üzerinden devam edeceğiz ancak daha
sonra madde numaraları teselsül ettirilecektir. 
9’uncu madde üzerinde üç adet önerge vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 705 sıra sayılı Kanun Teklifinin 9. Maddesinin son
paragrafının aşağıdaki şekilde değiştirilmesini arz ve teklif ederiz.
 Mehmet Günal S. Nevzat
Korkmaz Mustafa Kalaycı
 Antalya Isparta Konya
 Muharrem Varlı Alim
Işık Ahmet Duran Bulut
 Adana Kütahya Balıkesir
"Bu bentte yer alan oranı, şirketlerin aktif büyüklükleri, çalışan
personel sayıları ve yıllık net satış hasılatlarına göre veya sermayenin
kullanıldığı yatırımdan elde edilen gelirlerin kurumun esas faaliyeti
kapsamında olmayan faiz, kâr payı, kira, lisans ücreti, menkul kıymet satış
geliri gibi pasif nitelikli gelirlerden oluşmasına göre ya da sermayenin
kullanıldığı yatırımların teşvik belgeli olup olmadığına veyahut makine ve
teçhizat veya arsa ve arazi yatırımları için sermayenin kullanıldığı alanlar
itibarıyla ya da bölgeler, sektörler ve iş kolları itibarıyla ayrı ayrı sıfıra
kadar indirmeye veya %100'e kadar artırmaya; halka açık sermaye şirketleri için
halka açıklık oranına göre %200'e kadar farklı uygulatmaya Bakanlar Kurulu
yetkilidir."
Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı Kanun Ve Kanun Hükmünde
Kararnamelerde Değişiklik Yapılması Hakkında Kanun Teklifi ile, Eskişehir
Milletvekili Salih Koca ve Uşak Milletvekili İsmail Güneş ile 6
Milletvekilinin; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ile Milli Eğitim Bakanlığının Teşkilat ve
Görevleri Hakkında Kanun Hükmünde Kararnamede Değişiklik Yapılmasına Dair Kanun
Tasarısı, Manisa Milletvekili Özgür Özel'in; Kamu Kurum ve Kuruluşlarının
Ürettikleri Mal ve Hizmet Tarifeleri ile Bazı Kanunlarda Değişiklik Yapılması
Hakkında Kanunda Değişiklik Yapılmasına Dair Kanun Teklifi, Cumhuriyet Halk
Partisi Grup Başkanvekili İstanbul Milletvekili Mehmet Akif Hamzaçebi'nin;
Milli Eğitim Bakanlığının Teşkilat ve Görevleri Hakkında Kanunda Değişiklik
Yapılmasına Dair Kanun Teklifi ile Plan ve Bütçe Komisyonu Raporunun 9.
maddesinin aşağıdaki şekilde değiştirilmesini arz ve teklif ederiz.
 Rahmi Aşkın Türeli  Haydar
Akar  Ali Rıza Öztürk 
 İzmir  Kocaeli
 Mersin
 İzzet Çetin  Mehmet
Hilal Kaplan  Müslim Sarı
 Ankara Kocaeli
 İstanbul

MADDE 9 - 13/6/2006 tarihli ve 5520 sayılı Kurumlar Vergisi Kanununun 10
uncu maddesinin birinci fıkrasına aşağıdaki bent eklenmiştir.
"ı) Finans, bankacılık ve sigortacılık sektörlerinde faaliyet
gösteren kurumlar ile kamu iktisadi teşebbüsleri hariç olmak üzere sermaye
şirketlerinin ilgili hesap dönemi içinde, ticaret siciline tescil edilmiş olan
ödenmiş veya çıkarılmış sermaye tutarlarındaki nakdi sermaye artışları veya
yeni kurulan sermaye şirketlerinde ödenmiş sermayenin nakit olarak karşılanan
kısmı üzerinden Türkiye Cumhuriyet Merkez Bankası tarafından indirimden
yararlanılan yıl için en son açıklanan "Bankalarca açılan TL cinsinden
ticari kredilere uygulanan ağırlıklı yıllık ortalama faiz oranı" dikkate
alınarak, ilgili hesap döneminin sonuna kadar hesaplanan tutarın %50'si.
Bu indirimden, sermaye artırımına ilişkin kararın veya ilk kuruluş
aşamasında ana sözleşmenin tescil edildiği hesap döneminden itibaren başlamak
üzere takip eden her bir dönem için ayrı ayrı yararlanılır. Sonraki dönemlerde
sermaye azaltımı yapılması halinde azaltılan sermaye tutarı indirim
hesaplanmasında dikkate alınmaz.
Bu bent hükümlerine göre hesaplanacak indirim tutarı, nakdi sermayenin
ödendiği ay kesri tam ay sayılmak suretiyle hesap döneminin kalan ay süresi
kadar hesaplanır. Matrahın yetersiz olması nedeniyle ilgili dönemde indirim
konusu yapılamayan tutarlar, sonraki hesap dönemlerine devreder. Bu bendin
uygulanmasında sermaye şirketlerine nakit dışındaki varlık devirlerinden
kaynaklananlar dâhil olmak üzere, sermaye şirketlerinin birleşme, devir ve
bölünme işlemlerine taraf olmalarından veya bilançoda yer alan öz sermaye
kalemlerinin sermayeye eklenmesinden kaynaklanan ya da ortaklar veya Kanunun 12
nci maddesi kapsamında ortaklarla ilişkili olan kişilerce kredi kullanılmak
veya borç alınmak suretiyle gerçekleştirilen sermaye artırımları, indirim
hesaplamasında dikkate alınmaz.
Bu bentte yer alan oranı, şirketlerin aktif büyüklükleri, ortaklarının
hukuki niteliği, çalışan personel sayıları ve yıllık net satış hasılatlarına
göre veya sermayenin kullanıldığı yatırımdan elde edilen gelirlerin kurumun
esas faaliyeti kapsamında olmayan faiz, kâr payı, kira, lisans ücreti, menkul
kıymet satış geliri gibi pasif nitelikli gelirlerden oluşmasına göre ya da
sermayenin kullanıldığı yatırımların teşvik belgeli olup olmadığına veyahut
makine ve teçhizat veya arsa ve arazi yatırımları için sermayenin kullanıldığı
alanlar itibarıyla ya da bölgeler, sektörler ve iş kolları itibarıyla ayrı ayrı
sıfıra kadar indirmeye veya %100'e kadar artırmaya; halka açık sermaye
şirketleri için halka açıklık oranına göre % 150'ye kadar farklı uygulatmaya
Bakanlar Kurulu yetkilidir." 
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa teklifinin 13/6/2006 tarihli ve
5520 sayılı Kurumlar Vergisi Kanununun 10 uncu maddesinin birinci fıkrasında
değişiklik öngören 9’uncu maddesinin teklif metninden çıkarılmasını arz ve
teklif ederiz.
 İdris Baluken Erol
Dora  Adil Zozani
 Bingöl Mardin Hakkâri Hasip
Kaplan Nazmi Gür
 Şırnak Van
BAŞKAN – Komisyon önergeye katılıyor mu?
PLAN VE BÜTÇE KOMİSYONU BAŞKANI RECAİ BERBER (Manisa) – Katılamıyoruz
Sayın Başkanım.
BAŞKAN – Hükûmet katılıyor mu?
ADALET BAKANI KENAN İPEK – Katılmıyoruz Sayın Başkanım.
BAŞKAN – Önerge üzerinde söz isteyen Hasip Kaplan, Şırnak Milletvekili.
Buyurun Sayın Kaplan. 
HASİP KAPLAN (Şırnak) – Sayın Başkan, değerli milletvekilleri; bu faiz,
döviz lobisi fena şekilde hoplatıyor, dolar fırlıyor. E, o zaman finans,
bankacılık, sigortacılık, vesaire şirketlerinde ufak bir düzenlemeyle
önümüzdeki dönemin kriz yüküyle ilgili bazılarına ayrıcalık… Zaten kurumlar
vergisini yüzde 30’dan 20’ye indirdiniz iktidarınızın kalfalık döneminde,
ustalık döneminde de kıyak maddeler bunlar. 
Şimdi, bunun içinde eğitimde
40 bin öğretmen ataması var. Hani öğretmen atamaları konusunda hepimiz
hassasız. Güzel bir maddeyi getirdiğiniz zaman illa yanına zehir zemberek
birkaç madde katarsınız. Yani fitil fitil bu milletin burnundan getirirsiniz.
Bu torba kanun anlayışı bu. Yani şurada iki hafta kaldı, gideceğiz hep beraber,
belki bir daha sokaklarda, başka yerlerde, şehirlerde karşılaşacağız, birbirimizin
yüzüne bakacağız ama ya Allah aşkına hâlâ 3’e 4’e kadar bizi çalıştırıyorsunuz.

Şimdi,
bunun içinde YSK’nın yetkilerini RTÜK’e veren düzenleme getirilmişti biliyor
musunuz, biz Komisyonda bunu çıkarttırdık. Çıkarttırana kadar, anlatana kadar
bin dereden su çektik. Ya, YSK’nın yetkilerini RTÜK’e… Bütün özel televizyonlar
iktidara seçim propagandası yapsın diye. 
Sonra,
Aile ve Sosyal Politikalar Bakanlığının yok çeyiz yardımı, yok konut bilmem ne.
Kiminle dalga geçiyorsunuz arkadaşlar ya, sosyal devlet bu değil ki. Allah
aşkına yapmayın burayı.
Şimdi,
bakın, size bir hikâye anlatayım: Vakti zamanında derler ki -rivayettir, kimse
üstüne alınmasın ama- çok gaddar bir ağa varmış veya bey veya kral, çok
zulmedermiş etrafına, ahalisine, çalışanına. Ve gün gelmiş bütün ahaliyi
toplamış demiş ki: “Ben hepinize sağlığımda çok kötülük ettim. Ne olur bu son
vasiyetimdir, ölmek üzereyim, ben öleceğim zaman beni meşe ağacına ayaklarımdan
asın, köyde gelen de giden de taşlarla, sopalarla vursun, bu şekilde ben de
vicdanen rahatlayayım, siz de hiç olmazsa bu şekilde benden kurtulmuş
olursunuz.” Vasiyetini yerine getirirler, ayaklarından meşe ağacına asarlar
başlarlar taşlamaya, sopalamaya. Jandarma basar “Vay cürmümeşhûd, diri diri
öldürdünüz.” diye bütün ahaliyi içeriye atarlar. Orada herkesin aklı başına
gelir der ki: “Ya, giderayak da bunu başımıza getirdi, yapacağını yaptı.” Siz de seçime
giderayak, ya burnundan getiriyorsunuz. Nedir bu Allah’ınızı severseniz? 
MEHMET NACİ BOSTANCI (Amasya) – Biz üzerimize alınmıyoruz Hasip Bey!
HASİP KAPLAN (Devamla) – Hangi bankaya, hangi finans sektörüne, hangi
sermayeye, hangisine yapıyorsunuz? Bunun tablosu nedir, görüyor musunuz? Kaç
şirket bundan yararlanıyor? 
17 tane banka en çok kazanan, 28 tane holding en çok kazanan. Şimdi size
soruyorum, Allah aşkına, dolaylı vergilerin yüzde 70’ini, 80’inini vatandaştan
alıyorsunuz, aldığınız bu. Gelir adaleti yok, bölüşümde adalet yok, vergi
alırken adaletli değilsiniz, ondan sonra “Efendim, Aile Bakanlığı çeyiz yardımı
yapacak.” Kardeşim, işsiz olan insanlara iş bulun, çeyiz yardımı yapmanıza
gerek yok. İş bulun, iş. Açıkta çalışan insanlara iş alanı açın. İş alanı
açtığınız zaman zaten o, ev de tutar, evlenir de, işini de kurar. Şimdi, onu da
şarta bağlamışsınız. 
Konut olayında geçmişten ders çıkarın. Hâlâ KEY paralarıyla uğraşıyor
memleket. Bu konular ciddi konulardır, ortaklaşırsak işe yarar. Yoksa, inanın,
bu torba kanunlarda 1 doğru, 5 yanlış var. Maalesef, bu 5 yanlış sizin hanenize
yazılıyor, 1 doğru üzerinden propaganda yapacaksınız seçim alanlarında, yetmez.
300 bin öğretmen açığı var daha.
Teşekkür ediyorum. (HDP sıralarından alkışlar) 
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan
705 sıra sayılı Bazı Kanun Ve Kanun Hükmünde Kararnamelerde Değişiklik
Yapılması Hakkında Kanun Teklifi ile, Eskişehir Milletvekili Salih Koca ve Uşak
Milletvekili İsmail Güneş ile 6 Milletvekilinin; Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ile Milli Eğitim
Bakanlığının Teşkilat ve Görevleri Hakkında Kanun Hükmünde Kararnamede
Değişiklik Yapılmasına Dair Kanun Tasarısı, Manisa Milletvekili Özgür Özel'in;
Kamu Kurum ve Kuruluşlarının Ürettikleri Mal ve Hizmet Tarifeleri ile Bazı
Kanunlarda Değişiklik Yapılması Hakkında Kanunda Değişiklik Yapılmasına Dair
Kanun Teklifi, Cumhuriyet Halk Partisi Grup Başkanvekili İstanbul Milletvekili
Mehmet Akif Hamzaçebi'nin; Milli Eğitim Bakanlığının Teşkilat ve Görevleri
Hakkında Kanunda Değişiklik Yapılmasına Dair Kanun Teklifi ile Plan ve Bütçe
Komisyonu Raporunun 9. maddesinin aşağıdaki şekilde değiştirilmesini arz ve
teklif ederiz.
Rahmi Aşkın Türeli (İzmir) ve arkadaşları
MADDE 9 - 13/6/2006 tarihli ve 5520 sayılı Kurumlar
Vergisi Kanununun 10 uncu maddesinin birinci fıkrasına aşağıdaki bent
eklenmiştir.
"ı) Finans, bankacılık ve sigortacılık sektörlerinde
faaliyet gösteren kurumlar ile kamu iktisadi teşebbüsleri hariç olmak üzere
sermaye şirketlerinin ilgili hesap dönemi içinde, ticaret siciline tescil
edilmiş olan ödenmiş veya çıkarılmış sermaye tutarlarındaki nakdi sermaye
artışları veya yeni kurulan sermaye şirketlerinde ödenmiş sermayenin nakit
olarak karşılanan kısmı üzerinden Türkiye Cumhuriyet Merkez Bankası tarafından
indirimden yararlanılan yıl için en son açıklanan "Bankalarca açılan TL
cinsinden ticari kredilere uygulanan ağırlıklı yıllık ortalama faiz oranı"
dikkate alınarak, ilgili hesap döneminin sonuna kadar hesaplanan tutarın
%50'si.
Bu indirimden, sermaye artırımına ilişkin kararın veya
ilk kuruluş aşamasında ana sözleşmenin tescil edildiği hesap döneminden
itibaren başlamak üzere takip eden her bir dönem için ayrı ayrı yararlanılır.
Sonraki dönemlerde sermaye azaltımı yapılması halinde azaltılan sermaye tutarı
indirim hesaplanmasında dikkate alınmaz.
Bu bent hükümlerine göre hesaplanacak indirim tutarı,
nakdi sermayenin ödendiği ay kesri tam ay sayılmak suretiyle hesap döneminin
kalan ay süresi kadar hesaplanır. Matrahın yetersiz olması nedeniyle ilgili
dönemde indirim konusu yapılamayan tutarlar, sonraki hesap dönemlerine
devreder. Bu bendin uygulanmasında sermaye şirketlerine nakit dışındaki varlık
devirlerinden kaynaklananlar dâhil olmak üzere, sermaye şirketlerinin birleşme,
devir ve bölünme işlemlerine taraf olmalarından veya bilançoda yer alan öz
sermaye kalemlerinin sermayeye eklenmesinden kaynaklanan ya da ortaklar veya
Kanunun 12 nci maddesi kapsamında ortaklarla ilişkili olan kişilerce kredi
kullanılmak veya borç alınmak suretiyle gerçekleştirilen sermaye artırımları,
indirim hesaplamasında dikkate alınmaz.
Bu bentte yer alan
oranı, şirketlerin aktif büyüklükleri, ortaklarının hukuki niteliği, çalışan
personel sayıları ve yıllık net satış hasılatlarına göre veya sermayenin
kullanıldığı yatırımdan elde edilen gelirlerin kurumun esas faaliyeti
kapsamında olmayan faiz, kâr payı, kira, lisans ücreti, menkul kıymet satış
geliri gibi pasif nitelikli gelirlerden oluşmasına göre ya da sermayenin
kullanıldığı yatırımların teşvik belgeli olup olmadığına veyahut makine ve
teçhizat veya arsa ve arazi yatırımları için sermayenin kullanıldığı alanlar
itibarıyla ya da bölgeler, sektörler ve iş kolları itibarıyla ayrı ayrı sıfıra
kadar indirmeye veya %100'e kadar artırmaya; halka açık sermaye şirketleri için
halka açıklık oranına göre % 150'ye kadar farklı uygulatmaya Bakanlar Kurulu
yetkilidir."
BAŞKAN – Komisyon
önergeye katılıyor mu? 
PLAN VE BÜTÇE
KOMİSYONU BAŞKANI RECAİ BERBER (Manisa) – Katılmıyoruz Sayın Başkan. 
BAŞKAN – Hükûmet
katılıyor mu? 
ADALET BAKANI KENAN
İPEK – Katılmıyoruz Sayın Başkanım. 
BAŞKAN – Önerge
üzerinde söz isteyen Müslim Sarı, İstanbul Milletvekili. 
Buyurun Sayın Sarı.
(CHP sıralarından alkışlar) 
MÜSLİM SARI
(İstanbul) – Teşekkür ederim Sayın Başkan. 
705 sıra sayılı
Kanun Teklifinin 9’uncu maddesinde vermiş olduğumuz önergeyle ilgili söz almış
bulunuyorum. Gecenin bu vaktinde, daha doğrusu gergin geçen bir günün gecesinde
hepinizi saygıyla selamlıyorum. 
9’uncu madde,
sermaye şirketlerinde nakit artırılan sermaye üzerinden hesaplanan faizin
kurumlar vergisi matrahından indirilerek sermaye artışının teşvik edilmesine
ilişkin bir düzenleme. İlke olarak da bizim çok problemli görmediğimiz bir
madde. Fakat bizim vergi sistemine ilişkin ya da vergiye ilişkin çok daha
temelde olduğunu düşündüğümüz birtakım problemler var. Bu problemleri
müsaadenizle tartışmak isterim. 
“Türkiye
ekonomisinin en önemli sorunlarından biri nedir?” diye sorarsak burada ve “AKP
hangi ekonomik sorunu çözememiştir?” dersek aklımıza gelen ilk konu herhâlde
vergidir. Bugün öyle bir noktadayız ki, vergi sistemimiz gayriadildir. Satın alma
gücünü kavramayan, daha çok harcamalar üzerinden sağılan ve gayriadil bir
çerçeveye oturtulmuş bir vergi sistemimiz var. Bugün vergilerimizin yaklaşık
yüzde 70’i dolaylı vergilerden oluşuyor. Esasen, 2001’den önceki dönemde de
dolaylı vergiler bizim sistemimizde çok ağırlıklı bir yer oluşturmuş olmasına
rağmen, böyle bir durum söz konusu olmasına rağmen, 2001’den sonra bunun
giderek daha da büyüdüğünü ve iktidarınız döneminde daha da büyüdüğünü
görüyoruz.
Şimdi, dolaylı vergilere niye karşıyız? Çünkü dolaylı vergiler satın
alma gücünü kavramaz, gayriadildir. Bir mal üzerine konulan maktu 1 liralık bir
vergiyi düşünün, o malı Sabancı da alsa 1 liralık aynı vergiyi ödeyecek, Sayın
Demiröz de alsa aynı vergiyi ödeyecek. Oysa o 1 liranın Sayın Demiröz’ün bütçesindeki
yeriyle Sabancı’nın bütçesindeki yeri aynı değil. Dolayısıyla bunlar gayriadil
vergilerdir ve Türkiye'nin şiddetle vergi sistemini ele alması gerekir, yeniden
yapılandırması gerekir. Bugün Türkiye'de neredeyse her benzin istasyonu bir
vergi dairesi gibi çalışmaktadır. Sistem yakalayabildiğinden vergi almaktadır,
dolayısıyla gayriadildir.
Bütün gelişmiş olan ülkelere baktığımız zaman, o ülkelerin vergi
sistemlerinin bizdeki durumun ve bizdeki tablonun tam tersi olduğunu görürüz.
Mesela, Batı ülkelerine, girmek istediğimiz Avrupa Birliği ülkelerine
baktığımız zaman, o ülkelerde doğrudan vergilerin vergi sisteminin ana
omurgasını teşkil ettiğini görürüz. Esasen, 2001 yılından beri de bu
tartışılmaktadır. IMF’yle yapmış olduğumuz stand-by anlaşmasından bu yana
Türkiye'nin en önemli problemlerinden birinin bir vergi reformu olduğunu,
doğrudan vergi reformu olduğunu da biz artık Hükûmet olarak taahhüt etmiş
durumdayız. Bu, hem 2002 yılında yapmış olduğumuz stand-by anlaşmasında hem de
daha sonra, 2005 yılında yapılan stand-by anlaşmasında Hükûmet taahhüdü olarak
yer almaktadır.
Şimdi, ben şunu sormak istiyorum: On iki yıldır iktidardasınız, on iki
yıldır tek başına iktidardasınız ve tek başına iktidarda olmaktan dolayı
övünüyorsunuz. Ama Türkiye'nin en önemli yapısal problemlerinden biri olan,
gayriadil bir biçimde işleyen, satın alma gücünü kavramayan, bireyler için
namüsait pozisyonlar yaratan, insanlar için gelir dağılımını bozan bu vergi
sisteminde neden hâlâ ısrar ediyorsunuz? Plan ve Bütçe Komisyonunun gündeminde
bir vergi yasası var, kurumlar vergisi ve gelirler vergisiyle ilgili.
Dolayısıyla, doğrudan vergiye ilişkin tam olarak istediğimiz olmasa bile en
azından bir reform girişimi var, ancak iki senedir Komisyonun gündeminde
bekleyen bu tasarıyı bir türlü getirmiyorsunuz, bunu bir türlü tartışamıyoruz.
Dolayısıyla, Türkiye’nin en önemli problemlerinden biri olan vergiye ilişkin bu
düzenlemeyi, on iki yıldır tek başına iktidarda olan bir partinin neden hâlâ
düşünmediğini, neden hâlâ tartışmadığını, bu kadar yapısal bir problemi niçin
hâlâ gündemimize getirmediğini hâlâ anlayabiliyor değiliz. 
Peki, neden? Sorulardan biri basit, cevaplardan biri basit, çünkü bu
basit, çünkü dolaylı vergilerden vergi salmak kolay. İnsanlar “alo” dediğinde
onun vergisini alıyorsunuz, benzin istasyonlarına gittiklerinde, arabalarına
benzin koydukları anda onun vergisini alıyorsunuz. İyi işleyen bir vergi
sistemine gerek yok, çok iyi denetlenen bir vergi sistemine de gerek yok, bunu
almak basit, bunu almak kolay. Dolayısıyla, Hükûmetiniz basit olanı seçiyor,
doğru olanı, ama zor olanı seçmiyor. 
Bu vergi reformuna Türkiye'de şiddetle ihtiyaç var, önümüzdeki dönem
inşallah Cumhuriyet Halk Partisi iktidarı Türkiye'nin özlediği bu vergi
reformunu gerçekleştirecek.
Hepinizi saygıyla selamlıyorum. (CHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı Kanun Teklifi’nin 9’uncu maddesinin
son paragrafının aşağıdaki şekilde değiştirilmesini arz ve teklif ederiz.
"Bu bentte yer alan oranı, şirketlerin aktif büyüklükleri, çalışan
personel sayıları ve yıllık net satış hasılatlarına göre veya sermayenin kullanıldığı
yatırımdan elde edilen gelirlerin kurumun esas faaliyeti kapsamında olmayan
faiz, kâr payı, kira, lisans ücreti, menkul kıymet satış geliri gibi pasif
nitelikli gelirlerden oluşmasına göre ya da sermayenin kullanıldığı
yatırımların teşvik belgeli olup olmadığına veyahut makine ve teçhizat veya
arsa ve arazi yatırımları için sermayenin kullanıldığı alanlar itibarıyla ya da
bölgeler, sektörler ve iş kolları itibarıyla ayrı ayrı sıfıra kadar indirmeye
veya % 100'e kadar artırmaya; halka açık sermaye şirketleri için halka açıklık
oranına göre % 200'ye kadar farklı uygulatmaya Bakanlar Kurulu
yetkilidir."
Mehmet Günal (Antalya) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU BAŞKANI RECAİ BERBER (Manisa) – Katılmıyoruz
Sayın Başkan.
BAŞKAN – Hükûmet katılıyor mu?
ADALET BAKANI KENAN İPEK – Katılmıyoruz Sayın Başkan.
BAŞKAN – Önerge üzerinde söz isteyen Alim Işık, Kütahya Milletvekili.
(MHP sıralarından alkışlar)
Buyurun Sayın Işık. 
ALİM IŞIK (Kütahya) – Teşekkür ediyorum.
Sayın Başkan, değerli milletvekilleri; 705 sıra sayılı Kanun Teklifi’nin
9’uncu maddesi üzerinde vermiş olduğumuz değişiklik önergesi hakkında söz
aldım. Bu vesileyle, gecenin bu geç vaktinde hepinizi saygıyla selamlıyorum.
Şimdi, tabii, Meclisin son dönemine yaklaştık. Bir torba bitmeden diğer
torba Genel Kurula indiriliyor. Örneğin, 688 sıra sayılı torba yasayı
tamamlayamadan 705 sıra sayılı geldi. Onun üzerinde görüşmelere devam ediyoruz.
Yine, bu torba yasa içerisine baktığınız zaman, vatandaşın hoşuna
gidecek bazı maddeler var ama kimin işine yarayacağı belli olmayan, içinde bazı
isimlerin gizlendiği başka maddeler de var. 9’uncu madde de bu maddelerden
birisi. Bazı sermaye şirketlerine vergi indiriminden yararlanma oranları
öngörülüyor. Bizim önergemiz de özellikle halka açık sermaye şirketleri için
halka açıklık oranına göre yüzde 150’ye kadar uygulamaya yetki veren Bakanlar
Kurulu yetkisinin yüzde 200’e kadar farklı uygulatmaya yetki verilmesi şeklinde
yani halka açılmanın teşvik edilmesi amacıyla verilmiş bir önerge. Ancak,
bundan daha önemlisi, gönül isterdi ki bu torba yasada gerçekten şu anda birçok
sorunlu kesimin sorunlarına çözüm bulabilseydik. Örneğin, asgari ücretliye bir
çare üretebilseydik. Çiftçinin, emeklinin, sanayicinin, esnafın, iş adamının şu
anda bu yüce Meclisten beklediği çözümleri getirebilseydik. İşsiz olarak
kapılarda yığılan, asgari ücret için bir taşeron işçiliğine razı olan
üniversite gençlerinin sorunlarını keşke çözebilseydik. Yasama döneminin sonuna
geliyoruz, asıl sorunların çözümüne yönelik hiçbir düzenlemeyi maalesef bu
Genel Kurula getiremiyoruz.
Tabii ki yasama kalitesi gittikçe düşüyor. Komisyonda defalarca,
günlerce tartışılan bir torba yasa buraya geliyor, Hükûmet oradan zorla
geçirdiği bu torba yasanın bazı maddelerini burada çıkarmaya yönelik önergeler
veriyor. O zaman, niye oralarda bu yüce Meclisin zamanını boşa harcadık? Madem
çıkaracaktınız, niye getirdiniz? 
Bazı maddelere burada değişiklik önergesi veriyorsunuz. Madem bu
önemliydi, yukarıda niye bu kadar tartışılmadı? Bunların, tabii, hepsinin
tartışılması gerekiyor.
Yine, seçim sürecine girdik, 3 bağımsız bakan seçim sürecinin sıhhatli
işlemesi açısından yeni göreve geldi; ancak, burada Hükûmet adına bu tasarıyı
savunmak için bağımsız olması gereken bakanın oturduğunu görüyoruz.
Değerli milletvekilleri, bunlar bu Meclisin, hakikaten, kalitesinde
gittikçe düşmeye yol açıyor. En azından iktidar partisinin bu tür usule ilişkin
konulara dikkat etmesi, hiç olmazsa, dönemin sonunda da olsa önemli. Maalesef
“Biz bildiğimizi okuruz.” anlayışıyla buraya bu konular getirilmeye devam
ediyor. 
47 bin öğretmen kadrosunun tahsisi önemli ama sorunu çözmüyor. Bu
ülkede, şu anda, 80 binden fazla ücretli öğretmen okullarda ders veriyor.
Değerli milletvekilleri, eğer bu Hükûmet bu öğretmenlerin yerine kadrolu
öğretmen atamayı başaramıyorsa kendisinin şapkasını çıkarıp bir düşünmesi
lazım. Bu çocuklar bizim çocuklarımız. 
Bir taraftan Bank Asyanın ve İş Bankasının yapısıyla ilgili en üst
perdeden açıklamalar yapılıyor, suç işleniyor, mevcut mevzuata aykırı fiillerde
bulunuluyor ama kimsenin görevini yaptığı, maalesef, görülmüyor.
Bir başka konu: Burada çeyiz yardımı, çeyiz hesabı, konut hesabı, doğum
yardımı gibi yardımlar getiriyoruz. Allah rızası için bir düşünün, çeyiz hesabı
açtıracak bir genç, yirmi yaşını geçmemek kaydıyla, üç yıl bankada
biriktirecek, ondan sonra, lütfederseniz, 5 bin liraya kadar yardım
yapacaksınız. Bu memlekette artık ortalama evlilik yaşı 30’u buldu, değerli
milletvekilleri, siz kimi kandırıyorsunuz? Konut hesabı açtırıyorsunuz; üç yıl
para biriktirecek, ondan sonra 15 bin liraya kadar veya biriktirdiği paranın
yüzde 20’sini geçmeyecek şekilde devlet desteği sağlayacaksınız. 
(Mikrofon otomatik cihaz tarafından kapatıldı) 
ALİM IŞIK (Devamla) – Yani, seçim öncesi şirin görünecek bazı maddelerle
bu süreci maalesef boşa harcıyoruz diyorum. 
Önergemize desteğinizi bekliyor, saygılar sunuyorum. (MHP sıralarından
alkışlar) 
BAŞKAN – Teşekkür ediyorum. 
İDRİS BALUKEN (Bingöl) – Karar yeter sayısı…
BAŞKAN – Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir. 
İDRİS BALUKEN (Bingöl) – Karar yeter sayısı istedik Sayın Başkan. 
BAŞKAN – Maddede arayalım. 
Maddeyi oylarınıza sunuyorum, karar yeter sayısı arayacağım: Kabul
edenler… Kabul etmeyenler… Karar yeter sayısı yoktur. 
Birleşime beş dakika ara veriyorum. 
Kapanma Saati: 01.11
ONUNCU OTURUM
Açılma Saati: 01.15
BAŞKAN: Başkan
Vekili Sadık YAKUT
KÂTİP
ÜYELER: Bayram ÖZÇELİK (Burdur), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye Büyük Millet Meclisinin 82’nci
Birleşiminin Onuncu Oturumunu açıyorum. 
705 sıra sayılı Kanun Teklifi’nin 9’uncu maddesinin oylanmasında karar
yeter sayısı bulunamamıştı. Şimdi yeniden oylamayı yapacağım ve karar yeter
sayısını arayacağım.
Kabul edenler… Kabul etmeyenler… Madde kabul edilmiştir, karar yeter
sayısı vardır. 
Kanun teklifinin görüşmelerine kaldığımız yerden devam edeceğiz.
Komisyon ve Hükûmet yerinde.
10’uncu madde üzerinde dört adet aynı mahiyette önerge vardır,
okutuyorum:
 Türkiye Büyük Millet Meclisi Başkanlığına
Görüşülmekte olan 705 sıra sayılı Yasa Teklifi’nin, 5520 sayılı Kanunun
15 inci maddesinin dördüncü fıkrasında değişiklik öngören 10'uncu maddesinin teklif
metninden çıkarılmasını arz ve teklif ederiz. 
Adil Zozani  Faysal Sarıyıldız  Erol Dora
 Hakkâri Şırnak 
Mardin
Hasip Kaplan İdris Baluken
 Şırnak Bingöl
Aynı mahiyetteki diğer önergenin imza sahipleri:
Rahmi Aşkın Türeli Haydar Akar  Ali Rıza Öztürk
 İzmir Kocaeli  Mersin
İzzet Çetin Mehmet Hilal Kaplan 
 Ankara Kocaeli
Aynı mahiyetteki diğer önergenin imza sahipleri:
Mehmet Günal  S. Nevzat Korkmaz Ahmet Duran Bulut
 Antalya Isparta 
Balıkesir
Mustafa Kalaycı  Muharrem Varlı
 Konya Adana
Aynı mahiyetteki diğer önergenin imza sahipleri:
Mehmet Naci Bostancı  Mehmet Doğan Kubat  Recep
Özel
 Amasya İstanbul 
Isparta
Suat Önal Osman Aşkın Bak
Osmaniye İstanbul
BAŞKAN – Evet, gerekçeleri okutuyorum. Söz isteyen yok.
RECEP ÖZEL (Isparta) – Komisyon… Komisyon…
MEHMET DOĞAN KUBAT (İstanbul) – Komisyona sormadınız efendim.
BAŞKAN - Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ İLKNUR DENİZLİ (İzmir) – Katılıyoruz
Sayın Başkan.
BAŞKAN – Hükûmet? 
ADALET BAKANI KENAN İPEK - Katılıyoruz Sayın Başkan. 
BAŞKAN – Gerekçeleri okutuyorum.
MEHMET GÜNAL (Antalya) – Önergemizi geri çekiyoruz.
BAŞKAN – Çektiniz, evet.
Gerekçe: 
Tasarının bu maddesiyle, Bakanlar Kuruluna, halka açık anonim şirketler
için kâr dağıtımına bağlı kurumlar vergisi kesintisi oranlarını farklı
oranlarda belirleme yetkisi verilmektedir. Finans kapital sistemde bir anonim
şirketin halka açık olması, sermayenin belli bir merkezde yoğunlaşması ve tekel
oluşturmasını engelleyen bir faktör değildir. Bu yönlü lehte düzenlemeler
sermayeye yoğunlaşmasının genel halk kitleleri aleyhine gelişmesinin yolunu
daha da açacaktır. Değişiklik ile bu sorunların giderilmesi amaçlanmıştır.
Gerekçe:
Söz konusu önergeyle kanunda redaksiyon yapılması amaçlanmaktadır. 
Gerekçe:
Maddenin teklif metninden çıkarılması amaçlanmıştır.
BAŞKAN – Aynı
mahiyetteki önergeleri…
MEHMET AKİF
HAMZAÇEBİ (İstanbul) – Konuşma var Sayın Başkanım.
BAŞKAN –
Efendim?
MEHMET AKİF
HAMZAÇEBİ (İstanbul) – Konuşmamız var efendim.
BAŞKAN – Ben
gerekçeleri okuttum efendim bu maddede.
MEHMET AKİF
HAMZAÇEBİ (İstanbul) – Hayır, konuşmamız var, Sayın Mehmet Hilal Kaplan…
BAŞKAN – Sayın
Hamzaçebi, baştan sordum “Gerekçeleri mi okutuyorum, konuşmacı var mı?” diye.
Galiba kaçırdınız ve gerekçeleri okuttum. 
MEHMET AKİF
HAMZAÇEBİ (İstanbul) – Bana sormadınız efendim.
BAŞKAN – Sordum
efendim, tüm gruplara sordum ben.
MEHMET AKİF
HAMZAÇEBİ (İstanbul) – Hayır, bana sormadınız Sayın Başkan.
BAŞKAN – Kusura
kalmayın.
MEHMET AKİF
HAMZAÇEBİ (İstanbul) – Sayın Başkan, hayır efendim, konuşmamız var.
BAŞKAN –
Anladım da… Tutanakları isteyelim. Yani yapabileceğim bir şey olsa tamam,
yapalım da…
MEHMET AKİF
HAMZAÇEBİ (İstanbul) – Sayın Başkan, biz konuşma talebimizi Divana bildirdik,
çizelgemiz önünüzde. 
BAŞKAN – Sayın
Hamzaçebi, burada bir kasıt söz konusu değil, ihmal de söz konusu değil
tarafımdan. Tutanakları isteyelim isterseniz, ara vereyim.
MEHMET AKİF
HAMZAÇEBİ (İstanbul) – Sayın Başkan, bir saniye bitireyim efendim.
BAŞKAN –
Buyurun.
MEHMET AKİF
HAMZAÇEBİ (İstanbul) – Biz hangi maddede, hangi önergede, hangi arkadaşımızın
konuşacağına ilişkin çizelgeyi size verdik, makamınızda duruyor. Siz her
seferinde…
BAŞKAN – Sayın
Hamzaçebi, önergeleri okuttuktan sonra gruplara sordum “Gerekçeyi mi okutayım,
konuşmacı var mı?” diye. Tutanakları isteyebiliriz, beş dakika ara vereyim.
MEHMET AKİF
HAMZAÇEBİ (İstanbul) – Efendim, bir saniye… Cumhuriyet Halk Partisi Grubundan
size “gerekçe” diye bir açıklama yapıldı mı Sayın Başkan? Yapılmadı, eğer
yapıldıysa kabul ediyorum. Yani Cumhuriyet Halk Partisi Grubundan “Gerekçeyi
okuyun.” dendiyse kabul ediyorum. 
BAŞKAN – Tüm
gruplara sordum efendim. Milliyetçi Hareket Partisi “Çekiyorum.” dedi.
MEHMET AKİF
HAMZAÇEBİ (İstanbul) - Efendim, gruplara sordunuz ama grupların açıklamasını
aldınız mı Sayın Başkan? 
BAŞKAN – Ama
genel anlamda sordum efendim, ben tamamınıza sordum.
HASİP KAPLAN
(Şırnak) – Hayır, öyle olmaz. 
İDRİS BALUKEN
(Bingöl) – Tek tek sormanız lazım.
BAŞKAN –
“Gerekçeyi mi okutayım, konuşmacı var mı?” dedim.
MEHMET AKİF
HAMZAÇEBİ (İstanbul) – Sayın Başkan, Cumhuriyet Halk Partisi Grubu “Gerekçeyi
okuyun.” diye bir şey söylemedi.
BAŞKAN –
Efendim, tutanakları isteyin, bakalım.
MEHMET AKİF
HAMZAÇEBİ (İstanbul) – Bakın efendim. 
BAŞKAN – Evet,
bakalım.
MEHMET AKİF
HAMZAÇEBİ (İstanbul) – Ara verelim, bakalım Sayın Başkan.
BAŞKAN –
Birleşime beş dakika ara veriyorum.
 Kapanma Saati: 01.19
ON BİRİNCİ OTURUM
Açılma Saati: 01.39
BAŞKAN: Başkan
Vekili Sadık YAKUT
KÂTİP
ÜYELER: Bayram ÖZÇELİK (Burdur), Muhammet Bilal MACİT (İstanbul)
-----0-----
BAŞKAN – Sayın milletvekilleri, Türkiye Büyük Millet Meclisinin 82’nci
Birleşiminin On Birinci Oturumunu açıyorum. 
705 sıra sayılı Kanun Teklifi’nin görüşmelerine kaldığımız yerden devam
edeceğiz.
Komisyon ve Hükûmet yerinde.
10’uncu madde üzerinde aynı mahiyetteki metinden çıkartmaya yönelik
önergelerin işleminde kalınmıştı.
Sayın Hamzaçebi, tutanağı getirttim.
“Başkan – Gerekçeleri mi? 
Evet, gerekçeleri okutuyorum. Söz isteyen yok.” Soruyorum.
MEHMET AKİF HAMZAÇEBİ (İstanbul) – Sayın Başkan…
BAŞKAN – Bir saniye, efendim…
“Mehmet Doğan Kubat (İstanbul) – Komisyona sormadınız.
Başkan - Komisyon önergeye katılıyor mu? 
Plan ve Bütçe Komisyonu Sözcüsü İlknur Denizli (İzmir) – Katılıyoruz
Sayın Başkan.
Başkan – Hükûmet? 
Adalet Bakanı Kenan İpek - Katılıyoruz Sayın Başkan. 
Başkan – Gerekçeleri okutuyorum:”
MEHMET AKİF HAMZAÇEBİ (İstanbul) – Sormuyorsunuz, doğrudan gerekçeleri
okutuyorsunuz.
BAŞKAN – “Gerekçeleri mi?” diyorum efendim, soruyorum. 
MEHMET AKİF HAMZAÇEBİ (İstanbul) – Ama, bir saniye, bakın…
BAŞKAN - Buyurun söz veriyorum. Ben gerekçeleri sordum efendim. Siz o
anda zannediyorum burada yoktunuz veya atlamış olabilirsiniz. Ama, burada
maksat, size, Cumhuriyet Halk Partisi Grubuna beş dakika süre vermemek değil.
Ben sordum. Milliyetçi Hareket Partisi Grubu gerekçesini çekti, onu da
belirtiyorum burada.
Buyurun Sayın Kaplan…
MEHMET AKİF HAMZAÇEBİ (İstanbul) – Bir saniye efendim.
BAŞKAN – Buyurun efendim. 
MEHMET AKİF HAMZAÇEBİ (İstanbul) – Bir saniye... Ben bir açıklama
yapacağım. Hayır, açıklamanızı kabul etmiyorum. 
BAŞKAN – Yapın, açıklamanızı yapın Sayın Hamzaçebi. 
MEHMET AKİF HAMZAÇEBİ (İstanbul) – Efendim, şimdi Sayın Kubat diyor ki:
“Komisyona sormadınız.”
BAŞKAN – Sistemi açın lütfen, sistemden söz vereyim. 
Buyurun Sayın Hamzaçebi.
MEHMET AKİF HAMZAÇEBİ (İstanbul) – Şimdi, Sayın Başkan, “Gerekçeleri
okutuyorum.”dan sonra Sayın Kubat uyarıyor, “Komisyona sormadınız.” diyor.
Komisyona soruyorsunuz, Hükûmete soruyorsunuz, sonra gerekçeleri okutmaya
başlıyorsunuz. Komisyon ve Hükûmetten sonra gruplara sormadınız. 
BAŞKAN – Önce sordum Sayın Hamzaçebi. 
MEHMET AKİF HAMZAÇEBİ (İstanbul) – Ama bir saniye efendim...
BAŞKAN – “Evet, gerekçeleri okutuyorum. Söz isteyen yok.” diyorum. 
MEHMET AKİF HAMZAÇEBİ (İstanbul) – Sayın Başkan, ama...
BAŞKAN – Tutanak böyle yazıyor. Göndereyim size tutanağı Sayın
Hamzaçebi. 
MEHMET AKİF HAMZAÇEBİ (İstanbul) – Sayın Başkan, önce Komisyona sormanız
gerekmiyor mu?
BAŞKAN – Zaman zaman oluyor, unuttum efendim, tekrar ettim. 
MEHMET AKİF HAMZAÇEBİ (İstanbul) – Sayın Başkan, bakın, ama onu
söylemiyorsunuz. Şimdi her şeyi usulüne uygun yapmış gibi, muhalefet eksik
davranmış gibi bir tutum içindesiniz. Doğrusu, üzüntülerimi bildiriyorum. 
BAŞKAN – Bildirin üzüntülerinizi. 
MEHMET AKİF HAMZAÇEBİ (İstanbul) – Sizin, Komisyona sorduktan sonra
gruplara sormanız lazım: Gerekçe mi, konuşmayı istiyor musunuz? Bize sormuş
değilsiniz. 
Sayın Mehmet Hilal Kaplan konuşacak Sayın Başkan.
BAŞKAN – Evet, ben size sordum efendim. Sayın Hilal Kaplan’a da söz
veriyorum. Soruldu efendim. Tutanaklar burada, gönderiyorum size. 
MEHMET AKİF HAMZAÇEBİ (İstanbul) – Sayın Başkan, hâlâ ısrar mı
ediyorsunuz?
BAŞKAN – Buyurun Sayın Kaplan. (CHP sıralarından alkışlar)
MEHMET HİLAL KAPLAN (Kocaeli) – Sayın Başkan, değerli milletvekilleri;
705 sıra sayılı Kanun Teklifi’nin 10’uncu maddesi üzerine verdiğimiz önerge
lehinde söz almış bulunmaktayım. 
Gecenin bu saatlerinde, biraz gerilimli bir ortamdan sonra daha sakin
bir konuşma yapabilir miyiz ya da bugünü daha sakin nasıl geçirebilirizi öne
almak gerektiğine inanıyorum. 
Değerli milletvekilleri, bu, yine Adalet ve Kalkınma Partisinin bir
klasiği, bir torba yasa. Bu torba yasanın daha önceki torba yasadan farkı,
biraz daha seçime yönelik bir paket içerisinde olması, atanmayan öğretmenlerin,
Sermaye Piyasası Kanunu’nun, TRT’nin, sosyal politikalarla ilgili, daha çok,
böyle, oy almaya yönelik bulunan bir paket. 
Alıştık gerçi sizlerin sürekli torba paket getirmiş olmanıza ama bunu
getirirken çok alelacele getirmiş olmanızdan dolayı kaynaklanan bazı sıkıntılar
var. Örneğin, bu torba kanunda Millî Eğitim Bakanlığını, Ekonomi Bakanlığını,
Aile ve Sosyal Politikalar Bakanlığını doğrudan ilgilendiren ve bununla beraber
altı, yedi komisyonu ilgilendiren kanunlar olmasına rağmen, maddeler olmasına
rağmen ilgili altı, yedi komisyondan hiçbirinin fikri alınmadı. Komisyonları
burada tek tek saymayayım. 
Neden böyle yapıyorsunuz merak ediyorum. Şimdi, hatırlar mısınız, iç
güvenlik paketi gibi, bizim hemen hemen tümüne karşı çıktığımız ama içinde
madde bağımlılığı gibi önemli olan, toplumun tüm kesimlerini ilgilendiren bir
kanun teklifinin maddesine hepimiz onay verdik. Burada da pekâlâ, öğretmenlerin
atanmayan kısımlarıyla ilgili, atanmayan öğretmenlerle ilgili bazı sorunların
çözümü noktasında siz getirdiniz de biz hayır mı dedik? Neden bunu
komisyonlarda görüşmüyorsunuz? 
Ben biraz sataşmak istiyorum. Komisyon başkanlarım buradaysa acaba,
komisyon başkanlarını birileri yönlendiriyor mu? Birilerinden talimat mı
alıyorlar? Kendilerine gönderilmiş bulunan kanun teklifiyle ilgili, vakit
bulamama, toplanamama gibi gerekçelerin olmasını neyle açıklıyorlar? Bu
sataşmamın nedeni, burada eğer gerçekten komisyonlarda haklı olarak bir zeminde
toplanmama gerekçeleri varsa burada, Türkiye Büyük Millet Meclisinde, milletin
kürsüsünde söz versinler. 
Bakın, bir örnek vermek istiyorum: Bu torbada 47 bin öğretmenin
atanmasıyla ilgili olumlu bir tablo var. Muhalefet partilerinin ya da
Cumhuriyet Halk Partisinin buna muhalif olduğunu düşünebiliyor musunuz? Hayır.
Biz zaten Türkiye’de Hükûmetiniz döneminde millî eğitim programının gelişigüzel
yapılmasından kaynaklanan 300 bine yakın atanmayan öğretmen olduğunu ifade
ediyoruz. Avrupa normlarına göre 210 bine yakın öğretmenin atanması gerek.
Yine, Sayın Millî Eğitim Bakanının dönem dönem açıklamalarında, 110 bin
civarında öğretmenin atanması gerekirken siz 47 bini getiriyorsunuz. Şimdi,
bizim burada geri kalan 250 bin öğretmenin atanmamasının haklılığını ifade
etmemiz suç mu ya da bunu dile getirmeyelim mi? Neden onların böyle bir sorunu
var, bu sorunu ifade etmek yanlış mı olur? Kaldı ki bu kanun maddesinde
palyatif de olsa bir atanan öğretmenlerin olması bizi mutlu ediyor ama başka
bir şeyi size hatırlatmak istiyorum: Hep, atanmayan ve atanamayan öğretmenlerle
ilgili konuşuyoruz ya, atanmış bulunan, öğretmenlik yapan arkadaşlarımızın
hâline bakın. Hangi öğretmenimizin maaşı yoksulluk sınırının üstünde? Bir
taneniz çıksın, bu kürsüde desin ki: “Şu öğretmenin maaşı yoksulluk sınırının
üstünde.”
Bakın, yapılan ankette, öğretmenlerin yüzde 80’inin kredi, kredi kartı
borcu ve banka borcu var, yüzde 30’u ek iş yapıyor, boya yapıyor, badana
yapıyor, şoförlük yapıyor, pazarcılık yapıyor, işportacılık yapıyor. Şimdi,
size soruyorum: Bununla ilgili bir tedbir almayı düşünmediniz mi? Bu sizin
içinizi acıtmıyor mu? Öğretmenlerimizin, geleceğimiz olan çocuklarımızı
yetiştiren öğretmenlerin işportacılık yapması, zor şartlarda geçimini sağlaması
sizi rahatsız etmiyor mu? Bu kürsüden bunları ifade etmek yanlış mı olur? 
Gecenin bu saatinde söylenecek çok konu var ama bu torba yasada seçime
yönelik yapılan bu yatırımları da…
(Mikrofon otomatik cihaz tarafından kapatıldı) 
MEHMET HİLAL KAPLAN (Devamla) - …bilgilendirilmesi noktasında halkı
aydınlatmamız lazım.
VURAL KAVUNCU (Kütahya) – Çok aydınlattın.
MEHMET HİLAL KAPLAN (Devamla) – Bu saatte böyle bir laf atmak da size
yakışıyor.
Teşekkür ediyorum. (CHP sıralarından alkışlar)
BAŞKAN – Sayın milletvekilleri, lütfen…
Teşekkür ediyorum.
MEHMET AKİF HAMZAÇEBİ (İstanbul) – Karar yeter sayısı…
BAŞKAN – Aynı mahiyetteki önergeleri oylarınıza sunacağım ve karar yeter
sayısı arayacağım: Kabul edenler… Kabul etmeyenler…
İDRİS BALUKEN (Bingöl) – Sayın Başkan, AK PARTİ Grubu her ikisinde de
kaldırdı.
BAŞKAN – Evet, karar yeter sayısı yoktur.
Birleşime beş dakika ara veriyorum. 
Kapanma Saati: 01.48
ON İKİNCİ OTURUM
Açılma Saati: 01.51
BAŞKAN: Başkan
Vekili Sadık YAKUT
KÂTİP
ÜYELER: Bayram ÖZÇELİK (Burdur), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye Büyük Millet Meclisinin 82’nci
Birleşiminin On İkinci Oturumunu açıyorum. 
705 sıra sayılı Kanun Teklifi’nin 10’uncu maddesi üzerinde aynı
mahiyetteki metinden çıkarmaya yönelik üç önergenin oylanmasında karar yeter
sayısı bulunamamıştı. 
Şimdi önergeleri tekrar oylarınıza sunacağım ve karar yeter sayısı arayacağım.

Kabul edenler… Kabul etmeyenler… Karar yeter sayısı vardır, önergeler
kabul edilmiştir, madde metinden çıkarılmıştır. 
Teklifin görüşmelerine kaldığımız yerden devam edeceğiz. 
Komisyon ve Hükûmet yerinde. 
Böylece, madde metinden çıkarılmıştır. 
Görüşmelere Komisyonun kabul ettiği metin üzerinden devam edeceğiz ancak
daha sonra madde numaraları teselsül ettirilecektir. 
11’inci madde üzerinde dört adet aynı mahiyette önerge vardır,
okutuyorum: 
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa teklifinin, 5520 sayılı Kanunun
30 uncu maddesinin sekizinci fıkrasında değişiklik öngören 11'inci maddesinin teklif
metninden çıkarılmasını arz ve teklif ederiz.

 İdris
Baluken Erol Dora Adil
Zozani
 Bingöl Mardin Hakkâri

 Hasip Kaplan İbrahim
Ayhan
 Şırnak Şanlıurfa
Aynı mahiyetteki diğer önergenin imza sahipleri:
 Rahmi Aşkın Türeli İzzet
Çetin Mehmet Hilal Kaplan
 İzmir Ankara Kocaeli
 Haydar Akar Ali Rıza
Öztürk
 Kocaeli Mersin
 
Aynı mahiyetteki diğer önergenin imza sahipleri:
 Mehmet Günal Mustafa
Kalaycı S. Nevzat Korkmaz
 Antalya Konya Isparta
 Muharrem Varlı  Ahmet
Duran Bulut
 Adana Balıkesir

Aynı mahiyetteki diğer önergenin imza sahipleri:
 Mehmet Naci Bostancı  Mehmet
Doğan Kubat Recep Özel
 Amasya İstanbul Isparta
 Osman Aşkın Bak Suat
Önal 
 İstanbul Osmaniye
BAŞKAN – Komisyon
aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ MEHMET ŞÜKRÜ ERDİNÇ (Adana) ­– Takdire bırakıyoruz.
BAŞKAN – Hükûmet
katılıyor mu? 
ADALET BAKANI KENAN
İPEK – Katılıyoruz Sayın Başkan. 
BAŞKAN – Önerge
üzerinde söz isteyen Hasip Kaplan, Şırnak Milletvekili. 
Buyurun Sayın
Kaplan.
HASİP KAPLAN
(Şırnak) – Şimdi, biz önerge verdik, “çıkaralım bu maddeyi.” dedik, “çekelim”
dedik, Komisyonda anlattık, sabah anlattık, akşam anlattık, anlattık anlattık
kafanıza girmedi. Geldik buraya şimdi siz önerge veriyorsunuz “çıkaralım.” Yok
ya, öyle kolay çıkarmak var mı? Var mı kolay kolay çıkarmak? (Gülüşmeler)
Çıkarttırmazsak ya… Yahu, size o kadar beleş akıl veriyoruz, Allah aşkına,
galat yapıyorsunuz tutanaklara göre, yanlış kelime kullanıyorsunuz, yanlış
madde ihdas ediyorsunuz, yanlış iş yapıyorsunuz. Torba kanun deyince torbanın
ağzını açıyorsunuz, torbanın içine her şeyi atıyorsunuz, sonra torbanın
yürürlük ve yürütme maddelerine geliyorsunuz, ara veriyorsunuz. 
Şimdi, iki tane torba var öyle. Önceki görüşülen bu iki torba var ya,
biri güvenlik paketi yürütme ve yürürlük maddesinde durdu, şimdi bir de 684’ten
önceki diğer büyük torbada… Şimdi o iki torbanın ara boşluğuna ne koyacağınızı
düşünmekle meşgulsünüz. Son zamanlarda, son demlerde ne yapabiliriz, ne
gelebilir ve onunla ilgili… Fakat ne komisyon var ne partilerin görüşü var.
Düşünsenize, bürokratlar getirecek sizin önünüze, madde ihdası olarak
getireceksiniz veya madde ihdası değil, ek bir fıkra gibi getireceksiniz.
Şimdi, Allah aşkına, bu Mecliste bunun adı sağlıklı yasama yapmak mıdır? 
Hepiniz, bakın, seçim geliyor, eğilim yoklamaları yapılıyor, herkes işi
kotarıyor, bitiriyor, siz burada kapanmışsınız. Bakın, ana muhalefet bu hafta
sonu ön seçim yapacak. MHP kendi derdinde, merkez yoklaması var onların bu
hafta sonu. Siz burada hapsolmuşsunuz. 
Kardeşim, 5 Nisana kadar çıkamayacaksınız. Şimdi 5 Nisana kadar yeni
adaylar gelecek, yüzde 60’ınız gidecek. 
RECEP ÖZEL (Isparta) – Ne yapalım, söyle? 
OSMAN AŞKIN BAK (İstanbul) – Ne yapalım? 
HASİP KAPLAN (Devamla) - Bir yol bulun.
RECEP ÖZEL (Isparta) – Nasıl yapalım, tavsiye et? 
HASİP KAPLAN (Devamla) - Ya bir yol bulun ya bir yol açın ya da ona da
gücünüz yetmez, iktidar partisi olarak “değiştirin” diyeceğim, ona da gücünüz
yetmez.
RECEP ÖZEL (Isparta) – Neyi değiştireceğiz? 
HASİP KAPLAN (Devamla) - Şimdi, böyle bir durumda, Allah’ınızı
severseniz, eski tutanaklara baktım, şimdi bir şey konuşacağım yanlış
anlayacaksınız, söylemeyeyim...
RECEP ÖZEL (Isparta) – Söyleme, boşver. 
HASİP KAPLAN (Devamla) - “Seçme hakkı” ve “muhayyerlik” kelimesinin
Osmanlıcasını bilen var mı içinizde? 
RECEP ÖZEL (Isparta) – Neyin?
HASİP KAPLAN (Devamla) - “Seçme hakkı” ve “muhayyerlik.” 
MEHMET HİLAL KAPLAN (Kocaeli) – 2013’ten beri Osmanlıca kursları
alıyorlar. 
HASİP KAPLAN (Devamla) - Yani şimdi benim anlatmak istediğim şu: Bakın,
öğretmen atamaları, 40 bin atama inanın o kadar önemli ki…
İHSAN ŞENER (Ordu) – 47 bin… 
HASİP KAPLAN (Devamla) - O kadar çok bekleyen öğretmen varken biz bu
maddeyi gözü kapalı burada yarım saat içinde çıkarırdık. Ya, bunu niye tartışma
konusu yaptırdınız? Sonradan diğer maddeleri getirdiniz koydunuz. Bakın, şimdi
kendiniz çıkarmaya çalışıyorsunuz. Getirdiğiniz maddelerin içinde sizi sonradan
vuracak maddeler var. TRT’nin bilmem neyini Anadolu Ajansı yapsın. Ya, siz Serbest
piyasadan yana değil miydiniz, rekabetten, özelleştirmeden? Siz niye -devletin
bir kurumu sadece bu işleri yapsın- getirip bu paketin içine koyarsınız? Anonim
şirketler Türk ticaret hukukunun konusu değil mi arkadaşlar? Türk ticaret
hukukunu burada biz ortaklaşa çıkarmadık mı? Bu konuda uzlaşma için niye yine
öğretim üyelerini, bu işin uzmanlarını çağırıp doğru dürüst bir yasa
yapmayalım. İnanın üç günde zenginler yetişiyor bakın bu torba kanunlardan.
Hiçbir şey yapmadan, yorulmadan, çalışmadan, evinde oturarak milyarder olanlar
var. Sizler de farkında değilsiniz çünkü sizin de vaktiniz yok, onları okumaya
vaktiniz yok. İnanın çok şeyde neye el kaldırdığınızı bilmiyorsunuz. Şimdi
soruyorum: Sayın grup başkan vekilleri, yeter artık, yoruldu arkadaşlarınız, ya
gitsinler ya da her çıkarma maddesinde konuşacağız, siz bilirsiniz. (HDP
sıralarından alkışlar)
BAŞKAN – Teşekkür ediyorum.
Sayın Vural konuşacak mısınız, gerekçeyi mi okutuyorum?
OKTAY VURAL (İzmir) – Gerekçe okunsun.
BAŞKAN – Gerekçeyi okutuyorum:
Gerekçe:
Kanunun bu maddeye ilişkin gerekçesi olarak sermayenin tabana yayılması
ve şirketlerin halka açılmasının teşvik edileceği belirtildiğinden, mevcut
değil doğrudan yeni halka açılacak şirketlerin teşvik edilmesi amaçlanmaktadır.
BAŞKAN – 11’inci madde üzerinde Sayın Hamzaçebi?
MEHMET AKİF HAMZAÇEBİ (İstanbul) – Gerekçe okunsun.
BAŞKAN – Gerekçeyi okutuyorum:
Gerekçe:
Söz konusu önerge ile madde üzerinde redaksiyon yapılması
amaçlanmaktadır.
BAŞKAN – Diğer gerekçeyi de okutuyorum:
Gerekçe:
Maddenin metinden çıkarılmasının uygun olacağı düşünülmektedir.
BAŞKAN – Aynı mahiyetteki önergeleri oylarınıza sunuyorum: Kabul
edenler… Kabul etmeyenler… Önergeler kabul edilmiştir. Madde metinden
çıkartılmıştır.
12’nci madde üzerinde üç adet önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi ile, Eskişehir
Milletvekili Salih Koca ve Uşak Milletvekili İsmail Güneş ile 6
Milletvekilinin; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ile Milli Eğitim Bakanlığının Teşkilat ve Görevleri
Hakkında Kanun Hükmünde Kararnamede Değişiklik Yapılmasına Dair Kanun Tasarısı,
Manisa Milletvekili Özgür Özel'in; Kamu Kurum ve Kuruluşlarının Ürettikleri Mal
ve Hizmet Tarifeleri ile Bazı Kanunlarda Değişiklik Yapılması Hakkında Kanunda
Değişiklik Yapılmasına Dair Kanun Teklifi, Cumhuriyet Halk Partisi Grup
Başkanvekili İstanbul Milletvekili Mehmet Akif Hamzaçebi'nin; Milli Eğitim
Bakanlığının Teşkilat ve Görevleri Hakkında Kanunda Değişiklik Yapılmasına Dair
Kanun Teklifi ile Plan ve Bütçe Komisyonu Raporunun 12. maddesinin aşağıdaki
şekilde değiştirilmesini arz ve teklif ederiz.
 İzzet Çetin
 Rahmi Aşkın Türeli  Haydar Akar
 Ankara  İzmir  Kocaeli
 Mehmet Hilal
Kaplan  Vahap Seçer  Ali Rıza Öztürk
 Kocaeli  Mersin  Mersin
MADDE 12 - 28/3/2002 tarihli ve 4749 sayılı Kamu Finansmanı ve Borç
Yönetiminin Düzenlenmesi Hakkında Kanunun geçici 20’nci maddesinin birinci
fıkrasında yer alan "1 milyar Türk Lirasına" ibareleri "2 milyar
Türk Lirasına" şeklinde değiştirilmiş, aynı maddenin üçüncü fıkrasında
bulunan "kredi garanti kurumları ile aktarılacak kaynağın
kullandırılmasına" ibaresi "kredi garanti kurumlarının
belirlenmesine, aktarılacak kaynağın kullandırılmasına ve bu maddenin birinci
fıkrasında belirlenen tutar dayanak gösterilerek söz konusu tutarın 10 katını
aşmamak üzere bu kurumlarca verilebilecek kefaletin bakiye tutarına"
şeklinde değiştirilmiştir.
Türkiye Büyük
Millet Meclisi Başkanlığına
Görüşülmekte olan 705 sıra sayılı Kanun Teklifinin 12. Maddesinin
aşağıdaki şekilde değiştirilmesini arz ve teklif ederiz.
 Mehmet Günal  Mustafa Kalaycı  S.Nevzat
Korkmaz 
 Antalya  Konya
 Isparta
 Muharrem
Varlı  Ahmet Duran Bulut
 Adana
 Balıkesir
MADDE 12 - 28/3/2002 tarihli ve 4749 sayılı Kamu Finansmanı ve Borç
Yönetiminin Düzenlenmesi Hakkında Kanunun geçici 20 nci maddesinin birinci
fıkrasında yer alan "1 milyar Türk Lirasına" ibareleri "4 milyar
Türk Lirasına" şeklinde değiştirilmiş, aynı maddenin üçüncü fıkrasında yer
alan "kredi garanti kurumları ile aktarılacak kaynağın kullandırılmasına"
ibaresi "kredi garanti kurumlarının belirlenmesine, aktarılacak kaynağın
kullandırılmasına ve bu maddenin birinci fıkrasında belirlenen tutar dayanak
gösterilerek söz konusu tutarın 10 katını aşmamak üzere bu kurumlarca
verilebilecek kefaletin bakiye tutarına" şeklinde değiştirilmiştir.
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa teklifinin, 28/3/2002 tarihli ve
4749 sayılı Kamu Finansmanı ve Borç Yönetiminin Düzenlenmesi Hakkında Kanunun
geçici 20'nci maddesinde değişiklik öngören 12’nci maddesinin teklif metninden
çıkarılmasını arz ve teklif ederiz.
 
İdris Baluken Erol Dora Hasip
Kaplan
 Bingöl  Mardin Şırnak

 Demir Çelik Adil Zozani
 Muş Hakkâri 
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ MEHMET ŞÜKRÜ ERDİNÇ (Adana) –
Katılmıyoruz.
BAŞKAN – Hükûmet katılıyor mu? 
ADALET BAKANI KENAN İPEK – Katılmıyoruz Başkanım.
BAŞKAN – Gerekçeyi okutuyorum: 
Gerekçe:
Tasarının bu maddesi ile firmalara kredi garantisi veren kredi garanti
kurumlarına aktarılabilecek kaynağın tutarı 1 milyar Türk Lirasından 2 milyar
Türk Lirasına çıkarılmaktadır. Kredi garanti kuruluşlarının sermaye lehine
kredilere kefil olması bir kamu yükümlülüğü ve yük ortaya çıkarmaktadır. Bu
yönlü garantilerin özellikle derinleşmekte olan ekonomik kriz koşullarında bu
yönlü garanti miktarlarının arttırılması vergi ödeyen halk kesimlerinin
koşullarıyla birlikte değerlendirildiğinde hakkaniyete uygun olmadığı gibi
meşru da değildir. Sermaye lehine kamu aleyhine bu düzenlemenin tasarı metinden
çıkarılması, önümüzdeki günlerde kamu maliyesinin dar gelirli toplum kesimleri
aleyhine daha da daraltılmaması için elzemdir.
BAŞKAN – Önergeyi oylarınıza sunuyorum: Kabul edenler... Kabul
etmeyenler... Kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 705 sıra sayılı Kanun Teklifinin 12. Maddesinin
aşağıdaki şekilde değiştirilmesini arz ve teklif ederiz. 
Mehmet Günal (Antalya) ve arkadaşları
MADDE 12 - 28/3/2002 tarihli ve 4749 sayılı Kamu Finansmanı ve Borç
Yönetiminin Düzenlenmesi Hakkında Kanunun geçici 20 nci maddesinin birinci
fıkrasında yer alan "1 milyar Türk Lirasına" ibareleri "4 milyar
Türk Lirasına" şeklinde değiştirilmiş, aynı maddenin üçüncü fıkrasında yer
alan "kredi garanti kurumları ile aktarılacak kaynağın
kullandırılmasına" ibaresi "kredi garanti kurumlarının
belirlenmesine, aktarılacak kaynağın kullandırılmasına ve bu maddenin birinci
fıkrasında belirlenen tutar dayanak gösterilerek söz konusu tutarın 10 katını
aşmamak üzere bu kurumlarca verilebilecek kefaletin bakiye tutarına"
şeklinde değiştirilmiştir.
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ MEHMET ŞÜKRÜ ERDİNÇ (Adana) –
Katılmıyoruz Sayın Başkan.
BAŞKAN – Hükûmet katılıyor mu? 
ADALET BAKANI KENAN İPEK – Katılmıyoruz Başkanım.
BAŞKAN – Önerge üzerinde söz isteyen Mehmet Günal, Antalya Milletvekili.

Buyurun Sayın Günal.
MEHMET GÜNAL (Antalya) – Teşekkür ederim Sayın Başkan.
Değerli milletvekilleri, hepinizi saygıyla selamlıyorum. 
Değerli arkadaşlar, gecenin bu saatinde diğer maddelerde söz almadık ama
burada önemli bir konu var, onları belirtmek istiyorum. 
Kredi Garanti Fonu
Türkiye’deki kredi sisteminin bazı eksikliklerini gidermek üzere kurulmuş ama
maalesef etkili çalışmıyor. Burada arkadaşlarımız iyi niyetli bir şekilde
gemicilik sektörünün desteklenmesiyle ilgili bir öneri getirdiler ve limit
artırıldı ama diğer sektörlerle ilgili hâlâ sorunlar devam ediyor, yeteri kadar
desteklenemiyor. 
Tabii, bu kapsamda
diğer maddelerin çekilmiş olmasını önemsiyoruz. Biz zaten bazılarını yukarıda
söylemiştik arkadaşlara “Bunlar bu torbanın konusu değil, aciliyeti yok.” diye,
bazılarını da genelini konuşurken söyledim “Haramlarla helaller karıştı.” diye.
Bir iki haram daha çekildi, bir tane kaldı; 2 madde daha çekilirse herhâlde bir
şey kalmayacak ve onu yarın da hızlı bir şekilde çıkarma şansımız olacak. Diğer
helalleri yani öğretmen kadrosunu, Aile Bakanlığının önerilerini ve
öğrencilerin harçlarıyla ilgili olanları zaten biz size en baştan söylemiştik
“Hemen çıkaralım.” diye. Arkadaşlar biraz daha gayret ederse, 2 haram maddeyi
de çıkarırsak hepsini hızlı bir şekilde geçirebiliriz diye bir daha söylüyorum.

Burada bu önergeyi
tabii ki limitin artırılmasına ilişkin verdik çünkü sadece gemicilik sektörünün
sorununu geçici olarak çözmek yetmiyor, diğer sektörlerde de Kredi Garanti
Fonu’nun kapasitesini geliştirmek gerekiyor değerli arkadaşlarım çünkü KOBİ’ler
dezavantajlı büyük şirketlere göre. Yaklaşık olarak baktığımız zaman, il
bazında tam Kredi Garanti Fonu ayrıntı vermiyor ama Kalkınma Bakanlığı
uzmanlarının yapmış olduğu çalışma var. Ben size sürekli onları salık veriyorum
“Bunları uygulasanız, bir kısmını yeter.” diye ama çok güzel öneriler var,
onlar maalesef hayata geçirilemedi, eylem planlarıyla, dönüşüm programlarıyla
vakit geçirmeye devam ediyoruz. Böyle zaman geçiyor. 
Yıllık il başına
baktığımız zaman, ayrı ayrı olmadığı için toplam il sayısına bölünce 60-65
başvuruda kalıyor yıllık. Toplamda bakıyoruz başvuru oranına yüzde 0,02 yani
binde 2 değil, on binde 2 ancak bir başvuru oluyor toplam açısından baktığımız
zaman. Maalesef bunlar yetersiz şeyler. Ne yapmamız lazım? Biz Milliyetçi
Hareket Partisi olarak Kredi Garanti Fonu’nun etkin bir şekilde
çalıştırılmasını ve gerçek anlamda KOBİ’lere, küçük, mikro işletmelere destek
verir bir hâle gelmesini istiyoruz ve seçim beyannamemizde, parti programımızda
da bunlar yer alıyor. Onun için bazı teknoloji desteğiyle ilgili, diğer farklı
sektörlerle ilgili Kredi Garanti Fonu bir tanımlama yapmış ama maalesef buralarda
da etkili kullanamıyor. Arkadaşlarımıza sorduk Komisyonda da, bazı ülkelerde,
özellikle, kalkınmasını örnek aldığımız Asya ülkelerinde Güney Kore ve Japonya
örneğini arkadaşlarımız incelemişler, uzmanlık tezinde de yer alıyor. Burada,
değişik bölgelerde, değişik sektörlere göre değişik kredi garanti fonları var,
bunun bir üst kuruluşu var. Orada da hazine destekleri daha fazla bir şekilde
artırılarak bir kontrgaranti sistemi çalıştırılmış. Burada hazinenin bu büyük
ölçekli kredilerin dışında mikrokredilere de gerçek anlamda küçük ölçekli
işletmelere de kredi desteği, garanti desteği sağlayabiliyor olması lazım. Ama
tabii, bizde sistem de doğru dürüst işlemediği için, örneğin bu kapsamda en
önemli KOBİ’leri desteklemekle görevlendirilen, bu amaçla kurulan Halk Bankası
maalesef bu işleri yapamıyor; daha büyük ölçekli, İran’la ilgili ticari işlerle
uğraşıyor, altın işleriyle uğraşıyor, Genel Müdürü birtakım paraları
istiflemekle uğraşıyor, bunlar kalıyor. Bir taraftan “Özelleştirelim.”
diyorsunuz, bir taraftan yeniden katılım sigortası geliyor, Halk Sigorta ayrı
bir yere gidiyor. Yani böyle bir garabet var. Onun için bu sistemi elden
geçirmek lazım.
Ne yapmamız lazım? Yukarıda Bankacılık Kanunu duruyor, örneğin her zaman
söylüyorum, gelir vergisi reformu duruyor. Onlar dururken iki sigorta
koyuyoruz. Bunları güzelce yapmak lazımdı. Çıkarılanları isabetli buluyoruz ama
bu Kredi Garanti Fonu’nun yeniden gözden geçirilmesi, özellikle talebin düşük
olduğu bu ortamda küçük ve orta ölçekli işletmelerin potansiyellerinin
geliştirilmesi açısından önemlidir. 
İnşallah -seçime az kaldı, bir hafta sonra kapatacağız- biz bunu 8
Hazirandan sonra yeni Hükûmetle Milliyetçi Hareketin iktidarında yapacağız
diyor, hepinize saygılar sunuyorum. (MHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı Kanun ve Kanun
Hükmünde Kararnamelerde Değişiklik Yapılması Hakkında Kanun Teklifi ile,
Eskişehir Milletvekili Salih Koca ve Uşak Milletvekili İsmail Güneş ile 6
Milletvekilinin; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ile Milli Eğitim Bakanlığının Teşkilat ve
Görevleri Hakkında Kanun Hükmünde Kararnamede Değişiklik Yapılmasına Dair Kanun
Tasarısı, Manisa Milletvekili Özgür Özel'in; Kamu Kurum ve Kuruluşlarının
Ürettikleri Mal ve Hizmet Tarifeleri ile Bazı Kanunlarda Değişiklik Yapılması
Hakkında Kanunda Değişiklik Yapılmasına Dair Kanun Teklifi, Cumhuriyet Halk
Partisi Grup Başkanvekili İstanbul Milletvekili Mehmet Akif Hamzaçebi'nin;
Milli Eğitim Bakanlığının Teşkilat ve Görevleri Hakkında Kanunda Değişiklik
Yapılmasına Dair Kanun Teklifi ile Plan ve Bütçe Komisyonu Raporunun 12.
maddesinin aşağıdaki şekilde değiştirilmesini arz ve teklif ederiz.
Rahmi Aşkın Türeli (İzmir) ve arkadaşları
MADDE 12 - 28/3/2002 tarihli ve 4749 sayılı Kamu Finansmanı ve Borç
Yönetiminin Düzenlenmesi Hakkında Kanunun geçici 20 nci maddesinin birinci
fıkrasında yer alan "1 milyar Türk Lirasına" ibareleri "2 milyar
Türk Lirasına" şeklinde değiştirilmiş, aynı maddenin üçüncü fıkrasında
bulunan "kredi garanti kurumları ile aktarılacak kaynağın kullandırılmasına"
ibaresi "kredi garanti kurumlarının belirlenmesine, aktarılacak kaynağın
kullandırılmasına ve bu maddenin birinci fıkrasında belirlenen tutar dayanak
gösterilerek söz konusu tutarın 10 katını aşmamak üzere bu kurumlarca
verilebilecek kefaletin bakiye tutarına" şeklinde değiştirilmiştir.
BAŞKAN – Komisyon önergeye katılıyor mu?
PLAN VE BÜTÇE KOMİYONU SÖZCÜSÜ MEHMET ŞÜKRÜ ERDİNÇ (Adana) –
Katılmıyoruz.
BAŞKAN – Hükûmet katılıyor mu?
ADALET BAKANI KENAN İPEK – Katılmıyoruz Başkanım.
BAŞKAN – Önerge üzerinde söz isteyen Vahap Seçer, Mersin Milletvekili.
Buyurun Sayın Seçer. (CHP sıralarından alkışlar) 
VAHAP SEÇER (Mersin) – Sayın Başkan, sayın milletvekilleri; hepinizi
saygıyla selamlıyorum. Gecenin bu vaktinde son konuşmacı olacağım herhâlde,
bundan sonra gerekçelerle devam edeceğiz.
Şimdi, dün de
söyledim, bu torba teklifte en önemli düzenleme Millî Eğitim Bakanlığına
yapılan kadro ihdasıydı. Yetersizdi, bu konuda da burada eleştirilerimizi dile
getirdik. Yalnız yurttaşlardan gerçekten özellikle sadece atanmayan
öğretmenlerden değil, diğer meslek gruplarından da çok ciddi geri dönüşler
aldık, bu işin bir tarafı. Diğer tarafı da, bu sefer 47 bin yeni kadro
içerisinde atanacak 35 bin öğretmenin alan sorunu yani branş meselesi.
İnsanlar, tabii ki her branşta öğretmenler daha fazla kendilerine kontenjan
ayrılmasını istiyor. Bu konuda açıkçası bilişim teknolojileri öğretmenleri
kendilerini anlatan bana bir yazı göndermişler, bu konuda da bilgi sahibi
değildim. FATİH Projesi’ne dikkat çekilerek, az önce gensoruda tartışıldı ama
maalesef bu projenin kötü yönlerini tartıştık; işte, yolsuzlukları tartıştık,
efendim, bu projenin başarısız yönlerini tartıştık. Ama, şimdi, bu çocuklar, bu
öğretmenler aslında “önemli bir proje” diyor. Eğer, bunu tabii ki doğru dürüst
yapabilirseniz, başarabilirseniz Hükûmet olarak... Okullarda yazılım dersinin
ne kadar hızla öneminin arttığını Avrupa’da bunu örnekleriyle ifade ediyorlar
ve bana gönderdikleri yazıyı şöyle tamamlıyorlar, yine FATİH Projesi’ne atıfta
bulunuyorlar: “Bu ülke için çok önemli bir proje” diyorlar “Ama, bu çerçeve
yani bu proje içerisine yazılım dersinin etkinliğini de katmalıdır bu projeyi
yapanlar. Yazılım dersi ulusal hedeflerimiz arasında yer alırken okullarda ders
kitapları ve ilgili Millî Eğitim Bakanlığı dokümanları oluşturulmalıdır."
diyorlar. Son olarak da bu tabloda eksik olan ve bu verimi, etkinliği sağlamak
için dersi başarılı bir şekilde sunacak öğretmenlerin yani bilişim
teknolojileri öğretmenlerinin de diğer branşlarda olduğu gibi atanmalarının
sağlanmasıdır. Ben baktım, Türkiye geneli alan bazında ihtiyaç durumuna,
bilişim teknolojileri öğretmenlerinin ihtiyaç miktarı 2.698. Bunlar da atanmayı
bekleyen öğretmenlerimiz, çocuklarımız. Bunların da sesini bu vesileyle buradan
duyurmak istiyorum.
Şimdi, 12’nci
madde, az önce Sayın Günal da söyledi, önemli bir düzenleme. Komisyonda da
tartışırken muhalefet olarak zaten herhangi bir karşı duruşumuz olmadı, makul
gördüğümüz bir konu. 1993 yılında kurulmuş Kredi Garanti Fonu konusu ve burada
hazineden aktarılan kaynak meselesi. “1 milyar TL kaynak yetersiz, bunu 2
milyar TL’ye çıkartalım.” Niçin? Bu vesileyle yani Kredi Garanti Fonu
aracılığıyla, marifetiyle birçok KOBİ için biz bankalara kefil oluyoruz, bir
anlamda müteselsil kefil. Bu kaynak miktarı ne kadar fazla olursa kefalet miktarı
da o kadar artacak. Türkiye’de KOBİ’lerin önemini de biliyoruz, istihdama
sağladığı katkıyı da biliyoruz; ekonomiye, katma değere sağladığı katma değeri
de biliyoruz. İhracata yeterli olmasa da… Çünkü bir inceledim, baktım,
gerçekten yaklaşık olarak 2,6 milyon KOBİ var, bunun 50 bini ihracata şu anda
katkı sunabiliyor. 
KOBİ’lerle ilgili bir önemli konuya daha değinmek istiyorum. Bakın,
yaptığımız 100 dolarlık ihracatın 62 doları ithal ara malı kaynaklı yani ithal
ediyoruz, ihraç ediyoruz. 100 dolarlık ihraç ediyoruz ama bunun 62 doları ithal
edilmiş maldan kaynaklı. Niçin bu KOBİ’ler, 2,6 milyon KOBİ, milyonlarca
insanımızın çalıştığı KOBİ’ler bu ara mallarını üretmesinler? Tabii ki
KOBİ’lerin sadece krediye ulaşma sorunu yok, birçok sorunu var. Krediye
ulaşıyor, tabii ki maliyeti yüksek kredi oluyor, bu ayrı bir sorun. Diğer
taraftan, ekonominin hem yapısal sorunlarından direkt etkileniyor hem
konjonktürel sorunlarından direkt etkileniyor, tabii ki en önemli özelliği de
küçük işletmeler olduğu için manevra kabiliyeti daha yüksek işletmeler.
Dolayısıyla, bizim zaten önergede amaçladığımız, murat ettiğimiz bir
redaksiyon, dolayısıyla makul bir düzenleme olarak görüyoruz. 
Hepinize saygılar sunuyorum. (CHP sıralarından alkışlar) 
BAŞKAN – Teşekkür ediyorum. 
Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir. 
Maddeyi oylarınıza sunuyorum: Kabul edenler… Kabul etmeyenler… Madde
kabul edilmiştir. 
13’üncü madde üzerinde aynı mahiyette dört adet önerge vardır,
okutuyorum. 
OKTAY VURAL (İzmir) – Sayın Başkan, biz önergemizi çekiyoruz. 
BAŞKAN – Çekiyorsunuz.
Evet, aynı mahiyette üç adet önerge vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa teklifinin, 3/6/2007 tarihli ve
5684 sayılı Sigortacılık Kanununun 2'nci maddesinde değişiklik yapmayı öngören
13'üncü maddesinin teklif metninden çıkarılmasını arz ve teklif ederiz.
 İdris Baluken  Erol
Dora Sırrı Süreyya Önder
 Bingöl Mardin İstanbul
 Hasip Kaplan Adil
Zozani
 Şırnak Hakkâri
Aynı mahiyetteki diğer önergenin imza sahipleri:
 Rahmi Aşkın Türeli  Haydar
Akar  Ali Rıza Öztürk 
 İzmir  Kocaeli
 Mersin
 İzzet Çetin  Mehmet
Hilal Kaplan
 Ankara  Kocaeli

Aynı mahiyetteki diğer önergenin imza sahipleri:
 Mehmet Naci Bostancı  Mehmet Doğan Kubat İdris
Şahin 
 Amasya  İstanbul 
Çankırı 
 Osman Aşkın
Bak Şirin Ünal Hamza Dağ 
 İstanbul  İstanbul
 İzmir
BAŞKAN – Komisyon aynı mahiyetteki önergelere katılıyor mu?
PLAN VE BÜTÇE KOMİSYONU SÖZCÜSÜ MEHMET ŞÜKRÜ ERDİNÇ (Adana) – Takdire
bırakıyoruz. 
BAŞKAN – Hükûmet katılıyor mu? 
ADALET BAKANI KENAN İPEK – Katılıyoruz Sayın Başkan. 
BAŞKAN – Birincinin gerekçesini okutuyorum:
Gerekçe: Sigortacılık alanında değişiklik öngören bu tasarı maddesinin
tamamen yabancı sermeye yapılarının sipariş ettiği düzenlemeler olduğu açıktır.
Türkiye'de yaklaşan ekonomik krizle birlikte risk payının var olan sigorta
yapılarının üzerinden alınması gerekçesiyle de yapılan bu düzenleme,
sigortacılık piyasasının yabancı sermaye tekellerine daha çok teslim edilmesi anlamına
gelecektir. Yoksul kitleleri ekonomik kriz karşısında savunacak araçlar yerine
sermayeyi kayıran yasalara ağırlık veren düzenlemeler meşru da değildir. Değişiklik
ile bu soruların giderilmesi amaçlanmıştır. 
MEHMET AKİF HAMZAÇEBİ (İstanbul) – Gerekçe. 
BAŞKAN – Gerekçeyi okutuyorum:
Gerekçe: Bu madde ile düzenleme yapılmak istenilen kanuna bu madde ile
sadece iki ayrı kavram eklemek suretiyle ilgili sistemin değiştirilmek
istenilmesi yanlış bir uygulamadır. Ayrıca "katılım sigortası" ve
"yönetici şirket" ifadelerinin hangi gerekçelerle kanuna eklendiği
noktasında netlik bulunmamaktadır. Buna ilaveten Hazine Müsteşarlığı
yetkililerinin komisyon görüşmeleri sırasında bu konudaki sorulara verdikleri
yanıtlar birtakım yabancı şirketler lehine imtiyazlar sağlanmasına yönelik bir
düzenleme olduğu şüphelerinin uyanmasına neden olmuştur. Bu nedenle maddenin
kanun metninden çıkarılmasının uygun olacağı düşünülmektedir.
BAŞKAN – Diğer gerekçeyi okutuyorum: 
Gerekçe: Maddenin yeniden değerlendirilmesi amacıyla metinden
çıkarılması uygun olacaktır. 
BAŞKAN – Aynı mahiyetteki önergeleri oylarınıza sunuyorum: Kabul
edenler… Kabul etmeyenler… Kabul edilmiştir. 
Böylece madde metinden çıkarılmıştır. 
14’üncü maddede aynı mahiyette üç adet önerge vardır, okutuyorum… 
OKTAY VURAL (İzmir) – Bizimkini çekiyoruz efendim. 
BAŞKAN – Aynı mahiyette iki adet önerge vardır, okutuyorum:
 Türkiye Büyük Millet Meclisi Başkanlığına 
Görüşülmekte olan 705 sıra sayılı yasa teklifinin, 5684 sayılı Kanunun 3
üncü maddesine fıkra eklemeyi öngören 14'üncü maddesinin teklif metninden çıkarılmasını
arz ve teklif ederiz. 
 İdris Baluken  Erol
Dora Adil Zozani 
 Bingöl Mardin Hakkâri

 Hasip Kaplan  Mülkiye
Birtane 
 Şırnak  Kars


Aynı mahiyetteki diğer önergenin imza sahipleri:
 Mehmet Naci Bostancı Osman Aşkın Bak Osman
Boyraz
 Amasya  İstanbul İstanbul

 İdris Şahin  
 Çankırı 

 Mehmet Doğan Kubat
 İstanbul
BAŞKAN – Komisyon aynı mahiyetteki önergelere katılıyor mu?
PLAN VE BÜTÇE KOMİSYONU SÖZCÜSÜ MEHMET ŞÜKRÜ ERDİNÇ (Adana) – Takdire
bırakıyoruz.
BAŞKAN – Hükûmet katılıyor mu?
ADALET BAKANI KENAN İPEK – Katılıyoruz Sayın Başkanım.
BAŞKAN – Gerekçeleri okutuyorum:
Gerekçe: 
Günden güne derinleşen ekonomik kriz yoksul halk kitleleri üzerindeki
ekonomik baskıyı daha da arttırmaktadır. Yüksek borçluluk, adil olmayan
vergiler, yüksek enflasyon, gelir adaletsizliği ve işsizlik düzeyi kriz
koşullarında çalışan emekçiler ve yoksul halkın lehine, bu kesimleri krizden
korumaya ve alım güçlerini arttırmaya dönük düzenlemeler yapmayı
gerektirmektedir. Bunun dışında sadece sermayenin ihtiyaçlarına dönük
düzenlemeler yapmak demokratik olmadığı gibi temel ekonomik ve sosyal haklara
da aykırıdır. Değişiklik ile bu soruların giderilmesi ve geniş halk kitlelerini
ekonomik krizden korumaya dönük düzenlemelerin yapılmasının önünün açılması
amaçlanmıştır.
Gerekçe:
Maddenin yeniden değerlendirilmesi amacıyla metinden çıkarılması uygun
olacaktır.
BAŞKAN – Aynı mahiyetteki önergeleri oylarınıza sunuyorum: Kabul
edenler... Kabul etmeyenler... Kabul edilmiştir, madde metinden çıkartılmıştır.
15’inci madde üzerinde iki adet önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı Kanun Teklifinin 15. Maddesinin
aşağıdaki şekilde değiştirilmesini arz ve teklif ederiz.
 Mehmet Günal Mustafa
Kalaycı S. Nevzat Korkmaz
 Antalya Konya Isparta
 Muharrem Varlı Ahmet Duran
Bulut
 Adana Balıkesir
MADDE 15 - 5684 sayılı Kanunun 22 nci maddesinin on sekizinci fıkrası
yürürlükten kaldırılmış ve on dokuzuncu fıkrası aşağıdaki şekilde değiştirilmiştir.
"(19) Sigorta eksperinin, sigortacı veya sigorta ettiren ya da
sigorta sözleşmesinden menfaat sağlayan kişiler tarafından atanması, eksperin
iş kabulü, asgari ücret tarifesinin tespiti de dahil olmak üzere ekspertiz
ücretinin belirlenmesi ile ilgili usul ve esaslar Birlik, Hazine Müsteşarlığı
ve Sigorta Eksperleri İcra Komitesinin görüşleri alınarak yönetmelikle
düzenlenir."
Türkiye Büyük
Millet Meclisi Başkanlığın
Görüşülmekte olan 705 sıra sayılı yasa teklifinin, 5684 sayılı Kanunun
22'nci maddesinde değişiklik öngören 15'inci maddesinin teklif metninden
çıkarılmasını arz ve teklif ederiz.
 Adil Zozani Selma Irmak
 Erol Dora
 Hakkâri  Şırnak Mardin
 Hasip Kaplan İdris
Baluken
 Şırnak Bingöl
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ MEHMET ŞÜKRÜ ERDİNÇ (Adana) –
Katılmıyoruz.
BAŞKAN – Hükûmet katılıyor mu?
ADALET BAKANI KENAN İPEK – Katılmıyoruz.
BAŞKAN - Gerekçeyi okutuyorum:
Gerekçe:
Günden güne derinleşen ekonomik kriz yoksul halk kitleleri üzerindeki ekonomik
baskıyı daha da arttırmaktadır. Yüksek borçluluk, adil olmayan vergiler, yüksek
enflasyon, gelir adaletsizliği ve işsizlik düzeyi kriz koşullarında çalışan
emekçiler ve yoksul halkın lehine, bu kesimleri krizden korumaya ve alım
güçlerini arttırmaya dönük düzenlemeler yapmayı gerektirmektedir. Bunun dışında
sadece sermayenin ihtiyaçlarına dönük düzenlemeler yapmak demokratik olmadığı
gibi temel ekonomik ve sosyal haklara da aykırıdır. Değişiklik ile bu soruların
giderilmesi ve geniş halk kitlelerini ekonomik krizden korumaya dönük
düzenlemelerin yapılmasının önünün açılması amaçlanmıştır.
BAŞKAN – Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı Kanun Teklifinin 15. Maddesinin
aşağıdaki şekilde değiştirilmesini arz ve teklif ederiz. 
Mehmet Günal (Antalya) ve arkadaşları
MADDE 15 - 5684 sayılı Kanunun 22 nci maddesinin on sekizinci fıkrası
yürürlükten kaldırılmış ve on dokuzuncu fıkrası aşağıdaki şekilde
değiştirilmiştir.
"(19) Sigorta eksperinin, sigortacı veya sigorta ettiren ya da
sigorta sözleşmesinden menfaat sağlayan kişiler tarafından atanması, eksperin
iş kabulü, asgari ücret tarifesinin tespiti de dahil olmak üzere ekspertiz
ücretinin belirlenmesi ile ilgili usul ve esaslar Birlik, Hazine Müsteşarlığı
ve Sigorta Eksperleri İcra Komitesinin görüşleri alınarak yönetmelikle
düzenlenir."
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ MEHMET ŞÜKRÜ ERDİNÇ (Adana) – Katılmıyoruz.
BAŞKAN – Hükûmet katılıyor mu? 
ADALET BAKANI KENAN İPEK – Katılmıyoruz Başkanım.
BAŞKAN – Gerekçeyi okutuyorum.
Gerekçe:
Usul ve esasların belirlenmesinde Hazine Müsteşarlığının yer katılması
amaçlanmaktadır.
BAŞKAN – Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir. 
Maddeyi oylarınıza sunuyorum: Kabul edenler… Kabul etmeyenler… Madde
kabul edilmiştir.
Birleşime iki dakika ara veriyorum.
Kapanma Saati: 02.24
ON ÜÇÜNCÜ OTURUM
Açılma Saati: 02.25
BAŞKAN: Başkan
Vekili Sadık YAKUT
KÂTİP
ÜYELER: Bayram ÖZÇELİK (Burdur), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye Büyük Millet Meclisinin 82’nci
Birleşiminin On Üçüncü Oturumunu açıyorum. 
705 sıra sayılı Kanun Teklifi’nin görüşmelerine devam edeceğiz.
Komisyon? Yok.
Ertelenmiştir.
6’ncı sırada yer alan 684 sıra sayılı Kanun Tasarısı’nın görüşmelerine
başlayacağız.
6.-Polis Vazife ve Salahiyet
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı ile İstanbul Milletvekili Mahmut Tanal'ın; Nüfus Hizmetleri
Kanununda Değişiklik Yapılmasına Dair Kanun Teklifi, İstanbul Milletvekili
Bülent Turan'ın; Nüfus Hizmetleri Kanununda Değişiklik Yapılması Hakkında Kanun
Teklifi, Çanakkale Milletvekili İsmail Kaşdemir'in; Kimlik Bildirme Kanununda
Değişiklik Yapılmasına Dair Kanun Teklifi, İstanbul Milletvekili Mustafa Sezgin
Tanrıkulu ve Kocaeli Milletvekili Mehmet Hilal Kaplan'ın; 2559 Sayılı Polis
Vazife ve Selahiyet Kanununda Değişiklik Yapılmasına İlişkin Kanun Teklifi,
Adana Milletvekili Osman Faruk Loğoğlu'nun; Emniyet Teşkilatı Kanununda
Değişiklik Yapılması Hakkında Kanun Teklifi, Mersin Milletvekili Ertuğrul
Kürkcü'nün; Polis Vazife ve Selahiyet Kanununda Değişiklik Yapılması Hakkında
Kanun Teklifi, İstanbul Milletvekili Mustafa Sezgin Tanrıkulu ve Cumhuriyet
Halk Partisi Grup Başkanvekilleri Sinop Milletvekili Engin Altay, Ankara
Milletvekili Levent Gök ile 4 Milletvekilinin; Nüfus Hizmetleri Kanununda
Değişiklik Yapılması Hakkında Kanun Teklifi, İstanbul Milletvekili Mustafa
Sezgin Tanrıkulu'nun; 5490 Sayılı ve 25/4/2006 Tarihli Nüfus Hizmetleri
Kanununda Değişiklik Yapılması Hakkında Kanun Teklifi ile Avrupa Birliği Uyum
Komisyonu ve İçişleri Komisyonu Raporları (1/995, 2/422, 2/514, 2/909, 2/1518,
2/1579, 2/1632, 2/2443, 2/2469) (S. Sayısı: 684)
BAŞKAN – Komisyon? Yok. 
Ertelenmiştir.
Bundan sonra da komisyonların bulunmayacağı anlaşıldığından, alınan
karar gereğince, sırasıyla (11/49), (11/53) esas numaralı gensoru önergelerinin
gündeme alınıp alınmayacağı hususundaki görüşme ile kanun tasarı ve
teklifleriyle komisyonlardan gelen diğer işleri sırasıyla görüşmek için 25 Mart
2015 Çarşamba günü saat 14.00’te toplanmak üzere birleşimi kapatıyorum.
Kapanma Saati: 02.26




(x) Açık oylama kesin sonuçlarını gösteren
tablo tutanağa eklidir.


(x) Açık oylama kesin
sonuçlarını gösteren tablo tutanağa eklidir.


(X) 705 S. Sayılı Basmayazı 23/03/2015
tarihli 81‘inci Birleşim Tutanağı’na eklidir. 




