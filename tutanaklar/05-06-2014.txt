



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

98’inci Birleşim
5 Haziran 2014 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Adana Milletvekili Ali Halaman'ın, Adana’daki
çiftçilerin sorunlarına ve buğday hasadına ilişkin gündem dışı konuşması
2.- Çanakkale Milletvekili Mustafa Serdar Soydan’ın, 5
Haziran Dünya Çevre Günü’ne ilişkin gündem dışı konuşması ve Orman ve Su İşleri
Bakanı Veysel Eroğlu'nun cevabı
3.- Düzce Milletvekili Osman Çakır’ın, Bosna ve
Balkanlardaki sel felaketine ilişkin gündem dışı konuşması ve Orman ve Su
İşleri Bakanı Veysel Eroğlu'nun cevabı
V.- AÇIKLAMALAR
1.- Iğdır Milletvekili Pervin Buldan'ın, 5 Haziran Dünya
Çevre Günü’ne ilişkin açıklaması
2.- Iğdır Milletvekili Pervin Buldan'ın, Uşak
Milletvekili Dilek Akagün Yılmaz’ın sataşma nedeniyle yaptığı konuşmasındaki
bazı ifadelerine ilişkin açıklaması
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Hatay Milletvekili Hasan Akgöl ve 26
milletvekilinin, pamuk sektörünün sorunlarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/963)
2.- Gaziantep Milletvekili Mehmet Şeker ve 26
milletvekilinin, fakir ailelere yapılan kömür yardımı nedeniyle yaşanan sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/964)
3.- İstanbul Milletvekili Celal Dinçer ve 27
milletvekilinin, üniversite öğrencilerinin barınma sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/965)
B) Tezkereler
1.- (10/937, 938, 939, 940, 941, 942, 943, 944, 945, 946,
947) esas numaralı Meclis Araştırması Komisyonu Geçici Başkanlığının,
Komisyonun başkan, başkan vekili, sözcü ve kâtip üye seçimini yaptığına ilişkin
tezkeresi (3/1506)
VII.- ÖNERİLER
A) Siyasî Parti Grubu Önerileri
1.- CHP Grubunun, Niğde Milletvekili Doğan Şafak ve 24
milletvekili tarafından Akkaya Baraj Gölü’ndeki su kirliliğinin çevre ve insan
sağlığına olumsuz etkilerinin araştırılarak alınması gereken önlemlerin
belirlenmesi amacıyla verilmiş olan Meclis araştırması önergesinin (10/217) ön
görüşmelerinin Genel Kurulun 5 Haziran 2014 Perşembe günkü birleşiminde
yapılmasına ilişkin önerisi 
VIII.- SEÇİMLER
A) Komisyonlarda Açık Bulunan Üyeliklere Seçim
1.- Plan ve Bütçe Komisyonunda açık bulunan üyeliğe
seçim
2.- İçişleri Komisyonunda açık bulunan üyeliğe seçim
3.- Millî Eğitim, Kültür, Gençlik ve Spor Komisyonunda
açık bulunan üyeliğe seçim 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray
Sapan’ın; Eskişehir Milletvekili Kazım Kurt ve İstanbul Milletvekili Mustafa
Sezgin Tanrıkulu’nun; İstanbul Milletvekili Mahmut Tanal’ın; İstanbul
Milletvekili Sebahat Tuncel’in; İstanbul Milletvekili Mahmut Tanal’ın; Bursa
Milletvekili Aykan Erdemir’in; İstanbul Milletvekili Mahmut Tanal’ın; Ankara
Milletvekili Levent Gök’ün; Barış ve Demokrasi Partisi Grup Başkanvekili Bingöl
Milletvekili İdris Baluken’in; İstanbul Milletvekili Mustafa Sezgin
Tanrıkulu’nun; Van Milletvekili Aysel Tuğluk’un; İstanbul Milletvekili Bülent
Turan ve Ankara Milletvekili Cevdet Erdöl ile 69 Milletvekilinin; Tokat
Milletvekili Reşat Doğru ve 2 Milletvekilinin; İstanbul Milletvekili Mahmut
Tanal’ın; Malatya Milletvekili Veli Ağbaba’nın; Milliyetçi Hareket Partisi Grup
Başkanvekili Kayseri Milletvekili Yusuf Halaçoğlu’nun; Gaziantep Milletvekili Mehmet
Şeker’in; Kırıkkale Milletvekili Ramazan Can ve İstanbul Milletvekili Bülent
Turan ile 1 Milletvekilinin Benzer Mahiyetteki Kanun Teklifleri ile Kadın Erkek
Fırsat Eşitliği Komisyonu ile Adalet Komisyonu Raporları (1/918, 2/14, 2/25,
2/67, 2/214, 2/218, 2/335, 2/542, 2/571, 2/577, 2/876, 2/960, 2/1060, 2/1087,
2/1369, 2/1648, 2/1675, 2/1830, 2/1864, 2/1883, 2/1941, 2/1973, 2/1982, 2/2115,
2/2149) (S. Sayısı: 592)
X.- SATAŞMALARA İLİŞKİN KONUŞMALAR
1.- Muş Milletvekili Sırrı Sakık'ın, Uşak Milletvekili Dilek
Akagün Yılmaz’ın 592 sıra sayılı Kanun Tasarısı’nın 8’inci maddesiyle ilgili
önerge üzerinde yaptığı konuşması sırasında Barış ve Demokrasi Partisi ile
Halkların Demokratik Partisine sataşması nedeniyle konuşması 
2.- Uşak Milletvekili Dilek Akagün Yılmaz'ın, Muş
Milletvekili Sırrı Sakık’ın sataşma nedeniyle yaptığı konuşması sırasında
şahsına sataşması nedeniyle konuşması
3.-Iğdır Milletvekili Pervin Buldan'ın, Uşak
Milletvekili Dilek Akagün Yılmaz’ın sataşma nedeniyle yaptığı konuşması sırasında
HDP Grubuna sataşması nedeniyle konuşması
4.- Uşak Milletvekili Dilek Akagün Yılmaz'ın, Iğdır
Milletvekili Pervin Buldan’ın sataşma nedeniyle yaptığı konuşması sırasında
şahsına sataşması nedeniyle konuşması
5.- Sinop Milletvekili Engin Altay'ın, Hakkâri Milletvekili
Adil Zozani’nin 592 sıra sayılı Kanun Tasarısı’nın 9’uncu maddesiyle ilgili
önerge üzerinde yaptığı konuşması sırasında Cumhuriyet Halk Partisine sataşması
nedeniyle konuşması
6.- Hakkâri Milletvekili Adil Zozani'nin, Sinop
Milletvekili Engin Altay’ın sataşma nedeniyle yaptığı konuşması sırasında
şahsına sataşması nedeniyle konuşması
7.- Uşak Milletvekili Dilek Akagün Yılmaz'ın, Hakkâri
Milletvekili Adil Zozani’nin sataşma nedeniyle yaptığı konuşması sırasında
şahsına sataşması nedeniyle konuşması
8.- Hakkâri Milletvekili Adil Zozani'nin, Uşak
Milletvekili Dilek Akagün Yılmaz’ın sataşma nedeniyle yaptığı konuşması sırasında
şahsına ve Halkların Demokratik Partisine sataşması nedeniyle konuşması
9.- Sinop Milletvekili Engin Altay'ın, Hakkâri Milletvekili
Adil Zozani’nin sataşma nedeniyle yaptığı konuşması sırasında Cumhuriyet Halk
Partisine sataşması nedeniyle konuşması
XI.- YAZILI SORULAR VE CEVAPLARI
1.- Kütahya Milletvekili Alim Işık'ın, görev yeri
değiştirilen veya haklarında soruşturma açılan kamu personeline ilişkin sorusu
ve Enerji ve Tabii Kaynaklar Bakanı Taner Yıldız’ın cevabı (7/43064)
2.- Kütahya Milletvekili Alim Işık'ın, Bakanlığa bağlı
kurum ve kuruluşların harcamalarının seçim dönemleri öncesinde artış gösterdiği
iddialarına ilişkin sorusu ve Enerji ve Tabii Kaynaklar Bakanı Taner Yıldız’ın
cevabı (7/43065)
3.- Kütahya Milletvekili Alim Işık'ın, seçim dönemleri
öncesinde taşeron şirketler aracılığıyla işçi alımlarının artış gösterdiği
iddialarına ilişkin sorusu ve Enerji ve Tabii Kaynaklar Bakanı Taner Yıldız’ın
cevabı (7/43066)
4.- İstanbul Milletvekili Mahmut Tanal'ın, Şanlıurfa'da
elektrik borcunu ödeyemediği için tarlasını sulayamayan çiftçilere ilişkin
sorusu ve Enerji ve Tabii Kaynaklar Bakanı Taner Yıldız’ın cevabı (7/43067)
5. -Ankara Milletvekili Aylin Nazlıaka'nın, 2011-2014
yılları arasında şube müdürü ve üzerindeki yönetici personel hakkında açılan
davalara ilişkin sorusu ve Enerji ve Tabii Kaynaklar Bakanı Taner Yıldız’ın
cevabı (7/43068)
5 Haziran 2014 Perşembe 
BİRİNCİ OTURUM
Açılma Saati: 14.00
BAŞKAN: Başkan Vekili Sadık YAKUT
KÂTİP ÜYELER: Bayram ÖZÇELİK (Burdur) , Muharrem IŞIK (Erzincan)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 98’inci Birleşimini açıyorum.
Toplantı yeter
sayısı vardır, görüşmelere başlıyoruz. 
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, Adana’daki çiftçilerin sorunları ve buğday hasadı hakkında söz isteyen
Adana Milletvekili Ali Halaman’a aittir.
Sayın Halaman,
zaten buyurdunuz, buyurun. (Gülüşmeler)
IV.- GÜNDEM
DIŞI KONUŞMALAR
A)
Milletvekillerinin Gündem Dışı Konuşmaları
1.- Adana
Milletvekili Ali Halaman'ın, Adana’daki çiftçilerin sorunlarına ve buğday
hasadına ilişkin gündem dışı konuşması
ALİ HALAMAN
(Adana) – Başkan teşekkür ederim, Allah razı olsun. 
Bugün Adana’nın sorunlarını gündeme
taşımak için gündem dışı söz aldım. Hepinizi saygı, sevgiyle selamlıyorum; gündem
dışı söz verdiği için Başkan Bey’e de teşekkür ediyorum.
Şimdi, Adana Türkiye'nin diğer taraflarından
farklı. Bütün tarımsal üretimini ilk defa yapan yani turfanda olarak yapan bir
bölge yani 15 Mayıs veya 25 Mayıstan 15 Hazirana kadar “buğday hasadı”
dediğimiz bir mevsim olur. Ama bu iklim şartlarından, işte, sürekli olarak
gündeme gelen kuraklıktan, dondan dolayı Adana’nın çiftçisinin, tarımla
uğraşanların -genelde Adana bölgesinin insanlarının yüzde 80, yüzde 90 tarımla
da ilgisi var- her tarımla ilgisi olan insanın tarımdan şikâyetçi olduğu,
geçinemedikleri, işlerinin olmadığı, ürünlerinin para etmediği, dolayısıyla
Tarım Bakanlığı bünyesinde kendileriyle ilgilenilmediği kanaati var olan bir
gerçek.
Şimdi buğday hasadı olmakla birlikte
buğdaylar biçiliyor, biçilmekle birlikte dünkü tonajından en az yüzde 40, yüzde
50 bir düşüş var. “Bu Tarım Bakanlığı ne iş yapar?” dendiğinde, Tarım
Bakanlığı, Türkiye’deki çiftçinin, tarımla uğraşan insanların ekonomik ve
sosyal şartlarını, fiziki şartlarını oluşturmakla ilgili bir kuruluş. Şimdi,
buğday hasadı olmakla birlikte, “geleneksel tarım” dediğimiz bu alanda, Tarım
Bakanlığı, buğday hasat dönemi başlamakla birlikte, Toprak Mahsulleri Ofisinin
açılmasına, dolayısıyla usulen de olsa taban fiyat gibi bir fiyatın ortaya
konmasına, fiziki olarak, fiilî olarak bu kürsüden bir şey söyledim. 
Geçen gün, burada, Tarım Bakanı yirmi
dakika tarımın şöyle olduğunu, böyle olduğunu söyledi, “Kuraklıktan dolayı
hasar tespiti yaptıranların faizini yüzde 3 düşürteceğiz.” dedi. Ya hasar
tespiti yaptırmayanların hâli ne olacak? “Hasar tespiti yaptıranlara yüzde 3
faiz indirimi, altı ay sonra versinler.” diyorsun. Ya bugün buğdayı olmayan,
narenciyesi olmayan, bunu satamayan, fiyatı oluşmayan… Yani bu son zamanlarda
“Hayırsever vatandaşlar havuzlarda para topluyor.” diyorlar, bu çiftçinin yüzde
3’lük faizini altı ay sonra bu hayırsever vatandaşlar mı verecek? 
Şimdi, Türkiye’de çiftçinin dostu
denilen Toprak Mahsulleri Ofisi, dolayısıyla Ziraat Bankası veya tarım kredi
kooperatiflerini de ekleyebiliriz... Ya, son zamanlarda, özellikle bu on yıllık
dönem içerisinde Ziraat Bankasının önünde tapusuyla, icra senediyle ilgili
tapuya gidip gelen çiftçiden başka kim var yani? Şimdi bu çiftçiyi bitirdiniz.
Sulama birlikleriyle ilgili faizler yükselirken beraber… Şimdi Plan ve Bütçe
Komisyonunda görüşülüyor. “Nitelikleri belli olan firmaların vergisini ve
faizini iptal edeceğiz, yok edeceğiz.” derken bu tarımla uğraşan çiftçilerin
vergi faizlerini silmeyi niye düşünmüyorsunuz? 
Şimdi,
narenciyeyi bitirdin zaten, buğday zaten yok, pamuk ithal, mazot ithal, soya
ithal, kanola ithal. Ya, Türkiye’nin yetiştirdiği ne var? Yetişmesine vesile
olacak bu Tarım Bakanlığı ne yaptı? Bundan dolayı… Tarım Bakanlığı “Traktör
satışları arttı.” diyor. Hayır, Türkiye’de traktör satışları azaldı. Alpler
köteni yapan firma mı kaldı ya? 
Şimdi, bundan
dolayı, bu Tarım Bakanlığının bu işlerle ilgilenmesini bekliyor, hepinize
saygı, sevgilerimi sunuyorum. (MHP ve CHP sıralarından alkışlar) 
BAŞKAN –
Teşekkür ediyorum.
Gündem dışı
ikinci söz, 5 Haziran Dünya Çevre Günü münasebetiyle söz isteyen Çanakkale
Milletvekili Mustafa Serdar Soydan’a aittir.
Buyurun Sayın
Soydan. (CHP sıralarından alkışlar)
2.-
Çanakkale Milletvekili Mustafa Serdar Soydan’ın, 5 Haziran Dünya Çevre Günü’ne
ilişkin gündem dışı konuşması ve Orman ve Su İşleri Bakanı Veysel Eroğlu'nun
cevabı
MUSTAFA SERDAR
SOYDAN (Çanakkale) – Sayın Başkan, sayın milletvekilleri; Dünya Çevre Günü
nedeniyle söz almış bulunuyorum. Hepinize saygılar sunuyorum.
“Eğer vatan
denilen şey kupkuru dağlardan, taşlardan, ekilmemiş sahalardan, çıplak
ovalardan, şehirlerden ve köylerden ibaret olsaydı onun zindandan hiçbir farkı
olmazdı.” Ulu Önder Atatürk’ün anlamlı sözü doğrultusunda, bir zindan mı
yaratacağız yoksa ülkemizin sahip olduğu zengin doğal güzelliklerin korunması,
geliştirilmesi ve gelecek nesillere aktarılması için akılcı adımlar mı
atacağız? Erozyonla yok ettiğimiz toprağımız, çölleşen arazilerimiz, yok
ettiğimiz ormanlarımız, tükettiğimiz suyumuz aslında geri dönüşü mümkün olmayan
hayat parçacıklarımızdır.
Çağdaş
toplumlar, toplumsal ilerlemeler öne sürerek ekonomik menfaatler uğruna doğayı
yok sayma ve hoyratça kullanma lüksünün olmadığı bilincine ulaşmış ve çevreyle
barışık büyümenin mümkün olduğunu anlamıştır. Modern insan doğada yok ettiğini
yerine koymak için artık paranın yeterli olmadığını ve yüzlerce yıla ihtiyaç
olduğunu biliyor, anlıyor ve ona göre davranıyor. Bu bilinç ve anlayışla doğaya
yaklaşmalıyız ve yaklaşılmasını sağlamak zorundayız.
On iki yıllık AKP hükûmetleri yeşili ve
yaşamı savunanları görmezden gelmeye devam ediyor, onları yok sayıyor. On iki
yıldır Başbakanın çevre dernekleri ve çevrecilerle konuştuğunu, tartıştığını
duyan gören yok ama vatandaşımızı döverken, azarlarken ve başı örtülü bacımızı
dövdürürken gören çok. Neden çevrecilere, yaşam savunucularına konuşma hakkı
bile vermiyorsunuz, onlarla tartışmaktan, konuşmaktan kaçıyorsunuz? Siz
farkında olmasanız da onlar sizin ve torunlarınızın yaşam hakkına sizden daha
çok sahip çıkıyor.
“Ben yeşili severim.” dediniz, Atatürk
Orman Çiftliği’ni Başbakanlık ofisi uğruna katlettiniz. Gelecek kuşakların
doğal mirası üzerinde nasıl oturacaksınız, hiç mi vicdanınız sızlamayacak?
“Yeşile hastayım.” “Üçüncü köprü cinayettir.” dediniz, köprü uğruna on binlerce
yetişmiş ağacı kurban ettiniz, cinayetin sorumlusu oldunuz. Dünyanın eşsiz doğa
mucizesi Kaz Dağlarını ve Çanakkale’yi altın madencilerinin, termik
santrallerin kaderine terk ettiniz. Eşsiz coğrafyamızı mahkeme kararlarına
rağmen katledenleri koruduğunuz kadar Kaz Dağlarını, Biga Ovası’nı,
Çanakkale’de yaşayan, doğasına sahip çıkan vatandaşlarımızı koruyamadınız.
Orman, canlı yaşamın sağlık
sigortasıdır. 20 metre uzunluğundaki bir ağaç cinsine göre her gün ortalama 50
ile 74 kişinin tükettiği oksijeni üretiyor. Yetişkin bir kayın ağacı ise yılda
4,6 ton oksijen üretirken aynı zamanda 6,3 ton karbondioksiti emerek havayı
temizlemektedir.
Küresel Orman Takip ve Uyarı Sistemi
Verilerine göre ülkemiz on iki yıllık AKP döneminde net 164.222 dekar ormanını
kaybetmiştir. AKP Hükûmeti, yirmi yıllık, elli yıllık kesilen ağaçların, delik
deşik ormanların, yok olan bitki örtüsünün, yitirilen oksijenin, bozulan çevre
dengesinin ayıbını dikilen 20-30 santimlik fidanlarla kapatmaya çalışıyor ama
maalesef üzücü tablo karşımızda.
AKP döneminde Kayseri ilimizin yüz
ölçümü kadar orman alanımız yok edilmiştir. Sizin doğaya karşı en önemli
göreviniz, var olanı korumak, kollamak ve yaşatmaktır. Göreviniz, bilinçsiz
yapılan HES’lerle bitki örtüsünü yok etmek değildir. Üzülerek ifade ediyorum, ağaçları
katlederek, bitki örtüsünü altüst ederek, HABİTAT’ı yok ederek yapılan köprüye
ve yola “Medeniyettir.” diyen bir Başbakan var karşımızda. Medeniyet, doğayı
koruyarak gelişmeyi, büyümeyi sağlamaktır. Medeniyet, yenilenebilir enerji
kaynaklarını kullanmaktır, gerekli güvenlik tedbirlerini almadan vatandaşını
yerin yüzlerce metre altına indirmek, Soma facialarını yaşatmak değildir.
Havayı, suyu, toprağı yok ederek, canlı yaşamını katlederek yapılanlar tek
kelimeyle cinayettir, yaşamı, geleceği katletmektir.
Sayın milletvekilleri, Çevre Günü ayrışmanın değil,
bütünleşmenin; yalanın, talanın, betonlaşmanın değil, doğanın, yaşamın ve
özgürlüğün günü olacaktır. Çevre Günü baskı, zulüm ve diktatörlüğün değil, “Ya
Hak” diyerek atılan okun gittiği yeri ranta çevirmek değil, eşitlik, adalet ve
dayanışmanın günü olacaktır. Günümüz yeşil, yaşamımız uzun olsun.
Saygılar sunuyorum. (CHP sıralarından alkışlar)
BAŞKAN – Teşekkür ediyorum.
ORMAN VE SU İŞLERİ BAKANI VEYSEL EROĞLU (Afyonkarahisar) –
Sayın Başkan, şimdi mi cevap vereyim, sonra mı?
BAŞKAN – Siz bilirsiniz Sayın Bakan, isterseniz şimdi
isterseniz diğer gündem dışı konuşmacı da konuştuktan sonra…
ORMAN VE SU İŞLERİ BAKANI VEYSEL EROĞLU (Afyonkarahisar) –
Hepsi bittikten sonra cevap vereyim.
BAŞKAN – Peki.
Gündem dışı üçüncü söz, Bosna ve Balkanlardaki sel felaketi
hakkında söz isteyen Düzce Milletvekili Osman Çakır’a aittir.
Buyurun Sayın Çakır. (AK PARTİ sıralarından alkışlar) 
3.- Düzce
Milletvekili Osman Çakır’ın, Bosna ve Balkanlardaki sel felaketine ilişkin
gündem dışı konuşması ve Orman ve Su İşleri Bakanı Veysel Eroğlu'nun cevabı
OSMAN ÇAKIR (Düzce) – Sayın Başkan, değerli milletvekilleri;
Devlet-i Âliyye yıkıldı ancak milletiâliyye hayatına devam ediyor. Evlatlarını
dağıtmış bir ebeveyn gibi dünyanın pek çok yerinde bugün kardeşlerimiz kendi
ülkelerinde kendi kaderlerini yaşıyorlar ancak bu kaderlerinin bizlerle mutlaka
bağlantıları var. 
Bosna Hersek, bizim, fethetmiş olduğumuz günden bugüne kadar
ve ayrıldığımız günden bugüne kadar her açıdan bağlarımızın devam ettiği ve her
zaman takip ettiğimiz, gönül bağımızın devam ettiği önemli ülkelerden bir
tanesi.
Bu yüzyılımızın, son yüz yirmi yılın en
uzun ve en zor günlerini geçirmiş olan Bosna Hersek, buradaki yaşanan
felaketler sonucunda ülkenin topraklarının beşte 1’inin seller altında zarar
gördüğü, on binlerce insanın evlerini terk ettiği ve 1 milyon insanın afetler
içerisinde zorda kaldığı bir bölgedir. Bu bölgede yaşanan bu felaketin
arkasında bugün geride bırakmış olduğu yıkıklar ve yıkımları bir şekilde telafi
etmek durumundayız. Biz bu kardeşlerimizi yalnız bırakamayız, onların mutlaka
yardımlarına gitmek ve onlara yardımda bulunmak durumundayız. Bosna Hersek bu
yüzyıl içerisinde yaşamış olduğu önemli bir katliamın, önemli bir soykırımın
arkasından bugün sel felaketiyle baş başa kalmış ve bununla mücadele etmek
durumunda olan bir ülke durumundadır. Yalnız Bosna Hersek değil, Kosova da,
Balkanlardaki diğer bölgeler de bu sel felaketinden etkilenmiştir.
Sel felaketinden arkaya kalan önemli
konulardan bir tanesi de 800 kilometrekarelik bir alanı kritik duruma düşüren
mayın tarlalarıdır. Mayın temizleme süreci uzun bir süreç olmakla birlikte, üç
aya varacak lojistik operasyon gerektirmektedir. 
Öte yandan, salgın hastalık riski şu an
itibarıyla stabil olmakla birlikte, bu tür hastalıkların sel sularıyla
taşınabileceği riski sürmektedir.
Ulaşım alanında da hâlen bazı ana ve
bölge yollarının kapalı, bazılarının da kısmen açık olduğuna vurgu yapmak
durumundayız. Sel heyelanlarının kanalizasyon ve içme suyu şebekelerini,
elektrikleri kestiği bir ortamda orada 1 milyon insanın yaşam mücadelesi
verdiği bu günlerde, bizler, burada yaşayan kardeşlerimize yardım etmek
durumundayız.
Değerli
Başkanım, kıymetli milletvekilleri; yardım yapılması gereken bölgelerin başında
“Maglaj”, “Zavidovici” ile “Zeljezno Polje” adı verilen bölgeler önem taşımaktadır.
Buralara ilk giden Türk sivil toplum kuruluşlarıdır; İHH’dır, Kızılaydır ve
Deniz Feneri’dir. Buradaki insanlara gıda yardımını, giysi yardımını ve sağlık
için gerekli olan bütün malzemeleri taşıyanlar da yine ülkemizin sivil toplum
kuruluşları olmuştur. Bu bölgeye yapılması gereken yardımlara önemi açısından
bakıldığında en önemli şeyler temizlik malzemeleri ve hijyenik ortamın onlara
sağlanmasıdır. Temizlik gereçleri, kürekti, fırçaydı, süpürgeydi, bizim için
çok önemsiz gibi gözüken, çok basit gibi gözüken bu gereçler bugün orada hayati
bir önem taşımaktadır. Ev tamiri ve boyası ve tamirin ötesinde, bugün 1 milyon
insanın barınabileceği bu bölgede, 1 milyon insana gerekli olan ev eşyalarına
ihtiyaç vardır. 
Tarım orada
ciddi bir tahribat görmüştür. 27 bin kilometrekarelik bir tarım arazisi
tahribat görmüştür. 250 bine yakın ve 100 bin de Bosna Sırp bölgesinde olmak
üzere 350 bin civarında büyükbaş ve küçükbaş hayvan kaybı söz konusu olmuştur.
Buralara sular altında kalan camilerin ve tahrip olan camilerin… Ki önümüzde
ramazan ayı var, bu insanların burada ibadethanelere de ihtiyaçları var. 
(Mikrofon
otomatik cihaz tarafından kapatıldı) 
OSMAN ÇAKIR
(Devamla) - Dolayısıyla, selden çöken, tahrip olan binaların ötesinde, selden
çöken ve tahrip olan gönülleri, bu kardeşlerimizin gönüllerini onarmak ve
onlara gerekli yardımları yapmak bu ülkenin evlatları olarak bizlerin üzerine
düşen bir borçtur diyor ve hepinizi sevgiyle selamlıyorum, hürmet ediyorum. (AK
PARTİ sıralarından alkışlar)
BAŞKAN –
Teşekkür ediyorum.
Sayın Buldan,
söz talebiniz var. 
Buyurun.
V.-
AÇIKLAMALAR
1.- Iğdır
Milletvekili Pervin Buldan'ın, 5 Haziran Dünya Çevre Günü’ne ilişkin açıklaması
PERVİN BULDAN
(Iğdır) – Teşekkür ederim Sayın Başkan.
Sayın Başkan,
değerli milletvekilleri; 1972 yılında İsveç’in Stockholm kentinde yapılan
Birleşmiş Milletler Çevre Konferansı’nda alınan bir kararla 5 Haziran günü
“Dünya Çevre Günü” olarak kabul edildi.
Sanayileşme ve
kentlerdeki nüfus çoğunlukları çevre sorunlarının artmasına sebep olmuştur.
Bütün ülkelerin ortak ve temel sorunu hâline gelen çevre kirlenmesi, günümüzde
insan sağlığını tehdit eder boyutlara da ulaşmıştır. Ölümlere neden olan
solunum yolu hastalıklarının çoğu hava kirliliği sonucunda olmaktadır.
Çevre kirlenmesini insanın doğaya verdiği
zarar olarak da tanımlayabiliriz. Doğanın korunması ve tahribatının
engellenmesi de aynı zamanda zorunludur.
Gelecek nesillere iyi bir çevre
bırakmak için kirlenmeleri mutlaka önlemek, yeşil alanları ve hayvanları
koruyup çoğaltmak gerekir. 
Biz de HDP Grubu olarak daha
yaşanılabilir, temiz ve ekolojik bir ülke yaratmak için hem bireyler olarak hem
de ülkeyi yönetenlerin üzerimize düşen görev ve sorumluluklarını bir kez daha
hatırlatmak istedik. Hepinize teşekkür ederiz.
BAŞKAN – Teşekkür ediyorum.
Gündem dışı konuşmalara Orman ve Su
İşleri Bakanı Veysel Eroğlu cevap vereceklerdir.
Buyurun Sayın Bakan. (AK PARTİ
sıralarından alkışlar) 
MAHMUT TANAL (İstanbul) – Çok önemli
bir gün bugün, Dünya Çevre Günü, bir dakika izin verebilir misiniz Sayın
Başkanım?
IV.-
GÜNDEM DIŞI KONUŞMALAR (Devam)
A)
Milletvekillerinin Gündem Dışı Konuşmaları (Devam)
2.-
Çanakkale Milletvekili Mustafa Serdar Soydan’ın, 5 Haziran Dünya Çevre Günü’ne
ilişkin gündem dışı konuşması ve Orman ve Su İşleri Bakanı Veysel Eroğlu'nun
cevabı (Devam)
3.- Düzce
Milletvekili Osman Çakır’ın, Bosna ve Balkanlardaki sel felaketine ilişkin
gündem dışı konuşması ve Orman ve Su İşleri Bakanı Veysel Eroğlu'nun cevabı
(Devam)
ORMAN VE SU İŞLERİ BAKANI VEYSEL EROĞLU
(Afyonkarahisar) – Sayın Başkanım, değerli milletvekilleri; hepinizi saygıyla
selamlıyorum.
Özellikle gündem dışı konuşmalara,
Sayın Serdar Soydan ve Sayın Osman Çakır’ın konuşmalarına cevap vermek için söz
aldım. Hepinizi saygıyla selamlıyorum.
Efendim, tabii, bugün Dünya Çevre Günü,
hepimiz çevreciyiz. Ben de bir çevre profesörü olarak bütün milletimizin Dünya
Çevre Günü’nü gönülden kutluyorum. İnşallah daha güzel günlere birlikte,
herkesin, sizlerin de katkısıyla ulaşmayı gönülden temenni ediyorum.
Bu vesileyle, biz son on bir yılda
neler yaptık, nereden aldık, nereye geldik, onu da kısa bir hatırlatmakta fayda
var Efendim, bakın, 2002 yılında atık suların yüzde 80’i doğrudan derelere veya
denizlere boşaltılıyordu, arıtma tesisi oranı yüzde 20’ydi. Allah’a şükür bu
oranı şu anda Hükûmetimiz yüzde 80’e çıkardı. Yeterli mi? Değil. İnşallah kısa
zamanda bunu yüzde 95’e yani toplanan atık suların arıtma oranını kısa zamanda
yüzde 95’e çıkaracağız. Bu konuda Ergene Projesi, Gediz Projesi, Büyük Menderes
Projeleri devam ediyor. Atık sularda büyük bir mesafe katettik.
Bunun dışında, özellikle içme suyunda,
bakın, bu kuraklıkta, 76 şehrimiz eğer biz yeteri kadar baraj, gölet, içme suyu
arıtma tesisleri, isale hatları, içme suyu depoları yapmasaydık 76 şehrimiz
susuzdu ama Allah’a şükür, bu kuraklığa rağmen bu şehirlerimizde susuzluk
çekilmiyor ve bunu yaptığımız tesislere borçluyuz. Hatta, bu sene Kuzey Kıbrıs
Türk Cumhuriyeti’ne dahi su götüreceğiz. Bu, gerçekten Türkiye'nin büyük
gururu, onu özellikle vurgulamak istiyorum.
Arıtma tesisi sahasında ise arıtma
tesisinde hakikaten biz dünyadaki en ileri teknolojilere sahibiz. Yani,
dünyanın en ileri teknolojileri, gerek içme suyu arıtma tesisi gerekse atık su
arıtma tesisini biz kendi yerli teknolojimiz, kendi tecrübelerimizle, yerli
mühendis, müşavir firmalarla ve müteahhitlerle yapıyoruz. Bu da gurur
duyacağımız bir husustur.
Efendim, geçmişte, ben İstanbul Teknik
Üniversitesinde öğretim üyesiyken -o zaman Çevre Bakanlığı vardı- bizden tıbbi
atıklarla alakalı bir yönetmelik talep ettiler. Ben de Çevre Teknolojisi Ana
Bilim Dalı Başkanı olarak, 1992-1993 yılında, tıbbi atıklarla ilgili bir
yönetmelik hazırladım. Çevre Bakanlığı bu yönetmeliği uygulamaya soktu ama
geçmişte, 1994 yılından önce Türkiye’de hiçbir yerde tıbbi atıkların sağlıkla,
ayrı toplanıp bertaraf edildiği veya sterilize edildiği bir tesis yoktu. İlk
defa biz 1995 yılında, Sayın Başbakanımızın talimatıyla, ilk tıbbi atık
bertaraf tesislerini İstanbul’da kurduk. Hatta, İstanbul’da katı atık bertaraf
tesisi bile yoktu. Hatırlayın, 1993 yılında, maalesef, Ümraniye Hekimbaşı’da
büyük bir çöp faciası olmuş, orada, maalesef, 37 vatandaşımız hayatını
kaybetmişti. Dolayısıyla, biz Hükûmet olarak, ta İstanbul’dan bu yana,
Başbakanımız, ilk önce, Türkiye’de ilk katı atık düzenli depolama tesislerini yaptı
Asya-Avrupa yakasında. İlk defa çöpten elektrik üretim tesisini, ilk defa tıbbi
atıkların bertaraf, sterilizasyon ve yakma tesislerini ve bin ton kapasiteli
kompost tesisini İstanbul’da ilk defa biz kurduk. Kaldı ki Hükûmetimiz
döneminde de -o zaman katı atık bertaraf tesisleri Türkiye’de pek yoktu- şu
anda Allah’a şükür yüzde 70 nüfusun katı atıklarını düzenli topluyoruz,
bertaraf ediyoruz. Hatta, bugün Sayın Başbakanımız, öğleden önce de, Çevre ve
Şehircilik Bakanlığımızın tertiplediği bir video konferansla Türkiye’de pek çok
şehirdeki katı atık bertaraf tesislerinin, modern tesislerin açılışını yaptı.
Bunu da gururla ifade etmek istiyorum.
Keza, ambalaj atığı toplama, ayırma,
geri dönüşüm şu anda, 2013 yılı itibarıyla 835 tesise çıktı. Tehlikeli atık bertaraf
tesisi geçmişte yok denecek kadar azdı. Biz buna da çok önem verdik. Geçen yıl
sonu itibarıyla katı atık bertaraf tesisleri dışında, tehlikeli atık bertaraf
tesisleri sayısı 282’ye çıktı. Piller toplanmıyordu ama şu anda, 2013 yılında
526 ton atık pili topladık. Bunlar gerçekten çok önemli.
Ayrıca, hava kirliliğinde çok önemli
adımlar atıldı değerli milletvekilleri. Bakın, özellikle vurgulayayım: İstanbul
Teknik Üniversitesinde Çevre Teknolojisi Ana Bilim Dalı o zaman Türkiye’de hava
kirliliğini ölçebilen, bütün parametreleri ölçebilen tek kurumdu. Ben de orada,
o kürsünün başkanı olarak İstanbul’daki bütün hava kirliliklerini ölçüyordum ve
inanın, standartların 10 katı, 15 katı kükürtdioksit, partikül madde
konsantrasyonları ölçtük. Hatta, gazeteler o zaman İstanbul’da promosyon olarak
gaz maskesi dağıtıyorlardı. Ama, gururla ifade ediyorum: Şu anda Türkiye'nin
bütün şehirlerinde gerek doğal gaz gerek hava kirliliğini kontrol neticesinde…
Ve otomatik olarak kontrol ediyoruz, şu anda Türkiye’de bütün şehirlerin
otomatik kontrol sistemi var. İnşallah, 169’a çıkarıyoruz ölçüm istasyonu
sayısını ve bunu web sitesinden de anlık olarak görmek mümkün. Artık
Türkiye'nin havası tertemiz. Doğal gaz kullanımını artırdık.
Efendim, denizler ise… Bakın, denizlere
çok büyük önem veriyoruz. Çünkü denizler kirli olunca turizm kapasitesi
açısından çok büyük sıkıntı doğar. Çünkü turist, geleceği zaman denizinde,
plajında, o denizlerde kirlilik var mı, plajlarda mavi bayrak var mı diye ona
bakıyor. Biz Türkiye’de geçen yıl sonuna kadar Hükûmet olarak 219 tane, ta
Hopa’dan İskenderun’a kadar, özellikle deniz suyu ölçüm istasyonu kurduk.
Sürekli denetleniyor ve mavi bayrak sayısı da şu anda 419’a çıktı. Mesela
Antalya, şu anda dünyanın en çok mavi bayrağa sahip olan bir şehri unvanını
aldı. Bundan da gurur duyuyoruz. Yani, turizm potansiyeli artmışsa bunu temiz
denizlere, temiz plajlara borçluyuz. 
Ayrıca, özellikle bazı limanlarda atık
toplama tesisleri yoktu. Şu anda, biz, tam 246 tane limanda gemilerden sintine
ve atıkları toplayacak tesis kurduk. Bunlar gerçekten önemli. 
Hatırlarsanız, daha önce ben Çevre ve
Orman Bakanıyken balık çiftliklerinden şikâyet ediliyordu ama çok kararlı bir
tutumla, sizlerin de desteğiyle balık çiftliklerini uygun alanlara taşıdık. Şu
anda hiçbir şikâyet gelmiyor. 
MAHMUT TANAL (İstanbul) – Efendim,
Atatürk Barajı’na Adıyaman ve Şanlıurfa’dan lağım suları dökülüyor. 
ORMAN VE SU İŞLERİ BAKANI VEYSEL EROĞLU
(Devamla) – Evet, şimdi onlara da bakarız Vekilim. Eksikler varsa lütfen
bildirin. Birlikte zaten... 
Az önce ifade ettim, her şeyi yüzde 100
tamamlamış değiliz, şu anda yüzde 80’lerdeyiz. Onları da tamamlamak için
özellikle kanunda, mevzuatta değişiklik yaptık. Misal, Bakanlığıma bağlı Devlet
Su İşleri geçmişte atık su arıtma tesislerini yapamıyordu ama şu anda atık su
arıtma tesislerini yapabilir hâle geldi belediye yapamadığı hâlde. Misal,
Ergene’de, Kırklareli, Vize, Pınarhisar, bütün, o tam 12 tane atık su ileri
biyolojik arıtma tesisini şu anda biz yapıyoruz. Bunlardan birkaçını söyleyeyim:
Lüleburgaz bitti. Uzunköprü, Vize, Kırklareli merkez, bütün atık su ileri
biyolojik arıtma tesisleri bitti. Hatta, gururla ifade ediyorum, bunların...
MAHMUT TANAL (İstanbul) – Fabrikalardan
dökülüyor Sayın Bakan oraya. 
ORMAN VE SU İŞLERİ BAKANI VEYSEL EROĞLU
(Devamla) - Sayın Vekilim, fabrikalarla ilgili de şu anda kamulaştırma yapıldı.
Özellikle Maliye Bakanlığımız çok önemli miktarda para ayırdı, onların da
inşaatları başladı. Sizler Ergene’deki bu dönüşüme gelirseniz birlikte bunu
inceleyelim. 
MUSTAFA SERDAR SOYDAN (Çanakkale) – Ama
Sayın Bakanım, iki yıl ertelediniz. 
ORMAN VE SU İŞLERİ BAKANI VEYSEL EROĞLU
(Devamla) – Sayın Vekilim, tamam.
Şu anda Hayrabolu, Malkara, Saray,
Babaeski, Pınarhisar, Keşan, Muratlı, Çerkezköy, Çorlu; bunların da atık su
arıtma tesisleri tarafımızdan yapılacak. Sanayide şu anda özellikle bir birlik
oluşturduk; biliyorsunuz, orada ıslah organize bölgeleri oluşturduk. Onların
bütün atık suları çok ileri derecede arıtılacak, hatta bir kısmı da
arıtıldıktan sonra bir hat üzerinde enerji üreterek Marmara’nın en dip
noktasına kadar verilecek, bunu özellikle vurgulamak istiyorum.
MAHMUT TANAL (İstanbul) – Peki, Atatürk
Barajı…
ORMAN VE SU İŞLERİ BAKANI VEYSEL EROĞLU
(Devamla) – Bunun dışında değerli vekillerim, bakın, çevre faslı bütün Avrupa
Birliğinde, Avrupa Birliğine katılan ülkelerin en sonra açabildikleri fasıl.
Biz bunu, biliyorsunuz, çevre faslını açtık. Kyoto’ya taraf dediler, şu anda
Amerika bile Kyoto’ya taraf değil, Kyoto’ya taraf olduk yani. Hatta şunu
gururla ifade edeyim, Meksika Cancun’daki Küresel İklim Değişikliği Taraflar
Konferansı’nda, Türkiye orada gerçekten destan yazdı; lütfen o mutabakat
zaptına bakarsanız sadece Türkiye’nin ismi var, başka hiçbir ülkenin ismi yok.
Bu da gururumuz, lütfen onu bir incelerseniz. Yani şunu söylemek istiyorum…
MAHMUT TANAL (İstanbul) – Atatürk
Barajı ne olacak?
ORMAN VE SU İŞLERİ BAKANI VEYSEL EROĞLU
(Devamla) –Eksiklerimiz varsa… Elbette, ben şunu ifade ediyorum: Eksikler var
ama nereden nereye geldiğimize lütfen bakın.
Az önce sayın vekilim fidandan
bahsetti. Efendim, 2 milyar fidanı toprakla buluşturan biziz. Sırf İstanbul’da,
bakın, 18 milyon fidanı toprakla buluşturduk.
MUSTAFA SERDAR SOYDAN (Çanakkale) –
Kesen de sizsiniz.
FARUK BAL (Konya) – Başbakan
İstanbul’da “2 milyar diktik.” diyor.
ORMAN VE SU İŞLERİ BAKANI VEYSEL EROĞLU
(Devamla) – Bakın, Allah aşkına… 
Başbakanımızdan bahsetti sayın vekilim.
Efendim, Başbakanımız İstanbul Büyükşehir Belediye Başkanı olduğu zaman
İstanbul çöl gibiydi âdeta. 
ALİ UZUNIRMAK (Aydın) – Yapmayın bu
kadar ya, yapmayın.
ORMAN VE SU İŞLERİ BAKANI VEYSEL EROĞLU
(Devamla) – Hatta bana sordu “Niye ağaç dikmemişler?” deyince; Sayın
Başbakanım, İstanbulluya içme ve kullanma suyu için su veremiyor ki bir de
ağaçlar için sulama suyu versin diye… Sonradan biz İstanbul Büyükşehir
Belediyesine bağlı Ağaç ve Peyzaj Anonim Şirketini kurduk, şu anda
İstanbul’daki bütün yol kenarları, parklar ve açık alanlar tamamen güzelleşmeye
başladı. 
MAHMUT TANAL (İstanbul) – Onun davası
sürüyordu, o dava ne oldu Sayın Bakan?
ORMAN VE SU İŞLERİ BAKANI VEYSEL EROĞLU
(Devamla) – Efendim, şimdi bunun dışında yeni, biliyorsunuz, İstanbul’da Asya
yakasında, Elmalı Barajı’nın etrafında 7 kapılı, 7 bölgeli muhteşem bir şehir
ormanı kuruyoruz. Gene Avrupa yakasında bir dünya ormanı kurulması için
İstanbul Büyükşehir Belediyesiyle mutabakata vardık. Dolayısıyla merak etmeyin,
yeşil alanlar artıyor, artacaktır, bunu özellikle belirteyim.
Zaten şunu da
vurgulamamda fayda var: Bakın, bütün dünyada… Dün FAO’nun Genel Müdürü geldi ve
–lütfen basına bakarsanız- Türkiye’deki ağaçlandırma, erozyonla mücadele
çalışmalarını takdir etti, hatta İstanbul’u ve Türkiye’yi özellikle Kuzey
Afrika’nın, Orta Doğu’nun, Orta Asya’nın, Balkanların, Kafkasların bir merkezi
yapılmasını talep etti. Biz de bu bölgeye büyük bir şekilde destek vereceğimizi
ifade ettik. Yani bunu özellikle gururla ifade etmek istiyorum. 
Bu yüzden, bizim
mesela orman varlığımız son on yılda 900 bin hektar arttı. Ayrıca, odun
serveti… Ben orman teşkilatımla gurur duyuyorum. Daha on yıl önce 1,2 milyar
metreküpken odun serveti, ormanlardaki servet şu anda 1,5 milyar metreküpü
aştı. Yani bunlar takdire değer hususlar. Yani marifet iltifata tabi. Okul
bahçelerini, yolları, kara yollarını, köy yollarını, mezarlıkları ağaçlandırıyoruz.
Fidan üretiyoruz, hatta isteyen her belediyeye, proje getirince bilabedel fidan
veriyoruz. 
SEYFETTİN YILMAZ
(Adana) – Teşkilatı darmaduman ettin Sayın Bakan, darmaduman teşkilat.
ORMAN VE SU
İŞLERİ BAKANI VEYSEL EROĞLU (Devamla) – Bakın, tabiat parkı 17 taneydi 192’ye
yükseldi. Korunan alanların sayısını artırdık. 2003 yılında 964 iken şu anda
3.049 tane korunan alanımız var. Yani bunlar hakikaten gurur duyacağımız
hususlar, onu özellikle vurgulamak istiyorum. 
Tabii,
söylenecek şeyler var ama ben konuşmamı kısa tutayım diye sadece özet olarak
söyledim.
İkinci bir
husus, Sayın Vekilim, Atatürk Orman Çiftliği’nin yeri değil Sayın
Başbakanımızın yaptığı bina, Orman Genel Müdürlüğümüzün tapulu mülkü, Atatürk
Orman Çiftliği’yle alakası yok.
SEYFETTİN YILMAZ
(Adana) – Kaç tane ağaç kesildi orada Sayın Bakan?
ORMAN VE SU
İŞLERİ BAKANI VEYSEL EROĞLU (Devamla) – Şimdi, oradaki ağaçların sayısını gidip
sayın, şu anda dikiliyor, çoğu da taşındı.
İkinci husus:
Biz, Orman Genel Müdürlüğü için -binalar depreme dayanıksızdı zaten,
iptidaiydi- şimdi muhteşem bir Orman Genel Müdürlüğü binası yapıyoruz, onu da
özellikle vurgulamak istiyorum.
Kaz Dağları
Millî Parkı ise: Oraya hiçbir şekilde madencilik faaliyetleri için izin
verilemez. Orası millî parktır.
Bunun dışında, Kayseri’den bahsettiniz.
Bakın, şu anda Kayseri de orman alanı dünyada en çok artan şehirlerden birisi;
yüzde 100 alan arttı, yüzde 8 civarındayken yüzde 16’ya yükseldi, onu özellikle
vurgulamak istiyorum.
SEYFETTİN YILMAZ (Adana) – O sizden
değil kadastrodan arttı Sayın Bakan, yanlış bilgi vermişler size.
ORMAN VE SU İŞLERİ BAKANI VEYSEL EROĞLU
(Devamla) – Evet, ben tekrar teşekkür ediyorum ama bir eksiklik varsa, bir
talep varsa onları bildirirseniz çok büyük memnuniyet duyarız yani özellikle
yapılacak işler konusunda. Biz zaten yapmak için hazırız. Sizlerin tenkitleri,
olumlu tenkitleri, tavsiyeleri, teklifleri bizim için gerçekten değerlidir.
Sayın vekillerim, yapılacak bir şey varsa söyleyin, hep birlikte yapalım.
HAYDAR AKAR (Kocaeli) – Söyledim
yapmadınız Sayın Bakan.
ORMAN VE SU İŞLERİ BAKANI VEYSEL EROĞLU
(Devamla) – Ben bu duygularla hepinizin Dünya Çevre Günü’nü kutluyorum,
saygılarımı sunuyorum efendim. (AK PARTİ sıralarından alkışlar) 
MAHMUT TANAL (İstanbul) – Sayın Başkan…
MEVLÜT DUDU (Hatay) – Sayın Başkan…
BAŞKAN – Teşekkür ediyorum.
Gündeme geçiyoruz.
REŞAT DOĞRU (Tokat) – Sayın Başkanım…
MAHMUT TANAL (İstanbul) – Sayın Başkan,
Sayın Bakan Ergene için iki yıllık bir süre verildi…
BAŞKAN – Lütfen Sayın Tanal.
Başkanlığın Genel Kurula sunuşları var.
REŞAT DOĞRU (Tokat) – Sayın Başkanım…
BAŞKAN – Sayın Doğru, bu konudaki benim
tarzımı biliyorsunuz efendim, sadece grup başkan vekillerine söz…
REŞAT DOĞRU (Tokat) – Ama bunu grup
başkan vekiline…
BAŞKAN – Hayır, grup başkan vekili
girmedi efendim, sizin isminiz var.
ENGİN ALTAY (Sinop) – Sayın Başkanım… 
BAŞKAN – Buyurun Sayın Altay.
ENGİN ALTAY (Sinop) – İki sayın
milletvekili ayağa kalkarak, elleriyle de bir meram anlatmak için size
başvurmuşlardır. Sizin bu iki sayın milletvekilini yok sayma şansınız yok.
BAŞKAN – Hayır, yok saymıyorum efendim,
bu konudaki…
ENGİN ALTAY (Sinop) – Sorarsınız,
meramını sorarsınız, uygun görmezsiniz, eyvallah ama iki milletvekili
buradayken onlara bakıp da gündemi okutmanızı asla kabul edememem Sayın
Başkanım. Bir daha…
BAŞKAN – Kabul etmeyebilirsiniz.
Sayın Altay, buyurun.
ENGİN ALTAY (Sinop) – Efendim ama öyle
şey olmaz. Bir daha böyle bir durumu tekrar…
BAŞKAN – Nasıl olacak Sayın Altay?
ENGİN ALTAY (Sinop) – Usulüne ve
kaidesine uygun olacak Sayın Başkanım.
BAŞKAN – Evet, usulüne uygun…
ENGİN ALTAY (Sinop) – İki tane
milletvekili burada ayağa kalkmış, siz orada metin okutuyorsunuz. Böyle bir şey
olabilir mi?
BAŞKAN – Yani, Sayın Altay, orada
bağırmakla kimi korkutacaksınız, anlamıyorum ki.
ENGİN ALTAY (Sinop) – Hayır, bağırarak
burada otorite kurmak isteyen sizsiniz.
BAŞKAN – Bağırarak konuşuyorsunuz.
ENGİN ALTAY (Sinop) – Lütfen!
BAŞKAN – Oturun orada, yerinizden…
ENGİN ALTAY (Sinop) – Ben
milletvekillerimin hukukunu her şeyde…
BAŞKAN – Sayın Altay, benim bu konudaki
tavrım ve tarzım belli.
ENGİN ALTAY (Sinop) – Sizin tavrınız
olamaz.
BAŞKAN – İç Tüzük’ün…
ENGİN ALTAY (Sinop) – Genel Kurulun
kaideleri var, usulleri var.
BAŞKAN – Usul benim yaptığım gibi
efendim.
ENGİN ALTAY (Sinop) – İki tane
milletvekili buradayken orada yazı okutamazsınız, öyle şey yok!
BAŞKAN – İç Tüzük’ün hükmünü
uyguluyorum efendim. Ben grup başkan vekillerine söz veriyorum. “Gündemi dışı…”
-açık, net-… 
ENGİN ALTAY (Sinop) – O ayrı, o ayrı
Sayın Başkan. 
BAŞKAN – …“üç kişinin haricinde söz
verilmez.” diyor.
ENGİN ALTAY (Sinop) – Sayın Başkan, o
ayrı, çarpıtmayın meseleyi.
BAŞKAN – Sayın vekillerimiz bunu
biliyor, bilmesi gerekir.
ENGİN ALTAY (Sinop) – Sisteme giren
milletvekiline söz verirsiniz, vermezsiniz, hiç itiraz ettim mi?
Milletvekilimizin meramını dinledikten sonra söz vermediğiniz çok oldu, itiraz
ettim mi? Ama ben milletvekilleri ayaktayken sizin onları yok saymanızı kabul
etmem.
BAŞKAN – Efendim, gündem dışı…
ENGİN ALTAY (Sinop) – Bir daha tekerrür
etmemesini rica ediyorum.
BAŞKAN – Vallaha bu işler bağırmakla
çağırmakla olmaz Sayın Başkan.
ENGİN ALTAY (Sinop) – Bağırmıyorum
Sayın Başkan.
BAŞKAN – Bağırıyorsunuz, yine
bağırıyorsunuz.
ENGİN ALTAY (Sinop) – Buradan sesim
size ulaşsın diye.
BAŞKAN – Oradan siz sisteme girseniz,
söz veriyorum, bunları ifade edersiniz.
ENGİN ALTAY (Sinop) – Siz şimdi,
eminim, benim sesimi de oradan kesmişsinizdir. Yani arkadaki arkadaşlar da
duyamıyor, bizi izleyenler de duyamıyor. Onun için sesimi yükseltiyorum Sayın
Başkanım.
Saygılar…
BAŞKAN – Sayın Altay, merak etmeyin,
hiç kimsenin sözü kesilmiyor, sesi de kesilmiyor.
SEYFETTİN YILMAZ (Adana) – MHP Grubu
adına…
BAŞKAN – Hayır, grup adına değil
efendim, grup başkan vekilleri girmiş olsa veriyorum. O zaman yetki belgesini
önceden göndereceksiniz bize çünkü biz bilemeyiz burada, kimin yetkili olduğunu
bilemeyiz ki Sayın Vekilim.
REŞAT DOĞRU (Tokat) – Başkan Vekili
işte…
BAŞKAN – Hayır, lütfen ama.
Evet, Başkanlığın Genel Kurula
sunuşları vardır.
SEYFETTİN YILMAZ (Adana) – Tam kafanıza
göre yönetiyorsunuz Sayın Başkan ya! İstediğiniz zaman veriyorsunuz,
istediğiniz zaman vermiyorsunuz. 
BAŞKAN – Hayır, istediğim zaman
vermiyorum efendim.
SEYFETTİN YILMAZ (Adana) – Yani olmaz
ki, hiçbir uygulamanız adaletli değil. 
BAŞKAN – Öyle değerlendirebilirsiniz
efendim.
SEYFETTİN YILMAZ (Adana) – Hiçbir
uygulamanız adalete uygun değil. Gündem dışı o kadar söz istedim, bir tane
gündem dışı söz vermediniz. Bu kadar haksızlık yapmayın, adaletsizlik yapmayın
bu kadar. 
BAŞKAN – Meclis araştırması açılmasına
ilişkin…
SEYFETTİN YILMAZ (Adana) – Madalya
verirler size, madalya verirler!
BAŞKAN – …üç önerge vardır, okutuyorum:
VI.-
BAŞKANLIĞIN GENEL KURULA SUNUŞLARI
A)
Meclis Araştırması Önergeleri
1.- Hatay
Milletvekili Hasan Akgöl ve 26 milletvekilinin, pamuk sektörünün sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/963)
Türkiye Büyük
Millet Meclisi Başkanlığına
En önemli endüstriyel tarım
ürünlerinden biri olan pamuğun dünyada üretiminin 7 bin yıl öncesine kadar
dayandığı bilinmektedir. Cumhuriyetin ilanından sonra ülkemizde pamuk tarımına
büyük önem verilmiş ve pamuk tarımı tarımsal istihdam içerisinde oldukça önemli
bir yer tutmuştur.
Pamuk, yalnızca bir tarım ürünü olarak
nitelendirilemez. Pamuk, ülke ekonomisini doğrudan etkileyen ürünlerdendir.
Ülkemiz sanayisinin temel ham maddesini karşılayan pamuk, lifiyle tekstil
sanayisinin, çekirdeğinden elde edilen yağıyla bitkisel yağ sanayisinin, kapçık
ve küspesiyle yem sanayisinin, ayrıca lifleriyle de selüloz sanayisinin ham
maddesini teşkil etmektedir. Milyonlarca yurttaşımızı, sağladığı katma değer ve
yarattığı istihdamla yakından ilgilendiren, Çukurova'nın, Harran'ın, Amik
Ovası’nın gelinliği, insanımızın geçim kaynağı, üreticimizin beyaz altınıdır
pamuk.
Dünyada pamuğun reel ekonomi içindeki
önemi her geçen gün artarken, ülkemiz bu sürecin ya farkına varamamış ya da
uygulanan hatalı teşvik modelleriyle verimli topraklarında üretim avantajını
yitirmeye başlamıştır.
Tekstil sektörünün gelişmesine rağmen,
pamuk üretiminin bölgemizde ve ülkemizde her yıl düşmesi uygulanan yanlış tarım
politikalarının bir sonucudur.
Uygulanan bu politikalardandır ki,
ülkemizde pamukta üretimin tüketimi karşılama oranı yüzde 30'lara kadar
düşmüştür. Türkiye artık, pamukta ithalatçı bir ülke olmuştur.
2011 Ekim ayı itibarıyla pamuk ithalatı
ve ihracatı arasındaki denge negatif olarak 1,7 milyar dolara ulaşmıştır.
Bununla birlikte çiftçiye verilen 42 kr/kg prim miktarı üç yıldır aynı kalmış,
artırılmamıştır. Hükûmetimiz başka ülkelerin çiftçilerine ithalat yoluyla
verdiği desteği Türkiyeli üreticiye vermediğindendir ki üretici artık yavaş
yavaş pamuk ekiminden vazgeçmeye başlamıştır. Prim miktarı, üretim maliyetleri
ve diğer ürünlere göre getirisi göz önüne alınarak belirlenmelidir ki pamuk
üreticisi piyasanın acımasız şartlarında üretim faaliyetini sürdürebilsin.
TZOB tarafından 2011 ürünü kütlü
pamuğun çiftçi için ortalama üretim maliyeti 1,67 TL/kg olarak hesaplanmıştır.
Geçen yıla göre girdi maliyetleri artmıştır. 2010 yılında makine hasadı dekara
60 TL iken bugün 110-120 TL arasında, elle hasat ise 35 ila 40 kuruşa
yapılmaktadır. Bu fiyat da Hatay'da satış fiyatının yarısına tekabül
etmektedir. Bu şartlarda gerek Hataylı çiftçi gerekse ülkede pamuk tarımı yapan
diğer üreticiler ayakta kalamaz.
Pamuk fiyatlarının geldiği nokta
yüzünden bölgedeki üreticiler, sulamadan kaynaklı elektrik borçları, zirai
kredi borçları ile sigorta pirim borçlarını artık ödeyemez bir hâle
gelmişlerdir.
Öncelikle temel üretim girdilerinden
tohumluk, ilaç, gübre, elektrik, mazot gibi kalemlerde KDV ve ÖTV oranlarını
yüzde 1'e düşürmeli, tarıma verilen destekler artırılmalıdır.
Sürdürülebilir bir tarım için,
çiftçilerin, ürünlerini maliyetinin üzerinde makul bir fiyatla satmaları bir
zorunluluktur. Üreticilerin güçsüzlüğünden yararlanılarak buradan aşırı kâr
sağlamanın uzun dönemde ne tüccara ne de sanayiciye bir yararı olacaktır.
Pamukta ulusal bir politika
oluşturulmazsa üretim her yıl daha da azalacak ve pamuk ihtiyacının tamamı
ithalatla karşılanacaktır. Ortaya çıkan tablo, kendi kendine yeten bir
Türkiye'den dışa bağımlı bir Türkiye görüntüsüdür. Şayet çiftçi pamuktan
vazgeçerse hem borsalarda hem çırçır fabrikalarında işlem görecek pamuk
bulanamayacaktır.
Bu olumsuzluklar ancak örgütlü ve
rekabet gücü yüksek bir tarımsal yapı ile önlenebilir. Ülke ekonomisini
doğrudan etkileyen ve dünyada önemi gittikçe artan pamuk sektörünün
sorunlarının ve bu sorunların çözüm önerilerinin araştırılması amacıyla
Anayasa'nın 98’inci ve TBMM İçtüzüğü'nün 104 ve 105’inci maddeleri gereğince
Meclis araştırması açılmasını saygılarımızla arz ederiz.
1) Hasan Akgöl  (Hatay)
2) Özgür Özel  (Manisa)
3) Ali Serindağ  (Gaziantep)
4) İhsan Özkes  (İstanbul)
5) Emre Köprülü  (Tekirdağ)
6) Ali Demirçalı  (Adana)
7) Mahmut Tanal  (İstanbul)
8) Uğur Bayraktutan  (Artvin)
9) Kadir Gökmen Öğüt  (İstanbul)
10) Mustafa Serdar Soydan  (Çanakkale)
11) Binnaz Toprak  (İstanbul)
12) Ali Haydar Öner  (Isparta)
13) Veli Ağbaba  (Malatya)
14) Namık Havutça  (Balıkesir)
15) Ahmet İhsan Kalkavan  (Samsun)
16) Gökhan Günaydın  (Ankara)
17) Bülent Tezcan  (Aydın)
18) Melda Onur  (İstanbul)
19) A. Haluk Koç  (Samsun)
20) Mevlüt Dudu  (Hatay)
21) Celal Dinçer  (İstanbul)
22) Durdu Özbolat  (Kahramanmaraş)
23) Sakine Öz  (Manisa)
24) Ramis Topal  (Amasya)
25) Selahattin Karaahmetoğlu  (Giresun)
26) Haluk Ahmet Gümüş  (Balıkesir)
27) Mehmet S. Kesimoğlu  (Kırklareli)
2.-
Gaziantep Milletvekili Mehmet Şeker ve 26 milletvekilinin, fakir ailelere
yapılan kömür yardımı nedeniyle yaşanan sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/964)
Türkiye Büyük
Millet Meclisi Başkanlığına
Fakir ailelere yapılan kömür yardımında
sorunların ve çözüm yollarının tespit edilmesi amacıyla Anayasa’nın 98 inci, İç
Tüzük’ün 104 ve 105 inci maddeleri gereğince ekte sunulan gerekçe çerçevesinde
Meclis araştırması açılması hususunda gereğini saygılarımızla arz ederiz.
1) Mehmet Şeker  (Gaziantep)
2) Mehmet Şevki Kulkuloğlu  (Kayseri)
3) Mehmet S. Kesimoğlu  (Kırklareli)
4) Haluk Ahmet Gümüş  (Balıkesir)
5) Özgür Özel  (Manisa)
6) Kadir Gökmen Öğüt  (İstanbul)
7) Celal Dinçer  (İstanbul)
8) İhsan Özkes  (İstanbul)
9) Veli Ağbaba  (Malatya)
10) Namık Havutça  (Balıkesir)
11) Emre Köprülü  (Tekirdağ)
12) Ali Serindağ  (Gaziantep)
13) Mustafa Serdar Soydan  (Çanakkale)
14) Ali Demirçalı  (Adana)
15) Uğur Bayraktutan  (Artvin)
16) Ahmet İhsan Kalkavan  (Samsun)
17) Gökhan Günaydın  (Ankara)
18) Binnaz Toprak  (İstanbul)
19) Ali Haydar Öner  (Isparta)
20) Bülent Tezcan  (Aydın)
21) A. Haluk Koç  (Samsun)
22) Mevlüt Dudu  (Hatay)
23) Ali Özgündüz  (İstanbul)
24) Durdu Özbolat  (Kahramanmaraş)
25) Sakine Öz  (Manisa)
26) Ramis Topal  (Amasya)
27) Selahattin Karaahmetoğlu  (Giresun)
Gerekçe:
2003-2011 yılları arasında Sosyal
Yardımlaşma ve Dayanışma Vakıfları (SYDV) aracılığıyla talepte bulunan fakir
ailelere dağıtılan kömürün miktarı 13 milyon tona yaklaşmıştır. Her yıl
ortalama 2 milyon aileye dağıtılan bu kömürler Türkiye Kömür İşletmeleri Kurumu
(TKİ) tarafından temin edilmektedir.
2003 ve 2004 yıllarında SYDV'ye teslim
edilen kömürün tamamı TKİ üretiminden karşılanırken, 2005 yılından itibaren
ilgili Bakanlar Kurulu kararları gereğince fakir ailelere dağıtılacak kömürün
dışarıdan satın alınmasının da yolu açılmıştır. Diğer taraftan, TKİ'nin
kendisine veya bağlı ortaklık veya iştiraklerine ait olan kömür sahalarından
yapacağı mal ve hizmet alımları Kamu İhale Kanunu kapsamından çıkarılmıştır. Bu
düzenlemeler sonucunda fakir ailelere dağıtılmak üzere SYDV'lere teslim edilen
toplam kömürün neredeyse yarısı dışarıdan, ihale yapılmaksızın satın
alınmıştır. Söz konusu alımlarda özellikle bazı firmaların tercih edilmesi
hususu Sayıştay raporlarında eleştirilmesine rağmen, uygulama aynı şekilde
devam ettirilmiştir. Bu satın alımlarda göz önünde bulundurulan kriterlerin
neler olduğu bilinmezliğini sürdürmektedir.
Fakir ailelere dağıtılacak kömürün
kalitesinin Çevre ve Orman Bakanlığı tarafından yayımlanan Isınmadan Kaynaklanan
Hava Kirliliğinin Kontrolü Yönetmeliği'ne uygun olması satın alımlarda göz
önünde bulundurulması gereken ana kriterlerden bir tanesidir. Ancak söz konusu
yönetmeliğe de uyulmamaktadır. Bu durumun en somut örneği Kilis ilinde
yaşanmıştır. 2011 yılında Kilis'te SYDV tarafından yardıma muhtaç ailelere
yaklaşık 6.500 ton kömür dağıtılmıştır. Analiz yapılmadan dağıtılan bu kömürler
vatandaşlardan gelen şikâyetler üzerine aralık ayında analize gönderilmiştir.
Hava kalitesi sınır değerlerinin aşılmadığı iller arasında bulunan Kilis'te,
29/12/2011 tarihli İl Mahallî Çevre Kurulu kararına göre, ısınma amaçlı
kullanılacak yerli kömürün kalorisinin en az 4.200 KCal/kg olması gerekirken,
SYDV tarafından dağıtılan kömürlerde bu değer 2.991 KCal/kg çıkmıştır. En fazla
yüzde 30 olması gereken kül değerinin bu kömürlerde yüzde 52,41 çıkması,
yakılan her 100 kilo kömürün 52 kilosunun ısıtmadan küle dönüştüğünü yani 100
kiloluk kömüre ödenen paranın 52 kiloluk kısmının çöpe atıldığını
göstermektedir. Yapılan analiz sonucunda kalitesi çok düşük çıkan bu kömürlerin
toplatılarak değiştirilmesi kararlaştırılmış ise de o ana kadar dağıtılan
kömürlerin yarıdan fazlasının yakılmış olması nedeniyle, tekrardan 4 bin tona
yaklaşık kömür isteminde bulunulmuştur. Bu durum sadece Kilis ili için değil
Türkiye genelinde geçerlidir.
Kül değeri yüksek, kalorisi çok düşük
olan ve standartların çok altında kalan kömürlerin tercih edilmesi yardıma
muhtaç ailelerin kış ayında ısınma problemlerini çözmediği gibi hava
kirliliğine de yol açmaktadır. TKİ tarafından satın alınarak SYDV'lere
gönderilen kömürlere dağıtımdan önce değil de genellikle şikâyet üzerine analiz
yaptırılması ciddi oranda kaynak israfına neden olmaktadır. SYDV’den yakacak
yardımı aldığı için minnet duygusuyla herhangi bir itiraz ya da şikâyette
bulunmayan vatandaşlarımızın kullandığı kalitesiz kömür ise buz dağının
görünmeyen kısmını oluşturmaktadır.
Yukarıda bahsedilen nedenlerle, TKİ
tarafından SYDV'lere gönderilen kalitesiz kömürlerin tercih nedenlerinin
saptanması, bu aşamada bazı firmalara iltimas gösterilip gösterilmediğinin
belirlenmesi, ilgili kanun ve yönetmeliklere aykırı bir şekilde yapılan satın
alımlar nedeniyle meydana gelen kamu zararının ve sorumlularının tespit
edilmesi, mevcut sistem nedeniyle oluşan zarara son verilmesi için yeni yöntem
ve politikaların oluşturulması amacıyla Anayasanın 98’inci, İç Tüzük’ün 104 ve
105’inci maddeleri gereğince Meclis araştırması açılması uygun olacaktır. 
3.-
İstanbul Milletvekili Celal Dinçer ve 27 milletvekilinin, üniversite öğrencilerinin
barınma sorunlarının araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/965)
Türkiye Büyük
Millet Meclisi Başkanlığına
Üniversite sınavına girerek bir
yükseköğretim kurumunu kazanan öğrencilerimizin yaşadığı temel sorunlardan biri
de yurt sorunudur. Sağlıklı, güvenilir ve ucuz barınma, ailelerin bütçelerini
olduğu kadar öğrencilerin eğitimdeki başarısını da yakından etkilemektedir.
Devlet yurtlarının yetersizliği, ev
kiralarının yüksekliği, pek çok öğrenciyi, denetimden yoksun ve daha ucuz
barınma olanağı sağlayan bazı cemaatlerin etkisindeki özel yurtlara
yöneltmektedir. Bu yurtların ve yurt adı altındaki cemaat evlerinin, cumhuriyet
ve laiklik karşıtı fikirleri gençlerimize aşıladığı ortadadır.
Bu tehlikenin boyutları her geçen gün
artmaktadır. İşte bu noktada, üniversite öğrencilerinin barınma sorunlarının
ele alınması, üniversite ve devlet yurtlarının kapasitesinin artırılması, özel
yurtların daha etkin bir şekilde denetlenmesinin yolunun açılması amacıyla
Anayasa'nın 98, TBMM İçtüzüğü’nün 104 ve 105’inci maddeleri uyarınca Meclis
araştırması açılmasını arz ve teklif ederiz.
Saygılarımızla.
1) Celal Dinçer (İstanbul)

2) Hüseyin Aygün (Tunceli)
3) Ali Özgündüz  (İstanbul)
4) Namık Havutça  (Balıkesir)
5) Mehmet S. Kesimoğlu  (Kırklareli)
6) Ali Serindağ (Gaziantep)
7) Mehmet Şevki Kulkuloğlu  (Kayseri)
8) Kadir Gökmen Öğüt  (İstanbul)
9) İhsan Özkes  (İstanbul)
10) Uğur Bayraktutan  (Artvin)
11) Veli Ağbaba  (Malatya)
12) Mustafa Sezgin Tanrıkulu (İstanbul)
13) Ali Demirçalı  (Adana)
14) Mahmut Tanal  (İstanbul)
15) Ahmet İhsan Kalkavan  (Samsun)
16) Mustafa Serdar Soydan  (Çanakkale)
17) Gökhan Günaydın  (Ankara)
18) Binnaz Toprak  (İstanbul)
19) Ali Haydar Öner  (Isparta)
20) Bülent Tezcan  (Aydın)
21) Melda Onur  (İstanbul)
22) A. Haluk Koç  (Samsun)
23) Mevlüt Dudu  (Hatay)
24) Durdu Özbolat  (Kahramanmaraş)
25) Özgür Özel  (Manisa)
26) Ramis Topal  (Amasya)
27) Selahattin Karaahmetoğlu  (Giresun)
28) Haluk Ahmet Gümüş  (Balıkesir)
Gerekçe: 
Türkiye'de 104'ü devlet, 62'si vakıf
olmak üzere toplam 166 adet üniversite bulunmaktadır. 2011-2012 öğretim yılında
bu üniversitelerde 2 milyon 100 binden fazla öğrenci örgün öğrenim görmektedir.
Bu öğrencilerin barınma ve diğer sosyal ihtiyaçları ise YURTKUR'a bağlı 307
yurt ve bu yurtların sahip olduğu 269.241 yatak kapasitesiyle karşılanmaya
çalışılmıştır. 2011-2012 öğretim yılında örgün öğretimde yaklaşık 2 milyon 100
bin öğrenci varken 2012-2013 öğretim yılında bu sayı daha artacaktır.
Dolayısıyla öğrencilerin yurt sorunu da büyüyecektir.
Yurtlarda yer bulamayan ya da maddi
durumu kötü olan öğrenciler, bir anlamda tarikat ve cemaat yurtlarında kalmaya
mahkûm edilmektedir. Bu tür yurtlarda gençlerimiz, cumhuriyetin temel ilkelerine
inanmayan, din ve vicdan özgürlüğüne saygı duymayan bireyler olarak
yetiştirilmektedir. Cumhuriyet ve Atatürk düşmanı bireyler hâline getirilmeye
çalışılan bu gençlerimiz ne yazık ki düştükleri bu bataktan çıkamamaktadırlar.
Bu yurtların sayılarının giderek artması, ayrılan kaynakların büyüklüğü dikkat
çekicidir. Öğrencilere piyasa koşullarının çok çok altında sunulan barınma ve
yemek hizmeti, söz konusu yurtların faaliyet ve gerçek amaçları konusunda ciddi
endişeleri akla getirmektedir.
Türkiye Cumhuriyeti devleti, geleceği
olan gençlerini çağdaş, demokratik özgür bireyler olarak yetişmelerini
sağlayacak koşulları yaratma olanaklarına sahiptir. Devletimizin yetersizmiş
gibi gösterilmesi kabul edilemez. Devletin olanaklarının yetersiz kaldığı bir alanda,
demokratik ve laik cumhuriyete inanmayan kişi ve kuruluşların ikame ettirilmeye
çalışılması çok düşündürücüdür. Cumhuriyet hükûmetlerinin bu duruma seyirci
kalmaması gerekir.
Çocuklarımız ve gençlerimizin
barınmalarını sağlayacak sağlıklı ve modern yurtların yapımına hız
verilmelidir. Böylece çocuklarımız ve gençlerimizin cumhuriyetle ve Atatürk'le
sorunu olan tarikat ve cemaat yurtlarında karanlık ideolojilerin etkilerine
maruz kalmaları mutlaka önlenmelidir.
Öğrenci yurdu yapmak TOKİ'nin asli
görevleri arasında olmalıdır. Kamu arazilerine çok ucuz fiyatlarla sahip olup
villa yapmak yerine, her yıl çeşitli illere giden öğrencilerimize barınma
olanağı sağlamak için yurt yapabilmelidir. 
Bu nedenlerle, konunun detaylı olarak
ortaya çıkarılması için bir Meclis araştırması açılmasını arz ve teklif
etmekteyiz.
BAŞKAN – Bilgilerinize sunulmuştur. 
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler sırası
geldiğinde yapılacaktır.
Manisa’nın Soma İlçesinde -başta 13
Mayıs 2014 tarihinde olmak üzere- meydana gelen maden kazalarının araştırılarak
bu sektörde alınması gereken iş sağlığı ve iş güvenliği tedbirlerinin
belirlenmesi amacıyla kurulan (10/937, 938, 939, 940, 941, 942, 943, 944, 945,
946, 947) esas numaralı Meclis Araştırması Komisyonunun Başkan, Başkan Vekili,
Sözcü ve Kâtip seçimine dair bir tezkere vardır.
Okutuyorum:
B)
Tezkereler
1.-
(10/937, 938, 939, 940, 941, 942, 943, 944, 945, 946, 947) esas numaralı Meclis
Araştırması Komisyonu Geçici Başkanlığının, Komisyonun başkan, başkan vekili,
sözcü ve kâtip üye seçimini yaptığına ilişkin tezkeresi (3/1506)
4/6/2014
Türkiye Büyük
Millet Meclisi Başkanlığına
Komisyonumuz; Başkan, Başkan Vekili,
Sözcü ve Kâtip seçimi için 4/6/2014 Çarşamba günü saat 15.00'te toplanmış ve
kullanılan 15 adet oy pusulasının tasnifi sonucu, aşağıda adları ve soyadları
yazılı üyeler karşılarında gösterilen oyu alarak, İç Tüzük'ün 24'üncü maddesi
uyarınca Başkan, Başkan Vekili, Sözcü ve Kâtip seçilmişlerdir.
Bilgilerinize
arz ederim.
Saygılarımla.
 
Namık Havutça
 
Balıkesir 
 
Komisyon Geçici Başkanı
Başkan : Ali Rıza Alaboyun Aksaray
: (9) Oy
Başkan Vekili: Yılmaz
Tunç  Bartın : (9) Oy
Sözcü : Ali
Aydınlıoğlu Balıkesir: (9) Oy
Kâtip : Fatoş
Gürkan Adana :(9) Oy
BAŞKAN – Bilgilerinize sunulmuştur.
Cumhuriyet Halk Partisi Grubunun İç
Tüzük’ün 19’uncu maddesine göre verilmiş bir önerisi vardır. Okutup işleme
alacağım ve oylarınıza sunacağım.
Okutuyorum:
VII.-
ÖNERİLER
A)
Siyasî Parti Grubu Önerileri
1.- CHP
Grubunun, Niğde Milletvekili Doğan Şafak ve 24 milletvekili tarafından Akkaya
Baraj Gölü’ndeki su kirliliğinin çevre ve insan sağlığına olumsuz etkilerinin
araştırılarak alınması gereken önlemlerin belirlenmesi amacıyla verilmiş olan
Meclis araştırması önergesinin (10/217) ön görüşmelerinin Genel Kurulun 5
Haziran 2014 Perşembe günkü birleşiminde yapılmasına ilişkin önerisi 
5/6/2014
Türkiye Büyük
Millet Meclisi Başkanlığına
Danışma Kurulu; 5/6/2014 Perşembe günü
(Bugün) toplanamadığından, Grubumuzun aşağıdaki önerisinin, İç Tüzük’ün 19’uncu
maddesi gereğince Genel Kurulun onayına sunulmasını saygılarımla arz ederim.
 
Engin Altay
 
Sinop
 Grup
Başkan Vekili
Öneri:
Türkiye Büyük Millet Meclisi
gündeminin, “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Niğde Milletvekili Doğan Şafak ve 24 Milletvekili
tarafından, "Akkaya Baraj Gölü'ndeki su kirliliğinin çevre ve insan
sağlığına olumsuz etkilerinin araştırılarak alınması gereken önlemlerin
belirlenmesi" amacıyla verilmiş olan (10/217) esas numaralı Meclis
Araştırma Önergesi’nin görüşmesinin, Genel Kurul'un 5/6/2014 Perşembe günlü
(Bugün) birleşiminde yapılması önerilmiştir.
BAŞKAN - Cumhuriyet Halk Partisi grup önerisi lehinde söz isteyen Doğan
Şafak, Niğde Milletvekili.
Buyurun Sayın Şafak. (CHP sıralarından alkışlar)
DOĞAN ŞAFAK (Niğde) – Sayın Başkan, değerli milletvekilleri;
“Denizde son balık öldüğünde,
Son ağacın kesildiğinde,
Son kuşun uçtuğunu gördüğünde,
Oksijen almaya nefesiniz kalmayacaktır." der bir şair.
Oksijeni bol bir dünya dileğimle Dünya Çevre Günü’nü kutluyorum.
Değerli milletvekilleri, muhalefetin her söylediğine yanlış olarak
bakan, “Her şeyi biz biliriz.” diyen Hükûmetin ve AKP Grubunun muhalefetten
gelen önerilere dikkatle kulak vermesi gerçeğinin bir kez daha altını çizmek
istiyorum.
26 Ekim 2011 tarihinde (10/217) esas numaralı, Niğde ilimizin Tabakhane
Çayı üzerinde tarımsal sulama amacıyla inşa edilen Akkaya Barajı’nda meydana
gelen ve insan sağlığını tehdit eden kirliliğin ortadan kaldırılması amacıyla
Meclis araştırma komisyonu kurulmasına ilişkin Cumhuriyet Halk Partisi olarak
vermiş olduğumuz Meclis araştırma önergesi hakkında söz almış bulunuyorum.
Değerli milletvekilleri, Akkaya Barajı,
Niğde ilinde Tabakhane Çayı üzerinde tarımsal sulama amacıyla 1964-1967 yılları
arasında inşa edilmiş bir barajdır. Gövde tipi olarak dolgu olan baraj 426 bin
metreküplük gövde hacmiyle 2.277 hektarlık bir alana sulama hizmeti
vermektedir. Baraj 2003 yılında su kirliliğine bağlı oksijen yetersizliğinden
çok sayıda balığın ölümüyle gündeme gelmiştir. Yaşanan balık ölümlerini takip
eden yıllarda baraj gölü flamingolar başta olmak üzere çok sayıda göçmen kuşa
ev sahipliği yapmaktaydı. 
Bölge 2005 yılında Ramsar Sözleşmesi
gereğince uluslararası öneme sahip sulak alan ilan edilmiştir. Böylece, sadece
sulama amaçlı bir baraj konumundan çıkarak “Uluslararası Akkaya Sulak Alanı”
olarak belirlenmiştir. 
Niğde Üniversitesinin merkez yerleşkesi
içerisinde bulunan, 1970’li yıllarda sulama amaçlı yapılan Akkaya Baraj Gölü,
100 bin nüfuslu Niğde kentine, 17 bin öğrenci ve öğretim görevlisi bulunan
Niğde Üniversitesine, 40-45 bin civarında nüfusu bulunan Bor ilçemiz ve
köylerine, dayanılmaz bir hava kirliliği yaratarak yaşamı zehir etmektedir.
İnsanlar evinde oturamaz, öğrenciler okulunda okuyamaz, evde pencereler
açılamaz, halk nefes alamaz hâle gelmiştir. İnsan yaşamını tehdit etmektedir,
olay da ciddidir. 
Kuşların göç yolu üzerinde bulunması ve
sazlık, kamışlık, kayalık, maki, bozkır, ağaçlık gibi değişik habitat tiplerine
sahip olması sebebiyle kuşların uğrak yeri olarak bilinirdi. Nesilleri hızla
tükenmekte olan ördeklerin yanı sıra çeşitli türden balıkçıl, flamingo, pelikan
ve 10 kadar da ördek türü bulunmaktaydı. Akkaya Göleti’nde kuş türü sayısı,
yapılan çalışmalar sonucunda, geçmiş yıllarda tespit edilen 12 yeni türle
birlikte 207’ye ulaşmıştı. Akkaya Göleti, üzerinde düzenli olarak görülen kuş
türlerinin yarısına ev sahipliği yapmaktaydı. Sadece kuşlar değil, göletin su
toplama havzasındaki bazı derelerde endemik türde balıklar da yaşamaktaydı.
Ancak bugün bu türlerden görüntü kalmamıştır. 
Sayın milletvekilleri, Niğde ve yakın
çevresinde pek çok yerleşke ile Akkaya Barajı çevresinde bulunan belediyelerin,
sanayi kuruluşlarının, cezaevinin ve Niğde Üniversitesinin atık sularının,
mevcut arıtma tesislerinin tam randımanlı çalıştırılmaması nedeniyle baraj
alanına intikal etmesiyle su kirliliği yaşanmaktadır. Niğde Belediyesinin on
beş yıldır arıtma tesislerinin çalışmaması ve baraja intikal eden bu atıklar
bölgede çok ciddi ekosistem bozulmalarına neden olmuştur. Bu nedenle, çeşitli
basın haberlerinde baraj alanı Niğde’nin atık deposu olarak tanımlanmıştır.
Akkaya sulamasının işletmesi Bor Belediyesine devredilmiş olup işletme bakım
çalışmaları belediye tarafından yürütülmektedir. Yapılan su kontrolleri, suyun
içinde yaşayan canlılar bir tarafa, barajdaki suyla sulanan Bor Ovası’ndaki
tarla ve bahçelerin de ciddi risk altında olduğunu ortaya koymaktadır. Yörede
otlatılan hayvanlarla insana ulaşan kist hidatik gibi çeşitli paraziter
hastalıkların artışı dikkat çekmektedir. Mevcut kirlilik çevrede kötü kokuya
sebep olmuş ve bu durum sinek, sivrisinek gibi hastalık taşıyan kanatlı
böceklerin var olmasını sağlamıştır. Baraj, yaşam alanının içinde olması
sebebiyle insan sağlığını tehdit etmektedir. Ayrıca, baraj suyuyla sulanan
tarımsal alanlardan elde edilen ürünler insan sağlığı üzerinde risk oluşturma
potansiyeline sahiptir. Suyun kirliliği barajdan sulama yapan kişiler
tarafından da şikâyete sebep olmuştur. Akkaya Göleti’nin mevcut kirlilik
durumuyla ilgili verilen bu soruların çözümüne yönelik bilgilerin yetersizliği
sebebiyle, baraj gölü hakkında yorumlar sadece olasılıklara dayanmaktadır.
Bugüne kadar farklı zaman ve platformlarda Akkaya Barajı Gölü ve çevre
sorunlarıyla ilgili yapılan kısıtlı, bireysel ve kurumsal çalışmaların iyi
niyetten öteye gitmediği açıkça görülmektedir. 
Sayın
milletvekilleri, Orta Doğu bölgesi dünya nüfusunun yüzde 5’ine ev sahipliği
yaparken dünyadaki temiz su kaynaklarının yüzde 1’ine sahiptir. Bölgenin temiz
su kaynaklarının yüzde 90’nın Fırat ve Dicle Nehri’nde olduğunu ve sınırı aşan
sular oluştuğunu bilmekteyiz.
Birleşmiş
Milletlerin hazırladığı raporda, su konusunda dünyanın en problemli bölgesi
Orta Doğu’dur. Küresel ısınmanın önemle tartışıldığı günümüzde Akkaya Barajı
Gölü’nün su hacmini koruyabilmesi için Akkaya’yı besleyen su kaynaklarının
Akkaya Barajı’na gelene dek su yataklarında kaybı önlenmelidir, ölçüsüz ve
sorumsuzca kullanılması denetlenmelidir. Baraj su kapasitesinin artırımı için
gerekli çalışmaların ilgili kurum ve kuruluşlar tarafından kapsamlı bir şekilde
yapılması gerekmektedir. Kimyasal arıtma ve ön araştırma gerektiren firmaların
ayrıca ön arıtma tesisi kurmaları gerekmektedir. Kimyasal atık ve direkt sanayi
atığı olarak sınıflandırılabilecek atık ve atık suların baraja intikalinin
engellenmesi için yeterli önlemlerin alınması gerekmektedir. 
 Akkaya Barajı Gölü’nün temizlenmesi
için yöresel, bölgesel ve ulusal kaynaklar ışığında hazırlıklara zaman
kaybetmeden başlanması gerekliliği açıkça ortadadır. Meydana gelen su ve çevre
kirliliği nedeniyle önemini yitirmiştir. Acil tedbir alınmadığı takdirde
kentimiz göç vermeye başlayacaktır. Ankara’dan farklı zamanlarda ilgili
bakanlığın göndermiş olduğu heyetlerin birinin “olur” dediğine öteki heyet
“olmaz” demektedir. Muhalefet olarak defalarca uyarmamıza rağmen, her
defasında, on iki yıldır “Akkaya Barajı için kolları sıvadık.” diyen Hükûmet ve
yetkililerinin bir çözüm bulamaması nedeniyle, insan ve canlı sağlığını tehdit
eden bu önemli sorunun kalıcı olarak çözülmesi ve bizden sonraki kuşaklara
sağlıklı bir içme suyu ve yaşanabilir bir çevre bırakmak için 200 bin kişinin
sağlığını doğrudan tehdit eden Akkaya Baraj Gölü’nde meydana gelen su
kirliliğinin ve çevresel sorunların sebeplerinin araştırılması ve çözüm
bulunması amacıyla Meclis araştırma komisyonu kurulmasını istiyoruz. 
Bu duygu ve düşüncelerle tüm
doğaseverleri, insan yaşamına saygı duyanları ve yüce Meclisi saygıyla
selamlıyorum. (CHP sıralarından alkışlar)
BAŞKAN – Teşekkür ediyorum.
Cumhuriyet Halk Partisi grup önerisi
aleyhinde söz isteyen Abdullah Levent Tüzel, İstanbul Milletvekili.
Buyurun Sayın Tüzel. (HDP sıralarından
alkışlar)
ABDULLAH LEVENT TÜZEL (İstanbul) -
Sayın Başkan, değerli milletvekilleri; hepinizi saygıyla selamlıyorum. 
Cumhuriyet Halk Partisinin Niğde Akkaya
Baraj Gölü’yle ilgili, kirletilmesi nedeniyle bir Meclis araştırması açılması
konusundaki önergesini destekliyorum, çok yerinde buluyorum, özellikle içinde
bulunduğumuz 5 Haziran Dünya Çevre Günü nedeniyle. Memleketimizin çevre
manzaralarını ele almak açısından son derece yerinde bir teklif olmuştur diye
düşünüyorum.
Değerli milletvekilleri, bildiğiniz
gibi 1972 yılında 133 ülke, hep beraber, bir araya gelip -Birleşmiş Milletler-
bu anlaşmayı imzalamışlar ve Çevre Günü ilan etmişler, Türkiye de bunlardan bir
tanesi. Ama ne yazık ki Niğde Akkaya’da olduğu gibi, belki de 81 ilimizde aynı
manzara var. Maden sahaları, siyanürlü aramalar, kirletilen nehirler,
hidroelektrik santralleri, termik santralleri, katı atık tesisleri, ağır metal
işleyen sanayi tesisleri, nükleer tesislerde ısrar, yani anlayacağınız, Dilovası’ndan
Şırnak’a memleketin her karışı âdeta kapitalist firmalar, sermaye şirketleri
tarafından ağır bir şekilde kirletilmekte. 
Niğde Akkaya’ya değinmeden önce tabii,
bu vesileyle derelerini, çayını savunan ve bu mücadele içerisinde gaz bombası
nedeniyle hayatını kaybeden Metin Lokumcu’yu ve aynı şekilde Topçu Kışlası
ısrarına karşı Gezi Parkı’nı savunan ve bir yıl önce, haziran ayı boyunca
memlekette özgürlük mücadelesi veren, bu nedenle hayatlarını kaybetmişleri
buradan saygıyla anıyorum. 
Bugün yine bir haber vardı sabah
Başbakanın memleketinde, Rize İkizdere’de. Karadenizli kadınlar aynı şekilde
derelerine sahip çıktıkları nedeniyle coplandılar, darbedildiler. Buradan
onları, mücadeleci kadınları selamlıyorum.
Biraz önce Mecliste basın toplantısı
yaptık, CHP’li milletvekili arkadaşlarımızla birlikte. 
Yine Elâzığ Karakoçan Peri Vadisi’nde
Peri Suyu üzerinde Limak İnşaat tarafından yapılan baraja, HES’e karşı direnen
insanlar bugün Karakoçan Asliye Ceza Mahkemesinde para ve hapis cezalarıyla
yargılanıyorlardı. Ne için? Mücadele ettikleri için, Danıştay kararını
savundukları için. Bakanlar Kurulu acele kamulaştırma kararı veriyor. Danıştay,
bu kamulaştırma kararını, acele yapılacak ortada bir olağanüstü ve savaş hâli
bulunmadığı için ve özel bir kamu yararı bulunmadığı için kaldırıyor. Buna
rağmen, Danıştay kararına rağmen, Bakanlar Kurulu ne hikmetse ada, pafta,
parsel göstererek bir kez daha acele kamulaştırma kararı veriyor, Danıştay 6.
Dairesi bunu da durduruyor ve bu kararlar uygulanmıyor. Nasıl bir siyasi
iradedir ki bu Limak gibi müteahhit firmalar bastırıyor, Bakanlar Kurulundan
kararlar alınıyor, milyonlarca halk karşısına alınıyor ve bu şekilde doğa,
çevre, sular, havamız, toprağımız, tarım alanları kirletiliyor. Acısı nereden
çıktı, ceremesi nereden çıktı? Soma’dan çıktı. Soma’daki üretilen kömürler…
Neymiş, enerji ihtiyacı mı? Koca bir yalan. Enerji ihtiyacı falan değil, işte,
bu, doğayı, çevreyi, tarımı, toprağı kirleten termik santrallerin ihtiyacı için
bunlar, buralar peşkeş çekiliyor. Sonunda Soma’da olduğu gibi maden kazalarıyla
karşı karşıya kalıyoruz.
Cumhuriyet Halk Partisinin verdiği
önergede, bu baraj, Akkaya Barajı, Niğde’nin o bereketli alanının sulama
ihtiyacını gözeten, nice yaban kuşlarına göçerlik eden bu alan nasıl bu hâle
gelmiş? Çok açık, Niğde’nin atık deposu hâline getirilmiş. Belediyesi, cezaevi,
sanayi kuruluşları, üniversitesi, arıtma tesisleri kurmadan bütün kirli
atıklarını buraya vermişler ve bu, bu şekilde göz yumularak bu noktaya
getirilmiş. Elbette bunun önüne geçilmesi gerekiyor ama bunu öncelikle
gözetecek olan başta Hükûmet, Çevre Bakanlığı, il özel idareleri, belediyelerin
bu konuda seyirci kaldıkları çok açık.
Değerli milletvekilleri, termik
santraller, özellikle çevre konusunda ülkenin baş belası olmuştur ve hâlâ da ülkenin,
Anadolu’nun 2 bini aşkın deresinde bu termik santraller halkın direnişine
rağmen faaliyet göstermektedir. 
Şimdi, Çevre Günü’ne yaklaşırken, bir
haftadır gazetelerde ilanlar var, onları sizlerle paylaşmak istiyorum: Yine bu
alanda faaliyet gösteren Ciner Grubu; bakın, büyük gazetelere ilan vermiş:
“Silopi Termik Santrali, Güneydoğu’ya yapılan en büyük özel sektör yatırımı.”
Şimdi, bu reklama bakmanızı istiyorum, burada bir yanlışlık var, doğru olmayan
bir şey var. “Nedir?” diyecek olursanız, bu büyük işletmenin etrafı yeşil
görünen dağlarla, ovalarla çevrili. Bu bereketli topraklar üzerine yapılan
termik santralin ya bu etrafında görülen yeşil alan sahte, gerçeklik bu değil
ya da şimdi böyleyse çok kısa bir zaman sonra bu yeşilden eser kalmayacaktır. 
Aynı şekilde, yine aynı grubun…
“Türkiye'nin en büyük özel termik santral yatırımı, Ilgın Elektrik.” Bakın,
burada da aynı manzara, hatta çok daha güzel bir yeşillik var. Ovası, ağaçları,
yeşili ama termik santrallerin olduğu yerde bu yeşillerden eser kalması mümkün
değil.
Değerli milletvekilleri, bakın, kısa
bir zaman sonra, biliyorsunuz, üçüncü köprü, üçüncü havaalanı, Kanal İstanbul;
buralarda ısrar eden, buralarla ülkeyi güzelleştireceğini, büyüteceğini, yeni
şehirler kuracağını söyleyen Hükûmetin 7 Haziranda üçüncü havaalanının bir
temel atma töreni var, Üçüncü Havaalanı Projesi kapsamında. Bize de davet
geldi, Ulaştırma Bakanı sağ olsun bizi davet ediyor. Ama İstanbul’un “kuzey
ormanları” diye bir gerçekliği var ve bu kuzey ormanlarını hem üçüncü köprü hem
de üçüncü havaalanı nedeniyle mahvetmek isteyen bir Hükûmet anlayışı var. Buna
karşı da çevreciler, ormanını -tıpkı Gezi Parkı’nda olduğu gibi- savunan insanlarımız
etkinlik yapacaklar.
Bakın, bugünkü Evrensel gazetesi, âdeta
nazire yaparcasına, “Çevreye gününü gösterdiler.” diyor ama başka bir haber
var; kanallar açılıyor. “Bu Üçüncü Havaalanı Projesi kapsamında bölgedeki 70
gölün suyunun kanal açılarak Karadeniz’e boşaltılma süreci başladı. İş
makineleri göllerin kenarında yoğun bir kanal açma sürdürüyor ve çalışmalar 7
Haziranda Sayın Başbakanın katılacağı temel atma töreni öncesinde hız kazandı.
Yine, üçüncü köprüyle birlikte ele alınan projede tam 2,5 milyon ağaç
kesilecek.” Bu haberler benzer diğer gazetelerde yer alıyor ama işte, Başbakan
bu haberlerin görülmesini önlemek için… Biliyorsunuz, 17 Aralık sürecinde
birtakım bilgiler yani havuz oluşturuldu. Bu barajları yapan, bu dereleri
kurutan, suları borulara tıkayarak halkın bütün kaynaklarının, suya erişiminin
önünü kesen bu müteahhit firmalar bir talimat aldılar ve buralardan edindikleri
kazançların, haksız servetlerin âdeta komisyonunu ödercesine medya satın almaya
giriştiler. İşte o medya, o satın alınmış medya, bugün halkımızın, 77 milyon
nüfusun karşı karşıya kaldığı sorunları görmezden gelircesine, bunun üzerini
örtercesine bir yayıncılık yapıyor.
Dolayısıyla,
mahkeme kararlarını dinlemeyen, basını, medyayı susturan; direnen köylüsünü,
Ergene’den İkizdere’ye, Şırnak Hasankeyf’ten Soma halkına bütün bu direnişçi
yurttaşları bastırmaya çalışan bir iktidarın çevreye saygılı olması
düşünülemez. Biliyorsunuz, Çevre Bakanlığı vardı, adı değiştirildi “Çevre ve
Orman” oldu, adı değiştirildi “Çevre ve Şehircilik” oldu. O Şehircilik
Bakanlığının tam merkezinde TOKİ yönetimi var; kentsel dönüşümle bütün kentleri
talan eden, halkı borçlandıran, emekçileri yerinden yurdundan eden, sağlıklı
barınma, konut hakkını yok sayan ve sağlıklı bir çevrede yaşamamızı elimizden
alan bir iktidar anlayışı.
Değerli
milletvekilleri, su önemlidir; göller, barajlar, buralar önemlidir ama bunların
yenilenme şansı yoktur. Suyumuzu, toprağımızı, havamızı kirletmelerine müsaade
etmeyelim, halkımızla birlikte onları savunalım. 
Hepinize saygılar sunuyorum. Meclis
araştırması önergesini de destekliyorum. (HDP ve CHP sıralarından alkışlar)
BAŞKAN – Teşekkür ediyorum.
Cumhuriyet Halk Partisi grup önerisi
lehinde söz isteyen Seyfettin Yılmaz, Adana Milletvekili.
Buyurun Sayın Yılmaz. (MHP sıralarından
alkışlar)
SEYFETTİN YILMAZ (Adana) – Sayın
Başkan, değerli milletvekilleri; Cumhuriyet Halk Partisinin, Akkaya Baraj
Gölü’nde meydana gelen su kirliliğiyle, bu kirliliğin insan sağlığına, ekolojik
dengeye ve çevreye yarattığı sorunlarla ilgili alınması gereken önlemlerin
araştırılması amacıyla Anayasa’nın 98’inci ve İç Tüzük’ün 104’üncü ve 105’inci
maddeleri uyarınca Meclis araştırması açılmasıyla ilgili önerisi üzerinde söz
almış bulunuyorum. Yüce heyetinizi saygıyla selamlıyorum.
Değerli milletvekilleri, bugün
biliyorsunuz 5 Haziran Dünya Çevre Günü, Dünya Çevre Günü’nü kutluyoruz. 1972 yılından
beri kutlanan Çevre Günü’nde, gelinen nokta itibarıyla küresel bir çevre
felaketinin yaşandığı bir süreçten geçiyoruz. İnsanoğlu, ekonomik, rant ve
birtakım hırsları uğruna çevreyi ve doğayı katlederek ne yazık ki bugün dünyayı
yaşanamaz bir hâle getirmiş ve bugün milyarlarca dolarlık bir yatırım yapılarak
yeniden dünyanın yaşanabilir bir yer hâline gelmesi ve korunmasına devam
edilmesi noktasında çalışmaların içerisine girmiş ama katledilen çevremizle
ilgili geriye getirmek mümkün olmadığı gibi, ancak bu kötü gidişatı
durdurabilmek için dünyanın milyarlarca dolar para harcaması gerekirken ne
yazık ki bugün birçok ülke bundan kaçınmaktadır.
İşte, Çevre Günü’nü kutladığımız
bugünde ne yazık ki Niğde ilimizde Akkaya Barajı’yla ilgili su kirliliğinin yaşandığı
bir süreçten geçiyoruz. Akkaya Barajı, Niğde ile Bor arasında bulunup yaklaşık
200 bin gibi bir nüfusa hitap etmektedir. O bölgeye gittiğinizde oradaki
kokudan geçmek mümkün değildir ve burası sulama amaçlı bir baraj olmasına
rağmen 2005 yılında bunlar yetmezmiş gibi göçmen kuşlara ev sahipliği yaptığı
için Ramsar Sözleşmesi gereğince “uluslararası öneme sahip sulak alan” ilan
edilmiştir. Şimdi, bundan sorumlu Bakan arka tarafta oturuyor. On yıldır
burayla ilgili herhangi bir tedbir almadınız. Burası artık göçmen kuşlardan
dolayı turistlerin bile zaman zaman gelip gittiği bir yer. Türkiye’nin imajı
açısından çok kötü bir örnek teşkil etmektedir. Burada insanların, artık,
kokulardan yaşaması mümkün değildir. Eğer siz on yıldır Bakanlık olarak -belediye
de Adalet ve Kalkınma Partisinde- burada gerekli tedbirleri alamıyorsanız
buraya çıkıp çevreden, ağaçlandırmadan, çevreyi korumaktan bahsetmeniz hiçbir
mana ifade etmez, boş sözden ileriye gitmez.
Niğde ilimiz, hepimiz biliyoruz ki
geçen yıl patatesinin derelere döküldüğü, buğdayının sıkıntı yaşadığı,
kirazının para etmediği yani netice itibarıyla ekonomik krizin had safhaya
ulaştığı bir ilimizdir. Kuraklığın bu sene donla beraber getirdiği etkiyle
geçen sene patatese yatırım yapan Niğdeliler, bir sürü harcama yapmasına rağmen
ne yazık ki patatesini satamamış, bu sene bir umutla “Bu borçlarımızı sineye
çekerek karşılayabilir miyiz?” derken, ne yazık ki bu sene de donla beraber,
kuraklığın etkisiyle buğdayın yeterince verimli olmaması ve kirazların yeterince
verimli olmaması, patatesin para etmesine rağmen uygulanan yanlış tarım
politikaları nedeniyle geçen yıl patatesten ağzı yanan Niğde çiftçisinin
patates ekmemesi neticesinde bu sene patatesin fiyatı iyi olmasına rağmen ne
yazık ki bu sefer de patates varlığı azdır.
Bu geçim sıkıntılarını yaşayan Niğde’ye
bir de Akkaya Barajı gibi, su kirliliğini ve tarımı da etkileyecek bu faktörün
yaşatılmamasını diliyorum.
Değerli milletvekilleri, Niğde’de
tarımdan bahsetmişken gerçekten tüm Türkiye tarım noktasında uygulanan yanlış
tarım politikaları neticesinde ciddi sıkıntılar yaşamaktadır. Bugün,
Türkiye’nin her tarafında kuraklık neticesinde buğdaylarımızın yeterince
verimli olmaması çiftçiyi sıkıntıya sokmuştur. Çiftçinin temel girdileri olan
akaryakıtta, tohumda, gübrede ve ilaçta yüzde 50-60’a yakın artışlar varken,
Türkiye’de yüzde 7-8’lik enflasyondan bahseden ve çiftçimizi banka borçlarının,
kredi borçlarının içerisinde tefecilerin eline mahkûm eden bu Hükûmetin
anlayışını buradan bir defa daha kınamak istiyorum. 
Değerli milletvekilleri, bu çevre
felaketinin yaşandığı süre içerisinde gerçekten çevreyle ilgili alınması
gereken ciddi tedbirler var. Dünyada küresel ısınma ve iklim değişikliğiyle
beraber ormansızlaşmanın yoğun olduğu bir süreci yaşıyoruz. Küresel ısınmayı
tetikleyen en önemli faktörlerden bir tanesi, hepimizin bildiği gibi, karbon
salınımıdır. Dünyada da en önemli karbon yutakları ormanlardır. Bunun için,
ormanların korunması noktasında ciddi bir çalışmaya girilmesi gerekirken, ne
yazık ki uygulanan politikalar itibarıyla… 
Sayın Orman Bakanı buradaysa şunu ifade
edeceğim: Bugün ormanların korunmasından sorumlu olan, çevrenin korunmasından
sorumlu olan, sulak alanların korunmasından sorumlu olan bir Bakan, ne yazık ki
bugün Orman Bakanlığını ve orman çalışanlarını darmaduman etmiştir. Biraz önce
burada dedi ya “Ben orman çalışanlarıyla gurur duyuyorum.” diye ama şundan emin
olsun, gitsin bir anket yaptırsın, eğer Orman Bakanından yüzde 90
memnuniyetsizlik ifadesi çıkmazsa ben bugün milletvekilliğinden istifa
edeceğim, bu kadar net söylüyorum. 
RECEP ÖZEL (Isparta) – Edecek misin?
SEYFETTİN YIMAZ (Devamla) – Evet,
objektif bir anket yaptırsın. Çünkü, ormancıların yuvasını darmaduman etti,
ormancı çalışanlarının motivasyonunu bozdu.
Şimdi de buradan kendisine
sesleniyorum: Bakın, 13 Ekim 2013 tarihinde atama ve yer değiştirme yönetmeliği
çıkardı. Bundan önce Sayın Bakan 3 defa aynı yönetmeliği çıkarıyor. Çıkardığı
bu 3 tane yönetmelik mahkeme tarafından iptal ediliyor. Şimdi buradan
soruyorum: Siz sekiz yıldır Bakansınız, 3 defa atama ve yer değiştirme
yönetmeliği çıkarıyorsunuz ama 3’ü de mahkeme tarafından iptal ediliyor. Niye
iptal ediliyor? Çünkü, siz eşitlik ilkesine, liyakat ilkesine bağlı kalmadan,
tamamen yandaşlarınızı atayacağınız, orayı babanızın çiftliği gibi
kullanabileceğiniz bir anlayışı getirdiğiniz için o yönetmelikler mahkeme
duvarına tosluyor. Çünkü, Türkiye’de size rağmen adalet var ve Türkiye’de her
zaman için yürekli savcılar ve yürekli hâkimler vardır ve var olmaya devam
edecektir, onun için takılmaya devam edeceksiniz. 
Şimdi, son
çıkardığı bir yönetmelik var. 13 Ekim 2013 tarihinde bu yönetmeliği çıkarmış
değerli milletvekilleri ve şu anda uygulamaya koyuyor. Bakın, bu da mahkemeye
götürüldü. Kim tarafından götürüldü? Orman Mühendisleri Odası tarafından,
sendikalar tarafından, buradaki usulsüzlüklerle ilgili mahkemeye yürütmenin
durdurulmasıyla ilgili dava açıldı. Bu davanın sonucunu beklemeden, ne yazık ki
insanları yerinden edecek bir çalışmanın içerisine girildi. Şimdi, dendi ki: “Tercihlerinizi
yapın.” Bu yönetmelik altı ay önce çıkmasına rağmen, geriye dönük yirmi yılı,
on yılı da içerisine alan ve onları da yerinden yurdundan edecek ve sindirme
politikasıyla beraber yandaşlarını memnun edecek bir anlayışı ortaya süren bir
anlayış hâkim. 
Şimdi, ben buradan size soruyorum:
Ormancılıkta yangın mevsimine girdik, yağışlardan dolayı çok gündeme gelmiyor.
Orman yangınları özel ihtisas isteyen ve riskli alanlardır. Şimdi, buradan, bu
Meclis tutanaklarına geçsin diye söylüyorum Sayın Bakan, yarın o orman
yangınlarında, yaptığınız bu tayinlerden dolayı, usulsüz, haksız tayinlerden
dolayı eğer bir vatandaşımızın, bir meslektaşımızın burnu kanarsa bunun
sorumlusu siz olacaksınız.
RECEP ÖZEL (Isparta) – Burnu
kanayabilir canım…
SEYFETTİN YILMAZ (Devamla) – Bu neye
benzer biliyor musunuz değerli milletvekilleri? 
RECEP ÖZEL (Isparta) – Ya, burnu aksa
biz… 
SEYFETTİN YILMAZ (Devamla) – Bak, Sayın
Isparta Milletvekili, yerinden laf atma. 
Bu, kalp doktorunu alıp cildiye doktoru
yapmaya, cildiye doktorunu alıp dahiliyeye görevlendirmeye… Hepsi netice
itibarıyla doktordur ama uzmanlık alanları vardır. Şimdi, bu Sayın Bakan ne
yapıyor biliyor musunuz? On beş yıldır silvikültür ve ağaçlandırmada görevli,
bu konuda ihtisaslaşmış bir ormancıyı alıyor, yangına veriyor; yangında
ihtisaslaşmış bir ormancıyı alıyor, amenajmana veriyor; amenajmanda
ihtisaslaşmış bir ormancıyı alıyor, kadastroya veriyor.
Şimdi, bunları yaparken ormanların
korunması, ormanların sürdürülebilir bir şekilde olması noktasında adil olmanız
lazım, hakkaniyet içerisinde olmanız lazım, uzmanlıklara riayet etmeniz lazım.
Ama bakın neler oluyor? Şimdi, bu atama ve yer değiştirme yönetmeliği ortaya
çıktı ya, istisnai kadrolar var, o lojmanları olan avantajlı kadrolara
tayinleri gelen, rotasyona takılan kendi yandaş bölge müdür muavinlerini falan
oralara atıyor. Burada çıkardığı birtakım önemli, rotasyona tabi olması gereken
kadrolara ne yazık ki herkes müracaat edemiyor. Oraya kim müracaat ediyor,
biliyor musun? Bunların hepsi noter kanalıyla tespitli, bunlarla ilgili de dava
açılıyor kendisiyle ilgili. Sayın Bakan zaten yönetmiyor personel politikasını.
Orada bir yandaş sendika var, o sendikanın dediği adamlar tercih edebiliyor.
Orada birtakım haksız uygulamalar yapılıyor, herkesin her yere müracaat
edemediği bir yapıyla karşı karşıya. Eş durumuna riayet edilmiyor, sağlık
durumuna riayet edilmiyor. Yani, kısacası, orman teşkilatının moral ve
motivasyonunun yangın mevsimine girdiğimiz bu süre içerisinde sıfır olduğu anı
yaşıyoruz. 
Ama buradan Orman Bakanını Mecliste
uyarıyorum, hesap soracağız ve takipçisi olacağız. (MHP sıralarından alkışlar)
BAŞKAN – Teşekkür ediyorum.
Cumhuriyet Halk Partisi grup önerisi
aleyhinde söz isteyen Ebu Bekir Gizligider, Nevşehir Milletvekili. (AK PARTİ
sıralarından alkışlar)
Buyurun Sayın Gizligider.
EBU BEKİR GİZLİGİDER (Nevşehir) – Sayın
Başkan, saygıdeğer milletvekilleri; CHP Grubunun Akkaya Baraj Gölü’yle ilgili
Meclis araştırması açılmasına yönelik vermiş olduğu önerge üzerine söz almış
bulunuyor, bu vesileyle yüce heyetinizi saygıyla selamlıyorum.
Bu arada bugün Sayın Başbakanımızın
başkanlığında, içlerinde Nevşehir ilinin de bulunduğu 6 ilin katı atık
deposunun açılış töreni yapılmıştır. Bu vesileyle Sayın Başbakana ve
bakanlarımıza teşekkür ediyorum.
Önergedeki iddiaları tek tek
değerlendirerek konuşmama başlamak istiyorum. Öncelikle, ilk iddia olan, Niğde
Belediyesinin arıtma tesisisin çalışmadığı ve bu sebeple baraja atık su
bırakıldığı iddiası doğru değildir. Belediyenin arıtma tesisi çalışmaktadır, ki
elimde görmüş olduğunuz en son 2 fatura -birincisi şubat, diğeri mart ayına
ait; zamanımız kısa olduğu için bu ayları bulabildik- mevcuttur. Ancak, her
şeye rağmen Niğde Belediyemiz, hâlihazırdaki arıtmanın kapasitesini 2 katına
çıkarmak ve gelecekte sorun yaşamamak için akademisyenlerin desteğiyle yeni bir
çalışma başlatmıştır. Gerek Çevre ve Şehircilik gerekse Orman ve Su İşleri
Bakanlarımız da bizzat ilgili baraj gölüne giderek sorunu yerinde incelemiştir.
Ayrıca, içlerinde Haliç’in de temizlenmesinde görev yapmış uzmanların da
bulunduğu bir ekip yine yerinde teknik bir araştırma yapmış, incelemeler
yürütmüş ve akabinde Akkaya Barajı Gölü Su Kalitesi İyileştirilmesi Eylem Planı
oluşturulmuştur. Buna göre, DSİ 4. Bölge Müdürlüğü tarafından yürütülecek olan
Akkaya Baraj Gölü ve Çevresi İyileştirme Projesi uygulanmaya başlanmıştır.
Yaklaşık 2 milyon TL harcanmıştır.
Bu barajın
temizlenmesi ve bakım onarım çalışmalarının tamamlanmasının ardından, 2013 yılı
sulama mevsimi öncesi, barajda yeniden su tutulmaya başlanmış ve Bor ilçesinin
brüt 2 bin hektar tarım alanının su ihtiyacını karşılamak için su verilmiştir.
Arıtmaya tabi tutulmadan göl havzasına ulaşan Koyunlu Belediyesi ve
güzergâhtaki atık sularının toplanarak mevcut Niğde Atık Su Arıtma Tesisine
ulaşması ve çıkış suyu kalitesinin artırılmasını sağlamak amacıyla Koyunlu Atıksu
Toplama Hattı ve diğer ilgili projelendirme çalışmaları tamamlanmıştır. 
Yine, gelelim
bir diğer iddia olan, üniversiteden, birtakım firmalardan, OSB’den ve diğer
kuruluşlardan arıtma tesisi olmadan su akıtıldığı iddiasına. Öncelikle, Niğde
Üniversitesi tarafından yeni bir ihale yapılarak ilave bir arıtma tesisi daha
yapılacaktır, önümüzdeki belki de elli yıl boyunca yeterli olabilecek bir
kapasiteye sahiptir.
Yine, organize
sanayi bölgesinde arıtma tesislerinin kapasitesinin 2 katına çıkarılması
planlanmış ve bununla ilgili fiilen çalışma başlatılmıştır.
Ayrıca, yine
-firma ismini de söylemekte sakınca olmadığını düşünüyorum- BİRKO AŞ’nin arıtma
tesisinin kapasitesinin yeterli olmasına rağmen bu kapasitesinin artırılması
için ilgili kurumlarca çalışma başlatılmıştır.
SEYFETTİN YILMAZ
(Adana) – On senedir kokuyor, on senedir. Anlatıyorsun da, on senedir kokuyor
orası ya. Biz mi çözeceğiz bunu?
EBU BEKİR
GİZLİGİDER (Devamla) – Son zamanlarda bu iddia sahipleri, ilgili yerleri
ziyaret etti mi bilmiyorum ama dört aydır atık kokusu bulunmamaktadır. 
SEYFETTİN YILMAZ (Adana) – Ben gerçeği
söylüyorum, araştır. Bir git de kokuyor mu, kokmuyor mu… Bir beraber gidelim mi
oraya? 
EBU BEKİR GİZLİGİDER (Devamla) –
Ayrıca, elimde görmüş olduğunuz Nisan 2014 tarihli raporlar da yine, bu suyun
temiz aralıklarda bulunduğu iddiamızı doğrulamaktadır. 
SEYFETTİN YILMAZ (Adana) - Bir beraber
gidelim mi barajın kenarına, kokmuyorsa? İddianız varsa bir beraber gidelim,
buyurun. 
EBU BEKİR GİZLİGİDER (Devamla) – En son
ne zaman bulundunuz acaba orada?
SEYFETTİN YILMAZ (Adana) - Ben iki
hafta önce bulundum. 
EBU BEKİR GİZLİGİDER (Devamla) – Ben
Nevşehir Milletvekiliyim.
SEYFETTİN YILMAZ (Adana) – Biliyorum,
gidelim o zaman.
EBU BEKİR GİZLİGİDER (Devamla) – Akkaya
Barajı’nda Niğde Belediyesi arıtma tesisi, Niğde Üniversitesi arıtma tesisi ve
Niğde OSB arıtma tesislerinden çıkan sular deşarj olmaktadır. Bu arıtma
tesisleri de Çevre ve Şehircilik İl Müdürlüğü tarafından denetlenip tesisler
kontrol edilerek arıtmaların sürekli ve düzenli çalışmaları takip edilmektedir.
Tesiste enerji verimliliğine yönelik havalandırma ekipmanında manuel sistemden
otomasyona dönüştürme çalışmaları yapılmış ve son çökeltme havuzlarında ve
diğer alanlarında betonlama ve tamir çalışmaları yürütülmüştür. Görüldüğü
üzere, iddiaların çoğu gerçeği yansıtmamaktadır. 
Kısa vadede yapılanların tamamlayıcısı
olarak sorunun çözümüne yönelik çalışmaların sürdürülebilirliğini sağlamak için
orta ve uzun vadede projelere ihtiyaç duyulmuştur. İşte bu nedenle, Niğde, Bor,
Gümüşler, Aktaş, Fertek, Koyunlu, Sazlıca, Kemerhisar ve Bahçeli beldelerinin
atık sularını da kapsayacak şekilde, yaklaşık 25 kilometre uzunluğunda bir hat,
ana hat döşenerek Bor Emen Ovası’na yeni bir arıtma tesisi -ki bu, yaklaşık 170
bin nüfusu ihtiva etmektedir- yapılması ve bu baraja atık su deşarjının tamamen
önlenmesini sağlayacak bir proje üzerinde çalışılmaktadır. Bu çalışmada, nüfus
artışı da düşünülerek, 200 bin kişi kapasiteli mekanik arıtma tesisi yapılması
planlanmıştır. Bu, Akkaya’ya hayat verecek ve bu ilimizi ve ilçemizi
rahatlatacak bir proje olacaktır; tüm kirli atıklar buraya gelecek, Akkaya’ya
ise sadece temiz su verilecektir. 
Bu sebeplerle önergenin aleyhinde
olduğumuzu bildirir, bu zamana kadarki çalışmaları bizzat, yakinen takip
ettiğini bildiğim sayın Niğde milletvekillerimize teşekkür eder, Genel Kurulu
saygıyla selamlarım. (AK PARTİ sıralarından alkışlar) 
BAŞKAN – Teşekkür ediyorum. 
MAHMUT TANAL (İstanbul) – Karar yeter
sayısı istiyoruz efendim. 
BAŞKAN – Cumhuriyet Halk Partisi grup
önerisini oylarınıza sunacağım, karar yeter sayısı arayacağım. Kabul edenler…
Kabul etmeyenler… Karar yeter sayısı yoktur. 
Birleşime on dakika ara veriyorum. 
Kapanma Saati:
15.33
İKİNCİ OTURUM
Açılma Saati:
15.45
BAŞKAN: Başkan
Vekili Sadık YAKUT
KÂTİP ÜYELER: İsmail KAŞDEMİR
(Çanakkale), Muharrem IŞIK (Erzincan)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 98’inci Birleşiminin İkinci Oturumunu açıyorum.
Cumhuriyet Halk Partisi Grubunun İç
Tüzük’ün 19’uncu maddesine göre verilmiş önerisinin oylamasında karar yeter
sayısı bulunamamıştı.
Şimdi öneriyi yeniden oylarınıza
sunacağım ve karar yeter sayısı arayacağım: Kabul edenler... Kabul
etmeyenler... 
FARUK BAL (Konya) – Yine yok…
YUSUF HALAÇOĞLU (Kayseri) – Yok, yok…
BAŞKAN - Sayın milletvekilleri, karar
yeter sayısı yoktur.
Birleşime on dakika ara veriyorum.
Kapanma Saati :
15.46
ÜÇÜNCÜ OTURUM
Açılma Saati:
15.58
BAŞKAN: Başkan
Vekili Sadık YAKUT
KÂTİP ÜYELER: Bayram ÖZÇELİK (Burdur),
Muharrem IŞIK (Erzincan)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 98’inci Birleşiminin Üçüncü Oturumunu açıyorum.
Cumhuriyet Halk Partisi Grubunun İç
Tüzük’ün 19’uncu maddesine göre verilmiş önerisinin ikinci oylamasında da karar
yeter sayısı bulunamamıştı.
Şimdi, öneriyi yeniden oylarınıza
sunacağım ve karar yeter sayısı arayacağım: Kabul edenler… Kabul etmeyenler…
Karar yeter sayısı vardır, öneri kabul edilmemiştir.
Gündemin “Seçim” kısmına geçiyoruz.
VIII.-
SEÇİMLER
A)
Komisyonlarda Açık Bulunan Üyeliklere Seçim
1.- Plan ve
Bütçe Komisyonunda açık bulunan üyeliğe seçim
BAŞKAN - Plan ve Bütçe Komisyonunda boş
bulunan ve Cumhuriyet Halk Partisi Grubuna düşen 2 üyelik için Denizli Milletvekili
Adnan Keskin aday gösterilmiştir.
Oylarınıza sunuyorum: Kabul edenler…
Kabul etmeyenler… Kabul edilmiştir.
İstanbul Milletvekili Bihlun Tamaylıgil
aday gösterilmiştir.
Kabul edenler… Kabul etmeyenler… Kabul
edilmiştir.
2.-
İçişleri Komisyonunda açık bulunan üyeliğe seçim
BAŞKAN - İçişleri Komisyonunda boş
bulunan ve Cumhuriyet Halk Partisi Grubuna düşen 1 üyelik için Çanakkale
Milletvekili Ali Sarıbaş aday gösterilmiştir. 
Kabul edenler… Kabul etmeyenler… Kabul
edilmiştir.
3.- Millî
Eğitim, Kültür, Gençlik ve Spor Komisyonunda açık bulunan üyeliğe seçim 
BAŞKAN - Millî Eğitim, Kültür, Gençlik
ve Spor Komisyonunda boş bulunan ve Cumhuriyet Halk Partisine Grubuna düşen 1
üyelik için Bolu Milletvekili Tanju Özcan aday gösterilmiştir.
Kabul edenler… Kabul etmeyenler… Kabul
edilmiştir.
Gündemin “Kanun Tasarı ve Teklifleri
ile Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz. 
IX.-
KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A)
Kanun Tasarı ve Teklifleri
1.- Adalet
ve Kalkınma Partisi Grup Başkanvekilleri İstanbul Milletvekili Ayşe Nur
Bahçekapılı, Kayseri Milletvekili Mustafa Elitaş, Giresun Milletvekili Nurettin
Canikli, Kahramanmaraş Milletvekili Mahir Ünal ve Adıyaman Milletvekili Ahmet
Aydın’ın; Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ile Tunceli Milletvekili Kamer Genç’in; Türkiye Büyük Millet
Meclisi İçtüzüğünün Bir Maddesinin Değiştirilmesi Hakkında İçtüzük Teklifi ve
Anayasa Komisyonu Raporu (2/242, 2/80) (S. Sayısı: 156)
BAŞKAN – Komisyon? Yok. 
Ertelenmiştir.
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz. 
2.- Devlet
Sırrı Kanunu Tasarısı ve Avrupa Birliği Uyum Komisyonu ile Adalet Komisyonu
Raporları (1/484) (S. Sayısı: 287)
BAŞKAN – Komisyon? Yok. 
Ertelenmiştir.
3’üncü sırada yer alan, Türk Ceza
Kanunu ile Bazı Kanunlarda Değişiklik Yapılmasına Dair Kanun Tasarısı ile Tokat
Milletvekili Reşat Doğru’nun; Ardahan Milletvekili Ensar Öğüt’ün; İstanbul
Milletvekili Erdoğan Toprak’ın; İstanbul Milletvekili Sebahat Tuncel’in; Bursa
Milletvekili Sena Kaleli’nin; Gaziantep Milletvekili Mehmet Şeker ve 7
Milletvekilinin; Antalya Milletvekili Yıldıray Sapan’ın; Eskişehir Milletvekili
Kazım Kurt ve İstanbul Milletvekili Mustafa Sezgin Tanrıkulu’nun; İstanbul
Milletvekili Mahmut Tanal’ın; İstanbul Milletvekili Sebahat Tuncel’in; İstanbul
Milletvekili Mahmut Tanal’ın; Bursa Milletvekili Aykan Erdemir’in; İstanbul
Milletvekili Mahmut Tanal’ın; Ankara Milletvekili Levent Gök’ün; Barış ve
Demokrasi Partisi Grup Başkanvekili Bingöl Milletvekili İdris Baluken’in;
İstanbul Milletvekili Mustafa Sezgin Tanrıkulu’nun; Van Milletvekili Aysel
Tuğluk’un; İstanbul Milletvekili Bülent Turan ve Ankara Milletvekili Cevdet
Erdöl ile 69 Milletvekilinin; Tokat Milletvekili Reşat Doğru ve 2
Milletvekilinin; İstanbul Milletvekili Mahmut Tanal’ın; Malatya Milletvekili
Veli Ağbaba’nın; Milliyetçi Hareket Partisi Grup Başkanvekili Kayseri
Milletvekili Yusuf Halaçoğlu’nun; Gaziantep Milletvekili Mehmet Şeker’in;
Kırıkkale Milletvekili Ramazan Can ve İstanbul Milletvekili Bülent Turan ile 1
Milletvekilinin Benzer Mahiyetteki Kanun Teklifleri ile Kadın Erkek Fırsat
Eşitliği Komisyonu ile Adalet Komisyonu Raporlarının görüşmelerine kaldığımız
yerden devam edeceğiz.
3.- Türk Ceza
Kanunu ile Bazı Kanunlarda Değişiklik Yapılmasına Dair Kanun Tasarısı ile Tokat
Milletvekili Reşat Doğru’nun; Ardahan Milletvekili Ensar Öğüt’ün; İstanbul
Milletvekili Erdoğan Toprak’ın; İstanbul Milletvekili Sebahat Tuncel’in; Bursa
Milletvekili Sena Kaleli’nin; Gaziantep Milletvekili Mehmet Şeker ve 7
Milletvekilinin; Antalya Milletvekili Yıldıray Sapan’ın; Eskişehir Milletvekili
Kazım Kurt ve İstanbul Milletvekili Mustafa Sezgin Tanrıkulu’nun; İstanbul
Milletvekili Mahmut Tanal’ın; İstanbul Milletvekili Sebahat Tuncel’in; İstanbul
Milletvekili Mahmut Tanal’ın; Bursa Milletvekili Aykan Erdemir’in; İstanbul
Milletvekili Mahmut Tanal’ın; Ankara Milletvekili Levent Gök’ün; Barış ve
Demokrasi Partisi Grup Başkanvekili Bingöl Milletvekili İdris Baluken’in; İstanbul
Milletvekili Mustafa Sezgin Tanrıkulu’nun; Van Milletvekili Aysel Tuğluk’un;
İstanbul Milletvekili Bülent Turan ve Ankara Milletvekili Cevdet Erdöl ile 69
Milletvekilinin; Tokat Milletvekili Reşat Doğru ve 2 Milletvekilinin; İstanbul
Milletvekili Mahmut Tanal’ın; Malatya Milletvekili Veli Ağbaba’nın; Milliyetçi
Hareket Partisi Grup Başkanvekili Kayseri Milletvekili Yusuf Halaçoğlu’nun;
Gaziantep Milletvekili Mehmet Şeker’in; Kırıkkale Milletvekili Ramazan Can ve
İstanbul Milletvekili Bülent Turan ile 1 Milletvekilinin Benzer Mahiyetteki
Kanun Teklifleri ile Kadın Erkek Fırsat Eşitliği Komisyonu ile Adalet Komisyonu
Raporları (1/918, 2/14, 2/25, 2/67, 2/214, 2/218, 2/335, 2/542, 2/571, 2/577,
2/876, 2/960, 2/1060, 2/1087, 2/1369, 2/1648, 2/1675, 2/1830, 2/1864, 2/1883,
2/1941, 2/1973, 2/1982, 2/2115, 2/2149) (S. Sayısı: 592) (X)
BAŞKAN – Komisyon ve Hükûmet yerinde.
6’ncı madde üzerinde üç adet önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 592 sıra sayılı Kanun
Tasarısı’nın 6’ncı maddesinin 2’nci fıkrasının 2 numaralı bendinde yer alan
“bulunmadığı” ibaresinin “olmadığı” şeklinde, 4 numaralı bendinin “a” alt
bendinde yer alan “,” işaretinin “ve” şeklinde değiştirilmesini arz ve teklif
ederiz.
 Pervin Buldan İdris
Baluken Adil Zozani
 Iğdır Bingöl Hakkâri
 Selma Irmak Faysal
Sarıyıldız Erol Dora
 Şırnak Şırnak Mardin
Türkiye Büyük
Millet Meclisi Başkanlığına
Görüşülmekte olan 592 Sıra sayılı Kanun
Tasarısının 6. Maddesi ile 2576 sayılı Kanuna eklenen 3/C maddesinin 2.
Fıkrasında bulunan “kıdemli” ibaresinin “yaşlı” ibaresi ile değiştirilmesini
arz ve teklif ederiz.
 Turgut Dibek Ali
Rıza Öztürk Ömer Süha Aldan
 Kırklareli Mersin Muğla
 Dilek Akagün Yılmaz Haydar
Akar Mahmut Tanal
 Uşak Kocaeli İstanbul
BAŞKAN – Sayın milletvekilleri, şimdi
okutacağım önerge Anayasa’ya aykırılık önergesi.
Türkiye Büyük
Millet Meclisi Başkanlığına
Görüşülmekte olan 592 Sıra Sayılı Kanun
Tasarısının 6. Maddesinin Anayasaya aykırı olması sebebiyle Tasarı metninden
çıkarılmasını arz ve teklif ederiz.
 Faruk Bal Yusuf
Halaçoğlu Sümer Oral
 Konya Kayseri Manisa
 Reşat Doğru Murat
Başesgioğlu Ali Uzunırmak
 Tokat İstanbul Aydın

BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Sayın Başkan.
BAŞKAN – Hükûmet katılıyor mu?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN – Önerge üzerinde söz isteyen
Faruk Bal, Konya Milletvekili.
Buyurun Sayın Bal.
FARUK BAL (Konya) – Sayın Başkan,
değerli milletvekilleri; bu kanun tasarısı ile istinaf mahkemeleri yani bölge
idare mahkemeleri kuruluyor. 6’ncı maddede de bölge idare mahkemelerinin
başkanlar kurulu oluşturuluyor ve bunlara görev veriliyor. 
Şimdi dikkatinizi çekeceğim hususu hep
birlikte değerlendirelim. Başkanlar kurulu daireler arasında iş bölümü yapıyor.
Başkanlar kurulu, kanunla belirlenmesi gereken bir işi seçilmiş-atanmış
ayırımını yapan AKP’ye göre, atanmışlar olarak mahkemelerin görev alanlarını
belirliyor.
Değerli arkadaşlarım, bu, Anayasa’nın
142’nci maddesine aykırıdır çünkü bölge idare mahkemeleri adı altındaki istinaf
mahkemelerinin daireleri de birer mahkemedir. Anayasa’nın 142’nci maddesine
göre daireler ancak kanunla kurulabilir, ancak kanunun verdiği yetki çerçevesi
içerisinde o usulle tertip edilebilir. Şimdi, oluşturulan istinaf mahkemesinin
-diğer maddelerde de bu böyle- bünyesinde bir kurul oluşturuluyor. Bu kurul,
hangi mahkemenin nasıl oluşacağına, hangi dairenin nasıl oluşacağına karar
vermektedir. Tam anlamıyla, yasamanın yetkisinin atanmış yargıya devri anlamına
gelen bu düzenlemenin hukukta bir adı daha vardır, o da “jüristokrasi”dir. 
Parti diktasını tesis için şimdiye
kadar jüristokrasiye saldıran, parti diktasının tesisi için şimdiye kadar
atanmış-seçilmiş ayrımı yaparak devletin kurumlarında görev yapan çeşitli
organlara saldıran Adalet ve Kalkınma Partisinin, jüristokrasi yaratabilecek
şekilde, atanmışlara yargı görevinin ifasında önemli bir görev verecek şeklide
bu düzenlemeyi yaparken elbette ki etkilendiği tek alan vardır, o da
konjonktürel gelişmelerdir. Bu konjonktürel gelişmelerin de bir adı 17 ve 25
Aralık yolsuzluk operasyonlarıdır. Bu türbülans içerisinde yoğrulan, bu
türbülans içerisinde sıkıntıya düşen Adalet ve Kalkınma Partisi, işte
jüristokrasi yaratabilecek, atanmışlara yargı organı niteliğinde mahkeme
kurdurabilecek bir görevi verebilmektedir. Bu, elbette ki evrensel değerlere
aykırıdır, elbette ki Anayasa’ya aykırıdır, elbette ki parlamenter düzen
içerisindeki yasama, yürütme ve yargı erklerinin aralarındaki dengelere
aykırıdır. Ama, bambaşka bir şeye daha aykırıdır, o da kanun hâkimiyetini bile
tesis edememiş olan Adalet ve Kalkınma Partisinin geçmişteki siyasi
söylemlerine aykırıdır. Bu, ilkel demokrasilerde “kanun hâkimiyeti” ya da
“kanunun uygulanması” olarak tarif edilen noktayı da bir araya getiremeyen,
beceremeyen Adalet ve Kalkınma Partisinin içinde bulunduğu durumu ortaya açıkça
koymaktadır.
Değerli arkadaşlarım, kanun
hâkimiyetini tesis edemeyen Adalet ve Kalkınma Partisinin evrensel değerlerle
barışık bir yargı düzeni getirmesi beklenemez. İstanbul’da, yüzleri kapalı,
ellerinde silah, bomba olan insanlar, Okmeydanı’nda ve değişik semtlerde,
Türkiye Cumhuriyeti vatandaşlarının mal ve can güvenliğini tehlikeye atıyorlar,
Adalet ve Kalkınma Partisi bunu engelleyemiyor, kanunu tesis edemiyor.
Türkiye’nin Diyarbakır ve Bingöl
vilayetleri arasındaki yolu onlarca gündür kesiyor, kepçelerle kapatıyor. Terör
örgütünün üyeleriyle güvenlik güçlerinin arasında 50 metre mesafe var, Adalet
ve Kalkınma Partisi elindeki kanunu uygulayamıyor, emrindeki güvenlik
güçlerini, yasaları hiçe sayarak, vatandaşlarımızın canını, malını tehdit eden
ve analarını ağlatan, 370 küsur tane çocuğu yuvalarından koparıp, dağa çıkarıp
terörist yetiştirme çerçevesi içerisinde faaliyette bulunan PKK terör örgütüne
karşı kanunu kullanamıyor, elindeki yasa maddesini değerlendiremiyor, emrindeki
güvenlik güçlerini değerlendiremiyor. Böyle acz içerisindeki
bir AKP, 17-25 Aralık operasyonlarında kuyruğunu yolsuzluk olarak kapıya
sıkıştırdıktan sonra buradan çıkış için çare arıyor. İşte, getirmiş olduğu çare
de evrensel değerlere, parlamenter demokratik düzene, Anayasa’ya, Anayasa’nın
142’nci maddesine aykırı, jüristokrasi yaratacak…
(Mikrofon otomatik cihaz tarafından
kapatıldı)
FARUK BAL (Devamla) - …yani hâkim
hükümranlığı yaratacak bir düzenlemeyle yüce Meclisin huzurundadır. Madde
Anayasa’ya aykırıdır. Yüce heyetin takdirine sunuyorum. (MHP sıralarından
alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 592 Sıra sayılı Kanun
Tasarısının 6. Maddesi ile 2576 sayılı Kanuna eklenen 3/C maddesinin 2.
Fıkrasında bulunan “kıdemli” ibaresinin “yaşlı” ibaresi ile değiştirilmesini
arz ve teklif ederiz.
Mahmut Tanal
(İstanbul) ve arkadaşları
BAŞKAN – Komisyon önergeye katılıyor
mu? 
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Sayın Başkan.
BAŞKAN – Hükûmet katılıyor mu?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN – Önerge üzerinde söz isteyen
Mahmut Tanal, İstanbul Milletvekili.
Buyurun Sayın Tanal. (CHP sıralarından
alkışlar) 
MAHMUT TANAL (İstanbul) – Teşekkür
ederim Sayın Başkan.
Değerli milletvekilleri, bizi
televizyonlarının başında izleyen tüm vatandaşlarımızı saygıyla selamlıyorum.
Tabii, bu kanun teklifinde hep adımı
okudunuz ama burada 4 tane kanun teklifim var, birleştirdiniz, hiçbirini de
gündeme almadınız. Yani o açıdan, şu anda televizyonları başında izleyen vatandaşlara
iktidarı ben şikâyet ediyorum. Gelen teklifimiz şuydu: Cinsel saldırı suçunu
işleyen kişi seçilme hakkından mahrum edilsin. Yani “Cinsel saldırı suçundan
dolayı ceza yiyen bir kişi milletvekili olamaz, bakan olamaz, belediye başkanı
olamaz, muhtar olamaz, belediye meclis üyesi seçilemez.” şeklinde kanun teklifi
verdiğimiz hâlde, huzurunuzda, sizin oy verdiğiniz iktidar bizim bu talebimizi
yerinde görmedi.
İkinci bir husus şu: “Kişi ceza
mahkemesinde yargılanır, beraat eder. Beraat ettikten sonra beraat eden kişi
lehine avukatlık ücreti takdir edilir.” Bu şekilde kanun teklifini getirdik,
iktidar bunu da kabul etmedi. 
Üçüncüsü: “Temel hak ve özgürlüklerle
ilgili takipsizlik kararı verildiği zaman takipsizlikle ilgili itiraz
edildiğinde ve o reddedilirse buradaki tebligat vesaire masrafına mahkûm
edilir.” 
En önemli husus: Aile konut şerhiyle
ilgili mevcut olan tasarıda hüküm var, efendim “Aile konutuyla ilgili şerh
konulduğu zaman ipotek harcı alınmaz.” diyor ancak şimdi okuyacağım Yargıtay 2.
Hukuk Dairesinin kararına göre “Eğer ‘aile konut’ kaydıyla şerh konulmuşsa,
bunun kaldırılması nispi ipotek harcına tabidir.” deniliyor. Yani bu açıdan
baktığımız zaman mevcut olan düzenlemenin, evet, iyi yönleri de var ama
hakikaten vatandaşı ilgilendiren bu şekildeki sorunlara uzaktan yakından
değinilmemiş.
İstinaf mahkemeleri getiriliyor. Evet,
bu 2537 sayılı Kanun’da vardı, 5271 sayılı Kanun’da vardı ancak 2005’te
düzenlenen kanun yeni yürürlüğe giriyor. Bununla ilgili, bunun yürürlük tarihi,
kanunun Resmî Gazete’de ilan edildiği tarihten itibaren yürürlüğe giriyor ancak
“kumpas” denilen davalarla ilgili -bu Ergenekon, Balyoz, KCK, hangisini
derseniz deyin- en azından, kanunun yürürlüğe girdiği tarih olan 2005
tarihinden itibaren bu kanun yürürlüğe girdi. Yürürlük tarihi kanunun yürürlüğe
girdiği tarih itibarıyla gösterilirse mevcut olan, hukuk dışı sonuçlanan tüm
kararlara da tatbik edilmiş olur ki bu mağduriyetler giderilmiş olur. 
Şu anda gündemde olan en büyük
sorunların bir tanesi, Şanlıurfa, Diyarbakır, Siirt, Mardin, Bingöl, Güneydoğu
ve Doğu Anadolu Bölgesi’ndeki tüm vatandaşların en büyük sorunu elektrik
sorunu. Sayın Bakan, tabii, ben bunu sürekli dile getiriyorum ama yani herhâlde
ya biz derdimizi tam anlatamıyoruz veyahut da Hükûmet bunu duymak istemiyor. 9
Mart 2014 tarihli Bakanlar Kurulu kararıyla çiftçi destekleme primini vatandaşa
ödemiyorsunuz. Ödememe gerekçesi ise elektrik borcu olması. Elektrik borcu
nedir mesela? Benim elimde şu anda, 200 dönümle ilgili, Diyarbakır’da bir
vatandaşımıza 82 bin TL elektrik borcu gelmiş. Şimdi, siz bu arsadan -buğday
ekin, pamuk ekin- 2 tane ürün alsanız bile, inanın, bu parayı elde etmeniz
mümkün değil. Bir başka fatura yine Şanlıurfa’da, 126 dönümlük bir yerle ilgili
60 bin TL para cezası gelmiş durumda. 32 dönümlük bir yerle ilgili 13 bin TL
para cezası verilmiş durumda. Yani halkımız bu konuda mağdur. Nasıl vergisini
vermeyenlerle, vergi kaçakçılığı yapanlarla ilgili şu anda Plan ve Bütçede bir
af getiriliyorsa, aynı şekilde -bu, vergisini vermeyen, vergisini kaçıranların
vergilerinin yarısına ancak bu elektrik borcu tekabül etmektedir- bu
vatandaşlarımızın da -sosyal devlet ilkesi uyarınca- mağduriyetinin
giderilmesi, mevcut olan bu borçlarının komple silinmesi, Anayasa’mızın 65’inci
maddesi uyarınca sosyal devletin bir gereğidir. 
Şimdi, bu Bakanlar Kurulu kararıyla bu
elektrik idaresi özelleştirildiği için aynı zamanda Bakanlar Kurulu bu kararla
ihaleye de fesat karıştırmıştır. Cumhuriyet başsavcılıklarının Bakanlar Kurulu
aleyhine resen soruşturma başlatmasını…
(Mikrofon otomatik cihaz tarafından
kapatıldı) 
MAHMUT TANAL (Devamla) – …talep eder,
hepinize saygılarımı sunarım. (CHP sıralarından alkışlar) 
BAŞKAN – Teşekkür ediyorum. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 592 sıra sayılı Kanun
Tasarısı’nın 6’ncı maddesinin 2’nci fıkrasının 2 numaralı bendinde yer alan
“bulunmadığı” ibaresinin “olmadığı” şeklinde, 4 numaralı bendinin “a” alt
bendinde yer alan “,” işaretinin “ve” şeklinde değiştirilmesini arz ve teklif
ederiz.
Pervin Buldan
(Iğdır) ve arkadaşları
BAŞKAN –
Komisyon önergeye katılıyor mu?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz.
BAŞKAN – Hükûmet katılıyor mu?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN – Önerge üzerinde söz isteyen
İdris Baluken, Bingöl Milletvekili. 
Buyurun Sayın Baluken. (HDP
sıralarından alkışlar) 
İDRİS BALUKEN
(Bingöl) – Teşekkür ediyorum Sayın Başkan.
Sayın Başkan,
değerli milletvekilleri; 6’ncı madde üzerine vermiş olduğumuz önergeyle ilgili
söz almış bulunmaktayım. Heyetinizi saygıyla selamlıyorum.
Dünden beridir
bu yargı paketiyle ilgili düşüncelerimizi burada bu kürsüden dile getiriyoruz.
Hazırlanan paketin, hiçbir şekilde, Türkiye’deki adalet sisteminde mevcut
hukuksuzlukları kaldırmadığına dair buradan konuşmalar yaptık. Bugün de bu konuşmaları
yapmaya devam edeceğiz. Maalesef, görüyoruz ki önerilerimiz ya da burada dile
getirdiklerimizle ilgili bir kaygınız yok, yüzüklerin efendisi misali ha bire
paket getiriyorsunuz ve paketlerin efendisi gibi Türkiye’deki adaletsizliğin
devamını sürdürme konusunda da kararlı bir iradeye sahipsiniz. Dediğim gibi,
adalet sistemiyle ilgili görüşlerimizi dile getirmeye devam edeceğiz. Ancak,
ben burada dikkatlerinizi son birkaç gündür İstanbul’da Gaziosmanpaşa’da
devreye konmak istenen bir provokasyona çekmek istiyorum.
Değerli
milletvekilleri, Gaziosmanpaşa’da son birkaç gündür çok kirli bir provokasyonla
karşı karşıyayız. Üç gün önce, partili arkadaşlarımızın, BDP’li, HDP’li
arkadaşlarımızın Sayın Öcalan’ın özgürlüğüyle ilgili kendi taleplerini
toplumsallaştırmak için başlatmış oldukları imza kampanyası çerçevesinde açmış
oldukları bir imza standı polis destekli bazı karanlık çetelerin saldırısına
maruz kalmıştır. Bu saldırılar neticesinde bir partili arkadaşımız ağır
yaralanmış, yine üç partili arkadaşımız da çeşitli yerlerinden yaralanmıştır.
Şimdi, bu saldırıyı yapanların
Gaziosmanpaşa halkıyla hiçbir ilgilerinin bulunmadığı biliyoruz. Orada,
Gaziosmanpaşa’daki halkı çok iyi bilen partili arkadaşlarımızın, oraya gelen
simalardan hiçbirini tanımadığını çok iyi biliyoruz. Bu karanlık çetelerin bir
tek amacı var: Sokakta bir Türk-Kürt kavgası yaratmak ya da bir devrimci
yurtsever ve ülkücü kavgası yaratmak.
Geçmiş dönemde de buna benzer pek çok
senaryonun, pek çok filmin devreye konmak istendiğini, zaman zaman geçmişte
Türkiye’nin acı tarihinde bu senaryoların amacına ulaştığını da biliyoruz. Biz,
şimdiden ön almak için, şimdiden Hükûmetin gerekli tedbirleri alması için
Meclis kürsüsünden hem iktidar partisinin hem de Hükûmetin dikkatini buraya
çevirmek istiyoruz.
Bakın, elimdeki bir tek resim bile
ortaya konmak istenen senaryonun ne olduğunu gösteriyor. Burada gösteri yapan
devrimci yurtsever grup içerisindeki pembe tişörtlü bir kişi, zafer
işaretleriyle önce ajitasyon yapıyor; aynı kişi, aradan bir saat bile geçmeden
bu sefer bozkurt işareti yapan ülkücü kitle içerisinde aynı şekilde ajitasyon
çalışmasını yapıyor.
Türkiye’nin siyaset sosyolojisini
biliyoruz, bir insanın bir saat içerisinde HDP’liyken MHP’li olması ya da
MHP’liyken HDP’li olması herhâlde mümkün görünmüyor, mümkün değildir öyle bir
şey. O zaman bu tabloyu açıklamakla yükümlüsünüz arkadaşlar. Bu ajitasyonu
yapmaya çalışan provokatör kimdir? Bir devlet görevlisi midir, devletin
herhangi bir istihbarat kurumunda çalışan, devletin derinliklerinde bu tarz
sokak kavgasını tetiklemek için görevlendirilmiş biri midir? Emniyet yetkilisi
midir, MİT midir, JİT midir, JİTEM midir, kimdir bu, bunu açıklamanız lazım.
Velev ki değil, devletin herhangi bir birimiyle alakası olmayan bir kişi, o
zaman yine Hükûmet olarak bu kişinin kim olduğunu, arka planında hangi güçlerin
olduğunu, böylesi bir provokasyonu yaratmak isteyen çevrelerin nereden
beslendiğini burada açıklamak
zorundasınız. Bunu yapmazsanız korkarım ki uzun süredir üniversitelerden
tetiklenmek istenen, çok acı sonuçları olabilecek bir sokak çatışmasını da
önümüzdeki günlerde kendi önümüzde bulabiliriz. Bakın, üniversitelerde bir
işaret fişeği çakılmıştı. Bolu, Kırklareli, Afyon, Kayseri, hemen hemen
Türkiye’nin bütün üniversitelerinde bu tarz provokasyonlar devreye konmuştu.
Sayın Bakan, bugüne kadar bu provokasyonu ortaya koyanları açığa çıkardınız mı?
Kaç kişi hakkında adli bir süreç başlattınız? Kaç kişiyi adalete teslim
ettiniz? 
(Mikrofon otomatik cihaz tarafından kapatıldı) 
İDRİS BALUKEN (Devamla) – Bugün bu tablonun da daha ciddi
komplikasyonlar yaratmaması için, bir an önce bir adli soruşturma süreci ve bu
sürecin sonuçlarını Mecliste açıklamak zorundasınız diyorum. Özellikle siyasi
partilerin liderlerinin ve milletvekillerinin de kitlelerin üzerinde bu tarz
provokasyonu ve ajitasyonu ortaya çıkaracak şekilde mesajlar vermelerini,
telkinlerde bulunmalarını da önemsediğimizi ifade etmek isterim.
Genel Kurulu saygıyla selamlıyorum.(HDP sıralarından
alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
Birleşime beş dakika ara veriyorum sayın milletvekilleri.
Kapanma Saati: 16.22
DÖRDÜNCÜ OTURUM
Açılma Saati:
16.29
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
İsmail KAŞDEMİR (Çanakkale), Muharrem IŞIK (Erzincan)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 98’inci Birleşiminin Dördüncü Oturumunu açıyorum.
592 sıra sayılı Kanun Tasarısı’nın görüşmelerine devam edeceğiz.
Komisyon burada.
Hükûmet burada.
7’nci madde üzerinde üç önerge vardır, okutuyorum:
Türkiye Büyük Millet Meclisi Başkanlığı’na
Görüşülmekte olan 592 sıra sayılı kanun tasarısının 7 inci maddesinin
“c” bendinde yer alan “yargı çevresindeki” ibaresinden önce gelmek üzere
“kendi” ibaresinin eklenmesini arz ve teklif ederiz.
 Pervin Buldan İdris
Baluken Adil Zozani
 Iğdır Bingöl Hakkâri
 Selma Irmak Faysal
Sarıyıldız Erol Dora
 Şırnak Şırnak Mardin
 Türkiye Büyük Millet
Meclisi Başkanlığına
Görüşülmekte olan 592 Sıra sayılı Kanun Tasarısının 7. Maddesinin e
fıkrasına “verilen”den sonra gelmek üzere “iş ve” ibaresinin eklenmesini arz ve
teklif ederiz.
 Turgut
Dibek Ali Rıza Öztürk Ömer
Süha Aldan
 Kırklareli Mersin Muğla
 Dilek
Akagün Yılmaz İsa Gök Haydar
Akar
 Uşak Mersin Kocaeli
 Haluk
Eyidoğan
 İstanbul
BAŞKAN – Şimdi okutacağım önerge Anayasa’ya aykırılık önergesidir,
okutup işleme alacağım.
Türkiye Büyük Millet Meclisi Başkanlığına
Görüşülmekte olan 592 Sıra Sayılı Kanun Tasarısının 7. Maddesinin
Anayasaya aykırı olması sebebiyle Tasarı metninden çıkarılmasını arz ve teklif
ederiz.
 Faruk
Bal Yusuf Halaçoğlu Sümer
Oral
 Konya Kayseri Manisa
 Reşat
Doğru Murat Başesgioğlu Ali
Uzunırmak
 Tokat İstanbul Aydın
 S.
Nevzat Korkmaz
 Isparta
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ MUSTAFA KEMAL ŞERBETÇİOĞLU (Bursa) –
Katılmıyoruz Sayın Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) – Katılmıyoruz.
BAŞKAN – Önerge üzerinde Isparta Milletvekili Sayın Süleyman Nevzat
Korkmaz konuşacak.
Buyurun. (MHP sıralarından alkışlar) 
S. NEVZAT KORKMAZ (Isparta) – Sayın Başkan, değerli milletvekilleri;
yüce heyetinizi saygıyla selamlıyorum.
Bizim vermiş olduğumuz değişiklik önergesinde -daha önceki maddelerde de
ifade ettiğimiz gibi- Meclisimizin önüne getirmiş olduğunuz bu tasarının
Anayasa’ya aykırı olduğunu, özellikle mahkemelerin bağımsızlığı ve hâkimlik
teminatı açısından ciddi sıkıntılar taşıdığını defalarca ifade ettik. Bu
önergemizin de iddiası budur. Önergemizin gerekçelerini haklı bularak inşallah
değişikliğe “evet” demenizi sizlerden bekliyoruz.
Değerli milletvekilleri, AKP iktidarının on iki yıllık icraatı, arkada
bıraktığı birçok siyasal, sosyal, kültürel enkazla anılacak, devletin
çivilerinin yerinden çıkarıldığı, kamu kurumlarının lime lime edildiği yıllar
olarak hatırlanacaktır ancak en büyük zarar yargıya verilmiştir, en önemli
erozyon adalet sistemimizde gerçekleşmiştir. Üç dönem tek başına iktidar olmuş
AKP, yargıyı kendi siyasal amaçları doğrultusunda kullanmaya kalkınca, adalet
açısından her yeni yıl bir öncekini aratmış, neredeyse ömür uzunluğunda süren
davalar, mahkeme kapılarında yıllarca bekletilen vatandaş dramlarıyla karşı
karşıya kalınmıştır. Yargıda, maalesef AKP yıllarında, iyileşen, iyiye giden
hiçbir şey yoktur. Adalet yerlerde sürünmektedir.
Sorarım sizlere: Mahkeme süreleri
azalmış, vatandaşın hakkını en kısa zamanda elde ettiği mahkemeler mi
oluşturulmuştur? Hayır. Mahkeme kararları süratli, adil, teknolojiden istifade
edilerek oluşturulmuş kararlar mıdır? Hayır. Hak arama hürriyeti engelsiz bir
biçimde tesis edilebilmiş midir? Hayır. Adalet pahalı olmaktan çıkarılıp gelir
durumu ne olursa olsun her vatandaşın hakkını mahkemeler huzurunda
savunabileceği bir yapı kurulmuş mudur? Hayır. Yargı bağımsızlığı ve hâkimlik
teminatı sağlanabilmiş midir? Hayır.
Değerli milletvekilleri, diyebilir
misiniz AKP iktidarı döneminde adalet önceki dönemlere nazaran daha iyidir?
Öyle olsaydı yapılan kamuoyu anketlerinde yargıya güven yerlerde sürünür müydü
hiç? Siyasal iktidarın fütursuzca, bu kadar, yargı üzerinde baskı tesis ettiği,
hatta hâkîm ve savcıları tehdit ettiği ve hatta alenen hakaret ettiği bir başka
dönem hatırlıyor musunuz?
Yargıtay Hukuk ve Ceza Genel Kurulları
ile dairelerine geçen yıl toplam, yaklaşık 896 bin dosya gelmiş, 507 bin dosya
da önceki yıldan devretmiş; toplam 1 milyon 402 bin dosya. Ne kadar dosya
çıkarılmış? 2013’te 882 bin, devredilen dosya ise yaklaşık 520 bin. Bu ne demek
değerli milletvekilleri? Bu, 2013 yılında Yargıtayın iş yükü yaklaşık yüzde 2,5
daha artmış demek. Hâkim, savcı, AKP iktidarının on iki yıldır bu iş yükünü
azaltmak için herhangi bir çözüm üretmemesi dolayısıyla, çoluğuna çocuğuna
hasret, eve koltuklarının altında dosyalar taşımaya devam ederken vatandaş da
geciken adalet dolayısıyla öfkelidir, devlete olan itimadını kaybetmiştir.
Değerli milletvekilleri, sadece geçen yıl 14 bin dosya zaman aşımına
uğramıştır. Bu, belki de milyonlarca insanın hak kaybı anlamına gelmektedir. 1
milyon 600 bin dosya da sırasını beklemektedir. Bu iş yükü fazlalığıyla
milyonlarca insanın hak kaybına uğradığını biraz önce de ifade ettim. 1 milyon
600 bin dosyada adaleti sağlasanız bile geciktiği, gecikeceği anlamına
gelmektedir ki hepinizin bildiği gibi geciken adalet de adalet değildir. 
Değerli arkadaşlar, özellikle çek
davalarında hakkını alamayan iş yerlerinin kepenk kapatma yoluna gittiği, ceza
davalarında ise birçok kimsenin hak etmediği hâlde özgürlüğünden mahrum
bırakıldığını hepiniz birçok ortamda duyuyorsunuz, yaşıyorsunuz. Buradan
Hükûmete sesleniyorum: Ya adaleti tesis edin yahut da partinizin isminde süs
gibi duran “adalet” kelimesini kaldırın. Siyasi tutarlılık da siyasi ahlak da
bunu gerektirir. 
Önergemize desteğinizi beklediğimi
ifade ediyor, hepinizi saygıyla selamlıyorum. (MHP sıralarından alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 592 Sıra sayılı Kanun
Tasarısının 7. Maddesinin e fıkrasına “verilen”den sonra gelmek üzere “iş ve”
ibaresinin eklenmesini arz ve teklif ederiz.
Turgut Dibek
(Kırklareli) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN – Önerge üzerinde Sayın Haluk
Eyidoğan konuşacak.
Buyurun. (CHP sıralarından alkışlar)
HALUK EYİDOĞAN (İstanbul) – Sayın
Başkan, değerli milletvekilleri; iki üç gündür gazetelerde, Beyoğlu, Okmeydanı
ve Güngören Tozkoparan’da kentsel dönüşüm için ilan edilen riskli alanlarla
ilgili kararların Danıştay tarafından iptali gündemde. Acaba, neden Danıştay bu
riskli alan kararlarını iptal ediyor? Çünkü halkın katılımı sağlanmadan, sürece
halkı katmadan, bilimsel ve inandırıcı riskli yapı ve riskli alan tespitleri
yapılmadan, resen, tepeden inme kararlar alınıyor. 
Bir alan neden riskli olur? 6306 sayılı
Yasa diyor ki: “Zemin yapısı veya üzerindeki yapılaşma sebebiyle can ve mal
kaybına yol açma riski taşıyan -çeşitli afetler nedeniyle, başta deprem olmak
üzere- Bakanlık veya idare tarafından AFAD Başkanlığının görüşü de alınarak
belirlenen alan riskli alandır.” “Görüşü de alınarak” denilen yerde sorun var.
Yani aslında, bu konuda gerek yerel yönetimlerden gerek AFAD’dan gerekse
Bakanlıktan riskli alanla ilgili kararlar, çoğunlukla bilimsel kriterlere,
ölçütlere, deneylere, etütlere dayanmadan alınıyor. Tabii, buna da bir şekilde,
bilimsel kriterlere dayanarak itiraz edildiğinde Danıştay ister istemez “Dur.”
diyecektir. 
Bir de tabii, riskli yapı konusu var. O
da çok ayrı bir sorun. Uzun süre riskli yapı için geçici riskli yapı tespit
kriterleri oluşturdular. Dolayısıyla, birçok yapı riskli yapı kriterlerine
uymadan riskli yapı ilan edildi. Oradan da tabii çok ciddi sorunlar çıktı. 16
Mayıs 2012’de çıkan “Kentsel Dönüşüm Yasası” denilen yasa, yani Afet Riski
Altındaki Alanların Dönüştürülmesi Hakkında Yasa çıktıktan iki buçuk ay sonra,
4 Ağustos 2012’de çıkan bir yönetmelikle riskli veya rezerv alan için “tespitin
belediyece veya il özel idaresince yapılması hâlinde” denilerek bu tespitlerde
yetki belirsizliği ortaya çıkarılmıştır. Riskli alan için belediyeler eğer
isterlerse -bu 4 Ağustos 2012 yönetmeliğine göre- zeminle ilgili, yapıyla
ilgili, binayla, nüfusla, kamuya ait taşınmazlarla, haritalarla, imar
planlarıyla, sit alanlarıyla ilgili bilgileri Bakanlığa gönderiyorlar ama bu
mecburi değil, Bakanlık isterse kendi bildiğine göre riskli alan ilan ediyordu.
Şimdi, sistematik bir özelliği olmayan, gerekirse belediyelerin gönderdiği bu
bilgiler, yapılaşmış bir alanın coğrafik, demografik, ekonomik, sosyal ve
kültürel özellikleri yanı sıra, afetler nedeniyle maruz kalınacak kentsel
riskleri ortaya koyan yeterli bir teknik içeriğe sahip değil. Bir kentin veya
ilçenin kentsel risklerinin belirlenebileceğini tarif eden değerli bir çalışma
olan, İstanbul özelinde İstanbul Deprem Master Planı -örneğin, böyle bir plan
çalışması yapıldı, yıllarca çalışıldı- 2003’ten beri raflarda, tozlu raflarda
bekliyor ve kullanılmıyor. Dolayısıyla, kentsel riskleri belirlemeden,
afetlerden en az etkilenmeyi sağlayacak riskten korunma ve sakınım planı
üretmeden riskli alanları ilan etmek sorunlu ve birçok tepkilere yol açıyor.
Nitekim, Okmeydanı’nda da karşımıza çıkan tepkiler bu yetersizliklerden. Bakın,
son günlerde gazetelerde çıkan başlıklara bakın: “AKP’den Okmeydanı’na darbe”
-riskli alan ilanı- “Okmeydanı mı riskli, halkı mı?”, “Rant meydanı”, “Son risk
alanı Okmeydanı”.
Riskli alanla deprem ilan ederek,
deprem risklerini azaltalım derken çok derin sosyal ve kültürel riskler ortaya
çıkar. Eğer bu anlayışla devam ederseniz kentsel riskleri, deprem risklerini
azaltamayacaksınız, tam aksine başka sosyal sorunlara neden olacaksınız.
Teşekkür ederim. (CHP sıralarından
alkışlar) 
BAŞKAN – Teşekkür ederim Sayın
Eyidoğan.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına.
Görüşülmekte olan 592 sıra sayılı kanun tasarısının 7 inci maddesinin
“c” bendinde yer alan “yargı çevresindeki” ibaresinden önce gelmek üzere
“kendi” ibaresinin eklenmesini arz ve teklif ederiz.
Pervin Buldan
(Iğdır) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Başkanım.
BAŞKAN – Hükûmet katılıyor mu?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN – Önerge üzerinde Iğdır
Milletvekili Sayın Pervin Buldan konuşacak. (HDP sıralarından alkışlar)
PERVİN BULDAN (Iğdır) – Teşekkür
ederim.
Sayın Başkan, değerli milletvekilleri;
ben de görüşülmekte olan kanun tasarısının 7’nci maddesi üzerinde vermiş
olduğumuz değişiklik önergesiyle ilgili görüşlerimi ifade edeceğim ve daha çok
Türkiye’de yaşanan ve görülen, kadına yönelik cinsel taciz ve tecavüz
suçlarında yaşanan ve uygulanan cezasızlıklar üzerinde partimiz olarak
görüşlerimizi ifade etmeye çalışacağım.
Sayın Başkan, değerli milletvekilleri;
tabii ki Türkiye’de her geçen yıl aslında kadına yönelik cinsel ve fiziksel
şiddetin korkunç boyutlara ulaştığı ve bunların cezasız kaldığı ve devlet
eliyle de bunların desteklendiği yıllar olarak karşımıza çıkmaktadır. Özellikle
2014 yılında sadece üç buçuk ay içerisinde 61 kadının erkekler tarafından
katledilmesi, yine onlarca kadının intihar etmesi, intihara sürüklenmesi, yine
aynı zamanda cinsel taciz ve tecavüzlere uğraması, kadın cinsine ve kimliğine
yönelik savaş durumunun da bir göstergesi olarak algılanmaktadır.
Değerli arkadaşlar, ceza yasalarında
yapılan değişikler ne yazık ki cezaların artırılmasına yönelik tamamen şeklî
düzenlemelerdir çünkü bunlar uygulanan ve verilen cezalarla da karşımıza
çıkmaktadır ki bu suçları işleyenler, kadınlara yönelik cinsel taciz ve
tecavüzde bulunanlar hiçbir zaman yargılanmadı, sorgulanmadı ve ceza almadılar.
Dolayısıyla, bugün burada belki bu cezaların artırılmasına yönelik bir kanun
teklifini görüşüyoruz ama bunun da şeklî bir kanun teklifi olmaktan farklı bir
yöne gitmeyeceğini de açıkça ifade etmek isteriz. 
Cinsel şiddetin
en yoğun yaşandığı fakat görünmez olduğu bir konu da özellikle cezaevlerinde ve
gözaltına alınan kadınlarda yaşanmaktadır. Bu gerçeklik, ne yazık ki çatışmalı
süreçlerde, özellikle 90’lı yıllarda yoğun bir biçimde kadınlara yönelik bu
suçlar işlendi ama bugüne kadar da değişen bir şey olmadı, bugün bile
cezaevlerinde ve gözaltına alınan kadınlara yönelik cinsel taciz ve tecavüz
olayları ne yazık ki yaşanmaktadır.
Değerli
arkadaşlar, gözaltında cinsel tacize ve tecavüze uğrayan kadınların bir kısmı
İnsan Hakları Derneği’ne, bir kısmı sivil toplum örgütlerine başvurdular ama
bunların büyük bir çoğunluğu da bu acıdan ve bu korkunç olaylardan dolayı
seslerini çıkarmadılar, köşelerine sığındılar. Dolayısıyla, bizlerin bugün
kadın milletvekilleri olarak, kadın parlamenterler olarak bu kadınların
yaşadığı sorunları dile getirmek, onların yaşadığı bu acıları, onların yaşadığı
bu utancı dile getirmek bizim görevimiz ve bunlarla ilgilenilen konularda da
söz sahibi olmamız bir görevdir diye ifade etmek istiyorum.
Değerli
arkadaşlar, bu konuda bu yasadan da bir şey çıkmayacağının altını çizerken
birkaç örnek de vermek istiyoruz aslında. Bunun en sabit örneği, en gözle
görülür örneği Musa Çitil davasıdır. Ne yazık ki Musa Çitil, özellikle 90’lı
yıllarda Mardin’de görev yaptığı sırada cinsel taciz ve tecavüz suçundan
yargılanan bir insandır ama yine aynı zamanda, Mardin’de 13 kişinin ölümünden
sorumlu tutulan, yine Mardin’de 13 kişinin ölümünden sorumlu tutulmasına rağmen
13 kez müebbet hapis cezasına çarptırılan bir insandır. Bu insanın davası
Çorum’a taşındı ama ne yazık ki bir hafta önce Çorum’da bu insan beraat etti.
Hiçbir şekilde cezalandırılamadı Musa Çitil ve bildiğimiz kadarıyla, duyduğumuz
kadarıyla da AKP iktidarı tarafından, AKP Hükûmeti tarafından da koruma altına
alınan bir insandır. 
Bir dahaki maddelerde tekrar söz hakkı
alıp Musa Çitil’in yaptığı cinsel taciz ve tecavüzlere maruz kalan kadınların
çığlıklarını bu kürsüden anlatmaya devam edeceğim diyorum, Genel Kurulu
saygıyla selamlıyorum. (HDP sıralarından alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
Sayın milletvekilleri, 8’inci maddede
dört adet önerge vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 592 sıra sayılı Kanun
Tasarısının çerçeve 8 inci maddesiyle 2576 sayılı Kanuna eklenmesi öngörülen
3/E maddesinin ikinci fıkrasının aşağıdaki şekilde değiştirilmesini arz ve teklif
ederiz.
 Mahir Ünal Mehmet
Doğan Kubat İdris Şahin
 Kahramanmaraş İstanbul Çankırı
 Şirin Ünal Mustafa
Şahin Mehmet Akyürek
 İstanbul Malatya Şanlıurfa
 Halil Özcan Eşref
Taş
 Şanlıurfa Bingöl
“2. Danıştay daire başkanı ve üyeleri,
istekleri üzerine Hâkimler ve Savcılar Yüksek Kurulunca bölge idare mahkemesi
başkanlığına veya daire başkanlıklarına dört yıllığına atanabilirler. Başka bir
bölge idare mahkemesine yapılacak atamalarda da aynı usul uygulanır. Bu şekilde
atananların; Danıştay üyeliği sıfatı, kadrosu, aylık ve ödeneği ile her türlü
özlük hakları korunur; aylık ve ödenekleri ile her türlü mali ve sosyal
haklarının Danıştay bütçesinden ödenmesine devam olunur; disiplin ve ceza
soruşturma ve kovuşturmaları Danıştay üyeleri hakkındaki hükümlere tabidir; bu
görevde geçirdikleri süre Danıştay üyeliğinde geçmiş sayılır. Bu kişiler;
Danıştay üyeleri tarafından Danıştayda yapılan iş ve işlemlere katılamazlar;
Hâkimler ve Savcılar Yüksek Kurulu üyeliği seçimleri hariç Danıştaydaki
seçimlerde aday olamaz ve oy kullanamazlar; istekleri üzerine Danıştaydaki
görevlerine geri dönerler.”
Türkiye Büyük
Millet Meclisi Başkanlığına
Görüşülmekte olan 592 Sıra sayılı Kanun
Tasarısının çerçeve 8. Maddesi ile 2576 sayılı Kanuna eklenen 3/E maddesinin 1.
Fıkrasından sonra gelmek üzere aşağıdaki 2. Fıkranın eklenmesi ve diğer
fıkraların buna göre teselsül ettirilmesini arz ve teklif ederiz.
"2. Bölge idare mahkemesi
başkanını, daire başkanları ve üyeleri, istekleri olmaksızın dört yıldan önce
başka bir yere veya göreve atanamazlar; ancak ihtiyaç bulunması halinde
muvafakatleri alınarak veya haklarında yapılacak soruşturma sonunda görev yeri
veya görevlerinin değiştirilmesine Hakimler ve Savcılar Yüksek Kurulunca karar
verilebilir."
 Turgut Dibek Ali
Rıza Öztürk Ömer Süha Aldan
 Kırklareli Mersin Muğla
 Dilek Akagün Yılmaz İsa
Gök Haydar Akar
 Uşak Mersin Kocaeli
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun tasarısının 8 inci maddesinin 2
inci fıkrasının madde metninden çıkarılmasını arz ve teklif ederiz.
 Pervin Buldan İdris
Baluken Adil Zozani
 Iğdır Bingöl Hakkâri
 Selma Irmak Faysal
Sarıyıldız Erol Dora
 Şırnak Şırnak Mardin
BAŞKAN – Şimdi okutacağım önerge
Anayasa’ya aykırılık önergesidir. Okutup işleme alacağım.
Türkiye Büyük
Millet Meclisi Başkanlığına
Görüşülmekte olan 592 Sıra Sayılı Kanun
Tasarısının 8. Maddesinin Anayasaya aykırı olması sebebiyle Tasarı metninden
çıkarılmasını arz ve teklif ederiz.
 Faruk Bal Yusuf
Halaçoğlu Sümer Oral
 Konya Kayseri Manisa
 Reşat Doğru Murat
Başesgioğlu Ali Uzunırmak
 Tokat İstanbul Aydın
 Seyfettin Yılmaz
 Adana
BAŞKAN –
Okutulan son önergeye Komisyon katılıyor mu?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) – Katılmıyoruz Başkanım.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FİKRİ IŞIK (Kocaeli) – Katılmıyoruz Sayın Başkan.
BAŞKAN – Kim
konuşacak acaba?
S. NEVZAT
KORKMAZ (Isparta) – Seyfettin Yılmaz.
BAŞKAN – Önerge
üzerinde Seyfettin Yılmaz konuşacak.
Buyurun Sayın
Yılmaz, Adana Milletvekili.
SEYFETTİN YILMAZ
(Adana) – Sayın Başkan, değerli milletvekilleri; Türk Ceza Kanunu ile Bazı
Kanunlarda Değişiklik Yapılmasına Dair Kanun Tasarısı’nın 8’inci maddesiyle
ilgili verdiğimiz değişiklik önergesi hakkında MHP Grubu adına söz almış
bulunuyorum. Yüce heyetinizi saygıyla selamlıyorum.
Değerli
milletvekilleri, Hükûmet, yargıyı kontrol etme ve kendini koruma içgüdüsüyle
kanun düzenlemesi yapıyor, yargıya müdahaleyi suç olmaktan çıkarıyor. Şimdi
buradan soruyorum: Biz burada, 103 maddede değişiklik yapıyoruz Türk Ceza
Kanunu’nda. Hangi değişikliği yaparsak yapalım, eğer bunları uygulayacak,
hayata geçirecek zihniyetin bunları uygulaması noktasında niyette sıkıntı varsa
yaptığımız kanuni düzenlemeler hiçbir şey ifade etmiyor. 
Şimdi buradan soruyorum: Yargıya
müdahale eden ve hakkında suç duyurusunda bulunulan bir Adalet Bakanının burada
Hükûmeti temsil ettiği bu yargı düzenlemesinden bir fayda gelebilir mi? (AK
PARTİ sıralarından “Orada Sanayi Bakanı oturuyor.” sesleri)
Biraz önce o oturuyordu. 
İçişleri Bakanı “Mahkeme kararlarını
yırtın atın.” diyor. Bunlar tapelere düştü. Şimdi, bir bakan “Mahkeme
kararlarını yırtın atın.” diyorsa ve “Bunları uygulamayın.” diyorsa siz hangi
kanunu çıkarıyorsunuz? 
Sayın Başbakan, taa Uzak Asya’dan
yargıya, savcıya ve hâkimlere “hain” diyorsa, Gazi’de Başbakanlık binasıyla
ilgili mahkemenin verdiği karara, televizyonların gözü önünde, mikrofonlar
uzatıldığında “Ben bu mahkeme kararlarını tanımıyorum. Kim uygulayacaksa gelsin
uygulasın.” diyorsa, şimdi ben buradan soruyorum: Sizin çıkardığınız bu yasalar
neyi ifade edecek, neyi yapacak? Sizin niyetinizde iyi niyetli yasalar çıkarmak
yok. Siz yargıyı bağımsız hâkim teminatı altında yürüyen bir yargı olarak
görmek istemiyorsunuz. 
Bugün rahatsızlığınız nedir sizin?
Bugün rahatsızlığınız, bir cemaatin kontrolünde olan yargıyla mücadele değil.
Düne kadar o yargıyı siz kontrol ettiğiniz için 2010 yılından sonra o yargıyla
ilgili sıkıntınız yoktu ama 17-25 Aralıkta bu süreç tersine döndü ve bu
süreçten sonra şimdi birilerini hain ilan ederek bu sürecin içerisinden çıkmaya
çalışıyorsunuz. 
Değerli milletvekilleri, bakın, gelinen
ortamda, artık yaşanan sürece bir bakın. Haramın helalleştirildiği… Artık
uygulaya uygulaya öyle bir noktaya geldik ki bir şeyi haram kabul etmek onun
çözümü noktasında kolaylıkları beraberinde getirebilir. Harama “haram” derseniz
bunu çözebilirsiniz ama gelinen noktada haramı helal kabul eden bir anlayışla
yolunuza devam ederseniz, bu, toplumsal çürümeyi beraberinde getirir. Rüşvet
almayı ganimet kabul eden bir anlayışla yola çıkarsanız ve buna uygun da
kafanıza göre hocalardan fetva alarak bu süreci götürürseniz bu milletin
geleceğini tehlikeye atarsınız, bu devletin geleceğini tehlikeye atarsınız.
Haram haramdır, helal helaldir, suç suçtur, suçu kim uygularsa uygulasın
suçtur. 
Şimdi buradan Hükûmet sıralarına
sesleniyorum: Bakın, bu işlerden kendinizi kurtarmak adına yargıyla oynayarak,
adaletle oynayarak, yasalarla oynayarak çıkamazsınız. İyi hatırlayın, sizin
iktidarınızdan on beş, on altı yıl önce bu ülkede 28 Şubatın kudretli subayları
vardı. Dediklerinin kanun olduğu, kendilerine karşı çıkan hâkimlerin,
savcıların görevden atıldığı, bürokratların görevden atıldığı bir süreçten
geçiliyordu, insanlar fişleniyordu ve “Bin yıl sürecek.” deniyordu bu süreç,
değil mi? Ama gördünüz ki bin yıl sürmedi. Siz de bugün kendinizi o kadar
muktedir görüyorsunuz ki, sanıyorsunuz ki bu süreç bu şekilde devam edecek.
Onun için, herkes aklıselim düşünmek zorundadır, aklıselim düşünmezseniz bunun
bedeli ağır olur. 
Bir süre sonra, burada oturan Adalet
Bakanı, hiç unutma, yarın sen, bir yıl sonra paralel devletin bir mensubu
olarak yargılandığın zaman, o zaman “Ben ne yaptım?” diyeceksin. İçişleri
Bakanı, bugün kapıları kırarak “Savcıyı görevden alın.” diyebilirsiniz, polisleri
görevden atabilirsiniz ama bir yıl sonra “Siz Türkiye’de paralel devlet mi
oluşturuyorsunuz?” diye yargı karşısına çıktığınızda, emin olun, çok geç
kalacak. Onun için şunu size söylüyorum: Haktan ayrılmayın, hakikatten
ayrılmayın, adaletten ayrılmayın, doğruluktan ayrılmayın, demokrasiden
ayrılmayın çünkü emin…
(Mikrofon otomatik cihaz tarafından
kapatıldı)
SEYFETTİN YILMAZ (Devamla) - …olun çok
kısa sürede bunlar size lazım olacak. 
Hepinize saygılar sunuyorum. (MHP
sıralarından alkışlar)
BAŞKAN – Teşekkür ederim Sayın Yılmaz. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun
tasarısının 8 inci maddesinin 2 inci fıkrasının madde metninden çıkarılmasını
arz ve teklif ederiz. 
Pervin Buldan
(Iğdır) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Başkanım. 
BAŞKAN – Hükûmet? 
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Katılmıyoruz Sayın Başkan. 
BAŞKAN – Önerge üzerinde İstanbul
Milletvekili Sayın Levent Tüzel konuşacak.
Buyurun.
ABDULLAH LEVENT TÜZEL (İstanbul) –
Teşekkür ederim. 
Sayın Başkan, değerli milletvekilleri;
bu yargı paketiyle ilgili önce sizlere şu soruya sormak istiyorum: Hırsızlığı
cezasını artırarak önleyebilir misiniz? Önlenemeyeceği yıllardır görülmekte.
Yani, toplumda eşitsizlik, yoksulluk, işsizlik, adaletsizlik olduğu sürece
insanlar hayatlarını sürdürmek için ne yazık ki bu türden yollara başvurmaya
devam edecek. Bu yasanın, bu yargı paketinin mantığında dezavantajlı
çocukların, kadınların ve gençlerin korunmasının gözetildiği söyleniyor
çocukları, kadınları, gençleri, şiddetten, cinsel istismardan, uyuşturucudan
korumaya dönük. Ancak, toplumu yöneten zihniyet ha bire cinsel ayrımcılıktan,
bilim dışı söylemden, nefret söyleminden, erkek egemen dilden, transfobik
yaklaşımlardan ve bütün bunları eğitim kurumlarında bilim dışı bir şekilde
kışlalarda, kültürün üretildiği alanlarda sürdürdüğünüz sürece elbette ne
çocuklara karşı ne kadınlara karşı taciz, şiddet, cinsel suçlar önlenebilir ne
de çocukları ve gençleri kuşatmış olan uyuşturucu belasından kurtarmak mümkün
olabilir. Önce bunları hatırlatmak istedim. 
Bir diğer şey, bu yargı paketinde
önemli düzenleme idari yargıdaki düzenlemeler ama hep örneklerini konuşuyoruz,
bugün de konuştuk, idare mahkemelerinin, Danıştayın verdikleri kararlar, ne
yazık ki iktidar anlayışı çerçevesinde uygulanmıyor. İşte Atatürk Orman
Çiftliği’nde yapılan “Aksaray”ın durdurulmasına dönük kararların uygulanmaması
dahi önümüzde gözüküyor.
Bu yasa mantığı diğer öncekilerde
olduğu gibi hep düzenin, sermaye sisteminin ihtiyaçları doğrultusunda
yapılıyor. İşte, ivedi yargılama usulü hangi işlerde getirilmiş? İhalelerde,
acele kamulaştırma, özelleştirme uygulamaları, turizm teşvik, ÇED’ler, afet
riski. Baktığınızda hep aslında siyasi istismar, nüfuz, kayırma, gözetmenin ve
hep arkasında yanlışlıkların, hukuksuzlukların olduğu işlemler. Ama toplumun
bütününe bakıldığında, halkın ihtiyaçlarına bakıldığında, “Bir an önce
çözülsün.” dendiğinde işte toplantı, gösteri yürüyüşlerine dair yasaklar, işte
sınav usulsüzlükleri, işte atama, sürgün, benzeri türdeki talepler, neden
bunlarla ilgili ivedi yargılamayı düşünmezsiniz de “İhaleler, ÇED’ler,
özelleştirmeler, benzeri şeylerde hemen onu derdest edelim ve bir an önce yol
yürümeye bakalım.” diye düşünürsünüz? Bu soru topluma, düzene ve sorunlara
hangi cepheden baktığınızla ilgilidir diye düşünüyorum. 
Yine yargı, adalet, suç ve ceza
meselelerinde en yüreğimizi yakan sorun hasta tutuklular, hasta mahkûmlar. Ve
bunların yüzlercesi hâlâ bekliyor, bu konuda ciddi bir adım atılmış durumda
değil. Ama 12 Eylül düzeninin devamı, terörle mücadele anlayışının devamı,
düşünce özgürlüğünü suç sayan anlayışın devamı. birçok siyasi mahkûm var.
Onlardan bir tanesinden söz etmek istiyorum size bu vesileyle. Kocaeli Kandıra
Cezaevi’nde yatan müebbet mahpus Tonguç Ok. Sosyalist bir kişiliği var,
çevirmen. İngilizce, İspanyolca, İtalyanca, Kürtçe çeviri yapmış, sayısız
kitaplar kazandırmış ve bu yıl Türkiye Yazarlar Birliğinin Düşünce ve İfade
Özgürlüğü Ödülü’nü kazanmış. On yedi yıldır cezaevinde olan Tonguç Ok’u
özgürlüğüne kavuşturmak için yazar arkadaşları, yazar örgütleri harekete
geçirdi, Cumhurbaşkanlığına çağrı yapıyorlar, Bakanlığa çağrı yapıyorlar,
Meclise çağrı yapıyorlar. Biz de bu özgürlük kampanyasına buradan yüreğimizi,
gönlümüzü veriyoruz. 
Teşekkür ediyorum sayın
milletvekilleri. 
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 592 Sıra sayılı Kanun
Tasarısının çerçeve 8. Maddesi ile 2576 sayılı Kanunun 3/E maddesine 1.
Fıkradan sonra gelmek üzere aşağıdaki 2. Fıkranın eklenmesi ve diğer fıkraların
buna göre teselsül ettirilmesini arz ve teklif ederiz. 
"2. Bölge idare mahkemesi
başkanını, daire başkanları ve üyeleri, istekleri olmaksızın dört yıldan önce
başka bir yere veya göreve atanamazlar; ancak ihtiyaç bulunması halinde
muvafakatleri alınarak veya haklarında yapılacak soruşturma sonunda görev yeri
veya görevlerinin değiştirilmesine Hakimler ve Savcılar Yüksek Kurulunca karar
verilebilir."
Turgut Dibek
(Kırklareli) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Başkanım.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Katılmıyoruz Sayın Başkan. 
BAŞKAN – Önerge üzerinde Dilek Akagün
Yılmaz konuşacak, Uşak Milletvekili. 
Buyurun. 
DİLEK AKAGÜN YILMAZ (Uşak) – Sayın
Başkan, sayın milletvekilleri; 592 sıra sayılı Yasa Tasarısı’nın 8’inci maddesi
üzerine vermiş olduğumuz değişiklik önergesi için konuşacağım ben. 
Tasarının ilk geliş şeklinde bölge
idare mahkemesi başkanları ve üyeleriyle ilgili bir coğrafi teminat vardı, dört
yıl boyunca atandıkları yerden bir başka yere istekleri olmazsa atanamıyorlardı
ama her nedense Adalet Komisyonunda bu çıkartıldı. Şimdi, hâkimlik teminatı çok
önemli bir teminattır. Bu nedenle, Adalet Komisyonunda görüşmelerde çıkartılan
bu fıkranın biz yeniden eklenmesini diliyoruz. 
Bir de AKP’nin vermiş olduğu bir önerge
var. Alt komisyondan geçti bu tasarı, aynı zamanda Adalet Komisyonunda da
görüşüldü ama nedense AKP grubu bir değişiklik daha veriyor ve Danıştaydan
gelecek başkan ya da daire başkanları için dört yıllık süreyi öngörüyor. Bunu
neden verdiklerini bilemiyoruz. Tabii, Komisyonda da böyle bir şey açıklamadılar.
Eğer böyle bir değişiklik verilecek idiyse neden arkadaşlarımız Komisyonda bunu
açıklamadılar? Yani burada birileri çıkar da söylerse anlamış oluruz. O zaman
bu Komisyon çalışmalarının çok fazla önemi yok diye düşünüyorum ben.
Danıştaydan gelecek bölge idare
mahkemesi başkan ve daire başkanlarının bu bölge idare mahkemeleriyle ilgili
ciddi sorun olabileceğini biz Komisyonda da söyledik çünkü geldiklerinde
Danıştay üyelikleri devam edecek ancak yerlerine yeni atama yapılacak mı, o
belli değil. Bu Danıştay üyelerinin geri dönmeleri talebi söz konusu olduğunda
yerlerine yeni atamalar yapılırsa o insanlar ne olacaklar? Bunların hepsi de
bir muammadır. Bu Danıştaydan gelenlerin bu şekilde daire başkanlığında ve
başkanlıklarda görevlendirilmemesi gerektiğini belirttik ama arkadaşlarımız
ısrarla bunu devam ettiriyorlar yani ileride de bunun sakıncalarını göreceğiz. 
Sayın Başkan, sayın milletvekilleri; bu
tasarının özellikle çocukların cinsel istismarının ve bu nedenlerle de
ölümlerinin önlenmesi amacıyla çıkartıldığı ve bu nedenle de cezaların
artırıldığı belirtildi sürekli olarak, kamuoyunda da böyle bir yansıması oldu
bunun. Ancak, çocuklar söz konusu olduğunda bazı yerlerde, batıda ve doğuda
yasalar farklı mı uygulanıyor, ben bunu anlayamıyorum. Şimdi, son zamanlarda,
son yirmi yirmi beş gündür PKK tarafından dağa götürülen ya da kaçırılan
çocukların olduğunu ve bu çocukların annelerinin nöbete durduklarını hepimiz
biliyoruz. Ve Diyarbakır Belediyesinin önünde tuttukları nöbette Diyarbakır
Belediyesi güya çok demokratik bir yaklaşımı olmasına rağmen annelerin orada
durmasına izin vermemiştir. Bu tabii, demokrasi yaklaşımının ne kadar çifte
standarda tabi olduğunu göstermektedir. 
Şimdi, Başbakan, bu çocuklarla ilgili
diyor ki: “HDP milletvekilleri çocukları dağdan getirsin, PKK’nın elinden
getirsin, diğer kaçırılan bazı işçileri ya da askerleri getirdiği gibi.” Yani,
öncelikle ben Başbakana soruyorum: Siz burada Hükûmetin başı değil misiniz? Siz
neden orada duruyorsunuz? Bir de şunu söylemek istiyorum: Doğuda ve batıda
yasalar farklı mı uygulanıyor? Burada, Ankara’da ya da herhangi bir yerde
“Çocuğum kaçırıldı.” dendiği takdirde ne yapılır? Polis hemen müdahale eder,
hemen soruşturma açılır, hemen aramalar başlar ama güneydoğuda olduğunda ve PKK
söz konusu olduğunda hiçbir işlemin yapılmadığını gözlemliyoruz. Sadece
milletvekillerinden medet umuluyor. Gerçekten de orada artık devlet
otoritesinin yok olduğunu ve tamamıyla PKK’ya bir otorite bırakıldığını
gözlemlemiş bulunuyoruz. Aynı şekilde, son zamanlarda yolların kesildiğini,
artık orada herhangi bir şekilde bir yerden bir yere gitmenin bile mümkün
olmadığını gözlemliyoruz.
Yine, bölge adliye mahkemelerinin
kuruluşuyla ilgili kamuoyunda şöyle bir iddia var: Bölge meclisleri istiyor PKK
ve HDP. Bölge meclisleri istiyor, ayrı başkent istiyor, ayrı dil istiyor, ayrı
bayrak istiyor. 
SIRRI SAKIK (Muş) – Bir tek seni istemiyor Hanımefendi!
DİLEK AKAGÜN YILMAZ (Devamla) – O mahkemeler de o bölge meclislerinin
mahkemesi mi olacak diye kamuoyu bu konuda sorularını yöneltiyor. Sayın Bakan,
eğer kamuoyuna bu konuyu cevaplandırabilirseniz yani biz gerçekten memnun
olacağız. 
Şimdi, batıda bir gösteri yapıldığında, herhangi bir gösteri
yapıldığında doğrudan doğruya polisin tazyikli suyuyla ve copuyla karşı karşıya
kalınıyor ama bu güneydoğuda olduğunda nedense ne Başbakanın sesi çıkıyor, ne
bir başkasının sesi çıkıyor. 
SIRRI SAKIK (Muş) – Evin yıkılsın! Yüzlerce çocuk öldürüldü güneydoğuda,
yüzlerce!
DİLEK AKAGÜN YILMAZ (Devamla) – Yani biz batıda da olsun istemiyoruz,
doğuda da olsun istemiyoruz ama bu çifte standart nedendir? Yasalar doğuda ve
batıda neden farklı uygulanmaktadır? Bu özerklik ve diğer talepler Hükûmet
tarafından nasıl cevaplandırılmaktadır? Biz bunların hepsini öğrenmek istiyoruz
ve demokrasi konusunda da hiçbir şekilde çifte standarda tabi olunmaması
gerektiğini, özellikle HDP’li vekillerin de bu konuda gereken duyarlılığı
göstermeleri gerektiğini ben buradan söylemek istiyorum.
Teşekkür ediyorum.
BAŞKAN – Teşekkür ederim.
PERVİN BULDAN (Iğdır) – Sayın Başkan…
SIRRI SAKIK (Muş) – Sayın Başkan…
BAŞKAN – Sözümü kesmeyin lütfen, işlemi tamamlayayım.
Önergeyi oylarınıza sunuyorum…
S. NEVZAT KORKMAZ (Isparta) – Karar yeter sayısı…
BAŞKAN –Karar yeter sayısı arayacağım.
Kabul edenler… Kabul etmeyenler… 
Karar yeter sayısı yoktur.
PERVİN BULDAN (Iğdır) – Sayın Başkan…
BAŞKAN – Sözünüz baki.
Birleşime beş dakika ara veriyorum.
Kapanma Saati: 17.09
BEŞİNCİ OTURUM
Açılma Saati:
17.18
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
İsmail KAŞDEMİR (Çanakkale), Muharrem IŞIK (Erzincan)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 98’inci Birleşiminin Beşinci Oturumunu açıyorum.
592 sıra sayılı Kanun Tasarısı’nın
8’inci maddesi üzerinde Uşak Milletvekili Dilek Akagün Yılmaz ve arkadaşlarının
önergesinin oylanmasında karar yeter sayısı bulunamamıştı. 
Şimdi önergeyi tekrar oylarınıza
sunacağım ve karar yeter sayısı arayacağım: Önergeyi kabul edenler… Kabul
etmeyenler… Karar yeter sayısı yoktur. 
Birleşime on dakika ara veriyorum. 
Kapanma Saati:
17.19
ALTINCI OTURUM
Açılma Saati:
17.33
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
İsmail KAŞDEMİR (Çanakkale), Muharrem IŞIK (Erzincan)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 98’inci Birleşiminin Altıncı Oturumunu açıyorum.
592 sıra sayılı Kanun Tasarısı’nın
8’inci maddesi üzerinde Uşak Milletvekili Dilek Akagün Yılmaz ve arkadaşlarının
önergesinin ikinci oylamasında da karar yeter sayısı bulunamamıştı. 
Şimdi önergeyi tekrar oylarınıza
sunacağım ve karar yeter sayısı arayacağım: Kabul edenler… Kabul etmeyenler…
Karar yeter sayısı vardır, önerge kabul edilmemiştir. 
Kanun tasarısının görüşmelerine
kaldığımız yerden devam edeceğiz. 
Komisyon ve Hükûmet yerinde.
SIRRI SAKIK (Muş) – Sayın Başkan… 
PERVİN BULDAN (Iğdır) – Başkan, sözümüz
var. 
BAŞKAN – Buyurun. 
SIRRI SAKIK (Muş) – Bizim söz talebimiz
vardı. BDP ve HDP’ye saldırı vardı biraz önce kürsüden çocuklarla ilgili. 
BAŞKAN – Sizin Pervin Hanım… 
PERVİN BULDAN (Iğdır) – Aynı gerekçe
Başkan. BDP Büyükşehir Belediye Başkanımız Sayın Gültan Kışanak’ı suçlu
durumuna düşüren bir konuşma yaptı Sayın Yılmaz. Buna ilişkin arkadaşımız cevap
verecek. 
BAŞKAN – Sataşmadan dolayı mı, açıklama
mı yapacaksınız? 
PERVİN BULDAN (Iğdır) – Sataşmadan
dolayı Başkan, sataştı.
BAŞKAN – Peki. Yani, evet, Tüzük’ü
biraz ihmal ediyoruz ama size söz verdiğim için alıyorum sizi kürsüye. 
Buyurun, iki dakika. 
X.-
SATAŞMALARA İLİŞKİN KONUŞMALAR
1.- Muş
Milletvekili Sırrı Sakık'ın, Uşak Milletvekili Dilek Akagün Yılmaz’ın 592 sıra
sayılı Kanun Tasarısı’nın 8’inci maddesiyle ilgili önerge üzerinde yaptığı
konuşması sırasında Barış ve Demokrasi Partisi ile Halkların Demokratik
Partisine sataşması nedeniyle konuşması 
SIRRI SAKIK (Muş) – Sayın Başkan, çok
teşekkür ediyorum. 
Şimdi, birkaç gündür bir bilgi
kirliliği var, sürekli bir yerlerden bir şeyler pompalanıyor. Bakın, biraz önce
yaptığınız konuşmada, Dilek Hanım, burada gerçeğe dayalı hiçbir şey yoktur.
Sözcü gazetesinin yazdıklarını okuyorsunuz, gelip burada anlatıyorsunuz ve bize
hikâyeler anlatıyorsunuz.
DİLEK AKAGÜN YILMAZ (Uşak) – Yalan mı,
yanlış mı? 
PERVİN BULDAN (Iğdır) – Hepsi yalan,
hepsi yalan. 
SIRRI SAKIK (Devamla) – Ve siz bir anne
olarak öfkeyi, kini, nefreti yüreğinizde bir iman gibi büyütüyorsunuz. 
DİLEK AKAGÜN YILMAZ (Uşak) – Büyüten
sizsiniz. 
SIRRI SAKIK (Devamla) - Bakın, bir
halka bu kadar düşmanlık yapılmaz, bir halka bu kadar hakaret edilmez. 
DİLEK AKAGÜN YILMAZ (Uşak) – Ben hiç
kimseye hakaret etmedim.
SIRRI SAKIK (Devamla) - Bakın, Kürt
çocuklarının, Kürt çocuklarının…
DİLEK AKAGÜN YILMAZ (Uşak) - Çocukların
serbest bırakılması gerektiğini, kaçırılmaması gerektiğini söyledim.
BAŞKAN – Sayın Yılmaz, lütfen.
SIRRI SAKIK (Devamla) - Nasıl orada
Uğur Kaymaz’ın bedenine 13 kurşun sıkıldığını siz bilirsiniz. Hâlâ dönüyorsunuz
“Batıda, efendim çocuklara şu yapıldığında Kürt çocuklarına bu yapılmıyor.”
Ayıptır be! Böyle bir şey olabilir mi? 
DİLEK AKAGÜN YILMAZ (Uşak) – Batıda da,
doğuda da yapılmaması gerektiğini söyledim. 
SIRRI SAKIK (Devamla) – Bakın,
Diyarbakır’da herhangi… Son dönemlerde planlı, projeli bir şey var. Dün, bir
anne de çıkmış televizyonda, aynen, benimle ilgili şunu söylüyor: “Gittim Sırrı
Sakık’la oturdum, dertleştim. Kızım dağa gitmişti. Sırrı dedi ki: ‘Ya kızın
gitti; daha ne istiyorsun? Bundan onur duy.’” Ben böyle bir anneyi tanımıyorum,
bilmiyorum ama bilgi kirliliği var. Son günlerde BDP’ye, HDP’ye ciddi bir
saldırı var. Bunlar bir yerden örgütleniyor. Ben böyle bir anneyi ne tanırım ne
bilirim ne de Diyarbakır Büyükşehir Belediyesinde bir saldırı falan yoktur.
Yani bu çocukların dağa niye gittiğini hep birlikte araştırmanız lazım. Bu
çocuklar üniversiteyi bırakıp eğer isyanın adresi dağlarsa, oraya gidiyorsa
herkesin oturup biraz düşünmesi lazım.
OYA ERONAT (Diyarbakır) – Liseyi,
liseyi! Üniversiteyi değil, liseyi bırakıp niye gidiyor?
BAŞKAN – Laf atmayın lütfen
konuşmacıya. 
SIRRI SAKIK (Devamla) – Bakın, liseyi
de, orayı da hep birlikte araştıralım; yani Parlamentonun görevi budur.
İnsanlar eğer dağı adres görüyorsa ve dağa doğru hareket ediyorsa bizim
buralarda… 
(Mikrofon otomatik cihaz tarafından
kapatıldı)
OYA ERONAT (Diyarbakır) – İnsanlar
değil, çocuklar Sırrı Bey, çocuklar!
BAŞKAN – Sayın Eronat, lütfen… 
SIRRI SAKIK (Devamla) – Bu insanların
dağa gidiş nedenlerini hep birlikte araştırmalıyız ve araştırabilirsek dağın
yollarını kapatırız. 
BAŞKAN – Teşekkür ederim Sayın Sakık. 
OYA ERONAT (Diyarbakır) – Çocuklar
Sırrı Bey!
BAŞKAN – Sayın Sakık, teşekkür ederim. 
DİLEK AKAGÜN YILMAZ (Uşak) – Sayın
Başkan…
BAŞKAN - Kanun tasarısının
görüşmelerine kaldığımız yerden devam edeceğiz. 
IX.- KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun
Tasarı ve Teklifleri (Devam)
3.- Türk
Ceza Kanunu ile Bazı Kanunlarda Değişiklik Yapılmasına Dair Kanun Tasarısı ile
Tokat Milletvekili Reşat Doğru’nun; Ardahan Milletvekili Ensar Öğüt’ün;
İstanbul Milletvekili Erdoğan Toprak’ın; İstanbul Milletvekili Sebahat
Tuncel’in; Bursa Milletvekili Sena Kaleli’nin; Gaziantep Milletvekili Mehmet
Şeker ve 7 Milletvekilinin; Antalya Milletvekili Yıldıray Sapan’ın; Eskişehir
Milletvekili Kazım Kurt ve İstanbul Milletvekili Mustafa Sezgin Tanrıkulu’nun;
İstanbul Milletvekili Mahmut Tanal’ın; İstanbul Milletvekili Sebahat Tuncel’in;
İstanbul Milletvekili Mahmut Tanal’ın; Bursa Milletvekili Aykan Erdemir’in;
İstanbul Milletvekili Mahmut Tanal’ın; Ankara Milletvekili Levent Gök’ün; Barış
ve Demokrasi Partisi Grup Başkanvekili Bingöl Milletvekili İdris Baluken’in;
İstanbul Milletvekili Mustafa Sezgin Tanrıkulu’nun; Van Milletvekili Aysel
Tuğluk’un; İstanbul Milletvekili Bülent Turan ve Ankara Milletvekili Cevdet
Erdöl ile 69 Milletvekilinin; Tokat Milletvekili Reşat Doğru ve 2
Milletvekilinin; İstanbul Milletvekili Mahmut Tanal’ın; Malatya Milletvekili
Veli Ağbaba’nın; Milliyetçi Hareket Partisi Grup Başkanvekili Kayseri
Milletvekili Yusuf Halaçoğlu’nun; Gaziantep Milletvekili Mehmet Şeker’in;
Kırıkkale Milletvekili Ramazan Can ve İstanbul Milletvekili Bülent Turan ile 1
Milletvekilinin Benzer Mahiyetteki Kanun Teklifleri ile Kadın Erkek Fırsat
Eşitliği Komisyonu ile Adalet Komisyonu Raporları (1/918, 2/14, 2/25, 2/67,
2/214, 2/218, 2/335, 2/542, 2/571, 2/577, 2/876, 2/960, 2/1060, 2/1087, 2/1369,
2/1648, 2/1675, 2/1830, 2/1864, 2/1883, 2/1941, 2/1973, 2/1982, 2/2115, 2/2149)
(S. Sayısı: 592) (Devam)
DİLEK AKAGÜN YILMAZ (Uşak) – Başkan, bu
konuda… 
BAŞKAN – Müsaade eder misiniz? İşlemimi
bitiriyorum. Bir dakika… Söz vereceğim.
Komisyon? Burada.
Hükûmet? Burada. 
Evet, buyurun Sayın Yılmaz. 
BÜLENT TURAN (İstanbul) – Gündemimiz
yoğun. Sayın Başkan, polemik yeri değil burası. 
DİLEK AKAGÜN YILMAZ (Uşak) – Sayın
Başkan, kin ve nefret dolu bir söylemim olduğunu ifade etti Sayın Sakık. Aynı
zamanda “Batıda çocuklara müdahale ediliyor, doğuda neden yapılmıyor?” diye
sorduğumu söyledi. Bunlar doğru sözler değil, bunlar bir sataşmadır. Onun için
söz istiyorum efendim. 
SIRRI SAKIK (Muş) – Bakın tutanaklarda,
tutanaklarda! 
BAŞKAN – Siz konuşmanızda “Ben her
yerde böyle şiddetin olmasını doğru görmüyorum.” dediniz. 
DİLEK AKAGÜN YILMAZ (Uşak) – Evet,
dedim.
BAŞKAN – Ben duydum, tutanaklara da
geçti.
DİLEK AKAGÜN YILMAZ (Uşak) – Ama kin ve
nefret dolu bir söylemim olduğunu beyan etti Sırrı Bey.
BAŞKAN – Buyurun, iki dakika Sayın
Yılmaz.
SIRRI SAKIK (Muş) – Duruşunuz bile kin
ve nefret, yürüyüşünüz bile kin ve nefret. Allah rızası için yahu!
X.-
SATAŞMALARA İLİŞKİN KONUŞMALAR (Devam)
2.- Uşak
Milletvekili Dilek Akagün Yılmaz'ın, Muş Milletvekili Sırrı Sakık’ın sataşma
nedeniyle yaptığı konuşması sırasında şahsına sataşması nedeniyle konuşması
DİLEK AKAGÜN YILMAZ (Uşak) – Sayın
Başkan, sayın milletvekilleri; kin ve nefret dolu olan bizler değiliz, asla da
öyle bir yapımız olamaz. Hele benim bir anne olarak, bir kadın olarak, sosyal
demokrat ve gerçekten Atatürkçü birisi olarak böyle bir şeyi söylemem mümkün
değil. Biz “Yurtta sulh, cihanda sulh.” diyen bir liderin partisinin
neferleriyiz. O nedenle de böyle bir kin dolu sözcük söylemem mümkün değil. Ama
ben şunu söyledim: 18 yaş altı, 18 yaş üstü insanlar takdirlerini
kullanabilirler, belki bir şekilde dağa gidebilirler, gitmemeleri için her
türlü çabayı sarf etmek lazım ve yani bu silahlı mücadelenin olmaması için her
türlü çabayı sarf etmek lazım ama teröre de taviz vermemek lazım, bunu
söylüyorum. Ama 18 yaş altı çocuklar için onların kendi iradeleriyle dağa
gittiğini söylemek, dağda mücadele etmeye gittiğini söylemek asla bir insan
hakları savunucusunun söyleyebileceği bir şey değildir. Nerede kalmıştır çocuk
hakları? O zaman biz 18 yaş altı bütün çocukların yaptıklarının iradeli,
iradi olduğunu ve her türlü yanlışı yapabileceklerini, ona da saygı göstermemiz
gerektiğini söyleyeceğiz. 18 yaş altı çocuklar eğer kayboluyorsa, kaçırılıyorsa
benim söylediğim çok açık, “Batıda ne yapılıyorsa, polis müdahale ediyorsa,
aile şikâyet edince aramaya gidiliyorsa, doğuda da aynı şey olmalıdır. Bu
çocuklar bulunmalıdır, aranmalıdır.” dedim.
Şimdi biraz önce Yurt gazetesini
okuyarak geldim, Sözcü gazetesini değil. Yurt gazetesinde de Abdullah Öcalan’ın
şöyle bir şey söylediği iddia ediliyor, deniyor ki: “Bu çocuklar dağda
eğitilsin.” Böyle bir şey söz konusu olabilir mi? 18 yaş altı çocukların
bulunmaları gereken yer ailelerinin yanıdır, okullarıdır ve oradaki olanakları
düzeltilmelidir. Onların kaçırılmasına ya da kandırılmasına izin vermemek
gereklidir. HDP milletvekillerinin yapması gereken de bunu onaylamak değil
çocuk haklarına gerçek anlamda sahip çıkmaktır. Aynı zamanda şunu da söyledim…
(Mikrofon otomatik cihaz tarafından
kapatıldı) 
DİLEK AKAGÜN YILMAZ (Devamla) –
Demokrasi yanlısıysanız eğer o annelerin orada yaptıkları demokrasi
mücadelesine saygı göstermek demektir. (CHP sıralarından alkışlar) 
BAŞKAN – Sayın Yılmaz, teşekkür ederim.
PERVİN BULDAN (Iğdır) – Sayın Başkan,
“HDP milletvekilleri” diyerek bizim grubumuza…
BAŞKAN – Duymuyorum Sayın Buldan.
PERVİN BULDAN (Iğdır) – HDP
milletvekillerinin yapması gerekeni ifade etti, ben de yapması gerekenleri
ifade edeceğim.
BAŞKAN – Açıklama yapıyorsunuz o zaman,
bu sataşma değil.
PERVİN BULDAN (Iğdır) – Sataşmadan… 
BAŞKAN – Sayın Buldan…
PERVİN BULDAN (Iğdır) – Sayın Başkan,
“HDP milletvekilleri” dedi. Dolayısıyla Sayın Yılmaz’a iki dakika…
BAŞKAN – Ama bu bir sataşma değil,
lütfen…
PERVİN BULDAN (Iğdır) – Sayın Başkan,
lütfen… Biraz önce de zaten Büyükşehir Belediye Başkanımız Sayın Gültan
Kışanak’a atfen de bir sözcük kullandı. Dolayısıyla buna da cevap vermek
istiyorum.
BAŞKAN – Onun cevabını Sayın Sakık
verdi. 
PERVİN BULDAN (Iğdır) – Ben Grup Başkan
Vekili olarak vermek istiyorum Sayın Başkan, iki dakika.
BAŞKAN – Siz grup başkan vekilleri
olunca zaten Tüzük’ü falan hepsini bir kenara bırakıyoruz. 
PERVİN BULDAN (Iğdır) – Sayın Başkan,
lütfen…
BAŞKAN – Ben de bu sitemimi söyleyeyim
ve size iki dakika söz vereyim ama lütfen buna da hassasiyet göstermenizi bütün
arkadaşlarımdan rica ediyorum. 
3.-Iğdır
Milletvekili Pervin Buldan'ın, Uşak Milletvekili Dilek Akagün Yılmaz’ın sataşma
nedeniyle yaptığı konuşması sırasında HDP Grubuna sataşması nedeniyle konuşması
PERVİN BULDAN (Iğdır) – Sayın Başkan,
değerli milletvekilleri; biraz önce Dilek Hanım’ın ifade ettiği, dile getirdiği
hiçbir şeye katılmıyoruz. 
Birincisi: Diyarbakır Büyükşehir
Belediye Başkanımız Sayın Gültan Kışanak’ın o anneleri belediye binasının
önünden kovduğuna dair söylemiş olduğu iddia tamamıyla yalan bir iddia. Sayın
Kışanak, dün, bir televizyon kanalında buna ilişkin, böyle bir tutum içerisinde
olmadığını, o anneleri oradan kovmadığını çok açık bir şekilde ifade etmiştir.
Ben buradan Sayın Dilek Akagün Yılmaz’a şunu söylemek isterim: Allah’a çok
şükür ki, Allah’a çok şükür ki Sayın Gültan Kışanak sizin gibi faşist birisi
değil. 
BAŞKAN – Sayın Buldan…
DİLEK AKAGÜN YILMAZ (Uşak) – Faşist
olan, ırkçı olan sizsiniz! Faşist olan sizsiniz! Faşistliğinizi gösterdiniz!
PERVİN BULDAN (Devamla) – Allah’a çok
şükür ki Sayın Gültan Kışanak sizin sahip olduğunuz hiçbir özelliğe sahip bir
belediye başkanı, bir kadın ve bir insan değil. 
GÜRKUT ACAR (Antalya) – Bunu nasıl
söylersiniz? Yazıklar olsun!
BAŞKAN – Sayın Buldan, lütfen, temiz
bir dil kullanınız, lütfen.
PERVİN BULDAN (Devamla) – Sayın Kışanak
sizin tam aksinize çok kapsayıcı bir kadın, bir anne, bir insan. 
DİLEK AKAGÜN YILMAZ (Uşak) – Öyle,
öyle!
PERVİN BULDAN (Devamla) – Siz bundan ne
anlam çıkarıyorsanız size de o yakışır diyorum. 
Genel Kurulu saygıyla selamlıyorum.
(HDP sıralarından alkışlar)
DİLEK AKAGÜN YILMAZ (Uşak) – Sayın
Başkan, söz istiyorum sataşmadan dolayı. 
BAŞKAN – Bir gerekçenizi kayda geçelim,
söz vereceğim. 
DİLEK AKAGÜN YILMAZ (Uşak) – Bir yalan
beyanda bulunduğumu beyan etti, ayrıca faşist olduğumu iddia etti Grup Başkan Vekili.
PERVİN BULDAN (Iğdır) – Aynen.
BAŞKAN – Buyurun, iki dakika söz
veririm. Başka da kimseye söz vermeyeceğim. Lütfen… İlerlememiz gerekiyor.
Lütfen…
Buyurun Sayın Yılmaz, iki dakika.
ENGİN ALTAY (Sinop) – Sayın Başkan,
peşinen “Başka kimseye söz vermeyeceğim. İlerlememiz gerekiyor.” sözünüz
oturduğunuz koltukla ilintili değildir. Böyle bir söz söyleyemezsiniz. Elbette
ilerlememiz gerekir, doğrudur…
BAŞKAN – Peki, bundan sonra size
sorarım ne söyleyeceğimi. Lütfen…
ENGİN ALTAY (Sinop) – Ama milletvekilleri
İç Tüzük’ten kaynaklı haklarını kullanırlar, sizin buna peşin ambargo koyma
hakkınız yoktur. 
BAŞKAN – Sayın Altay, size sorarım
sonra ne söyleyeceğimi. Lütfen… Siz sonra anlatırsınız bana ne yapacağımı.
SAKİNE ÖZ (Manisa) – Bu nasıl açıklama
Sayın Başkan? Her seferinde böyle yapıyorsunuz.
BAŞKAN – Buyurun Sayın Yılmaz. 
4.- Uşak
Milletvekili Dilek Akagün Yılmaz'ın, Iğdır Milletvekili Pervin Buldan’ın
sataşma nedeniyle yaptığı konuşması sırasında şahsına sataşması nedeniyle
konuşması
DİLEK AKAGÜN YILMAZ (Uşak) – Sayın
Başkan, sayın milletvekilleri; öncelikle, çocuğu kaçırılan annelerin Diyarbakır
Belediyesinin önünde yapmış oldukları “Çocuklarımızı istiyoruz” eylemleriyle
ilgili, yapmış oldukları bu demokrasi nöbetinin, çocuklarını isteme nöbetinin
engellendiğini bütün gazetelerden, bütün yayın organlarından öğrenmiş
bulunuyoruz, ben gidip orada görmedim.
PERVİN BULDAN (Iğdır) – Gidin, görün!
Gidin, annelerle orada oturun.
DİLEK AKAGÜN YILMAZ (Devamla) – Ancak
hepimiz çarşaf çarşaf gördük ki orada Diyarbakır Belediyesinin önüne doğrudan
doğruya şeritler çekilmiş. Oralar temizleniyor bahanesiyle anneler oradan
atılmış. Öbür taraftan karşı tarafa geçmek istemişler. Oradan da atıldığını pek
çok gazeteden öğrendik. Hatta orta re füjde durmalarına bile izin verilmediğini
de öğrendik. Bunu değişik kaynaklardan, değişik basın organlarından öğrendik.
Demokrasi bu değildir. Eğer sizin düşüncenize uygun olmuyorsa bile, BDP
Belediye Başkanı diyorsa ki “Dağdaki teröristler benim canım ciğerimdir.”, o,
onun görüşüdür ama buna farklı bir şekilde “Çocuklarımı istiyorum.” diyen
annelerin oradaki eylemlerine de engel olamazsınız. 
PERVİN BULDAN (Iğdır) – Kimse engel
olmuyor zaten. Anneler oturuyor, eylem yapıyor. 
DİLEK AKAGÜN YILMAZ (Devamla) – Benim
faşist olup olmadığıma gelince, ben yıllarca demokrasi mücadelesi vermiş bir
insanım. Eğer bakarsanız benim siyasi geçmişime, 12 Eylülde de her türlü
işkenceyi gördüm, cezaevlerinde de kaldım…
PERVİN BULDAN (Iğdır) – Belli oluyor.
DİLEK AKAGÜN YILMAZ (Devamla) – …ondan
sonra da demokrasi mücadelesi verdim ve ben, her türlü özgürlüklerin ve
demokrasinin yanındayım ama ben, bu ülkenin bölünmesine, bu ülkenin
parçalanmasına, Amerikan emperyalizminin doğrudan doğruya dayatmasıyla bu
ülkeye yeniden bir Sevr dayatmasına “Hayır.” diyen bir insanım. Cumhuriyet Halk
Partisinin programında da bu çok açık, net vardır. Cumhuriyet Halk Partisi
üniter devleti savunur, ulus devleti savunur. Ben partimin bir neferiyim.
Sosyal demokrat bir insan olmaktan ve demokrasi mücadelesi veren bir insan olmaktan
gurur duyuyorum, onur duyuyorum ama siz bu ülkenin bölünmesini, parçalanmasını
istiyorsunuz, Amerikan emperyalizminin bu konuda her türlü destekçiliğini
yapıyorsunuz. 
O nedenle de
asla sizin bu beyanınızı kabul etmiyorum. Önce siz kendinize bakın. (CHP
sıralarından alkışlar) 
BAŞKAN –
Teşekkür ederim Sayın Yılmaz.
Diğer önergeyi
okutuyorum…
PERVİN BULDAN
(Iğdır) – Sayın Başkan, şimdi, bizi bu ülkeyi bölüp parçalamakla itham eden bir
konuşma yaptı. Dolayısıyla ben de cevap vermek istiyorum. 
BAŞKAN – Yerinizden
lütfen cevap verin.
PERVİN BULDAN
(Iğdır) – Başkan, iki dakika…
BAŞKAN – İki
dakika, iki dakika… Lütfen yerinizden bir dakika açıklama vereceğim.
PERVİN BULDAN
(Iğdır) – Yerimden değil Başkan, kürsüden…
BAŞKAN – Sayın
Buldan, lütfen, rica ediyorum sizden.
PERVİN BULDAN
(Iğdır) – Sizi kırmamak için, yoksa…
BAŞKAN – Bir
dakika…
Sayın Altay’a da
minik bir not söyleyeyim, ben “bu konuda” dedim. Onu atlama lütfen. Bu minik
bir not.
Buyurun.
V.-
AÇIKLAMALAR (Devam)
2.- Iğdır
Milletvekili Pervin Buldan'ın, Uşak Milletvekili Dilek Akagün Yılmaz’ın sataşma
nedeniyle yaptığı konuşmasındaki bazı ifadelerine ilişkin açıklaması
PERVİN BULDAN
(Iğdır) – Sayın Başkan, teşekkür ediyorum.
Sayın Başkan,
değerli milletvekilleri; Sayın Yılmaz’ın ifade ettiği bu ülkeyi bölmek, bu
ülkeyi parçalamak, bu ülkeyi ikiye ayırmak gibi bir tutum içerisinde hiçbir
zaman olmadık, bu görüşleri savunmadık, aksine bu ülkenin bütünlüğü ama bu
ülkede bütünlük içerisinde olduğu kadar eşit ve özgür bir şekilde de yaşama
isteğimizi her zaman ifade ettik. 
Bu ülkeyi
bölmek, parçalamak hiç kimsenin haddine değil. Bu ülkede kardeşçe yaşamak, bu
ülkede barış içerisinde yaşamak, bu ülkede eşit ve özgür bir şekilde yaşamak da
bizim hakkımız.
DİLEK AKAGÜN
YILMAZ (Uşak) – Elbette… Elbette…
PERVİN BULDAN
(Iğdır) – Bunu sizlere ifade etmek istiyorum.
Siz sosyal
demokrat kimliğinizle övünürken, ne yazık ki, Sayın Yılmaz, sosyal
demokratlığın “d”sinden bile bir nebze faydalanmış bir insan değilsiniz. 
DİLEK AKAGÜN
YILMAZ (Uşak) – Etnik temel üzerinden bölünmeyi istiyorsunuz!
PERVİN BULDAN
(Iğdır) – Görüşleriniz, düşünceleriniz, tarzınız, üslubunuz antidemokratik. 
DİLEK AKAGÜN
YILMAZ (Uşak) – Demir Çelik’in Taraf gazetesindeki açıklamasını hepimiz okuduk,
inceledik. 
BAŞKAN – Sayın
Buldan, açıklama yapmak istediniz ama…
PERVİN BULDAN
(Iğdır) – Sayın Yılmaz, sizinle muhatap olmayı hiçbir şekilde kabul etmiyorum
ama bu konuda size cevap vermek görevimdir. Görevimi yerine getirdim. Bunun
için cevap verdim. 
BAŞKAN – Tamam…
IX.- KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun
Tasarı ve Teklifleri (Devam)
3.- Türk
Ceza Kanunu ile Bazı Kanunlarda Değişiklik Yapılmasına Dair Kanun Tasarısı ile
Tokat Milletvekili Reşat Doğru’nun; Ardahan Milletvekili Ensar Öğüt’ün;
İstanbul Milletvekili Erdoğan Toprak’ın; İstanbul Milletvekili Sebahat
Tuncel’in; Bursa Milletvekili Sena Kaleli’nin; Gaziantep Milletvekili Mehmet
Şeker ve 7 Milletvekilinin; Antalya Milletvekili Yıldıray Sapan’ın; Eskişehir
Milletvekili Kazım Kurt ve İstanbul Milletvekili Mustafa Sezgin Tanrıkulu’nun;
İstanbul Milletvekili Mahmut Tanal’ın; İstanbul Milletvekili Sebahat Tuncel’in;
İstanbul Milletvekili Mahmut Tanal’ın; Bursa Milletvekili Aykan Erdemir’in;
İstanbul Milletvekili Mahmut Tanal’ın; Ankara Milletvekili Levent Gök’ün; Barış
ve Demokrasi Partisi Grup Başkanvekili Bingöl Milletvekili İdris Baluken’in;
İstanbul Milletvekili Mustafa Sezgin Tanrıkulu’nun; Van Milletvekili Aysel
Tuğluk’un; İstanbul Milletvekili Bülent Turan ve Ankara Milletvekili Cevdet
Erdöl ile 69 Milletvekilinin; Tokat Milletvekili Reşat Doğru ve 2
Milletvekilinin; İstanbul Milletvekili Mahmut Tanal’ın; Malatya Milletvekili
Veli Ağbaba’nın; Milliyetçi Hareket Partisi Grup Başkanvekili Kayseri
Milletvekili Yusuf Halaçoğlu’nun; Gaziantep Milletvekili Mehmet Şeker’in;
Kırıkkale Milletvekili Ramazan Can ve İstanbul Milletvekili Bülent Turan ile 1
Milletvekilinin Benzer Mahiyetteki Kanun Teklifleri ile Kadın Erkek Fırsat
Eşitliği Komisyonu ile Adalet Komisyonu Raporları (1/918, 2/14, 2/25, 2/67,
2/214, 2/218, 2/335, 2/542, 2/571, 2/577, 2/876, 2/960, 2/1060, 2/1087, 2/1369,
2/1648, 2/1675, 2/1830, 2/1864, 2/1883, 2/1941, 2/1973, 2/1982, 2/2115, 2/2149)
(S. Sayısı: 592) (Devam)
BAŞKAN - Diğer
önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan 592 sıra sayılı Kanun Tasarısının çerçeve 8 inci maddesiyle 2576 sayılı
Kanuna eklenmesi öngörülen 3/E maddesinin ikinci fıkrasının aşağıdaki şekilde
değiştirilmesini arz ve teklif ederiz.
Mahir Ünal (Kahramanmaraş) ve arkadaşları
"2. Danıştay daire başkanı ve
üyeleri, istekleri üzerine Hâkimler ve Savcılar Yüksek Kurulunca bölge idare
mahkemesi başkanlığına veya daire başkanlıklarına dört yıllığına atanabilirler.
Başka bir bölge idare mahkemesine yapılacak atamalarda da aynı usul uygulanır.
Bu şekilde atananların; Danıştay üyeliği sıfatı, kadrosu, aylık ve ödeneği ile
her türlü özlük hakları korunur; aylık ve ödenekleri ile her türlü mali ve
sosyal haklarının Danıştay bütçesinden ödenmesine devam olunur; disiplin ve
ceza soruşturma ve kovuşturmaları Danıştay üyeleri hakkındaki hükümlere
tabidir; bu görevde geçirdikleri süre Danıştay üyeliğinde geçmiş sayılır. Bu
kişiler; Danıştay üyeleri tarafından Danıştayda yapılan iş ve işlemlere
katılamazlar; Hâkimler ve Savcılar Yüksek Kurulu üyeliği seçimleri hariç
Danıştaydaki seçimlerde aday olamaz ve oy kullanamazlar; istekleri üzerine
Danıştaydaki görevlerine geri dönerler."
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Takdire bırakıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılıyoruz.
BAŞKAN – Gerekçeyi okutuyorum:
Gerekçe: 
Önergeyle Danıştaydan bölge idare
mahkemelerine atanacakların dört yıllığına atanmaları sağlanmaktadır.
BAŞKAN - Önergeyi oylarınıza sunuyorum: Kabul edenler… Kabul
etmeyenler… Önerge kabul edilmiştir.
Kabul edilen önerge doğrultusunda maddeyi…
III.- YOKLAMA
(CHP sıralarından bir grup milletvekili ayağa kalktı)
ENGİN ALTAY (Sinop) – Yoklama istiyoruz Başkanım.
BAŞKAN – Madde oylamasında yoklama talebi var, tespitimizi
yapalım:
Sayın Altay, Sayın Cengiz, Sayın Dibek, Sayın Yılmaz, Sayın
Akar, Sayın Öztürk, Sayın Gümüş, Sayın Özkan, Sayın Özcan, Sayın Öner, Sayın
Öğüt, Sayın Güler, Sayın Aydın, Sayın Tanal, Sayın Öz, Sayın Küçük, Sayın
Haberal, Sayın Dinçer, Sayın Atıcı, Sayın Acar.
Yoklama için üç dakika süre veriyorum ve yoklamayı
başlatıyorum.
(Elektronik cihazla yoklama yapıldı) 
BAŞKAN – Toplantı yeter sayısı yoktur.
Birleşime on dakika ara veriyorum.
Kapanma Saati:
17.53
YEDİNCİ OTURUM
Açılma Saati:
18.04
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
İsmail KAŞDEMİR (Çanakkale), Muharrem IŞIK (Erzincan)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 98’inci Birleşiminin Yedinci Oturumunu açıyorum.
III.- YOKLAMA
BAŞKAN - 592 sıra sayılı Kanun
Tasarısı’nın 8’inci maddesinin oylanmasından önce yapılan yoklamada toplantı
yeter sayısı bulunamamıştı.
Şimdi elektronik cihazla yeniden
yoklama yapacağız.
Yoklama için üç dakika süre veriyorum
ve yoklama işlemini başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır.
IX.- KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun
Tasarı ve Teklifleri (Devam)
3.- Türk
Ceza Kanunu ile Bazı Kanunlarda Değişiklik Yapılmasına Dair Kanun Tasarısı ile
Tokat Milletvekili Reşat Doğru’nun; Ardahan Milletvekili Ensar Öğüt’ün;
İstanbul Milletvekili Erdoğan Toprak’ın; İstanbul Milletvekili Sebahat
Tuncel’in; Bursa Milletvekili Sena Kaleli’nin; Gaziantep Milletvekili Mehmet
Şeker ve 7 Milletvekilinin; Antalya Milletvekili Yıldıray Sapan’ın; Eskişehir
Milletvekili Kazım Kurt ve İstanbul Milletvekili Mustafa Sezgin Tanrıkulu’nun;
İstanbul Milletvekili Mahmut Tanal’ın; İstanbul Milletvekili Sebahat Tuncel’in;
İstanbul Milletvekili Mahmut Tanal’ın; Bursa Milletvekili Aykan Erdemir’in;
İstanbul Milletvekili Mahmut Tanal’ın; Ankara Milletvekili Levent Gök’ün; Barış
ve Demokrasi Partisi Grup Başkanvekili Bingöl Milletvekili İdris Baluken’in;
İstanbul Milletvekili Mustafa Sezgin Tanrıkulu’nun; Van Milletvekili Aysel
Tuğluk’un; İstanbul Milletvekili Bülent Turan ve Ankara Milletvekili Cevdet
Erdöl ile 69 Milletvekilinin; Tokat Milletvekili Reşat Doğru ve 2
Milletvekilinin; İstanbul Milletvekili Mahmut Tanal’ın; Malatya Milletvekili
Veli Ağbaba’nın; Milliyetçi Hareket Partisi Grup Başkanvekili Kayseri
Milletvekili Yusuf Halaçoğlu’nun; Gaziantep Milletvekili Mehmet Şeker’in;
Kırıkkale Milletvekili Ramazan Can ve İstanbul Milletvekili Bülent Turan ile 1
Milletvekilinin Benzer Mahiyetteki Kanun Teklifleri ile Kadın Erkek Fırsat
Eşitliği Komisyonu ile Adalet Komisyonu Raporları (1/918, 2/14, 2/25, 2/67,
2/214, 2/218, 2/335, 2/542, 2/571, 2/577, 2/876, 2/960, 2/1060, 2/1087, 2/1369,
2/1648, 2/1675, 2/1830, 2/1864, 2/1883, 2/1941, 2/1973, 2/1982, 2/2115, 2/2149)
(S. Sayısı: 592) (Devam)
BAŞKAN – Maddeyi oylarınıza sunuyorum:
Kabul edenler… Kabul etmeyenler… Madde kabul edilmiştir. 
592 sıra sayılı Kanun Tasarısı’nın
görüşmelerine kaldığımız yerden devam edeceğiz. 
Komisyon burada, Hükûmet burada. 
9’uncu madde üzerinde üç adet önerge
vardır, okutuyorum:

Türkiye Büyük
Millet Meclisi Başkanlığına
Görüşülmekte olan 592 sıra sayılı kanun
tasarısının 9 uncu maddesinin 2 inci fıkrasının 3 üncü bendinde yer alan
“bulunamaması” ibaresinin “katılamaması” şeklinde değiştirilmesini arz ve
teklif ederiz. 
 Pervin Buldan İdris
Baluken Adil Zozani
 Iğdır Bingöl Hakkâri
 Selma Irmak Faysal
Sarıyıldız Erol Dora
 Şırnak Şırnak Mardin
Türkiye Büyük
Millet Meclisi Başkanlığına
Görüşülmekte olan 592 Sıra sayılı Kanun
Tasarısının 9. Maddesi ile 2576 sayılı Kanuna eklenen 3/F maddesinin 3.
Fıkrasında bulunan “kıdemli” ibaresinin “yaşlı” ibaresi ile değiştirilmesini
arz ve teklif ederiz. 
 Turgut Dibek Ali
Rıza Öztürk Ömer Süha Aldan
 Kırklareli Mersin Muğla
 Dilek Akagün Yılmaz İsa
Gök Haydar Akar
 Uşak Mersin Kocaeli
 Kadir
Gökmen Öğüt
 İstanbul
BAŞKAN – Şimdi okutacağım önerge
Anayasa’ya aykırılık önergesidir, okutup işleme alacağım:

Türkiye Büyük
Millet Meclisi Başkanlığına
Görüşülmekte olan 592 Sıra Sayılı Kanun
Tasarısının 9. Maddesinin ANAYASAYA AYKIRI olması sebebiyle Tasarı metninden
çıkarılmasını arz ve teklif ederiz. 
 Faruk Bal Yusuf
Halaçoğlu Sümer Oral
 Konya Kayseri Manisa
 Reşat Doğru  Murat
Başesgioğlu  Ali Uzunırmak
 Tokat İstanbul Aydın
 S.
Nevzat Korkmaz
 Isparta
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz. 
BAŞKAN – Önerge üzerinde Isparta Milletvekili
Sayın Nevzat Korkmaz konuşacak. (MHP sıralarından alkışlar) 
S. NEVZAT KORKMAZ (Isparta) – Sayın
Başkan, değerli milletvekilleri; hepinizi saygıyla selamlıyorum.
Ben bu konuşmamda adalet mekanizmasının
vazgeçilmezleri üzerinde durmak istiyorum. Çünkü, yargı üzerinde ne zaman
olumsuz bir söylem dile getirilse hemen gözler bunlara çevrilir ve sanki bütün
sorunların müsebbipleri bunlarmış gibi mercek altına yatırılır. Evet, hâkim ve
savcılardan söz ediyorum; ağızları olup dili olmayan meslek mensuplarından,
ancak verdikleri kararlarla konuşan hâkim ve savcılardan söz ediyorum değerli
milletvekilleri. Kendilerini savunamıyorlar çünkü konuştuklarında hemen günlük
siyasetin içine çekiliveriliyor. Söyleyecekleri sözü olmadığından değil ama
mesleklerine olan saygılarından dolayı susuyorlar. 
Peki, onların
hukukunu kim koruyacak? Devleti yönetme sorumluluğunu taşıyan başta Başbakan,
Adalet Bakanı ve onların atama ve özlük işlemlerini yapan Hâkimler ve Savcılar
Yüksek Kurulu. Dünyanın her tarafında sorumluluk bu makamlardadır. Hukuk
devletinde de hâkim ve savcıların siyasi tartışmaların içine çekilmemesi için
onlara yönelik bir sözlü taciz, tasallut olduğu anda bu makamlar çıkar, hâkim
ve savcıları savunurlar. İnanıyorum ki kendisi de bir hukukçu olan Sayın Adalet
Bakanı meslektaşlarının ne kadar acımasız bir saldırıya maruz kaldığının
bilincinde, görmemesi mümkün değil ama o da Bakanlık mensubu hâkim ve savcıları
müdafaa edemiyor. Nasıl etsin? Başbakanın hâkim, savcıyı bizzat tehdit ettiği;
alçaklıkla, şerefsizlikle, devlete, millet iradesine komplo kurmakla suçladığı
bir ortamda ne desin, nasıl savunsun? Kala kala onların hukukunu savunmak yine
bizlere, muhalefete kalıyor. 
Değerli
milletvekilleri, daha önce de dile getirildi, yargıdaki en önemli sorun, aslında,
altından kalkılamayacak kadar birikmiş, şişmiş dosya sayıları. Hâkim ve
savcıların bu dosyalara bakmak için mesaileri yetmiyor; çoluk çocuğunun, eşinin
hakkından çalarak hak dağıtmaya çalışıyorlar. Uykusuz, yorgun argın ertesi gün
duruşmaya çıkıyor, keşif yapıyor yahut oturuyor, bunlar olmasa da karar yazmak
durumunda kalıyor. Küçük şehirlerde, her yıl ortalama 600 kadar, büyük
şehirlerde de 1.500 kadar dosya önlerine geliyor. En küçük dosyada okunması
gereken sayfa sayısı yüzleri buluyor değerli milletvekilleri. 
2012 istatistiklerini Adalet Bakanlığı
Adli Sicil ve İstatistik Genel Müdürlüğü açıklamış. Bu istatistiklere göre, bir
hâkime yeni gelen dosya sayısı 907. Hâkimlerin hafta sonu tatillerini, raporlu
olduğu günleri, resmî izinleri çıkarırsanız, bir hâkim neredeyse her iş günü 10
dosya okumak zorunda. Bu da kaba bir hesapla yaklaşık 2.000-2.500, hatta 3 bin
sayfayı buluyor. 
Hâkim, hem günlük rutin işlerini
yapacak hem de dosya okuyacak. Bunları yaparken de personelini yetiştirecek,
aralarındaki uyum ve ahengi sağlayacak, çoluk çocuğunun, ailesinin, kendisinin
özel işleriyle meşgul olacak. Bu arada, zaman zaman, davayı kazanma pahasına
hukuk oyunları oynayan avukatlarla da uyumlu bir çalışma yürütecek. 
Uygulamayla ilgili sorunlarını hukuk
fakültelerinde görmüyorlar, yaşayarak öğreniyorlar. 
Sosyal hayatlarından hiç bahsetmiyorum
değerli milletvekilleri. Zaten bu kadar yoğunlukta sosyal hayattan söz etmek
mümkün değil. 
Siz hiç tüm bu sıkıntılarına rağmen ne
müfettişlerinden ne vatandaşlardan ne de Adalet Bakanlığından bir teşekkür, bir
takdir cümlesi duyduklarına şahit oldunuz mu? Hele hele suyun özellikle
bulandırıldığı son günlerde onlar hakkında hiçbir güzel söz sarf edeni
işittiniz mi? 
Hepiniz tahmin ediyorsunuz, değerli
arkadaşlar, hak dağıtırken illa ki bir taraf hoşnut olmayacak, bazen iki taraf
da. Hâkim ve savcıların sürekli şikâyet altında bulunmasının asıl sebebi bu. Ne
Adalet Bakanlığı ne vatandaşlar ne de ülkeyi yönetenler hâkim ve savcıya sahip
çıkıp arkasında durmazlar ve maalesef bir o kadar da, bırakın durmayı, laf
ederler. 
Ben de bu meseleyi bu boyutuyla
sizlerle paylaşmak istedim. Başbakan ve özellikle Adalet Bakanına, AKP
sözcülerine, hâkim ve savcılara yönelik eleştiriler getirilirken birazcık el
insaf demelerini hepinizin adına da, Türkiye Büyük Millet Meclisi adına da
kendilerine iletiyorum, hepinizi saygıyla selamlıyorum. (MHP sıralarından
alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 592 Sıra Sayılı Kanun
Tasarısının 9. Maddesi ile 2576 sayılı Kanuna eklenen 3/F maddesinin 3.
Fıkrasında bulunan “kıdemli” ibaresinin “yaşlı” ibaresi ile değiştirilmesini
arz ve teklif ederiz.
Turgut Dibek
(Kırklareli) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN - Önerge üzerinde İstanbul
Milletvekili Sayın Ercan Cengiz konuşacak.
Buyurun. (CHP sıralarından alkışlar)
ERCAN CENGİZ (İstanbul) – Sayın Başkan,
sayın milletvekilleri; hukuk devleti ilkesi, devletin her türlü işlem ve
eyleminin hukuk kurallarına bağlılığının sağlanması yoluyla devletin hukuk
çerçevesine alınmasını, yönetimde keyfîliğin yerine kuralların ve adaletin
hâkim olmasını, böylece vatandaşların hukuki güvenlik içerisinde bulunmasını
gerekli kılar. Kısaca hukuk devleti, bireyler gibi devletin de kendini hukukla
ve hukuk kurallarıyla bağlı sayması demektir.
Burada “hukuk devleti” kavramı ile
“kanun devleti” kavramını ayırmak lazım. Kavramlar farklı şeyler ifade
etmektedir. “Hukuk devleti” kavramı sadece pozitif hukuku olan bir devlet
değil, hukukun hâkim kılındığı bir devlettir. Bir iktidarın yaptığı bütün
eylemler biçimsel olarak kanuni olsa bile hukuki olmaları için yeterli
olmayabilir. Mutlak monarşilerde de kanun vardır ama onlara “hukuk devleti”
denemez. Hukuk devleti, çağdaş hukuk normları ile nihai amacı adalet olan temel
hak ve özgürlükleri ve demokrasiyi güvence altına alan devlettir. Bir devletin
en önemli görevi adalet dağıtmak, adaleti sağlamaktır. Ceza adaleti,
belirlenmiş kurallar içerisinde herkesin işlediği suç nedeniyle eşit olarak yargılanması
ve cezalandırılmasıdır. Suç, toplumu rahatsız eder ve devlet, toplum adına suçu
işleyeni ya da işleyenleri adil olarak yargılar ve toplum vicdanı adına, toplum
düzeninin bir daha bozulmaması adına etkili olarak cezalandırılmasını sağlar.
Toplum adına bu görevi üstlenen bağımsız yargı kurumlarıdır ve bu yüzden yargı
kurumlarının bağımsız ve tarafsız olmaları hukuk devleti için olmazsa olmaz bir
koşuldur. Adaleti gerçekleştiremeyen toplumlarda insanlar mutlu değildir ve
devlete güven duymazlar. Güven duygusu olmayan toplumlarda ise huzur olmaz ve
gelişmiş insani bir kamu düzeni ortaya çıkmaz. 
Adaletin
sağlanmasının en önemli koşullarından biri de yargıç ve savcıların donanımlı,
bilgili ve iyi yetişmiş olmalarının yanında, devleti yönetenlerin de adaletli
olmalarının gerekli olduğudur. Unutulmasın ki, haksız yere yargılanmış ve
cezalandırılmış insanlar toplum için bir yaradır. Bunun yanında, suçlu olduğu
hâlde yargılanamayan, toplum içerisinde rahatlıkla hayatlarına devam eden
insanların varlığı da toplum düzenini ve mutluluğunu bozar. Bu yüzden, adalet
için mümkün olan her şey yapılmalı, herkese eşit davranılmalıdır.
Devletin
çıkardığı ve çıkaracağı yasaların da genel, nesnel olması, kişiye özel ve
siyasi çıkarlara hizmet amacının olmaması hukukun ve adaletin bir gereğidir.
Biz, ülkemizin Orta Asya tipi düşük yoğunluklu bir demokrasiyle mi, yoksa
çoğulcu, özgürlükçü, kişi hak ve özgürlüklerini teminat altına almış, Batı tipi
yüksek standartlı bir demokrasiyle mi yönetilmesini istiyoruz? İşte bu tip demokrasinin
en önemli unsuru, bağımsız yargı ve bağımsız yargı kültürünün yerleşmiş
olmasıdır. Devletlerin, halkın, kurumların, bireylerin, özellikle yargıç ve
savcıların bağımsız yargı ve bağımsız yargıç kültürünü benimsemeleri hâlinde, o
toplumda yargı bilinci oluşabilir ve bu bilinçten uzak toplumların bağımsız
yargı oluşturmaları ve adaleti gerçekleştirebilmeleri hiçbir şekilde mümkün
değildir. Unutulmasın, bağımsız bir yargı örgütünüz yoksa ve adaleti
gerçekleştiremiyorsanız hiçbir zaman gelişmiş bir ülke olamazsınız, ekonominiz
büyümez, dolayısıyla halkın refah düzeyi de yükselmez.
Bu genel
tespitler ışığında baktığımızda, ülkeyi on iki yıldır tek başına yönetmekte
olan AKP iktidarının hukukla ve bağımsız yargıyla ciddi sorunlar yaşadığını, en
azından bu ilkelerle kafasının karışık olduğunu söyleyebiliriz. AKP,
demokrasiyi, hukuk ve adaleti işine geldiği ölçüde tanımlayan ve savunan
politikacılarla dolu. Nereden bakarsanız bakın, anlayışları sakatlıklar
içerisinde. İşlerine gelirse yargı bağımsız ve yüce, işlerine gelmezse yargı
dikta ve siyasidir. Pek çok mahkeme kararından bunu gördük ve yaşadık. Yargıda
bunların istedikleri kararlar çıkıyorsa yargı süper ve bağımsız, hatta harika;
aksi durumda ise yargının ne diktası ne CHP’li olduğu kalıyor. Kendi çıkarları
söz konusu olduğunda hukuk onlar için vazgeçilmezdir, tersi bir durumda ise
ayak bağı. Görüyoruz ki AKP, hukuku pragmatist bir araç olarak görmekte,
hukuksal kararların hepsine saygı göstermemektedir. Hukuksal kararların hepsine
saygılı olmazsak nasıl hukuk devleti olabiliriz? Arkadaşlar, bu iktidar
döneminde Ceza Kanunu bir gecede toptan değiştirilerek ülkenin yüz yıllık ceza
hukuku birikimi çöpe atılmıştır. Ülkedeki en temel kanun bir gecede toptan
değiştirilerek o ülkenin hukuk birikimi yerle bir edildikten sonra, bugün
kaçıncı yargı paketiyle karşı karşıyayız bilmiyorum. Artık saymayı da bıraktık.
Bu değişiklikler hangi toplumsal ihtiyaçtan ortaya çıkıyor? 
(Mikrofon otomatik cihaz tarafından
kapatıldı) 
ERCAN CENGİZ (Devamla) – Aslına
bakarsanız, pek çoğunun ihtiyaç dışında kalarak insanlık onuruna…
BAŞKAN – Teşekkür ederim Sayın Cengiz. 
ERCAN CENGİZ (Devamla) – Teşekkür
ederim. (CHP sıralarından alkışlar)
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun
tasarısının 9 uncu maddesinin 2 inci fıkrasının 3 üncü bendinde yer alan
“bulunamaması” ibaresinin “katılamaması” şeklinde değiştirilmesini arz ve
teklif ederiz. 
Pervin Buldan
(Iğdır) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN – Önerge üzerinde Sayın Adil
Zozani konuşacak.
Buyurun. 
ADİL ZOZANİ (Hakkâri) – Teşekkür ederim
Sayın Başkan.
Ben bu önerge üzerine grubumuz adına
söz almışken biraz da fraksiyonel siyaset üzerine birkaç şey söylemek
istiyorum. Hepinizin bildiği üzere, 19’uncu yüzyıl, siyaset doktrinlerinin
çatışmalı olduğu bir yüzyıldır. Sosyalizm ile kapitalizmin özellikle 19’uncu
yüzyılın ikinci evresinden itibaren çatıştığı bir dönemdir. Bu dönemde, melez
bir siyaset doktrini olarak sosyal demokrasi doktrini ortaya çıktı. Dünya,
siyaset yaşamının sonraki evrelerinin tamamında sürekli güç odaklı siyaseti baz
alan sosyal demokrasi, melez karakteri gereği, sürekli güç odaklarına, güce
tapan bir misyonla siyaset okuması içerisinde oldu ve 20’nci yüzyılın başlarından
itibaren Avrupa kıtasında ortaya çıkan sosyalizm-kapitalizm devrim çatışmasında
yine bu siyasi görüş kendi içerisinde, sosyal demokrasi kendi içerisinde yeni
bir üreme yaptı. O üremenin bir faslı Mussolini’dir, diğer bir faslı
Hitler’dir. “Nasyonal sol” dediğimiz faktör sosyal demokrasi içerisinde
fraksiyonel bir tutum olarak ortaya çıktı. O dönemle eş değer, eş zamanlı
olarak Türkiye’de de siyaset okumaları ve doktrin oluşturma çabaları
Türkiye’yi, Türkiye siyasetini Mussolini ve Hitler’le eş zamanlı ve aynı
zamanda, aynı paralelde yürüyen bir mecraya oturttu. Esasında, “Türkiye
Cumhuriyeti’nin kurucu unsuru” dediğiniz siyaset doktrini biraz Mussolini’dir,
biraz Hitler’dir. Dolayısıyla, kuruluşundan bugüne kadar Türkiye'nin bütün
kurucu dinamiklerinin temeline dinamit koyan bu siyasi anlayış, bu nasyonal
siyasi anlayış Türkiye’yi bölünme eşiğine getirdi çünkü dinamiklerin tamamını
reddeden tekçi anlayıştı bu ve cesaretini, ilhamını Mussolini’den, Hitler’den
alıyordu. 
KADİR GÖKMEN ÖĞÜT (İstanbul) – İslam
cumhuriyetine gidin, mis gibi hayatınız olur!
ADİL ZOZANİ (Devamla) - Aynen böyle
yapıyordu. 
Şimdi, bu dinamit, bu tekçi anlayış,
bugün, Türkiye’yi bölünme ve parçalanma eşiğine getirdi. 
GÜRKUT ACAR (Antalya) – Evet, sayenizde
getirdi. 
ADİL ZOZANİ (Devamla) - Sizin bugün
savunageldiğiniz “Kemalizm” dediğiniz şey, aslında bir parça Hitler’dir, bir
parça Mussolini’dir, bunun dışında bir şey değildir.
GÜRKUT ACAR (Antalya) – Irkçı olan
sizsiniz! Sapına kadar ırkçısınız!
ADİL ZOZANİ (Devamla) - İşte Türkiye'nin
temellerine koyduğunuz bu dinamiti biz bugün çıkarmaya çalışıyoruz. Bu
dinamitten, bu tehlikeden Türkiye'yi kurtarmaya çalışıyoruz.
GÜRKUT ACAR (Antalya) – Bu cumhuriyeti
kuranlara laf atma, altında kalırsın, altında kalırsın.
ADİL ZOZANİ (Devamla) - Şimdi, karar
vermeniz gerekiyor. Bu fraksiyonel tutum içerisinde renginizi açık koymanız
gerekiyor. 
GÜRKUT ACAR (Antalya) – Fraksiyonel
sizsiniz, sizsiniz. Emperyalizmle iş birliği yapıyorsunuz, ondan sonra buraya
geliyor konuşuyorsunuz.
ADİL ZOZANİ (Devamla) - Ya nasyonal sol
anlayışınızı alenen deklare edeceksiniz ya da sürekli burada böyle kızararak
laf atmak durumunda kalırsınız, bunun ötesinde yapabileceğiniz bir şey yok.
Türkiye'yi eğer biz bu tehlikeden arındırabilirsek Türkiye bütünlüğünü savunuruz.
TURGUT DİBEK (Kırklareli) – Bunları
niye anlatıyorsun sen şimdi?
ADİL ZOZANİ (Devamla) - Bunu
söylediğimiz için de sizin varlık temellerinizi, varlık gerekçelerinizi ortadan
kaldırma ihtimali ortaya çıktığı için de bugün de burada bağırırsınız. 
GÜRKUT ACAR (Antalya) – Cumhuriyeti
kuranlara saygılı ol, saygılı ol!
ADİL ZOZANİ (Devamla) - Sıkışan
bağırır, sıkışan bağırır, cevabı olmayan bağırır, çözüm üretemeyen bağırır;
sizin şu anda yaptığınız gibi.
GÜRKUT ACAR (Antalya) – Siz
yapıyorsunuz.
ADİL ZOZANİ (Devamla) - Evet, şu anda
biz çözümü koyuyoruz, çözümü konuşuyoruz; Türkiye'yi, Anadolu’yu,
Mezopotamya’yı asıllarıyla buluşturuyoruz, siz de bundan rahatsızlık
duyuyorsunuz. Dolayısıyla, ne söylerseniz söylersiniz, bunun dışında
söyleyecek…
Farklı düşünen, demokratik kimlikle CHP
içerisinde siyaset yapan bütün arkadaşlarımızı tenzih ederek söylüyoruz ama CHP
içerisindeki bu nasyonal sol damar var oldukça siz kızarmaya devam edeceksiniz.
(Mikrofon otomatik cihaz tarafından
kapatıldı) 
BAŞKAN - Teşekkür ederim Sayın Zozani.
KADİR GÖKMEN ÖĞÜT (İstanbul) - Sen
neredeydin yakın zamana kadar?
DİLEK AKAGÜN YILMAZ (Uşak) – Siz devam
edin…
ENGİN ALTAY (Sinop) – Sayın Başkan…
BAŞKAN - Buyurun Sayın Altay.
ENGİN ALTAY (Sinop) – Cumhuriyet Halk
Partisine yönelik, içimizdeki sorunlara da çok değindi ama tabii onun ötesinde
bizim Kurucu Genel Başkanımız olan Gazi Mustafa Kemal’e Hitler ve Mussolini
benzetmesi yapılmasını kabul etmemiz mümkün değil, bu ağır bir sataşmadır, söz
istiyorum.
BAŞKAN - İki dakika, buyurun.
X.-
SATAŞMALARA İLİŞKİN KONUŞMALAR (Devam)
5.- Sinop
Milletvekili Engin Altay'ın, Hakkâri Milletvekili Adil Zozani’nin 592 sıra
sayılı Kanun Tasarısı’nın 9’uncu maddesiyle ilgili önerge üzerinde yaptığı
konuşması sırasında Cumhuriyet Halk Partisine sataşması nedeniyle konuşması
ENGİN ALTAY (Sinop) – Teşekkür ederim
Sayın Başkan.
Şundan çok mutlu oluyorum, hani çok
güzel bir söz vardır: Cumhuriyet Halk Partisi meselesi Türkiye'nin meselesidir,
Cumhuriyet Halk Partisine oy vermeyen herkes Cumhuriyet Halk Partisindeki her
türlü gelişmeyi kendi partisindeki gelişmelerden daha fazla merak eder. Bu,
Cumhuriyet Halk Partisinin Türkiye için, Türkiye Cumhuriyeti için değerini ve
önemini başka bir söz söylemeye gerek bırakmayacak kadar bir reel doğrudur.
Sayın Milletvekilim, Cumhuriyet Halk
Partisinin programı, tüzüğü bellidir. Cumhuriyet Halk Partisine mensup
milletvekillerinin ideolojik anlayışları, tarihe, bugünümüze ve geleceğe
bakışlarıyla ilgili sizin bir analiz ve tetkik yapma yetkiniz de yoktur,
ehliyetiniz de yoktur. Gazi Mustafa Kemal Atatürk’ü Mussolini’yle, Hitler’le
mukayese etmek kelimenin tam anlamıyla bir aymazlıktır. Gazi Mustafa Kemal
Atatürk olmasaydı, bugün, Ağrı’nın yeni Belediye Başkanının “Tabelasını
kaldıracağım, heykelini sökeceğim.” dediği Kâzım Karabekir olmasaydı, şimdi
Kürt halkı Ermenilere karşı Ermenistan içinde belki değişik mücadeleler
verecekti. “Bin yıldır Türk, Kürt kardeşçe yaşıyoruz.” diyeceksiniz, ondan
sonra, böyle aymazca, sapkınca laflar söyleyeceksiniz! Bunu size
yakıştıramadım. Buradan şunu da çıkarıyorum: Sizin amacınız üzüm yemek mi,
bağcı dövmek mi? Bir kere, siz kendi kafanızda netleşin. Cumhuriyet Halk
Partililerin kafasını sorgulamak yerine kendi kafanızı netleştirin.
Teşekkür ederim. (CHP sıralarından
alkışlar)
PERVİN BULDAN (Iğdır) – Çok netiz
vallahi, çok netiz.
ADİL ZOZANİ (Hakkâri) – Sayın Başkan…
BAŞKAN – Buyurun Sayın Zozani.
ADİL ZOZANİ (Hakkâri) – Aymazlıkla
suçladı Sayın Başkanım.
ENGİN ALTAY (Sinop) – Evet, aymazlık
tabii, tek kelimeyle aymazlık.
ADİL ZOZANİ (Hakkâri) – Aymazlıkla
suçladı, duydunuz…
BAŞKAN – Duydum.
Buyurun, iki dakika…
6.- Hakkâri
Milletvekili Adil Zozani'nin, Sinop Milletvekili Engin Altay’ın sataşma
nedeniyle yaptığı konuşması sırasında şahsına sataşması nedeniyle konuşması
ADİL ZOZANİ (Hakkâri) – Biz, Kürt
halkının Erzurum Kongresi’nde, Amasra Genelgesi’nde, Sivas Kongresi’nde
desteklediği, Anadolu halklarının bağımsızlık mücadelesini ve dönemine özlem
duyuyoruz.
RAMAZAN KERİM ÖZKAN (Burdur) – Önderi
kimdi?
ADİL ZOZANİ (Devamla) – Keşke sizin dediğiniz,
sizin adını andığınız Kemalist doktrin Erzurum Kongresi’nin resmini temsil
ediyor olmuş olsaydı. Keşke bir defa sizin ağzınızdan burada Amasra
Genelgesi’nin gereklerini…
DİLEK AKAGÜN YILMAZ (Uşak) – Amasya
Genelgesi…
ADİL ZOZANİ (Devamla) – Bakın, bu da
ikiyüzlülüktür. Burada, o genelgenin ne olduğunu esasında çok iyi
biliyorsunuz ama sizden rica ediyorum Dilek Hanım, size sataşıyorum ve Sayın
Grup Başkan Vekilinin dediği o aymazlığı size doğrultuyorum. Tamam mı?
DİLEK AKAGÜN YILMAZ (Uşak) – Kötü söz
sahibine aittir.
ADİL ZOZANİ (Devamla) - Bir grup başkan
vekiline bu suçlamayı getirmeyin. Ama şunun için yapıyorum: Çıkın gelin burada
Amasya Genelgesi’nin maddelerini okuyun. Dürüstseniz, samimiyseniz bunu
yaparsınız. 
DİLEK AKAGÜN YILMAZ (Uşak) – Sen kimsin
de bana böyle bir şey söylemenin saikini buluyorsun kendinde, kimsin sen?
ADİL ZOZANİ (Devamla) - Evet, sizin
ifade ettiğiniz Kemalizm nasyonal sol temsiliyeti olan bir Kemalizmdir. Evet,
birazcık Mussolini’dir, birazcık Hitler’dir, geriye kalanı da sizsiniz. 
DİLEK AKAGÜN YILMAZ (Uşak) – Sen, şu
anki teröristleri nasıl destekliyorsun onu söyle. Çocukların dağa kaçırılmasını
onaylıyor musun, onu söyle.
ADİL ZOZANİ (Devamla) - Ne yazık ki
kalmışsınız, ne yazık ki o dönemden bu döneme kalmışsınız.
DİLEK AKAGÜN YILMAZ (Uşak) –
Saygısızlığınızı aynen size iade ediyorum.
ADİL ZOZANİ (Devamla) - Ne yazık ki
daha 1920’lerdesiniz, ne yazık ki daha 1940’lardasınız. Daha ne diyeyim size? 
BAŞKAN – Teşekkür ederim.
TURGUT DİBEK (Kırklareli) – Malzeme
bulamayınca kalkıyorsunuz, CHP’yle uğraşıyorsunuz kardeşim ya. 
DİLEK AKAGÜN YILMAZ (Uşak) –
Saygısızlığınızı iade ediyorum aynen size.
TURGUT DİBEK (Kırklareli) – Ağzından
çıkanı senin kulağın duyuyor mu ya? CHP ne yaptı sana kardeşim ya? Allah Allah!
ADİL ZOZANİ (Hakkâri) – Cevabını ver.
IX.- KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun
Tasarı ve Teklifleri (Devam)
3.- Türk
Ceza Kanunu ile Bazı Kanunlarda Değişiklik Yapılmasına Dair Kanun Tasarısı ile
Tokat Milletvekili Reşat Doğru’nun; Ardahan Milletvekili Ensar Öğüt’ün;
İstanbul Milletvekili Erdoğan Toprak’ın; İstanbul Milletvekili Sebahat
Tuncel’in; Bursa Milletvekili Sena Kaleli’nin; Gaziantep Milletvekili Mehmet
Şeker ve 7 Milletvekilinin; Antalya Milletvekili Yıldıray Sapan’ın; Eskişehir
Milletvekili Kazım Kurt ve İstanbul Milletvekili Mustafa Sezgin Tanrıkulu’nun;
İstanbul Milletvekili Mahmut Tanal’ın; İstanbul Milletvekili Sebahat Tuncel’in;
İstanbul Milletvekili Mahmut Tanal’ın; Bursa Milletvekili Aykan Erdemir’in;
İstanbul Milletvekili Mahmut Tanal’ın; Ankara Milletvekili Levent Gök’ün; Barış
ve Demokrasi Partisi Grup Başkanvekili Bingöl Milletvekili İdris Baluken’in;
İstanbul Milletvekili Mustafa Sezgin Tanrıkulu’nun; Van Milletvekili Aysel
Tuğluk’un; İstanbul Milletvekili Bülent Turan ve Ankara Milletvekili Cevdet
Erdöl ile 69 Milletvekilinin; Tokat Milletvekili Reşat Doğru ve 2
Milletvekilinin; İstanbul Milletvekili Mahmut Tanal’ın; Malatya Milletvekili
Veli Ağbaba’nın; Milliyetçi Hareket Partisi Grup Başkanvekili Kayseri
Milletvekili Yusuf Halaçoğlu’nun; Gaziantep Milletvekili Mehmet Şeker’in;
Kırıkkale Milletvekili Ramazan Can ve İstanbul Milletvekili Bülent Turan ile 1
Milletvekilinin Benzer Mahiyetteki Kanun Teklifleri ile Kadın Erkek Fırsat
Eşitliği Komisyonu ile Adalet Komisyonu Raporları (1/918, 2/14, 2/25, 2/67,
2/214, 2/218, 2/335, 2/542, 2/571, 2/577, 2/876, 2/960, 2/1060, 2/1087, 2/1369,
2/1648, 2/1675, 2/1830, 2/1864, 2/1883, 2/1941, 2/1973, 2/1982, 2/2115, 2/2149)
(S. Sayısı: 592) (Devam)
BAŞKAN - Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
TURGUT DİBEK (Kırklareli) – Ya bu
kanunla ne alakası var senin söylediklerinin ya? Yani gelmişsin buraya ne
anlatıyorsun?
ADİL ZOZANİ (Hakkâri) – Sizin
söylediklerinizin ne alakası var? 
BAŞKAN - Sayın milletvekilleri…
ADİL ZOZANİ (Hakkâri) – Lice’deki
çocukların ne alakası var?
TURGUT DİBEK (Kırklareli) – Hayır, ne
anlatıyorsun sen ya? 
PERVİN BULDAN (Iğdır) – Sana mı soracak
ne anlatacağını?
BAŞKAN - Sayın Dibek… Sayın Zozani…
ADİL ZOZANİ (Hakkâri) – Ne alakası
vardır çocukların durumuyla? Kalkıp istediğinizi söyleyeceksiniz, ondan sonra
sessiz kalacağız. Alışıksınız burada. İtiraz ettiğimiz için bunu söylüyorsunuz.
BAŞKAN - 10’uncu madde üzerinde üç adet
önerge vardır.
DİLEK AKAGÜN YILMAZ (Uşak) – Sayın
Başkan…
BAŞKAN – Lütfen Dilek Hanım…
DİLEK AKAGÜN YILMAZ (Uşak) – Ama lütfen
bakın, “Doğrudan sataşıyorum.” dedi zaten.
BAŞKAN – Ama vaktinde…
DİLEK AKAGÜN YILMAZ (Uşak) – “Aymazlığı
size yöneltiyorum.” dedi.
BAŞKAN - Ben özellikle size baktım, söz
istemediniz ve ben de işleme başladım.
DİLEK AKAGÜN YILMAZ (Uşak) – Hayır
efendim, aynı oturumdayız. 
Ben Grup Başkan Vekilimle görüşüyordum
siz mi isteyeceksiniz, ben mi isteyeceğim diye.
ADİL ZOZANİ (Hakkâri) – Kararsız kaldı
Başkanım, verin sözü.
BAŞKAN - Ben size baktım, siz söz
isteme durumunda değildiniz, laf atıyorsunuz Sayın Dilek Akagün Yılmaz.
DİLEK AKAGÜN YILMAZ (Uşak) – Efendim
ben söz istiyorum, doğrudan bana yapılan bir sataşma var burada, ben söz
istiyorum.
BAŞKAN - Size söz vereceğim ama sayın
milletvekilleri, lütfen, taleplerinizi yerinde isteyin. Benim başlattığım her
işlem yarım kalıyor. Lütfen, lütfen sözümüzü kesmeyin. 
Buyurun iki dakika.
ADİL ZOZANİ (Hakkâri) – Sayın Başkan,
oylama yaptınız, geçemezsiniz, geriye dönemezsiniz. 
BAŞKAN - Birleşim değişmedi. 
X.-
SATAŞMALARA İLİŞKİN KONUŞMALAR (Devam)
7.- Uşak
Milletvekili Dilek Akagün Yılmaz'ın, Hakkâri Milletvekili Adil Zozani’nin sataşma
nedeniyle yaptığı konuşması sırasında şahsına sataşması nedeniyle konuşması
DİLEK AKAGÜN YILMAZ (Uşak) – Sayın
Başkan, sayın milletvekilleri; BDP Grubunun, HDP Grubunun bugün Cumhuriyet Halk
Partisiyle uğraşma günü çünkü Cumhuriyet Halk Partisi gerçekten de bu ülkede
iktidar. 
NAZMİ GÜR (Van) – BDP Grubu değil, HDP
Grubu hanımefendi, HDP Grubu.
PERVİN BULDAN (Iğdır) – Seninle,
seninle…
DİLEK AKAGÜN YILMAZ (Devamla) – O
nedenle, HDP Grubu her türlü çıkışında doğrudan doğruya bize sataşmaktadır. 
PERVİN BULDAN (Iğdır) – Sana, sana,
Dilek Hanım, sana…
DİLEK AKAGÜN YILMAZ (Devamla) – Biz
gerçekten de iktidar olduğumuza artık inanıyoruz HDP Grubunun doğrudan doğruya
bizi hedef alması nedeniyle. HDP Grubu bizim Kurucu Genel Başkanımıza, Kurtuluş
Savaşı’mızın Büyük Önderine, devrimlerin Büyük Önderine bu şekilde hakaret
ederek, gerçekte Türk halkı ve Türkiye Cumhuriyeti’nde yaşayan bütün insanlara
karşı kendisini açıkça ifade etmektedir. 
HDP Grubunun asıl amacı… Biraz önce
kendilerine gösterecektim, Demir Çelik bundan yaklaşık yirmi gün kadar önce
Taraf gazetesine bir beyanat verdi, bir röportaj verdi, diyorlar ya “Bizim hiç
bölünmek gibi bir derdimiz yok.” diye o röportajında Demir Çelik, kendi
milletvekilleri, aynen şunu söylüyordu: “Bir: Biz bu ülkede ayrı bir başkent
istiyoruz. Ayrı bir bayrak istiyoruz. Biz ayrı polis gücümüz olsun istiyoruz.
Ayrı meclisimiz olsun istiyoruz ve siyasi statü istiyoruz.” Bunu söylüyorlardı.
Şimdi, bunun sonucunda Kuzey Irak’taki
Kürt bölgesinde de aynı şeyi söyleyerek geldiler, bugün bağımsızlık talebinde
bulunuyorlar. Şimdi bunları söyleyerek devam ediyorlar, yarın burada da
bağımsızlık talebinde bulunacaklarını biz görüyoruz.
Bizim Kürt kardeşlerimizle en ufak bir
sorunumuz yok ama bu ülkenin birlikteliğini, üniter yapısını bozmaya
çalışanlarla bizim sorunumuz var. 
Aynı zamanda da AKP Grubu, şimdi
kendinizi bu işten sıyıramazsanız, Cumhurbaşkanlığı yolunda nasıl HDP’yle ve
İmralı’yla iş birliği yaptığınızı da bütün dünya âlem biliyor. (AK PARTİ
sıralarından gürültüler)
Bunu da yine Türk halkının takdirlerine
sunuyorum. (CHP sıralarından alkışlar) 
AHMET YENİ (Samsun) – Bizi
karıştırmayın. İşin içinden çıkamayınca bizi karıştırmayın. İşin içinden
çıkamayınca AK PARTİ…
RECEP ÖZEL (Isparta) – Bize sataştın
şimdi.
SIRRI SAKIK (Muş) – Sayın Başkan…
BAŞKAN – Bir müsaade edin de 10’uncu
madde diyeyim, lütfen. 
SIRRI SAKIK (Muş) – Sayın Başkan,
şurada bir yanlış anlaşılma var... Yani, Ağrı’daki açıklamalardan dolayı
kamuoyunda tartışılıyor, Parlamentoyu bilgilendirmek istiyorum.
BAŞKAN – Yerinizden ancak... 
Bir dakika, Zozani’yi bir dinleyeyim.
Sayın Zozani…
SIRRI SAKIK (Muş) – Rica ediyorum.
Bakın, ben zaten burada misafirim, bir iki günüm var, lütfen.
BAŞKAN – Sayın Zozani, buyurun.
ADİL ZOZANİ (Hakkâri) – Bizi bölücü
olmakla itham etti, AKP’yle iş birliği içerisinde olduğumuzu ifade etti.
Partimizin tüzel kişiliğine ve şahsıma da alenen saldırdı. 
İDRİS BALUKEN (Bingöl) – “Vatanı
bölüyorsunuz.” dedi, daha ne desin Sayın Başkan?
BAŞKAN – AK PARTİ’yle birlikte
olduğunuzu iddia etmek sataşma oluyorsa…
Peki, bölücülükle suçladığı için
sataşmadan dolayı size iki dakika söz vereceğim. 
Sayın Sakık, size yerinizden açıklama
vereceğim.
SIRRI SAKIK (Muş) – Ben misafirim.
BAŞKAN – Buyurun Sayın Zozani.
8.- Hakkâri
Milletvekili Adil Zozani'nin, Uşak Milletvekili Dilek Akagün Yılmaz’ın sataşma
nedeniyle yaptığı konuşması sırasında şahsına ve Halkların Demokratik Partisine
sataşması nedeniyle konuşması
ADİL ZOZANİ (Hakkâri) – Türkiye’de,
Türkiye halklarına, Türkiye kamuoyuna artık bölücü olmadığımızı ifade
etmeyeceğiz, o faslı aştık.
DİLEK AKAGÜN YILMAZ (Uşak) – Öylesiniz
zaten.
ADİL ZOZANİ (Devamla) – Türkiye kamuoyu
bize inanıyor. Türkiye kamuoyu bize inandığı için de bizi gerçekte ana
muhalefet partisi olarak görüyor çünkü muhalefetimizin samimiyetine de
inanıyor, bize güveniyor. Tekirdağ’dan Hakkâri’ye kadar her yerde sokağa
çıktığınızda size namus belası oy veren vatandaş bile artık bu gerçekliği
görüyor ve ifade ediyor.
PERVİN BULDAN (Iğdır) – Yok, yok,
güneydoğuda, doğuda tabela partisi CHP, oy veren kimse yok.
ADİL ZOZANİ (Devamla) – Biz bununla
iftihar ediyoruz. Soma’ya gittiğimizde de bunu görüyoruz, Zonguldak’a
gittiğimizde de bunu görüyoruz. Biz, evet, bu coğrafyada yaşayan bütün
halkların kendi kimliklerini yaşaması gerektiğini ve kimlik doyum sorununu
ortadan kaldıracak ne gerekiyorsa bunun yapılması gerektiğini söylüyoruz, bunu
açık ve net ifade ediyoruz
HAYDAR AKAR (Kocaeli) – Ama önce Kürt
diyorsunuz değil mi?
ADİL ZOZANİ (Devamla) – Siz kendi
kafanızda kendinize bir getto oluşturdunuz, bu gettonun içerisinde yaşamınızı
sürdürmeye çalışıyorsunuz.
DİLEK AKAGÜN YILMAZ (Uşak) – O gettoyu
siz oluşturuyorsunuz, siz oluşturuyorsunuz o gettoyu.
ADİL ZOZANİ (Devamla) – Biz bu noktada
sizin ayaklarınızın altındaki halıyı çektiğimiz için aslında çok sinirlisiniz,
çok sinirlisiniz.
DİLEK AKAGÜN YILMAZ (Uşak) – Kendi
ayaklarınızın altından çekiyorsunuz.
ADİL ZOZANİ (Devamla) – Varlık
gerekçeleriniz ortadan kalktığı için böyledir. Biz çatı peşinde koşmuyoruz.
Elimizde pergel, cetvel yok, üçgen kurmuyoruz.
DİLEK AKAGÜN YILMAZ (Uşak) – Çünkü
AKP’yle iş birliği yapıyorsunuz; çatı değil, iş birliği, pazarlık…
GÜRKUT ACAR (Antalya) – Oslo’da
gerekeni yaptınız zaten, Oslo’da anlaştınız zaten, Oslo’da AKP’yle anlaştınız.
ADİL ZOZANİ (Devamla) – Biz geometriyle
uğraşarak siyaset yapılamayacağını biliyoruz. Üçgen oluşturan, daire çizen, 365
derece dönen biz değiliz, sizsiniz, biz değiliz. Biz yerimizde sağlam
duruyoruz. 
GÜRKUT ACAR (Antalya) – Türkiye’yi size
böldürmeyeceğiz, hiç merak etmeyin, bölemeyeceksiniz bu ülkeyi,
bölemeyeceksiniz. Bu ülkede Kürtleri de size teslim etmeyeceğiz, Kürtler bizim
kardeşimiz.
ADİL ZOZANİ (Devamla) – Evet, eğer
bugün Türkiye kamuoyu “Türkiye’nin geleceğini şekillendirecek grup, Halkların
Demokratik Partisi Grubudur. Onların tavrı belirleyici olacaktır.” diyorsa biz
bununla övünürüz.
(Mikrofon otomatik cihaz tarafından
kapatıldı)
ADİL ZOZANİ (Devamla) – Biz bununla
övünürüz, hiç konuşacak bir şey yok.
BAŞKAN – Teşekkür ederim Sayın Zozani.
DİLEK AKAGÜN YILMAZ (Uşak) – Siz Türkiye’yi
ayrıştırıyorsunuz, Türkiye’nin bütünlüğünü ortadan kaldırıyorsunuz.
PERVİN BULDAN (Iğdır) – Demokratik
özerkliği istemek, ülkeyi bölmek, parçalamak değil Dilek Hanım. Biraz dünya
örneklerini inceleyin.
DİLEK AKAGÜN YILMAZ (Uşak) – Siz önce
kendinize bakın, siz bir kendinizi inceleyin, siz kendiniz AKP’yle yaptığınız
iş birliğinin bir cevabını verin.
PERVİN BULDAN (Iğdır) – Biz netiz, biz
netiz, kafamız net.
YUSUF HALAÇOĞLU (Kayseri) – Sayın
Başkan…
BAŞKAN – Sayın Halaçoğlu, sizi de
dinleyeceğim.
Sayın Sırrı Sakık bir açıklama yapacak
sanıyorum.
Bir dakika, yerinizden…
SIRRI SAKIK (Muş) – Sayın Başkan, sizi
yormam ben, açıklama yapmak istemiyorum.
Çok teşekkür ediyorum.
BAŞKAN – Ben size teşekkür ederim.
Buyurun Sayın Halaçoğlu.
YUSUF HALAÇOĞLU (Kayseri) – Sayın
Başkan, şimdi, sayın hatip çatıdan bahsederek aslında bizim söylediğimiz bir
projeden dolayı bizi itham etti.
BAŞKAN – Yani, sizin projenizi
eleştirebilir Sayın Halaçoğlu.
YUSUF HALAÇOĞLU (Kayseri) – Hayır,
hayır ama burada…
ADİL ZOZANİ (Hakkâri) – Kastım CHP’dir
Sayın Başkan, MHP’yle alakası yok. 
YUSUF HALAÇOĞLU (Kayseri) – Ama burada
çatıyla CHP’nin hiç alakası yok. 
ADİL ZOZANİ (Hakkâri) – Kayıtlara
geçsin diye söylüyorum, kastım CHP’dir.
YUSUF HALAÇOĞLU (Kayseri) – Çatıyla
alakası hiç yok CHP’nin.
ADİL ZOZANİ (Hakkâri) – Var, var.
BAŞKAN – Sayın Halaçoğlu, sizin
siyasetinizi eleştirebilir, herkes eleştirebilir, bu bir sataşma nedeni
değildir.
YUSUF HALAÇOĞLU (Kayseri) – Ama hayır,
açıklama yapmak…
BAŞKAN – Müsaade edin, cevap vereceğim.
İDRİS BALUKEN (Bingöl) – Sataşma değil
ya, bir eleştiri.
ADİL ZOZANİ (Hakkâri) – Sayın Başkan,
kastım CHP’dir, açıkça ifade ettim.
BAŞKAN – Sayın Zozani de kastının CHP
olduğunu, Cumhuriyet Halk Partisi olduğunu söyledi. Dolayısıyla, size burada
bir sataşmadan söz vermem mümkün değil. Lütfen, rica ediyorum…
YUSUF HALAÇOĞLU (Kayseri) – Çatı fikri
onlara ait değil, bize ait.
PERVİN BULDAN (Iğdır) – Sizi
kastetmedi.
BAŞKAN - Hedef Cumhuriyet Halk Partisi
olduğu için Sayın Engin Altay’a söz vereceğim.
Buyurun.
Gerekçenizi istiyorum Sayın Altay,
kayda geçirelim.
ENGİN ALTAY (Sinop) – Sayın hatip
kürsüden “Çatı peşinde koşuyorsunuz.” derken ben direkt partimin ismi
zikredilmediği için bunu sataşma olarak almadım.
BAŞKAN – Almamıştınız, evet.
ENGİN ALTAY (Sinop) – Ama oturduğu
yerden tekrar “Benim kastım CHP.” deyince...
İDRİS BALUKEN (Bingöl) – Bu bir sataşma
değil, bir siyasi tespit.
BAŞKAN – Evet, ben Sayın Halaçoğlu’na
da söz verecektim ama…
ADİL ZOZANİ (Hakkâri) – Sataşma
yapmadım Sayın Başkan.
ENGİN ALTAY (Sinop) – Neyin peşinde
koştuğumuza biz karar veririz.
BAŞKAN – Sayın Halaçoğlu’na da söz
verecektim ama sayın konuşmacı hedefinin Milliyetçi Hareket Partisi değil
Cumhuriyet Halk Partisi olduğunu söyledi. Rica ettim, Halaçoğlu da saygı
gösterdi.
Buyurun Sayın Altay, iki dakika…
SIRRI SAKIK (Muş) – Niye bana “bir
dakika” diyorsun, ona “iki dakika”, benim partim yok diye mi?
9.- Sinop
Milletvekili Engin Altay'ın, Hakkâri Milletvekili Adil Zozani’nin sataşma
nedeniyle yaptığı konuşması sırasında Cumhuriyet Halk Partisine sataşması
nedeniyle konuşması
ENGİN ALTAY (Sinop) – Teşekkür ederim
Sayın Başkan.
Cumhuriyet Halk Partisinin peşinde
koştuğu bir şey var, doğru: Önce özgür birey istiyoruz, örgütlü bir toplum
istiyoruz, demokratik bir devlet istiyoruz. 
Ağustos ayında seçilecek
Cumhurbaşkanının nasıl bir Cumhurbaşkanı, ismin ötesinde, Kürtleri de
kucaklayan, Türkleri de kucaklayan, Kürtlerden de en az Türkler kadar oy
alacak, Gürcülerden, Çerkezlerden, Boşnak’tan, Sırp’tan, hepsinden, böyle bir
-Sırp’ı geri aldım- Laz’dan, Gürcü’den… (AKP sıralarından “Tek bir kişi var”
sesleri)
AHMET YENİ (Samsun) – Tayyip Erdoğan’ı
mı tarif ediyorsunuz, Başbakanı mı tarif ediyorsunuz?
ENGİN ALTAY (Devamla) – Bir dakika
kardeşim, gelir konuşursunuz.
İkincisi: Tertemiz, pırıl pırıl, lekesiz,
şaibesiz bir cumhurbaşkanının peşindeyiz, doğru. 
HAYDAR AKAR (Kocaeli) – Yolsuzluklara
bulaşmamış…
ENGİN ALTAY (Devamla) – Sadece kendisi
değil, ailesi, hısmı, akrabası…
HAYDAR AKAR (Kocaeli) – Bakanları… 
ENGİN ALTAY (Devamla) – ...şaibeye,
lekeye bulaşmamış bir cumhurbaşkanı peşindeyiz. 
ADİL ZOZANİ (Hakkâri) – Bunun bizimle
ne alakası var? 
ENGİN ALTAY (Devamla) – Bin yıllık
kardeşliğin sürmesine vesile olacak bir cumhurbaşkanının peşindeyiz. 
RECEP ÖZEL (Isparta) – Öyle birine oy
verecek misiniz? 
AHMET YENİ (Devamla) – Recep Tayyip
Erdoğan.
ENGİN ALTAY (Devamla) – Cumhuriyet Halk
Partisinin anlayışı budur. Bu anlayış içerisinde de toplumun bütün
kesimleriyle, herkesle, Milliyetçi Hareket Partisiyle görüşen Cumhuriyet Halk
Partisi, eğer randevu verirseniz sizinle de gelip görüşecektir. 
Ama biraz önce söylediğimi yine
söyleyeyim. Burada, bugünlerdeki bu agresif siyasetinizden neyi amaçladığınızı,
neyi murat ettiğinizi henüz anlamış değilim. İnşallah bunu da anlarız. Tekrar
söylüyorum: Bu topraklar Türklere de yeter, Kürtlere de yeter. Yeter ki bu
coğrafya üzerinde başka sinsi emelleri olan kimi dış odakların oyununa hep
beraber gelmeyelim diyorum, Genel Kurulu saygıyla selamlıyorum. (CHP
sıralarından alkışlar) 
AHMET YENİ (Samsun) – CHP’nin de desteğini
aldık, hayırlı olsun. 
BAŞKAN – Teşekkür ederim. 
IX.- KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun
Tasarı ve Teklifleri (Devam)
3.- Türk
Ceza Kanunu ile Bazı Kanunlarda Değişiklik Yapılmasına Dair Kanun Tasarısı ile
Tokat Milletvekili Reşat Doğru’nun; Ardahan Milletvekili Ensar Öğüt’ün;
İstanbul Milletvekili Erdoğan Toprak’ın; İstanbul Milletvekili Sebahat
Tuncel’in; Bursa Milletvekili Sena Kaleli’nin; Gaziantep Milletvekili Mehmet
Şeker ve 7 Milletvekilinin; Antalya Milletvekili Yıldıray Sapan’ın; Eskişehir
Milletvekili Kazım Kurt ve İstanbul Milletvekili Mustafa Sezgin Tanrıkulu’nun;
İstanbul Milletvekili Mahmut Tanal’ın; İstanbul Milletvekili Sebahat Tuncel’in;
İstanbul Milletvekili Mahmut Tanal’ın; Bursa Milletvekili Aykan Erdemir’in;
İstanbul Milletvekili Mahmut Tanal’ın; Ankara Milletvekili Levent Gök’ün; Barış
ve Demokrasi Partisi Grup Başkanvekili Bingöl Milletvekili İdris Baluken’in;
İstanbul Milletvekili Mustafa Sezgin Tanrıkulu’nun; Van Milletvekili Aysel
Tuğluk’un; İstanbul Milletvekili Bülent Turan ve Ankara Milletvekili Cevdet
Erdöl ile 69 Milletvekilinin; Tokat Milletvekili Reşat Doğru ve 2
Milletvekilinin; İstanbul Milletvekili Mahmut Tanal’ın; Malatya Milletvekili
Veli Ağbaba’nın; Milliyetçi Hareket Partisi Grup Başkanvekili Kayseri
Milletvekili Yusuf Halaçoğlu’nun; Gaziantep Milletvekili Mehmet Şeker’in;
Kırıkkale Milletvekili Ramazan Can ve İstanbul Milletvekili Bülent Turan ile 1
Milletvekilinin Benzer Mahiyetteki Kanun Teklifleri ile Kadın Erkek Fırsat
Eşitliği Komisyonu ile Adalet Komisyonu Raporları (1/918, 2/14, 2/25, 2/67,
2/214, 2/218, 2/335, 2/542, 2/571, 2/577, 2/876, 2/960, 2/1060, 2/1087, 2/1369,
2/1648, 2/1675, 2/1830, 2/1864, 2/1883, 2/1941, 2/1973, 2/1982, 2/2115, 2/2149)
(S. Sayısı: 592) (Devam)
BAŞKAN – 10’uncu madde üzerinde üç adet
önerge vardır, okutuyorum: 

Türkiye Büyük
Millet Meclisi Başkanlığına
Görüşülmekte olan 592 Sıra sayılı Kanun
Tasarısının 10. Maddesinin 3. fıkrasında bulunan “eksiksiz” ibaresinin “salt
çoğunluk” ibaresi ile değiştirilmesini arz ve teklif ederiz. 
Turgut Dibek  Celal Dinçer Ali
Rıza Öztürk Ömer Süha Aldan
Kırklareli  İstanbul  Mersin Muğla
Dilek Akagün Yılmaz İsa
Gök Haydar Akar
Uşak Mersin Kocaeli

Türkiye Büyük
Millet Meclisi Başkanlığı’na 
Görüşülmekte olan 592 sıra sayılı kanun
tasarısının 10 uncu maddesinin 2 inci fıkrasının 1 inci bendinde yer alan “Her
bölge idare mahkemesinde” ibaresinin “Her bölge idare mahkemesi bünyesinde”
şeklinde değiştirilmesini arz ve teklif ederiz. 
Pervin Buldan İdris
Baluken  Adil Zozani
Iğdır Bingöl Hakkâri

Selma Irmak  Faysal Sarıyıldız  Erol
Dora Sırrı Sakık
Şırnak 
Şırnak Mardin Muş 
BAŞKAN – Şimdi okutacağım önerge
Anayasa’ya aykırılık önergesidir, okutup işleme alacağım: 

Türkiye Büyük
Millet Meclisi Başkanlığına 
Görüşülmekte olan 592 Sıra Sayılı Kanun
Tasarısının 10. Maddesinin Anayasaya aykırı olması sebebiyle Tasarı metninden
çıkarılmasını arz ve teklif ederiz. 
Faruk Bal  Yusuf Halaçoğlu  Mesut
Dedeoğlu  Sümer Oral
Konya  Kayseri 
Kahramanmaraş Manisa
Reşat Doğru  Murat
Başesgioğlu  Ali Uzunırmak
Tokat İstanbul Aydın
BAŞKAN – Hükûmet? 
ADALET BAKANI BEKİR BOZDAĞ (Yozgat) –
Katılmıyoruz. 
BAŞKAN – Kahramanmaraş Milletvekili
Sayın Mesut Dedeoğlu konuşacak.
Buyurun. (MHP sıralarından alkışlar) 
MESUT DEDEOĞLU (Kahramanmaraş) – Sayın
Başkan, değerli milletvekilleri; 592 sıra sayılı Türk Ceza Kanunu ile Bazı
Kanunlarda Değişiklik Yapılmasına Dair Kanun Tasarısı’nın 10’uncu maddesinde
vermiş olduğumuz değişiklik önergesi üzerine, Milliyetçi Hareket Partisi
Grubumuz adına söz aldım. Bu vesileyle yüce Meclisi saygılarımla selamlıyorum. 
Değerli milletvekilleri, Hükûmetin yeni
bir yargı paketiyle karşı karşıyayız. Hükûmet, yeni bir paketi hazırlamış ve
Meclise sunmuştur. Hazırlanan bu yargı paketinin içinde yine çok sayıda
birbiriyle alakası olmayan konular yer almaktadır. Yeni yargı paketiyle
Yargıtaydaki dairelerin bakmış oldukları iş bölümleri, üye sayıları ve dava
dosyaları değişmektedir. Sulh ceza mahkemelerini kaldıran yargı paketi, bölge
idare ve adliye mahkemelerinin genel yapısını da değiştirmektedir. Bu
yanlıştır, doğru değildir.
Bundan böyle, soruşturma aşamasında bir
savcıyı etkilemeye teşebbüs edilmesi suç olmaktan çıkartılmaktadır. Eski
düzenlemede, görüşülmekte olan bir davada veya yapılmakta olan bir soruşturmada
yargıyı etkileyen kişiye iki yıldan dört yıla kadar hapis cezası verilmesi
öngörülürken yeni düzenlemede maddeden “soruşturma” kısmı çıkartılmıştır. Bu
düzenleme sonrası, Hükûmet veya Hükûmet üyeleri tarafından soruşturma sürecine
bir müdahale söz konusu olabilecektir. Bu da doğru değildir. Bu bakımdan, yargı
paketi içinde yapılan buna benzer düzenlemeler, yargı bağımsızlığı bakımından
çok tehlikeli düzenlemelerdir. Bu tip düzenlemelerle yargı bağımsızlığını
ortadan kaldırmak ve yargıyı kuşatma altına almak hiç kimseye bir fayda
sağlamayacaktır. 
Sayın Başkan, değerli milletvekilleri;
hazırlanan bu yargı paketinde sıkıntılı olarak gördüğümüz düzenlemelerin yanı
sıra uyuşturucu ile mücadele konusunda yapılan değişiklikler de var, bu arada
cezaların artırılması şeklinde
düzenlenmiştir. 
Ülkemizde son yıllarda, maalesef, alkol ve madde bağımlılığı
konusunda büyük artış yaşanmaktadır. Kısa adı “AMATEM” olan “Alkol ve Madde
Bağımlılığı Tedavi ve Eğitim Merkezî”ne 2005 yılında 17.211 kişi başvuru
yaparken bu sayı 2011 yılında 174.229 ve nihayetinde 2012 yılında da 227.298
kişiye kadar yükselmiştir. Bunlar çok büyük rakamlardır Türkiye için. 
Değerli milletvekilleri, bu başvuruların 3.377’si ne yazık
ki çocuk yaşta kişilerden oluşmaktadır. Bu da ayrıca büyük bir konu, büyük bir
problemdir. Bu nedenle, burada uyuşturucuyla mücadele konusunda yapılan
çalışmalar gerçekten büyük önem taşımaktadır. Gençlerimizi ve çocuklarımızı
uyuşturucunun esiri olmaktan kurtarmamız gerekmektedir. Bu mücadelede yasal
düzenlemelerin yanı sıra mutlaka eğitim, kültür ve toplumsal anlamda da
çalışmalar yapılmalıdır. 
Sayın Başkan, değerli milletvekilleri; kadınlara ve
çocuklara karşı uygulanan şiddet konusu da ülkemizin son yıllarda en önemli
sorunlarından biri hâline gelmiştir. Yaşanan olaylar toplumu ve aileleri
yaralamakta ve çok derin acılar bırakmaktadır. Bu konuda yaşanan olaylar
Hükûmeti ve toplumun bütün kesimlerini harekete geçirmelidir. 
Çocuklara karşı işlenen suçlarda ceza artırımına
gidilmelidir. Bu konuda yapılan çalışmalara devam edilmesi gerekmektedir.
Temennimiz, çocuklara karşı işlenen suçların bütün bu çalışmalar sonrası
önlenebilecek duruma getirilmesidir. Ülkemizde çocukların ihmal ve istismar
edilmesine yol açan her türlü faktör ortadan kaldırılmalıdır. 
Bütün bu duygu ve düşüncelerle, değişiklik önergemizin
kabulünü dileyerek yüce Meclisi saygılarımla selamlıyorum. (MHP sıralarından
alkışlar)
BAŞKAN – Teşekkür ederim.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi
okutuyorum:
Türkiye Büyük
Millet Meclisi Başkanlığı’na 
Görüşülmekte olan 592 sıra sayılı kanun
tasarısının 10 uncu maddesinin 2 inci fıkrasının 1 inci bendinde yer alan “Her
bölge idare mahkemesinde” ibaresinin “Her bölge idare mahkemesi bünyesinde”
şeklinde değiştirilmesini arz ve teklif ederiz. 
Sırrı Sakık (Muş) ve arkadaşları 
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz. 
BAŞKAN – Önerge üzerinde Muş
Milletvekili Sayın Sırrı Sakık konuşacak. 
Buyurun. 
SIRRI SAKIK (Muş) – Sayın Başkan,
değerli arkadaşlar; ben de hepinizi saygı ve sevgiyle selamlıyorum.
Bir seçimden çıktık geldik. Evet,
Ağrı’da yediden yetmişe herkese çok teşekkür ediyorum. Demokrasinin adresi
sandık, demokratik siyasetin adresi sandık oldu ve sandığa gittik hep beraber,
bir seçim sonucuyla birlikte döndük. Biz parti olarak Türkiye'de 3’üncü
partiyiz yani bu millî seçimde yani bizim konumumuz 4’üncü sıra değil, 3’üncü
sırada.
Şimdi, seçimler sonrası yaptığım açıklama:
Burada kimse ne galip ne de mağluptur. Burada kazanan tek bir şey varsa o da
barıştır ve gerçekten Ağrılılar Türkiye'de barışı ve kardeşliği önemsedikleri
için tercihlerini bu şekilde ortaya koymuştur. Diliyorum, umuyorum ki
Türkiye'deki bütün kesimler, sadece iktidar değil, muhalefetiyle, sivil toplum
örgütleriyle Ağrı’da yükselen bu sesi görürler, siyaseti buna göre dizayn
ederler.
İki gündür polemiklere neden olan bir
açıklamayla ilgili düşüncelerimi tekrar sizlerle paylaşmak istiyorum. Ben
Ağrı’dayken bir gazeteci arkadaşımız bana sordu: “Ben Ağrı kentine gittiğimde
Ağrı’nın göbeğinde bir abide var. 1930’larda orada Kürtleri bombalayan bir
uçağın pervaneleri orada asılı, o abide orada duruyor.” Ben de bir açıklama
yaptım: “Bütün Kürtler bundan rahatsız. Yani, Mustafa Muğlalı olayı neyse bu da
Kürtler açısından böyle zalimane bir şey. Onu şehrin dışına çıkarmamız lazım.
Burada halkın toplumsal dokularıyla oynanacak her türlü şeye halkla birlikte
karar vereceğiz.” ve bana o ara gazeteci arkadaşımız sordu: “Mesela, Kâzım
Karabekir’in oradaki ismi duracak mı?” Ben de aynen şunu söyledim: “Militarizmi
çağrıştıracak hiçbir isim bu coğrafyada olmayacak. Ağrı halkıyla birlikte karar
vereceğiz.” Bugün de aynı şeyi söylüyorum. Ama, buradan çıkarıp bizim hakaret
makaret değil… Gerçekten, eğer o halk o kenti yönetecekse halk karar verecek;
nereye, kimin, nasıl ismini verecekse o verecek. 
Eğer,
hâlâ siz 1930’lardaki o uçaklarla bombaladığınız Kürtlerin coğrafyasına,
kentine gidip bir abide koyarsanız, o kırılan, dökülen, o uçağın pervanelerini
getirir Kürtlerin gözünün içine sokarsanız barışı inşa edemezsiniz. Benim
söylemek istediğim budur. Vicdan sahibi olan herkesin buna sahip çıkması lazım.
Hamasi nutuklarla buralardan bize ders vermeye kimsenin hakkı yok. Eğer bu
topraklarda barış inşa edilecekse, Mustafa Muğlalı’nın nasıl kışladan adı
silindiyse… Oradaki o abideler belki birileri için bir abide olabilir ama
Kürtler için bir utanç abidesidir. Eğer 1930’larda olmuş, bugün hâlâ duruyorsa
veyahut da iki yıl önce Roboski’de olup bitenler de… Eğer bir iki yıl sonra
aynı abide gidip Şırnak’a dikilirse bunun arasında hiçbir fark yoktur. Benim
söylemek istediğim bu, böyle anlaşılması gerekir. Ben hiçbir değere yani
Türkiye halkının değerlerine asla hakaret etmedim ve şunu söyledim: Yani, bu
isimler silinirken buraya Nazım Hikmet’in ismi verilmelidir, Yaşar Kemal’in
ismi verilmelidir, Ahmedi Hani’nin ismi verilmelidir, Ahmed Arif’in ismi
verilmelidir yani Kürtlerin ve Türklerin vicdanında yer edinmiş aydınların,
sanatçıların ismi verilmelidir. Şimdi, buna kim itiraz edebilir? Bunun
üzerinden niye polemikler yaratılıyor? Yani, halkın iradesi niye yok hükmünde
sayılıyor? 
“Şu
şahıs, bu kişi…” Biz şu şahıs, bu kişi değiliz. Bizim de bir kimliğimiz var.
Bize hitap ederken, Genel Başkanımıza hitap ederken lütfen dilinize dikkat
ediniz. Yani, size biz “sayın” diyoruz, biz size asla hakaret etmiyoruz ama siz
de bizim değerlerimize hakaret etmeyin, bizim Genel Başkanımıza, bize asla
hakaret etmeyin. Biz de seçimden geliyoruz, gidiyoruz, seçiliyoruz. Bakın, iki
ay içerisinde 2 kez seçilip gelmişim. Hâlâ ben “o kişi” diye… Biz bunu kabul
etmeyiz. Bizim size gösterdiğimiz saygıyı lütfen siz de bize gösterin. Evet,
Türkiye'nin toplumsal dokularıyla oynamayalım ama Kürtlerin de toplumsal
dokularıyla oynamayalım.
Ben teşekkür ediyorum. (HDP
sıralarından alkışlar 
BAŞKAN – Teşekkür ederim Sayın Sakık.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 592 Sıra sayılı Kanun Tasarısının 10. Maddesinin 3.
fıkrasında bulunan “eksiksiz” ibaresinin “salt çoğunlukla” ibaresi ile
değiştirilmesini arz ve teklif ederiz. 
Celal Dinçer
(İstanbul) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN – Önerge üzerinde İstanbul
Milletvekili Sayın Celal Dinçer konuşacak.
Buyurun. (CHP sıralarından alkışlar) 
CELAL DİNÇER (İstanbul) – Sayın Başkan,
saygıdeğer milletvekilleri; 592 sıra sayılı Kanun Tasarısı’nın 10’uncu maddesi
üzerindeki önergemiz üzerine Cumhuriyet Halk Partisi adına söz almış
bulunuyorum. Yüce heyetinizi saygıyla selamlıyorum.
Biraz evvel Sayın Sırrı Sakık “Kişisel
değerlerle oynanmamalı, hakaret etmemeli, saygı duyulmalı.” dedi. Ben de burada
bütün arkadaşlara sesleniyorum: Bu ülkenin kurucu değerleriyle bu kadar
oynanmamalı, kurucu değerlerle bu kadar uğraşılmamalı diyorum, bu konuyu burada
kapatıyorum.
Görüşmekte olduğumuz bu tasarının
10’uncu maddesiyle eskiden var olan bir komisyonun adını değiştirip “Bölge
İdare Mahkemesi Adalet Komisyonu” adıyla yeni bir komisyon kuruluyor. İdari
Yargı Komisyonu zaten vardı.
Yine bu tasarıyla yargıda istinaf
mahkemelerini kuruyorsunuz. Oysa dünyada istinaf mahkemeleri uygulaması çok zor
gerçekleştirilen bir uygulamadır. Gerek Kıta Avrupası’nda gerekse Anglosakson
ülkelerinde bunu uygulamaktan çoğunlukla kaçınılmaktadır.
Şimdi önümüzde sekiz yıldır uygulamaya
sokamadığınız adli yargı örneği varken idari yargıda da bu uygulamayı getirmek
istiyorsunuz. İdari Yargılama Usulü Kanunu’nun 45’inci maddesinde bu itirazlar
zaten vardı. O maddeyi alarak, altına, üstüne birkaç cümle ekleyerek istinaf
mahkemelerini kurduğunuzu sanıyorsunuz. Size soruyorum: Bu konuda altyapınız
var mı? Yetişmiş yeteri kadar 1. sınıf hâkiminiz var mı? Bu maddenin sağına
soluna birkaç kelime ekleyerek istinaf mahkemeleri kurulamaz. Olsa olsa bunlar
yamalı bir bohça olur.
Tasarıdaki bir diğer önemli konu da:
Pek çok daireden müteşekkil küçük “danıştaycıklar” oluşturuyorsunuz, evet,
küçük “danıştaycıklar” oluşturuyorsunuz. İstinaf mahkemesi olacak bölge idare
mahkemeleri arasındaki içtihat farklılıklarını nasıl ortadan kaldıracaksınız?
Bunu kaldırmak için güya bir düzenleme getiriyorsunuz. Danıştayda dahi içtihat
birliği doğru dürüst sağlanamazken “Benzer olaylarda bölge idare mahkemesi
dairelerince verilen kararlar arasında aykırılık bulunması hâlinde dava Bölge
İdare Mahkemesi Başkanlar Kurulunca Danıştaya götürülür.” diyorsunuz. Bölge
İdare Mahkemesi Başkanlar Kurulunun Danıştaya yapmış olduğu bu başvuru üzerine,
Danıştayca verilecek kararlar ilgililer hakkında hüküm ve sonuç doğuracak
mıdır? Eğer doğuracaksa bunun madde metninde açıkça belirtilmesi lazım Sayın
Bakanım. Eğer doğurmayacaksa o takdirde, eski usulde kanun yararına bozma
anlamına gelir ki bu da taraflar açısından hiçbir hüküm doğurmaz. O zaman da
insanlar kendilerine göre mahkeme bulmak için coğrafya değiştirmek zorunda
kalırlar. “Falanca bölgedeki bölge idare mahkemesi böyle karar veriyor.” deyip
davalarını oradan açmaya çalışırlar. 
Yaptığınız düzenlemede çok daha vahim
olan bir husus da şudur: Bu düzenlemede hiçbir bölge idare mahkemesi kararını kesinleştiremezsiniz.
Bugün kesinleşen bölge idare mahkemesi kararı üç yıl sonra kanun yararına
bozulabilir, ortadan kaldırılabilir. Dolayısıyla, idare mahkemesi kararının
kesinleştiğinden söz edemezsiniz. 
İdareler zaten yargı kararlarını
uygulamakta ağır hareket ederken bu kez, içtihat ayrılığıyla ortadan kalkıp
kalkmayacağı belli olmayan bir kararı uygulamaktan imtina ederler. Böyle bir
düzenlemeyle tarafların hukukunu koruyamazsınız.
Şu an Türkiye’de istinaf mahkemelerini
kurmaktan önce, yargı kararlarının uygulanmasını sağlayacak mekanizmayı
getirmek gerekiyor. Şunu hepimiz çok iyi biliyoruz: Yargı kararlarının hiç veya
yeterince uygulanmaması yeni davaları doğurmaktadır. Bazen uygulanmayan
kararlar için üç dört yeni dava açılmaktadır. Defalarca iptal edilen kararlar
tekrar tekrar açılmaktadır. Sadece yargı kararlarının uygulanmasını sağlayacak
tedbirleri alarak istinaf mahkemelerine gerek kalmadan idari yargının yükünü
yarı yarıya hafifletebilirsiniz. Gelişmiş hiçbir demokratik sistemde yargıyla
bu kadar oynandığı görülmemiştir. Böyle bir yargı anlayışı hiçbir hukuk
devletinde kabul edilemez. 
Sizi hukukun evrensel kurallarına
uymaya davet ediyor, tekrar yüce heyetinizi saygıyla selamlıyorum. (CHP
sıralarından alkışlar)
BAŞKAN – Teşekkür ederim. 
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Maddeyi oylarınıza sunuyorum: Kabul
edenler... Kabul etmeyenler... Madde kabul edilmiştir. 
11’inci maddede üç adet önerge vardır,
okutuyorum: 
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun
tasarısının 11 inci maddesinin 2 nci fıkrasının 2 nci bendinde yer alan "Her
müdürlükte" ibaresinin "Her müdürlük bünyesinde"
şeklinde değiştirilmesini arz ve teklif ederiz.
 Pervin Buldan İdris
Baluken Adil Zozani
 Iğdır Bingöl Hakkâri

 Selma Irmak Faysal
Sarıyıldız Erol Dora
 Şırnak Şırnak
 Mardin
Türkiye Büyük
Millet Meclisi Başkanlığına
Görüşülmekte olan 592 Sıra sayılı Kanun
Tasarısının 11. Maddesinin 1. Fıkrasının sonuna "İhtiyaç duyulan müdürlükleri
bölge idare mahkemesi başkanlar kurulu belirler" ibaresinin eklenmesini
arz ve teklif ederiz.
 Turgut Dibek Ali
Rıza Öztürk Ömer Süha Aldan 
 Kırklareli Mersin Muğla
 Dilek Akagün Yılmaz İsa
Gök Haydar Akar
 Uşak Mersin Kocaeli
 Kadir Gökmen Öğüt 
 İstanbul
BAŞKAN – Şimdi
okutacağım önerge Anayasa’ya aykırılık önergesidir, okutup işleme alacağım.
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Kanun Tasarısının 11. Maddesinin Anayasaya aykırı olması
sebebiyle Tasarı metninden çıkarılmasını arz ve teklif ederiz. 

 Faruk Bal Yusuf
Halaçoğlu Sümer Oral
 Konya  Kayseri
 Manisa 
 Reşat Doğru  Murat
Başesgioğlu  Ali Uzunırmak
 Tokat İstanbul Aydın
BAŞKAN – Okunan
önergeye Komisyon katılıyor mu?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Sayın Başkan. 
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN – Önerge üzerinde Kayseri
Milletvekili Sayın Yusuf Halaçoğlu konuşacak. (MHP sıralarından alkışlar)
YUSUF HALAÇOĞLU (Kayseri ) – Teşekkür
ederim Sayın Başkan. 
Değerli milletvekilleri, az önce
yapılan bir yanlışı düzeltmekle başlamak istiyorum. Ağrı isyanı, 1926 ile 1930
yılları arasında çıkmıştır, uçak ise 1939 yılında düşmüştür; dolayısıyla, hiç
alakası yoktur Ağrı isyanıyla, Kürtlerin öldürülmesiyle. Dolayısıyla, bunu
öncelikle düzeltmek isterim çünkü İran’a veliahdın doğum gününe gönderilen
pervaneli ilk uçak geri dönüşte kötü hava şartları sebebiyle düştüğü için,
burada düştükleri için, oraya bir anıt olarak koymuşlardır, dolayısıyla Ağrı
isyanıyla, Kürtlerin öldürülmesiyle hiçbir alakası söz konusu değildir.
Diğer taraftan, yine Millî Mücadele
döneminde meydana gelen olaylar, Osmanlı Devleti’nin, Türklerin
emperyalistlerle yaptıkları bir mücadelenin sonucudur yani yedi düvel dediğimiz,
İngilizler, Fransızlar, İtalyanlar, Ruslar başta olmak üzere Anadolu’yu işgal
eden, Sevr’i dayatan güçlere karşı Türk milletinin bağımsızlık mücadelesidir ve
bu mücadele sırasında ne Hitler vardır ne de Mussolini vardır. Dolayısıyla
aksine böylesine despot bir şekilde ülkeyi işgal etmek isteyen kuvvetlere karşı
Türk milleti direncini göstermiştir ve bağımsızlığını elde etmiştir.
Dolayısıyla, Türkiye Cumhuriyeti’ni kuran Mustafa Kemal Atatürk de bu
mücadelenin lideridir. Dolayısıyla, onun herhangi bir şekilde ne Mussolini’yle
ne de Hitler’le mukayese edilmesi söz konusu bile olamaz. Eğer böyle bir
iddiada bulunuyorsanız o zaman ya tarihi bilmiyorsunuz veyahut da kin
duyduğunuz için kendi düşüncelerinizi, ideolojilerinizi kabul ettirmeye
çalışıyorsunuz demektir. 
Değerli milletvekilleri, Millî Mücadele
dönemi ve Türkiye Cumhuriyeti’nin kuruluşu hakikaten, tamamen emperyalizme
karşı verilmiş bir mücadelede örnek olan bir mücadeledir. Dolayısıyla, bunu
herhangi bir şekilde ne despotizmle ne Hitler gibi nasyonal sosyalizmle izah
etmek asla mümkün değildir. Milliyetçilik tamamen farklıdır, Atatürk’ün ortaya
koyduğu milliyetçilik, Türk milletinin tümünü kucaklayan, onları ülkenin
tümüyle vatandaşı olarak gören bir anlayışın temsilcisidir, ismidir.
Dolayısıyla nasyonal sosyalizm dediğimiz ırkçılığa giden bir anlayışın Türk
milletiyle asla ilgisi yoktur. Zira, Türk milleti imparatorluk kurmuş bir
millettir. İmparatorluk kuran milletlerin ırkçı olması asla mümkün değildir
çünkü oldukları takdirde zaten imparatorluk kuramazlar çünkü imparatorluklar
millî devlet değildir, pek çok uluslu, inançlı milletleri bir arada tutan bir
devlet yapısıdır. Dolayısıyla, onun herhangi bir şekilde bu söylenen, demin
söylenen biçimde adlandırılması mümkün değildir.
Değerli milletvekilleri, şimdi, aslında
istinaf mahkemelerinin kurulması bugün görüşmekte olduğumuz… Ona girmeden önce
şunu söyleyeyim: Bakın, dünyanın hiçbir ülkesinde tarihî birtakım değerler
ortadan kaldırılmaz. Yani İngiltere’yi düşünün, Magna Carta’yı düşünün. Magna
Carta yani halka özgürlük ve hürriyet veren ilk anayasal hükümler İngiltere’de
bugün bile aynı şekilde geçerlidir. Ne zaman ortaya çıkmıştır Magna Carta?
13’üncü yüzyılda. Yani 13’üncü yüzyılda ortaya koydukları bir ilkeyi bile
İngilizler tarihe olan saygıları, gelenekleri -ve millet- ve tarih yazmak
istedikleri için günümüze kadar getirirler. Hâlbuki biz 6 Mart 1868’de kurulmuş
olan Divan-ı Ahkâm-ı Adliyeyi bile -yani bugünkü anlamda söyleyecek olursak
Yargıtayı- ortadan kaldırmaya çalışıyoruz. İkincisi: Yine aynı şekilde 10 Mayıs
1868’de kurulmuş olan Danıştay; yine aynı şekilde onu kaldırmaya çalışıyoruz.
İstinaf mahkemeleri yok muydu Osmanlı Devleti’nde? Vardı. Yani 1879 yılında da
istinaf mahkemeleri kuruldu ama istinaf mahkemeleri kurulmadan önce de Osmanlı
Devleti’nde istinaf mahkemelerinin görevini yerine getiren bir mahkeme tarzı
vardı, yönetimi vardı. Dolayısıyla, onu göz önüne almadan bunları
değerlendirmemiz mümkün değil. Nitekim, Tanzimat’tan önce, yani bu mahkemelerin
kuruluşundan önce Osmanlı Devleti’nde bu mahkeme işlemlerini gören Divan-ı
Hümayundu. Normal mahkemelerde kadıların gördüğü davalar, Divan-ı Hümayuna arz
edilir, Divan-ı Hümayun eğer bunu… Ki, kazasker vardı burada, en yüksek kadı,
mahkemeyi yöneten kadı vardı -ki sonra şeyhülislam olurdu- bu kişi tarafından
dava kabul edilir yani karar kabul edilir veya reddedilirdi. Reddedilirse ya
davayı gören mahkemeye iade edilir veya bir başka mahkemeye sevk edilirdi.
Bundan sonrakinde devam edeceğim. (MHP
sıralarından alkışlar) 
BAŞKAN – Teşekkür ederim Sayın
Halaçoğlu.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 592 Sıra sayılı Kanun
Tasarısının 11. Maddesinin 1. Fıkrasının sonuna "İhtiyaç duyulan
müdürlükleri bölge idare mahkemesi başkanlar kurulu belirler" ibaresinin
eklenmesini arz ve teklif ederiz.
Kadir Gökmen
Öğüt (İstanbul) ve arkadaşları 
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN - Önerge üzerinde İstanbul
Milletvekili Sayın Kadir Gökmen Öğüt konuşacak. 
Buyurun. (CHP sıralarından alkışlar) 
KADİR GÖKMEN ÖĞÜT (İstanbul) – Sayın
Başkan, değerli milletvekilleri; bugün yine ülkemizdeki adalet sistemiyle
ilgili yeni kanun maddeleri üzerinde konuşuyoruz. İktidar her zamanki gibi
kendi işine gelen, o gün ihtiyacı neyse onunla ilgili kanun değişikliklerine gidiyor.

Bakın, Adalet Bakanı Bozdağ 24 Mart
2011 günü yapılan oturumda neler söylemiş: “Hepimiz diyoruz ki: ‘Hiçbir organ,
makam, merci veya kişi yargı yetkisinin kullanılmasında mahkemelere emir ve
talimat veremez, genelge gönderemez, tavsiye ve telkinde bulunamaz.’ Kural bu,
hepimiz bunu biliyoruz ama bir şeyi daha görüyoruz: Bu kürsüler sanki mahkeme
salonu. Türkiye’de suçları soruşturmakla görevli cumhuriyet savcıları suçlu,
haklarında herhangi bir iddia bulunan ve soruşturmaya konu olan kişilerin hepsi
savcılar tarafından zorla suçlanan insanlar. Burada bir yargılama ve mahkûmiyet
yapılıyor.” diyor ama aynı Bakan bugün HSYK’nın incelemeye gerek görmediği ama
bence de incelenmesi gereken Ergenekon hâkimleri ve Savcı Öz hakkında “İnceleme
talimatı verdim.” diyor. 2011’deki konuşması mı doğru, bu mu doğru? Hangisi
emir verme ve talimat verme üzerine?
ADALET BAKANI BEKİR BOZDAĞ (Yozgat) – O
cümle bana ait değil Sayın Gökmen, o basının yazdığı.
KADİR GÖKMEN ÖĞÜT (Devamla) – Peki. Ben
bu gazeteden aldığım için veya herhangi bir tekzip olmadığı için aradım.
Sayın Bakan aynı konuşmasında başka
şeyler de söylüyor, bir başka şey diyor: “Fethullah Gülen bu ülkenin yetiştirdiği
değerli bir kıymettir. Seversiniz, sevmezsiniz ama değerli bir insandır, bilge
bir insandır. Bu ülkenin millî ve manevi değerlerine bağlı nesillerin yetişmesi
için hizmetini yapıyor. Her şeyi açık, devletin denetimi, gözetimi altında,
açık, her şeyi göz önünde olan, yapılan hizmetlere baktığınızda siz buna
herhangi bir savcının iddiası, mahkûmiyet kararı olmayan birine ‘çete’ diye
itham ederseniz ona karşı da büyük bir haksızlık yaparsınız. Kendi de burada
yok ama -gelsin istiyorlar ya şimdi- çeteden yargılananları, çete iddiasıyla
soruşturulanları, kovuşturulanları, demokrasiye darbe vurmak isnat ve
iddialarıyla yargılananları milletvekili olmak için Meclise taşıma gayreti
içerisinde olurken, temiz insanları ‘çete’ diye suçlamak kabul edilemez.” Ve
AKP’nin bütün sıralarından alkışlar. 
O suçladıkları milletvekili
arkadaşlarımız onurla bizim yanımızdalar, onurla, Sayın Alan dışında, hepsi
yanımızdalar. Yakında Alan’ın da yanımızda olacağını düşünüyoruz ama sizin bu
sevdiğiniz, bu milletvekillerini içeri attıran çete için o gün “çete” diyenler
“Haksızlık yapılıyor, böyle bir gruba, Fetullah Gülen Hoca’ya bunlar
yapılıyor.” diye neler konuştuğunuzu bu tutanaklarda görüyoruz.
Şimdi, değerli arkadaşlarım, bunun gibi
onlarca çelişki sayabiliriz. Geçen hafta Mavi Marmara’nın yıl dönümü ve
Ayasofya’nın cami olabilmesi için sizce yasal olmayan miting alanlarında
yapılan mitinglere izin verilirken Gezi’de, 1 Mayısta tamamen barışçı
gösterilere yüzlerce TOMA ve 25 bin polisle en acımasız bir şekilde müdahale
etmeniz örnektir. Bu vahşeti uygulayan polislere bile, yaptıklarını az görerek
“Nasıl sabrediyorsunuz?” diyebilmektesiniz. Gezi’de, 1 Mayısta gözaltına
alınan, içinde çocukların da olduğu yüzlerce gencimize kolları bükülerek, ters
kelepçe yapılarak, aç bırakılarak, tuvalete götürülmeyerek, onurları kıracak
şekilde üst araması yapılarak, zamanında savcılık ifadesi alınmayarak her türlü
işkence yapılırken, cumhuriyetten nefret eden, tekrar Osmanlı hayalleri gören
yandaşlarınıza gösterdiğiniz müsamaha manidardır. “Geziciler başörtülü bacımıza
saldırdılar.” yalanını söylerken Hopa’da, Erzurum’da, Karadeniz’de başörtülü
bacılarımıza yapılan işkenceyi görmezden gelmektesiniz. Hükûmetin başı
“Başbakana yuh çekersen tokadı yersin.” diyebilmekte, basın danışmanı
polislerin arasındaki bir çocuğu tekmeleyebilmekte, adaleti kendi uygulamaya
çalışmakta ama Gezi’de vahşice öldürülen 14 yaşındaki Berkin Elvan’ın annesini
yandaşlarına yuhalatabilmektedirler. Balyozdan, Ergenekon’dan zulümhanelerde
zulüm çeken yurtseverler yeniden yargılama beklerken, Hükûmetin başı “Bizim
suçumuz yok, kumpas var.” derken Hükûmet, bu hafta yeniden yargılama için
formül bulamadıklarını açıklamış, bunların tüm umutlarını yakmıştır. 
Değerli arkadaşlarım, tüm
zulümhanelerde yatanlar ve Türkiye açık hava hapishanelerindeki vatandaşlarımız
için, ölüm yıl dönümünde Ahmed Arif’in şu şiirini okumak istiyorum:
“Haberin var mı taş duvar?
Demir kapı, kör pencere,
Yastığım, ranzam, zincirim,
Uğrunda ölümlere gidip geldiğim
Zulamdaki mahzun resim.
Görüşmecim yeşil soğan göndermiş
Karanfil kokuyor cigaram
Dağlarına bahar gelmiş memleketimin.”
Memleketimin dağlarına bahar geleceği
günlerin özlemiyle hepinize saygılar sunuyorum. (CHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun
tasarısının 11 inci maddesinin 2 inci fıkrasının 2 inci bendinde yer alan
"Her müdürlükte" ibaresinin "Her müdürlük bünyesinde"
şeklinde değiştirilmesini arz ve teklif ederiz.
Pervin Buldan
(Iğdır) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Sayın Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN – Önerge üzerinde Şırnak Milletvekili
Sayın Hasip Kaplan konuşacak.
Buyurun. 
HASİP KAPLAN (Şırnak) – Evet Sayın
Başkan, yargı reformunu konuşuyoruz. Türkiye gerçeklerini konuşacağız.
Şunu düşündüm bütün meslek yaşamım
boyunca bir ceza avukatı olarak: Hakikaten, ne yapılırsa, yargı Türkiye’de,
hukuk Türkiye’de işler?
Şunu öğrendim, bir: Türkiye’deki mevcut
yargıç, savcı sayısı, zabıt kâtibi, eğitim düzeyi kesinlikle yetersiz.
İki: Her gün üniversite açılıyor ve
dışarıda paralı üniversiteler var, her gün niteliksiz eğitim sonucu mezun olan
hukukçular var. İkinci bir sorun. 
Üç: Türkiye, adaletine en az bütçeyi
ayırıyor. Bakın arkadaşlar, en az bütçe adalete ayrılıyor. 
Dört: Adaletin yerine gelmesi, polisin,
jandarmanın kapıyı çaldığı anda başlar arkadaşlar. Oysaki artık polisin, jandarmanın
kapıyı çalmasına da gerek yok, şöyle bir cep telefonunu cebinizde taşıdınız mı
dinleniyorsunuz, kayda alınıyorsunuz; bilgisayara giriyorsunuz, kamerasından
izleniyorsunuz; telefondan, İnternet’ten izleniyorsunuz, fişleniyorsunuz, her
yerden izleniyorsunuz. Şimdi, bu sistemin önüne geçmeden, arkasından polis
kapıyı çaldığında, o kapıyı çalan polis -polis teşkilatının içinde hangi güçten
alıyorsa gücünü- eğer adli polis değilse, kolluk polisi değilse, adliyenin,
başsavcılıkların, savcılıkların terfi ve tecrübesine bağlı eğitimli bir polis
değilse sağlıklı bir hazırlık soruşturması olmaz arkadaşlar. Başta deliller
karartılır, olay yerinde kapatılır, eğer muhalifseniz, eğer iktidarın
karşısındaysanız daha çok riskiniz artar ve burada hazırlık soruşturmasında
adaletsizlik başlar. İşte, polis de hani, bir atasözü olarak söyleniyor
“Karakolda doğru söyler, mahkemede şaşar.” Çünkü karakolda eskiden falaka
vardı, dayak vardı, işkence vardı, şimdi yöntem ona bile gerek duymuyor çünkü
her türlü yasa dışı dinlemeyi yapabiliyor. 
Şimdi, burada hazırlanan dosyalar
geliyor, savcılar masanın başından kalkmıyor. Ben buradan savcılara, her zaman,
bu makama kızmışımdır, niye hep savcılar masada oturur diye, masada iddianame
yazar diye. Niye gitmezler olay mahallini incelemezler, niye Taksim Meydanı’na
gidip TOMA’ların karşısına bir başsavcı dikilmez, niye bir yargıç gelip orada
olaya el koymaz? Hukuk budur, yargı budur. Toplumsal olaylarda eğer hukuk
müdahale edemiyorsa, eğer bir savcı edemiyorsa, eğer yargı edemiyorsa iktidarın
keyfine bırakılmışsa meydanlar ve o polislerden kimse hesap soramıyorsa, o
polislere emri verenlerden soramıyorsa o ülkede yargı, adalet aramayın
arkadaşlar. Bu, bugün sana yarın başkasına, öbür gün de bunu yaptırana olur. 
Şimdi, adalet binalarını gördük. Bölge
idare mahkemeleri kuruldu, hem de Avrupa Birliği fonlarından, koca koca
binalar, istinaf mahkemeleri. Türkiye’de en fazla, hukukçu ve avukat işsiz ve
açıkta bekleyen en fazla nitelikli eleman var. Niye alınmıyor? Niye barolardan
yararlanmıyorlar? Niye baroları, savunmayı düşman görüyorlar? Hani savunma
hakkı kutsaldı? Hangi savunmayı dışlayarak bu ülkede siz adaleti
sağlayabilirsiniz? Sonra, o personelin hepsini adalet akademilerinden, iki
yıllık okullardan, açılan üniversitelerin birçok bölümünü kurarak nitelikli
elemanlar yetiştirebilirsiniz, bilişimi geliştirebilirsiniz. Hukuk nosyonunu,
hukuk bilincini, adalet ve hak aramayı daha ilkokulda, anaokulunda eğitim dersi
olarak verdiğiniz zaman bu ülkede, hukuku, insan haklarını öğrettiğiniz zaman
hayata geçer. 
Bir sürü olay oluyor, Soma’ya İnsan
Hakları Komisyonu bile gitmedi arkadaşlar, birçok olayda gitmedi. Bu Meclisin
de birçok hatası var ama bir gerçek var: Hukuk herkese lazım olacak. Bunun için
doğru düşünüp konuşacağız, gerisi yalan; gerisi adaletsizlik ve adaletsizlik
toplumu çürütür, adaletin olmadığı yerde barış olmaz arkadaşlar.
Saygılarımla. (HDP sıralarından
alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
Sayın milletvekilleri, birleşime bir
saat ara veriyorum. 
Kapanma Saati:
19.17 
SEKİZİNCİ OTURUM
Açılma Saati:
20.17
BAŞKAN: Başkan
Vekili Sadık YAKUT
KÂTİP ÜYELER: Bayram
ÖZÇELİK (Burdur), Muharrem IŞIK (Erzincan)
-----0-----
BAŞKAN – Sayın milletvekilleri, Türkiye
Büyük Millet Meclisinin 98’inci Birleşiminin Sekizinci Oturumunu açıyorum. 
592 sıra sayılı Kanun Tasarısı’nın
görüşmelerine kaldığımız yerden devam edeceğiz. 
Komisyon? Yerinde. 
Hükûmet? Yerinde. 
12’nci madde üzerinde üç adet önerge
vardır, okutuyorum: 
Türkiye Büyük Millet Meclisi Başkanlığına
Görüşülmekte olan 592 sıra sayılı Kanun
Tasarısının 12. Maddesinin 2. Fıkrasında bulunun "Adalet
Bakanlığınca" ibaresinin "İlgili bölge idare mahkemesince"
ibaresiyle değiştirilmesini arz ve teklif ederiz.
 Turgut Dibek  Ali
Rıza Öztürk  Ömer Süha Aldan 
 Kırklareli  Mersin
 Muğla 
 Dilek Akagün Yılmaz  Sakine
Öz  Haydar Akar 
 Uşak  Manisa
 Kocaeli 
Türkiye Büyük Millet Meclisi Başkanlığına
Görüşülmekte olan 592 sıra sayılı kanun
tasarısının 12 inci maddesinin 2 inci fıkrasının 1 inci bendinde yer alan
"Her mahkemede" ibaresinin "Her mahkeme bünyesinde"
şeklinde; 3 üncü bendinde yer alan "Her müdürlükte" ibaresinin "Her
müdürlük bünyesinde" şeklinde değiştirilmesini arz ve teklif ederiz.
 Pervin Buldan İdris
Baluken Adil Zozani
 Iğdır Bingöl Hakkâri
 Selma Irmak Faysal
Sarıyıldız Erol Dora
 Şırnak Şırnak Mardin
BAŞKAN – Sayın milletvekilleri, şimdi
okutacağım önerge, Anayasa’ya aykırılık önergesi. 
Buyurun. 
Türkiye Büyük Millet Meclisi Başkanlığına
Görüşülmekte olan 592 Sıra Sayılı Kanun
Tasarısının 12. Maddesinin anayasaya aykırı olması sebebiyle Tasarı metninden
çıkarılmasını arz ve teklif ederiz.
 Faruk
Bal Yusuf Halaçoğlu Sümer
Oral
 Konya Kayseri Manisa
 Reşat
Doğru Murat Başesgioğlu Ali
Uzunırmak
 Tokat İstanbul Aydın
 S.
Nevzat Korkmaz Lütfü Türkkan 
 Isparta Kocaeli

BAŞKAN – Komisyon önergeye katılıyor
mu? 
ADALET KOMİSYONU BAŞKANI AHMET İYİMAYA
(Ankara) - Katılmıyoruz Sayın Başkanım. 
BAŞKAN – Hükûmet katılıyor mu? 
ADALET BAKANI BEKİR BOZDAĞ (Yozgat) –
Katılmıyoruz. 
BAŞKAN – Önerge üzerinde söz isteyen
Lütfü Türkkan, Kocaeli Milletvekili.
Buyurun Sayın Türkkan. (MHP
sıralarından alkışlar) 
LÜTFÜ TÜRKKAN (Kocaeli) – Sayın Başkan,
değerli milletvekilleri; ben size şu anda Türkiye’nin gündeminde olmayan ama
gerçekten o bölgeyle ilgili, Türklükle ilgili hassasiyeti olan herkesin
derinden üzüntü duyduğu bir konu hakkında hitap etmek istiyorum. Çin’in
kuzeydoğusunda “Doğu Türkistan” adıyla bilenen Sincan Uygur Özerk Bölgesi’nin
başkenti Urumçi’de olanlardan bahsetmek istiyorum size.
Şu günlerde gözümüzü kulağımızı biraz
daha oraya çevirmemiz gerektiğini düşünüyorum. Urumçi’de uzun süredir katliam
yaşanıyor. Doğu Türkistan’a yönelik baskısını sürdüren Çin, zulmü arttırarak
devam ettiriyor. Son bir hafta içinde Doğu Türkistan’ın başkenti Urumçi’de
binlerce Uygur Türkü katledildi. Urumçi çevresini abluka altına alan Çin ordusu
kadın çocuk demeden kıyımını sürdürmeye devam ediyor. Geçtiğimiz aylarda 250
Türk bu bölgede kurşuna dizildi. Aynı zamanda, bir kız çocuğunun bacaklarını
kesip babasına gösterdiler. Bundan haberiniz var mı? Çin son bir haftadır
Urumçi’yi abluka altına aldı demiştim. Çin ordusu binlerce Doğu Türkistanlıyı
da otobüslere doldurarak bölgeden uzaklaştırdı. Urumçi’de asırlardır yaşayan
Müslüman Türkler otobüslere doldurularak bölgeden sürüldü. Urumçi’nin dünyayla
bağlantısını da kesen Çin yönetimi gerek İnternet gerekse telefon
bağlantılarını da kısıtladı. Onlarla hiçbir şekilde iletişim kurulamıyor.
Bölgeden sağlıklı haber alınamaması da bu gelişmeleri doğruluyor. 
Son dönemde Doğu Türkistan’dan
kaçışların arttığını da biliyoruz. Burası artık insanlığın bittiği yer hâline
geldi. Urumçi’de yaşananlar dünya medyasında da yer bulamıyor. Bırakın dünyayı,
bizim ülkemizde de Hükûmet bu bölgede yaşananlara karşı duyarsız. Filistin ve
Suriye için dünya liderliğine soyunan Başbakanımızın da maalesef Urumçi’de
yaşanan soykırımla ilgili hiç sesi çıkmıyor. Mısır’da Rabia’ya, Suriye’de
Esma’ya ağlayan Başbakan bizim soydaşlarımızın yaşadıkları karşısında neden
sessiz kalıyor? Bir sürü resim var. Çin Hükûmeti onların derilerini yüzüyor
orada. Neden sesiniz çıkmıyor?
Sayın Başkan, değerli milletvekilleri;
Çin yönetiminin Urumçi’de yaptığı katliamın nedeni belli. Komünist Çin yönetimi
hem Doğu Türkistan’ın zengin yer altı kaynaklarını ele geçirmek hem de Türk ve
Müslüman nüfusu haritadan silmek için yıllardır bölgede büyük bir asimilasyon
ve baskı politikası uyguluyor. Bakın, Çin Halk Cumhuriyeti’nin 36’ncı
maddesinde ne diyor: “Her Çin vatandaşı dinî inanç ve hürriyete sahiptir.
Devlet, normal vatandaşların dinî faaliyetlerini korur.” Buna rağmen, Çin
idaresi tarafından Uygur Türklerinin İslam dinini öğrenme ve ibadet haklarına
zorbalıkla kısıtlamalar getirilerek Uygur gençleri arasında dinsizliğin
yaygınlaştırılması için özel gayret sarf ediliyor. Kâğıt üzerinde devlet
güvencesi altında olan din ve ibadet hürriyeti yöneticiler tarafından
engelleniyor. Hac ibadetine kısıtlamalar getiriliyor. Hacca giden devlet
memurlarının işine son veriliyor. 1992 yılında -burada aramızda var mı
bilmiyorum- Sayın Yaşar Karayel’le beraber Mekke’de 90 yaşında bir Uygur
Türkü’ne rastlamıştım. “Bir senedir yoldayım, geldim. Geriye dönme şansım yok,
zaten ömrüm vefa etmez, dönersem de onlar beni idam ederler, burada
öleceğim." dedi. Uygur Türkü bu şartlar altında İslamiyet’i yaşamaya
çalışıyor. Nitekim okullara 200 metreden yakın olan camiler, Kur’an kursları,
medreseler kapatılarak dinî kitapları yakılmış, âlimler ve Uygur aydınları
tutuklanarak öldürülmüştür burada. Yasaklara uymayanlar ise sorgusuz sualsiz en
ağır şekilde cezalandırılmışlardır ve hâlen de cezalandırılmaya devam ediyor. 
1949-1979 yılları arasında da Doğu Türkistan’da 29 bin cami yok edilmiş,
54 bin din görevlisi ağır çalışma kamplarına gönderilmiş ve yalnız Urumçi’de
370 bin Kur’an-ı Kerim yakılmıştı. 1997 yılından bu yana sadece Hoten
bölgesinde 1.200 cami kapatılarak birçoğu da baraka, komünist parti merkezi,
büro hatta mezbaha hâline getirilmiş ve cuma hutbeleri de diğer bazı bölgelerde
olduğu gibi yasaklanmıştır. 
Sincan bölgesinde nüfusu 9 milyona varan Müslüman azınlığı Uygurlar uzun
süredir Çin baskılarından şikâyetçi. Çin bölgenin kalkınması için para
yardımını yaptığını söylese de Uygurlar dinî özgürlükleri dâhil birçok
geleneklerinin Çinli yetkililer tarafından kısıtlandığını savunuyor. 
Buradan belki bizim sesimize kulak verirsiniz diye sesleniyorum:
Urumçi’deki katliama sessiz kalmayın. Suriye’ye yardım etmeyi kendinize görev
edindiğiniz kadar gözünüzü kulağınızı biraz da Urumçi’ye çevirin.
Hepinize saygılar sunuyorum. (MHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 592 sıra sayılı kanun
tasarısının 12 inci maddesinin 2 inci fıkrasının 1 inci bendinde yer alan
"Her mahkemede" ibaresinin "Her mahkeme bünyesinde"
şeklinde; 3 üncü bendinde yer alan "Her müdürlükte" ibaresinin
"Her müdürlük bünyesinde" şeklinde değiştirilmesini arz ve teklif
ederiz.
Pervin Buldan
(Iğdır) ve arkadaşları
BAŞKAN – Komisyon önergeye katılıyor
mu?  
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkanım.
BAŞKAN – Hükûmet katılıyor mu? 
ADALET BAKANI BEKİR BOZDAĞ (Yozgat) -
Katılmıyoruz. 
EROL DORA (Mardin) – Gerekçe…
BAŞKAN – Gerekçeyi okutuyorum: 
Gerekçe: 
Yapılan değişiklik ile mevcut anlatım
bozukluğunun giderilmesi ve maddenin anlaşılır kılınması amaçlanmıştır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
Diğer önergeyi okutuyorum: 

Türkiye Büyük Millet Meclisi Başkanlığına
Görüşülmekte olan 592 sıra sayılı Kanun
Tasarısının 12. Maddesinin 2. Fıkrasında bulunun "Adalet
Bakanlığınca" ibaresinin "İlgili bölge idare mahkemesince"
ibaresiyle değiştirilmesini arz ve teklif ederiz.
Turgut Dibek
(Kırklareli) ve arkadaşları
BAŞKAN – Komisyon önergeye katılıyor
mu?  
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkanım.
BAŞKAN – Hükûmet katılıyor mu? 
ADALET BAKANI BEKİR BOZDAĞ (Yozgat) -
Katılmıyoruz. 
BAŞKAN – Önerge üzerinde söz isteyen
Sayın Sakine Öz, Manisa Milletvekili. 
Buyurun Sayın Öz. (CHP ve MHP sıralarından
alkışlar)
SAKİNE ÖZ (Manisa) – Sayın Başkan,
değerli milletvekilleri; yemek arkasından salonda oldukça az sayıda
milletvekilleri var ve biz bu kanunu görüşmeye çalışıyoruz. 
12’nci madde üzerinde grubum adına
önergemiz üzerine söz aldım. Hepinizi saygı ve sevgiyle selamlıyorum.
Sayın milletvekilleri, son dönemde,
özellikle de Soma’da yaşadığımız iş cinayetinden sonra gördüğümüz üzere iş ve
işçi güvenliğini insani duyarlılıktan son derece uzak bir biçimde torba
yasalarda birkaç madde içinde geçiştiren Hükûmet, bu defa kadın ve çocuk
haklarını, cinsel taciz ve istismarı, adalet arayan milyonlarca insanın sesini
birbirinden tümüyle kopuk konuların içinde görüştürmeyi deniyor. Biz kadın ve
çocuk haklarında esaslı çözüme odaklanıyoruz, Hükûmet ise 12’nci maddede olduğu
üzere cinsel istismar ve şiddet gibi esaslı bir sorunu “mahkemelere yazı işleri
müdürlüğü kurma” başlığıyla aynı torba içine atıyor. 
Sayın milletvekilleri, verdiğimiz kanun
teklifi ve araştırma önergelerini aylardır bekletenler, kadın ve çocuk
istismarının, cinayet ve tecavüzlerin yoğunlaştığı bir dönemde yine kayıplar
büyüyünce kanun değişikliğine gitmektedir. Bugün bu salonda, kadınlar
öldürüldükten sonra, çocuklarımız taciz ve tecavüzle karşı karşıya
bırakıldıktan sonra ceza artırmayı konuşan bir Meclis var. Çocuklar
kaçırıldığında, kayıplar arttığında, taciz ve tecavüz sayıları rekor kırdığında
yasa çıkaran boş sıralar var karşımızda. İçimizde, kadın ve çocuklarla ilgili
kurulmuş komisyonların üyesi kadın milletvekilleri var. Öncelikle onlara sormak
isterim: Kadın ve çocuk istismarında bugüne kadar kurulmuş araştırma komisyonu
raporlarınız Hükûmet tarafından yeterince dikkate alındı mı? Gerek Meclis
gerekse Hükûmet onca uyarınıza rağmen zamanında ve kalıcı düzenleme getirdi mi?
Biz, bugün, öncelikle kendi komisyonlarının raporları doğrultusunda sağlam
irade ortaya koyamayan, millî iradenin ürettiği çalışmaya kulak tıkayan bir
Hükûmetle karşı karşıyayız. 
Kız çocuklarından eğitimi esirgeyen,
küçük yaşta okul yolundan alıp ev duvarlarına hapseden, 8 milyon çocuğumuzu ev
içi işlerde çalıştırmaya iten, erkeklerle eşit koşulda yaşama hazırlanmak
varken çocuk yaşta evlenmeyle yüz yüze bırakan bu Hükûmet, geleceklerinden
çaldığı çocuklarımıza nasıl bir hesap verecek? Bebeğiyle oynayacağı yaşta kendi
doğurduğu bebeğe anne olmaya zorlanan binlerce kızımızın çocuk yaşta evliliğe
“kader”, “gelenek” ya da “fıtrat” deyip kabullenmesini mi bekleyecek? 
Sayın milletvekilleri, istediğiniz
yasada istediğiniz ceza süresini artırın, bunun kalıcı bir anlamı olmayacak.
Eğer çocuklarımızın refahına, adil yaşam koşullarına, geleceğine yatırım
yapacak işlere imza atamıyorsak biz, bugün, öncelikle çocuklarımızı değil,
tecavüzcüyü, tacizciyi ana gündeme taşımışız demektir. Tecavüzcüye, tacizciye,
eş katiline vereceği cezayı öne alıp kadınların hayata tutunması için güvenceli
istihdama, koruma önlemlerine yatırım yapmayı erteleyen bir devlet kalıcı çözüm
bekleyenleri oyalıyor demektir. 
Siyaset, öncelik belirleme işidir sayın
milletvekilleri. Gezi’nin yıl dönümünde hukuksuzca şiddet uygulanması için
polise “A’dan Z’ye ne gerekirse yapın.” talimatı veren Başbakan, sokağa çıkar
“idam” der. Aynı Başbakan kadın örgütleri Meclis önünde “A’dan Z’ye koruma ve
ceza artırımı” deyince duymazlıktan gelir, istihdamı, kadın emeğini, çocukların
yaşam hakkını görmezden gelir. Eğer Meclis ve Hükûmet kadınların ve çocukların
gelecek beklentisine çözüm aramayı erteliyorsa, şiddete yol açan nedenleri yok
etmeye çalışmıyorsa biz bu salonda daha çok uzun süre şiddet yasalarını
konuşuruz. 
Kadın ve çocukların ekonomik, fiziksel,
duygusal ve cinsel istismarına sosyal adaletle çare olacak yeni bir düzenleme
dileğiyle hepinizi saygı ve sevgiyle selamlıyorum. (CHP ve MHP sıralarından
alkışlar) 
BAŞKAN – Teşekkür ediyorum.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
13’üncü madde üzerinde iki adet önerge
vardır; okutuyorum: 
Türkiye Büyük
Millet Meclisi Başkanlığı’na
Görüşülmekte olan 592 sıra sayılı kanun
tasarısının 13 üncü maddesinde yer alan “ibaresi” ifadesinin “ifadesi” şeklinde
değiştirilmesini arz ve teklif ederiz. 
 Pervin Buldan İdris
Baluken Selma Irmak
 Iğdır Bitlis Şırnak

 Adil Zozani Faysal
Sarıyıldız Erol Dora
 Hakkâri Şırnak Mardin
Türkiye Büyük
Millet Meclisi Başkanlığına
Görüşülmekte olan 592 sıra sayılı Kanun
Tasarısının 13. Maddesi ile değiştirilen 2576 sayılı Yasanın ek 1. Maddesinin
1. Fıkrasında yer alan “bin Türk Lirası” ibaresinin “bin beş yüz Türk Lirası”
ibaresi ile değiştirilmesini arz ve teklif ederiz. 
 Turgut Dibek Ali
Rıza Öztürk Ömer Suha Aldan
 Kırklareli Mersin Muğla

 Haydar Akar Dilek
Akagün Yılmaz İsa Gök
 Kocaeli Uşak Mersin

BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkanım.
BAŞKAN – Hükûmet katılıyor mu?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN – Önerge üzerinde söz isteyen
Rıza Türmen İzmir Milletvekili.
Buyurun. 
RIZA TÜRMEN (İzmir) – Teşekkür ediyorum
Sayın Başkan.
Sayın Başkan, değerli milletvekilleri;
yeni Türk Ceza Kanunu 2004 yılında yürürlüğe girdi. O yandan bu yana 83
maddesinde 144 değişiklik yapıldı. Bu yapılacak değişikliklerle birlikte 89
maddesinde 157 değişiklik olacak. Bu değişikliklere baktığınız zaman
görüyorsunuz ki bunların amacı toplumdaki bazı ihtiyaçlara cevap vermek değil,
daha çok siyasi iktidarın kendi ihtiyaçlarına cevap vermek. Danışılmadan,
efendim, üstten aşağıya doğru hazırlanan maddelerle, böyle bir dayatmacı
yöntemlerle hazırlanan değişiklikler bunlar. Sivil toplum kuruluşlarına en
fazla, işte, on dakika söz veriliyor, o da çok geç bir aşamada söz veriliyor.
Bu, tabii, demokratik bir yasa yapımına uygun değil. Bir de tabii amaçları
bakımından da bu değişiklikler, dediğim gibi, daha fazla, siyasi iktidarın
ihtiyaçlarını karşılayan değişiklikler. Tabii, Türk Ceza Kanunu’nda böyle
sürekli olarak değişiklik yapılması arkadaşlar, bir kere kanunlarda olması
gereken öngörülebilirlik niteliğini ortadan kaldırıyor.
İkincisi, yasaya olan hukuk
güvenirliliğini ortadan kaldırıyor. Yani hukuk güvenirliliğinin ortadan
kaldırılması, böyle öngörülebilirliğin ortadan kaldırılması hukuk devletini
etkiliyor, hukuk devletini zedeliyor. Böyle bir problemi var bu
değişikliklerin.
Bu son değişikliklerde birkaç tane göze
çarpan, çok belirgin problemler… Bir tanesi, ivedi yargılama usulü getiriliyor.
Ee, çok güzel ivedi yargılama usulünün getirilmesi ama “Nereye getiriliyor
ivedi yargılama usulü?” diye baktığınız zaman, işte, efendim, ihale işlemleri,
acele kamulaştırma işlemleri, özelleştirme gibi akçeli işlere getiriliyor. Oysa
Türkiye’de kitlesel insan hakları ihlalleri var, polis şiddetinden ölen dünya
kadar insan var. Böyle insan hakları ihlalleri varken, yaşam hakkı ihlal
ediliyorken ivedi yargılama usulünü bu insan hakları için uygulamayıp akçeli
işler için uygulamak iktidarın önceliklerinin nerede olduğunu gösteriyor. Yani
önemli olan insan yaşamı mıdır yoksa efendim, ihale işleri midir? Anlaşılıyor
ki iktidar bakımından önemli olan ihale işleridir. Yani seçimler yaklaşınca
tabii, bu işlerin önemi büsbütün artıyor. Oysa ya Ethem’i öldüren polisin ya da
Berkin Elvan’ı öldüren polisin yargılanması ya da Nijeryalı Festus Okey’i
-polis kurşunuyla öldürülen Festus Okey’in hâlâ yargılaması devam ediyor, bugün
davası vardı- öldüren polisin acele yargılanması, bu ivedi yargılama usulünün
bunlara uygulanması çok daha doğru olurdu. Dünyanın her tarafında bu böyledir;
Avrupa İnsan Hakları Mahkemesinde de öncelik, yaşam hakkının ihlaline verilir,
akçeli işlere verilmez ama Türkiye'de bu böyle olmuyor.
Başka bir mesele, baktığınız zaman,
Türk Ceza Kanunu’nun 277’nci maddesi. Burada ne yapılıyor? Yargının
etkilenmesiyle ilgili olan bu maddede soruşturmanın etkilenmesi çıkarılıyor.
Yani yapılan değişiklikle soruşturma aşamasında yargıyı etkilemekte
serbestsiniz. Arkadaşlar, böyle bir şey olabilir mi? Yani bu bir itiraf
aslında: “Ben, efendim soruşturmayı etkileyeceğim.” diyor siyasi iktidar.
Türkçede iyi bir laf vardır, “Minareyi çalan kılıfını da hazırlar.” diye, bu,
biraz öyle oluyor. Çünkü baktığınız zaman Sayın Adalet Bakanı için iki fezleke
mevcut; bunlardan biri, Adana’da MİT tırlarının durdurulmasıyla ilgili olarak
Adana Cumhuriyet Başsavcısı Süleyman Bağrıyanık’a müdahalesi Sayın Bakanın,
diğeri İzmir liman yolsuzluğu merkezli operasyon sırasında İzmir Cumhuriyet
Başsavcısı Hüseyin Baş’a telefon etmesi. Yani bu gibi yargıya yapılan
müdahalelere, yapılan değişikliklerle meşruiyet kazandırılıyor. Bu, tabii, bir
hukuk devletinde kabul edilmesi imkânsız olan bir değişikliktir.
Başka bir şeye baktığınız zaman, sulh
ceza hâkimlikleri… Sulh ceza hâkimliklerinin verdiği tutuklama, tutuklamanın
devamı gibi kararlara itirazlar yine sulh ceza hâkimliklerine yapılacak. Yani
böyle bir kapalı devre yaratılıyor. Oysa şimdiye kadar asliye ceza hâkimliğine
yapılırdı, bir üst mahkemeye yapılırdı, ki bunun bir mantığı vardı. 
Bütün bunlar gösteriyor ki bu yeni
getirilen değişiklikler aslında iktidarın ihtiyaçlarına cevap veren değişiklik
zincirinin bir başka devamıdır.
Çok teşekkür ediyorum. (CHP
sıralarından alkışlar) 
BAŞKAN – Teşekkür ediyorum.
Önergeyi oylarınıza…
III.- YOKLAMA
(CHP sıralarından bir grup milletvekili
ayağa kalktı)
ENGİN ALTAY (Sinop) – Başkanım, yoklama
talep ediyoruz.
BAŞKAN – Yoklama talebi var.
Sayın Altay, Sayın Öztürk, Sayın Dibek,
Sayın Nazlıaka, Sayın Yılmaz, Sayın Eyidoğan, Sayın Güler, Sayın Acar, Sayın
Demiröz, Sayın Öz, Sayın Küçük, Sayın Türmen, Sayın Yüksel, Sayın Batum, Sayın
Atıcı, Sayın Kaleli, Sayın Danışoğlu, Sayın Haberal, Sayın Güven, Sayın Akar ve
Sayın Dudu.
Üç dakika süre veriyorum.
(Elektronik cihazla yoklama yapıldı) 
BAŞKAN – Sayın milletvekilleri,
toplantı yeter sayısı yoktur.
Birleşime on dakika ara veriyorum.
Kapanma Saati:
20.43
DOKUZUNCU OTURUM
Açılma Saati:
20.56
BAŞKAN: Başkan
Vekili Sadık YAKUT
KÂTİP ÜYELER:
Bayram ÖZÇELİK (Burdur), Muharrem IŞIK (Erzincan)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 98’inci Birleşiminin Dokuzuncu Oturumunu açıyorum.
III.- YOKLAMA
BAŞKAN – 592 sıra sayılı Kanun
Tasarısı’nın 13’üncü maddesi üzerinde İzmir Milletvekili Rıza Türmen ve
arkadaşları tarafından verilen önergenin oylanmasından önce yapılan yoklamada
toplantı yeter sayısı bulunamamıştı.
Şimdi elektronik cihazla yeniden
yoklama yapacağız.
Yoklama için iki dakika süre veriyorum
ve yoklama işlemini de başlatıyorum.
(Elektronik cihazla yoklama yapıldı)
BAŞKAN – Sayın milletvekilleri, yapılan
ikinci yoklamada da toplantı yeter sayısı bulunamadığından, alınan karar
gereğince, kanun tasarı ve teklifleri ile komisyonlardan gelen diğer işleri
sırasıyla görüşmek için 6 Haziran 2014 Cuma günü saat 14.00’te toplanmak üzere
birleşimi kapatıyorum.
Kapanma Saati:
20.59




(X) 592 S. Sayılı Basmayazı 4/6/2014 tarihli 97’nci
Birleşim Tutanağı’na eklidir.





