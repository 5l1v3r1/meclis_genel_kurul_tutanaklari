



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 85’inci
Birleşim
 23
Nisan 2017 Pazar

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- ÖZEL GÜNDEM
A) 23 Nisan Görüşmeleri
1.- Türkiye Büyük Millet Meclisinin kuruluşunun 97’nci yıl dönümünün ve
Ulusal Egemenlik ve Çocuk Bayramı’nın kutlanması, günün anlam ve öneminin
belirtilmesi görüşmeleri
IV.- BAŞKANLIĞIN GENEL KURULA SUNUŞLARI
A) Çeşitli İşler
1.- Cumhurbaşkanı Recep Tayyip Erdoğan’ın Genel Kurulu teşrifleri

V.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail Kahraman’ın, Cumhuriyet Halk
Partisi Genel Başkanı ve Meclis Grubu Başkanı Kemal Kılıçdaroğlu’nun
konuşmasındaki bazı ifadelerine ilişkin konuşması

VI.- AÇIKLAMALAR
1.- Cumhuriyet Halk Partisi Genel Başkanı ve Meclis Grubu Başkanı Kemal
Kılıçdaroğlu’nun, Oturum Başkanı TBMM Başkanı İsmail Kahraman’ın yaptığı
açıklamasındaki bazı ifadelerine ilişkin açıklaması
2.- Adalet ve Kalkınma Partisi Genel Başkanı ve Meclis Grubu Başkanı
Binali Yıldırım’ın, Cumhuriyet Halk Partisi Genel Başkanı ve Meclis Grubu
Başkanı Kemal Kılıçdaroğlu’nun yaptığı açıklamasındaki bazı ifadelerine ilişkin
açıklaması
3.- Cumhuriyet Halk Partisi Genel Başkanı ve Meclis Grubu Başkanı Kemal
Kılıçdaroğlu’nun, Adalet ve Kalkınma Partisi Genel Başkanı ve Meclis Grubu
Başkanı Binali Yıldırım’ın yaptığı açıklamasındaki bazı ifadelerine ilişkin
açıklaması

VII.- SATAŞMALARA İLİŞKİN KONUŞMALAR
1.- Adalet Bakanı Bekir Bozdağ’ın, Cumhuriyet Halk Partisi Genel Başkanı
ve Meclis Grubu Başkanı Kemal Kılıçdaroğlu’nun yaptığı açıklaması sırasında
şahsına sataşması nedeniyle konuşması

VIII.- YAZILI SORULAR VE CEVAPLARI
1.- İstanbul Milletvekili Mustafa Sezgin Tanrıkulu’nun, DAEŞ’li bir
teröristin TBMM Bahçesinde keşif yaptığı iddiasına ilişkin sorusu ve Türkiye
Büyük Millet Meclisi Başkan Vekili Ahmet Aydın’ın cevabı (7/11565)
2.- Niğde Milletvekili Ömer Fethi Gürer’in, döviz, enflasyon ve
faizlerdeki yükselişin önlenmesi için alınan tedbirlere ilişkin Başbakandan
sorusu ve Başbakan Yardımcısı Mehmet Şimşek’in cevabı (7/11600)
3.- Artvin Milletvekili Uğur Bayraktutan’ın, emeklilerin bankalardan
promosyon alabilmeleri için bankaların öne sürdüğü koşullara ilişkin
Başbakandan sorusu ve Çalışma ve Sosyal Güvenlik Bakanı Mehmet Müezzinoğlu’nun
cevabı (7/12026)
4.- Hatay Milletvekili Mehmet Necmettin Ahrazoğlu’nun, bir şirketin
ithal ettiği araçlarda gerçeğe aykırı beyanda bulunarak devleti vergi ziyanına
uğrattığına dair müfettiş raporu üzerine yapılan işlemlere ilişkin sorusu ve
Maliye Bakanı Naci Ağbal’ın cevabı (7/12075)
5.- İstanbul Milletvekili Gülay Yedekci’nin, ev alanların vazgeçme
hakkının yüz seksen güne çıkarılmasıyla tüketicinin uğradığı zararın
giderilmesine ve OHAL’in sözleşmelere etkisine ilişkin Başbakandan sorusu ve
Gümrük ve Ticaret Bakanı Bülent Tüfenkci’nin cevabı (7/12112)
6.- Mersin Milletvekili Aytuğ Atıcı’nın, 15 Temmuz şehitleri ve gazileri
anısına basılan hatıra paralarına ilişkin Başbakandan sorusu ve Başbakan
Yardımcısı Mehmet Şimşek’in cevabı (7/12162)
7.- Zonguldak Milletvekili Şerafettin Turpcu’nun, 2014, 2015 ve 2016
yıllarında Zonguldak’ta kapanan iş yeri sayısına ve buralarda çalışan
sigortalılara ilişkin sorusu ve Çalışma ve Sosyal Güvenlik Bakanı Mehmet
Müezzinoğlu’nun cevabı (7/12183)
8.- Niğde Milletvekili Ömer Fethi Gürer’in, minibüslerden otobüs vergisi
alınmaması için 197 sayılı Motorlu Taşıtlar Vergisi Kanunu’nun 2. maddesinin
2918 sayılı Kanun ile uyumlu hale getirilmesine ilişkin sorusu ve Maliye Bakanı
Naci Ağbal’ın cevabı (7/12200)
9.- Kocaeli Milletvekili Haydar Akar’ın, 2015-2017 yılları arasında
yapılan araç kiralama işlemlerine ilişkin sorusu ve Türkiye Büyük Millet
Meclisi Başkan Vekili Ahmet Aydın’ın cevabı (7/12260)
10.- Mardin Milletvekili Mithat Sancar’ın, OHAL kapsamında ihraç edilen
bildiri imzacısı akademisyenlere ve intihar eden bir araştırma görevlisine
ilişkin sorusu ve Dışişleri Bakanı Mevlüt Çavuşoğlu’nun cevabı (7/12301)
11.- İzmir Milletvekili Murat Bakan’ın, İzmir’in Çeşme ilçesindeki
Reisdere TOKİ konutlarının satış bedellerindeki artışa, projenin hedef
kitlesine ve fiyatların revize edilip edilmeyeceğine ilişkin Başbakandan sorusu
ve Başbakan Yardımcısı Nurettin Canikli’nin cevabı (7/12354)
12.- Diyarbakır Milletvekili Altan Tan’ın, 2013-2017 yılları arasında
Mardin’de hazırlanan projelere ve Mardin’e ayrılan kaynağa ilişkin sorusu ve
Sağlık Bakanı Recep Akdağ’ın cevabı (7/12425)
13.- Artvin Milletvekili Uğur Bayraktutan’ın, TBMM’de kabul edilen kanun
sayılarına ilişkin sorusu ve Türkiye Büyük Millet Meclisi Başkan Vekili Ahmet
Aydın’ın cevabı (7/12428)
14.- Ankara Milletvekili Murat Emir’in, TBMM Ana Bina’da yapılan tamirat
ve tadilatlara ilişkin sorusu ve Türkiye Büyük Millet Meclisi Başkan Vekili
Ahmet Aydın’ın cevabı (7/12429)
15.- Mardin Milletvekili Ali Atalan’ın, Rojava peşmergeleri tarafından
Şengal’e girilmesine ilişkin Başbakandan sorusu ve Dışişleri Bakanı Mevlüt
Çavuşoğlu’nun cevabı (7/12431)
16.- İstanbul Milletvekili Mahmut Tanal’ın, KOSGEB Düzce Müdürlüğünden
verilen teşvik kredilerine ilişkin sorusu ve Bilim, Sanayi ve Teknoloji Bakanı
Faruk Özlü’nün cevabı (7/12468)
17.- İzmir Milletvekili Ali Yiğit’in, dış sermaye akışı ve uzun vadeli
dış yatırımlar ile ilgili verilere ilişkin sorusu ve Ekonomi Bakanı Nihat
Zeybekci’nin cevabı (7/12583)
18.- İstanbul Milletvekili Mahmut Tanal’ın, bir şirkete ihale edilen
projelere ilişkin sorusu ve Maliye Bakanı Naci Ağbal’ın cevabı (7/12598)
19.- İstanbul Milletvekili Gülay Yedekci’nin, TBMM Ana Bina’daki iktidar
ve muhalefet kulislerinde yapılan tamirat ve tadilatlara ilişkin sorusu ve
Türkiye Büyük Millet Meclisi Başkan Vekili Ahmet Aydın’ın cevabı (7/12668)
20.- Ankara Milletvekili Murat Emir’in, TBMM Ana Bina’da yapılan tamirat
ve tadilatlara ilişkin sorusu ve Türkiye Büyük Millet Meclisi Başkan Vekili
Ahmet Aydın’ın cevabı(7/12669)
21.- İstanbul Milletvekili Mahmut Tanal’ın, TBMM’de yapılan tamirat ve
tadilatlara ilişkin sorusu ve Türkiye Büyük Millet Meclisi Başkan Vekili Ahmet
Aydın’ın cevabı (7/12670)
23 Nisan 2017 Pazar
BİRİNCİ OTURUM
Açılma Saati: 14.00
BAŞKAN: İsmail KAHRAMAN
KÂTİP ÜYELER : Mücahit DURMUŞOĞLU (Osmaniye), Ali
Haydar HAKVERDİ (Ankara)
-------0-------
BAŞKAN
- Türkiye Büyük Millet Meclisinin 26’ncı Dönem İkinci Yasama Yılı 85’inci
Birleşimini açıyorum.
Şimdi
İstiklal Marşı’mız okunacaktır.
(İstiklal
Marşı)
III.- ÖZEL GÜNDEM
A) 23 Nisan Görüşmeleri
1.- Türkiye Büyük Millet Meclisinin kuruluşunun 97’nci yıl dönümünün ve
Ulusal Egemenlik ve Çocuk Bayramı’nın kutlanması, günün anlam ve öneminin
belirtilmesi görüşmeleri
BAŞKAN – Sayın milletvekilleri, gündemimize göre Genel
Kurulun 18 Nisan 2017 tarihli 84’üncü Birleşiminde alınan karar uyarınca
Türkiye Büyük Millet Meclisinin kuruluşunun 97’nci yıl dönümünün ve Ulusal
Egemenlik ve Çocuk Bayramı’nın kutlanması ve günün anlam ve öneminin
belirtilmesi gayesiyle yapacağımız görüşmelere başlıyoruz. 
Biraz sonra Sayın Cumhurbaşkanımız Meclisimizi teşrif
edeceklerdir. Kendilerini hepiniz adına saygıyla selamlıyor ve “Hoş geldiniz.”
diyorum. 
MUSA ÇAM (İzmir) – Gelmedi daha, niye bekliyoruz?
BAŞKAN – Efendim zamanında geldi, ben içeride kendisini
ağırladım, ondan sonra ben buraya geldim. Hepimiz dakikiz elhamdülillah. (AK
PARTİ sıralarından alkışlar) Ama bazı mazeretler ortaya çıkabilir ve bizler de
hoş görmek durumundayız değil mi? 
VELİ AĞBABA (Malatya) – Şimdi geldi, söyleyebilirsiniz!
IV.- BAŞKANLIĞIN GENEL KURULA SUNUŞLARI
A) Çeşitli İşler
1.- Cumhurbaşkanı Recep Tayyip Erdoğan’ın Genel Kurulu teşrifleri
BAŞKAN - Efendim, bendenizin bir takdimi olacak. Muhterem
Cumhurbaşkanımız dinleyici locasındaki yerlerini alarak yüce Meclisimizi onurlandırmışlardır.
Kendilerine Meclisimiz adına “Hoş geldiniz.” diyorum. (AK PARTİ ve Bakanlar
Kurulu sıralarından ayakta alkışlar) 
III.- ÖZEL GÜNDEM (Devam)
A) 23 Nisan Görüşmeleri (Devam)
1.- Türkiye Büyük Millet Meclisinin kuruluşunun 97’nci yıl dönümünün ve
Ulusal Egemenlik ve Çocuk Bayramı’nın kutlanması, günün anlam ve öneminin
belirtilmesi görüşmeleri (Devam)
BAŞKAN – Muhterem Cumhurbaşkanım, sayın milletvekilleri;
Türkiye Büyük Millet Meclisinin açılışının 97’nci yıl dönümüne ulaşmanın bahtiyarlığı içinde sizleri
saygıyla selamlıyorum.
23
Nisan Ulusal Egemenlik ve Çocuk Bayramı’mız kutlu olsun. 
Milletimizin
birliğinin temsilcisi Türkiye Büyük Millet Meclisimizin açılışından bugüne
kadar emek vermiş değerli zevatı minnet ve şükranla anıyorum.
ATİLA
SERTEL (İzmir) – Mustafa Kemal Atatürk ve silah arkadaşlarına da saygı
duruşunda bulunalım.
BAŞKAN
– Meclisimiz millî iradenin tecelligâhıdır, Kurtuluş Savaşı’nı bizzat idare
eden Gazi Meclistir. 
ATİLA
SERTEL (İzmir) – Sayın Başkan, unutuyorsunuz, saygı duruşu yapalım.
BAŞKAN
– Böyle bir usul yok. Aynen eskisi gibi devam ediyoruz efendim, bir eksiklik
yok.
ATİLA
SERTEL (İzmir) – Saygı duruşu yapalım, saygı duruşu!
BAŞKAN
– Değerli zevatı minnet ve şükranla anıyorum. 
İBRAHİM
ÖZDİŞ (Adana) – Saygı duruşu Başkan!
BAŞKAN
– Meclisimiz millî iradenin tecelligâhıdır, Kurtuluş Savaşı’nı bizzat idare
eden Gazi Meclistir. Dünyada başka bir parlamentonun sahip olmadığı böyle bir
unvana layık görülmüştür.
İçinde
bulunduğumuz 26’ncı Dönem siyasi tarihimizde müstesna yer işgal edecek
dönemlerden biridir. Bu dönemde Meclisimiz ikinci defa “gazilik” unvanını hak
etmiştir. Devletimizin birlik bütünlüğüne ve bekasına kasteden melun terör
odakları ve onları yönlendiren müstevli devletlerin yerli iş birlikçilerinden
olan FETÖ, PKK, PYD, DEAŞ, DHKP-C, MLKP ve benzerlerinin hain planları
milletimiz tarafından boşa çıkarılmıştır. Ve siz, Gazi Meclisin gazi
milletvekilleri 15 Temmuz 2016 gecesi, halktan aldığınız vekalet görevinin
gereğini hakkıyla ifade ettiniz, herhangi bir parti farkı gözetmeden bir bütün
hâlinde ay yıldızlı bayrağımızın altında “darbeye hayır” dediniz. Bu vesileyle,
aziz milletimizi meydanlara direnişe çağıran ve hain darbe girişimini önlemede
en büyük rolü üstlenen Sayın Cumhurbaşkanımıza, kurumlarımıza, kurullarımıza,
siyasi partilerimize, sivil toplum kuruluşlarımıza ve demokrasiyi tümüyle
özümsemiş necip milletimize şükranlarımı sunuyorum. (AK PARTİ sıralarından
alkışlar) Şehitlerimizi rahmetle, gazilerimizi minnetle anıyorum. 
İnanıyorum
ki 15 Temmuz darbe girişiminin önlenmesi Türkiye’de darbeler döneminin sona
erdirilmesini sağlamıştır. Hangi siyasi partiden olursa olsun milletimiz
bütünüyle demokrasi dışında bir rejimi kabul etmeyeceğini açıkça ifade
etmiştir. 
26’ncı
Dönemimizin bir diğer başarısı da 1982 Anayasası’nda sistem değişikliğini kabul
etmesidir. Meclisimizden geçen değişikliğin 16 Nisan halk oylamasıyla
milletimizce kabul edilmesi siyasi hayatımız için yeni bir dönüm noktasıdır.
Yüksek Seçim Kurulunca açıklanan geçici verilere göre, halk oylaması büyük bir
katılımla sonuçlanmış ve Mecliste kabul edilen metin halkımız tarafından da
kabul görmüş, tasdik edilmiştir. (AK PARTİ sıralarından alkışlar) Milletimiz
olgunluk içinde demokrasi imtihanını hep birlikte başarıyla vermiştir. Sonucun
ve yeni dönemin ülkemiz, milletimiz ve devletimiz için bereketli ve uğurlu
olmasını niyaz ediyorum. (AK PARTİ sıralarından alkışlar) 
Bilinmelidir
ki değişim tabii bir hâldir. Değişmezlik üzerine kurulu bir sistem bugüne kadar
icat edilmemiştir. Zamanın ve şartların değişmesiyle hukuki hükümler de
değişmektedir. Türkiye Büyük Millet Meclisi yasama, denetim ve temsil
yetkilerinin sahibidir. Halk oylamasıyla yapılan değişiklik gereği yasama
olarak Meclisimiz hukuk devleti ilkelerine, evrensel normlara ve çoğulcu demokrasi
kurallarına uygun mevzuat değişikliklerini yapmak için kesif bir çalışma
dönemine girecektir. Bu meyanda, Seçim Kanunu, Siyasi Partiler Kanunu,
milletvekilleri kanunu, Türkiye Büyük Millet Meclisi Teşkilatı Kanunu, Meclis
İçtüzüğü gibi konularda icap eden değişiklikler ele alınacaktır, aksaklık ve
yanlışlıklar kısa sürede giderilecektir.
Halk
oylamasıyla daha da güçlü hâle gelen yasama organımıza hayırlı başarılar nasip
olmasını temenni ediyorum. Bu vesileyle Muhterem Cumhurbaşkanımıza da
tebriklerimizi arz ediyor, üstün nice hizmetlere nail olmasını niyaz ediyorum.
(AK PARTİ sıralarından alkışlar)
Yasama
olarak hedefimiz, yürütme ve yargıyla birlikte adil ve kalkınmış bir
Türkiye'nin inşası için bize düşen görevi en iyi şekilde yapmaktır. Unutmayalım
ki yarınlar yorgun ve bezgin kimselere değil, çalışkan ve gayretli insanlara
ait olacaktır.
Türkiye
Cumhuriyeti büyük bir medeniyetin varisidir. Bizler, köklü medeniyetimizi
geliştirerek yaşatmak sorumluluğunu taşıyoruz. İnanç, soy ve tarih birliği
taşıdığımız kültür coğrafyamızdaki milyonlarca insanın bizimle beraber
olduğunun ve bizden önderlik beklediğinin şuuru içinde olmalıyız. İnancım odur
ki ümidini bizlere bağlayanlara hayal kırıklığı yaşatmayacağız. 
Zirve
bir medeniyetin sahibi ve mirasçısı necip bir milletiz. Nice badireleri
atlattık, tarihe nice şanlı sayfalar ekledik. Üç kıtaya, yedi denize adaletle,
insaniyetle hükmetmiş bir cihan devletinin varisleriyiz. Dünkü topraklarımızda
bugün elli üç devlet var. Bizden dostça ve kardeşçe rehberlik ve önderlik
bekleyen geniş bir kültür coğrafyamız var.
Ne
üzücüdür ki, dünyada kurulu uluslararası düzen, devletler arasındaki
problemleri çözmekten çok uzaktır. Birleşmiş Milletler Güvenlik Konseyindeki
beş daimi üyeden birinin veto yetkisini kullanması, alınan herhangi bir kararı
hükümsüz kılmaktadır. Muhterem Cumhurbaşkanımızın sıkça tekrarladığı
"Dünya beşten büyüktür." sözünün gereği yapılmalıdır. (AK PARTİ
sıralarından alkışlar) Bunun için devletler arasında yeni düzenlemelere
gidilmelidir.
Birçok
meselede olduğu gibi, tarihî ve kültürel bağlarımız olan Suriye'deki iç savaşın
önlenmesi için üzerine düşeni yapmayan bir dünya var. Sadece Suriye’de değil,
Orta Doğu’da, Asya’da, Avrupa’da, Afrika’da ve dünyanın birçok yerinde benzeri
problemlerin olduğu malumunuzdur. Güçlünün güçsüzü ezdiği bir dünya düzenini
sürdürmek mümkün değildir. Türkiye olarak, zorlukların aşılmasında, barış ve
huzur ortamının sağlanmasında elimizden geleni muhakkak ki yapacağız. 
Muhterem
Cumhurbaşkanım, değerli milletvekilleri; 23 Nisanın “millî egemenlik” kavramına
vurgusu yanında bir diğer özelliği de 23 Nisan 1920’de Mustafa Kemal Atatürk
tarafından bu bayramın çocuklarımıza armağan edilmiş olmasıdır. İstikbalimizin
güneşi olan çocuklarımız geleceğimizin teminatıdır. Onlara temiz, güvenilir,
emniyet içinde, yaşanılır ve adil bir dünya bırakmak bizim vazifemizdir.
Çocuklar, üstüne çizgi çekilmemiş defter yaprakları gibi bembeyazdır, saftır ve
masumdur. Türkiye Büyük Millet Meclisi olarak, çocuklarımızın, tarih şuuruna
sahip, manevi ve millî değerlere saygılı, şahsiyetli kişiler olarak hayata
hazırlanmalarını temin edecek kararları ve tedbirleri almak mecburiyetindeyiz.
Çocuklarımıza yapacağımız her yatırım yarınlarımızı teminat altına almak
demektir. Türkiye Büyük Millet Meclisi, çocuklarımızı manen ve maddeten
korumak, bedenen, ruhen ve zihnen sağlıklı nesiller yetiştirmek için her türlü
tedbiri almak kararlılığı içindedir. Çocuklarımızın korunması hususu devlet
olarak en çok önem verdiğimiz ve üzerinde hassasiyetle durduğumuz konulardan biridir.
23 Nisan gününü Millî Egemenlik ve Çocuk Bayramı olarak kutlamakla,
istikbalimiz demek olan çocuklarımıza “millî hâkimiyet” gibi en temel bir
değerimiz kadar önem vermekte olduğumuzu göstermekteyiz. 
Muhterem
Cumhurbaşkanım, değerli milletvekilleri; bu anlamlı gün vesilesiyle, Birinci
Meclisten günümüze kadar hizmetleri geçmiş bütün tarihî şahsiyetleri bir kez
daha minnet ve şükran duygularımla anıyorum. Devletimiz ve milletimiz için
canlarını seve seve veren, bir gül bahçesine girercesine kara toprağa giren,
şehadet şerbeti içen ve mekânları cennet olan bütün şehitlerimize ve 15
Temmuzda şehit olan asil evlatlarımıza Cenab-ı Hak’tan rahmetler niyaz
ediyorum. 
Sizlere
sağlık, sıhhat ve afiyetler içinde hayırlı çalışmalar diliyor, nice bayramlara
kavuşmamız temennisiyle saygılarımı sunuyorum. 
Teşekkür
ederim. (AK PARTİ ve MHP sıralarından alkışlar) 
LEVENT
GÖK (Ankara) – Sayın Başkan… 
VELİ
AĞBABA (Malatya) – Sayın Başkan, bu Meclisin kurucusunun adını hatırlayamadınız
ya da unuttunuz!
LEVENT
GÖK (Ankara) - Sayın Başkanım…
BAŞKAN
– Levent Bey, buyurun. 
LEVENT
GÖK (Ankara) – Sayın Başkanım, çok tarihî ve özel bir günde, elbette bu
Meclisin açılmasında, cumhuriyetimizin kuruluşunda, Ulusal Kurtuluş Savaşı
kahramanımız ve ilk Cumhurbaşkanımız, liderimiz Sayın Mustafa Kemal Atatürk ve
bütün silah arkadaşlarını da ismen belirtmek suretiyle anmanızın yararlı ve
yerinde olacağını düşünüyoruz.
Bundan
çekinmenizi gerektiren bir durum olduğunu düşünmüyorum. Mustafa Kemal Atatürk,
hepimizi birleştiren bir liderdir ve sonucunda Mustafa Kemal Atatürk’ü de bir
saygıyla andığınızı duymak hepimizi mutlu edecektir, bütün Türkiye’yi mutlu
edecektir. 
Bundan
çekinmenizi anlamıyoruz ve en azından Mustafa Kemal Atatürk’ü saygıyla
andığınızı ifade etmenizi bekliyoruz efendim sizden. (CHP sıralarından
alkışlar) 
BAŞKAN
– Levent Bey, herhâlde dikkatle dinlediniz, bendeniz bu görevi yerine getirdim
efendim. 
Biz
bütün tarihî şahsiyetlere saygı duyuyoruz ve bütün emek verenlere saygı
duyuyoruz. (CHP sıralarından gürültüler)
Çok
teşekkür ediyorum. 
VELİ
AĞBABA (Malatya) – Ayıp, ayıp!
BURCU
KÖKSAL (Afyonkarahisar) – Tarihi şahsiyet değil, bu Meclisin kurucusunu
anıyorsunuz. 
VELİ
AĞBABA (Malatya) – Ayıp! Yazıklar olsun! 
BAŞKAN
– Bir diğer mevzu da, değerli bir milletvekilimizin talebi oldu; “Saygı duruşu”
dediler. Bugüne kadar teamüllerimizde böyle bir durum mevzubahis olmadığı için
bunu yapmadık. İstiklal Marşı var efendim.
VELİ
AĞBABA (Malatya) - Yazıklar olsun! Yakışmadı, yakışmadı bu.
BAŞKAN
- Alınan karar gereğince, Türkiye Büyük Meclisinde temsil edilen siyasi parti
gruplarının grup başkanlarına onar dakika süreyle söz vereceğim. 
Söz
sırasını okuyorum: Adalet ve Kalkınma Partisi Genel Başkanı ve Meclis Grubu
Başkanı, Başbakan, İzmir Milletvekili Sayın Binali Yıldırım; Cumhuriyet Halk
Partisi Genel Başkanı ve Meclis Grubu Başkanı, İzmir Milletvekili Sayın Kemal
Kılıçdaroğlu; Halkların Demokratik Partisi Genel Başkanı ve Meclis Grubu
Başkanı İstanbul Milletvekili Sayın Selahattin Demirtaş’ın yerine…
PERVİN
BULDAN (İstanbul) – Cezaevinde Başkanım. 
BAŞKAN
- …Grup Başkan Vekili ve Muş Milletvekili Sayın Ahmet Yıldırım; Milliyetçi
Hareket Partisi Genel Başkanı ve Meclis Grubu Başkanı, Osmaniye Milletvekili
Sayın Devlet Bahçeli.
Efendim,
ilk söz, Adalet ve Kalkınma Partisi Genel Başkanı, Meclis Grubu Başkanı,
Başbakan, İzmir Milletvekili Sayın Binali Yıldırım’a aittir. 
Buyurunuz
Sayın Başbakan. (AK PARTİ ve Bakanlar Kurulu sıralarından ayakta alkışlar)
ADALET
VE KALKINMA PARTİSİ GENEL BAŞKANI VE MECLİS GRUBU BAŞKANI BİNALİ YILDIRIM (İzmir)
– Sayın Cumhurbaşkanım, Türkiye Büyük Millet Meclisinin Değerli Başkanı, sayın
milletvekilleri, değerli misafirler; millî iradenin tecelli ettiği Türkiye
Büyük Millet Meclisinin açılışının 97’nci yıl dönümü vesilesiyle hepinizi
sevgiyle, saygıyla selamlıyorum. (AK PARTİ sıralarından alkışlar)
Aziz
milletimizin Ulusal Egemenlik ve Çocuk Bayramı’nı bütün kalbimle kutluyorum. Bu
güzel günün mübarek Miraç Gecesi’ne denk gelmesi bizi ayrıca mutlu etmiştir.
Sizlerin ve aziz milletimizin mübarek Miraç Gecesi’ni de tebrik ediyorum. 
Millî
iradeyi hâkim kılarak ülkemizi muasır medeniyetler seviyesinin üzerine çıkarmak
için Türkiye Büyük Millet Meclisi açılışından bugüne kadar, başta ilk Meclis
Başkanı ve Cumhurbaşkanımız Gazi Mustafa Kemal Atatürk ve dava arkadaşları
olmak üzere, Meclis çatısı altında çalışan, bütün milletimizin vekillerinden
vefat edenlere Allah’tan rahmet diliyorum. Hayatta olanlara ülkemiz adına
teşekkür ediyorum. 
Saygıdeğer
milletvekilleri, Meclisimizin açılışının 97’nci yıl dönümünü kutlarken bu günü
çocuklara bayram olarak armağan eden bir ülke olmanın aynı zamanda gururunu
yaşıyoruz. Çocuklarımızın milletimizin değerlerine sahip çıkarak fikri hür,
irfanı hür, vicdanı hür olarak ve öz güvenleri yüksek bir şekilde yetişmesini
arzu ediyoruz. Onların millî iradeye her şartta sahip çıkmalarını, daha
demokratik, daha özgür yarınları inşa etmelerini ümit ediyoruz. Bu yolda önemli
mesafe aldığımızı da ifade etmek isterim. 
Sayın
Başkan, sayın milletvekilleri; Türkiye Cumhuriyeti’nin bu günlerini hakkıyla
anlayabilmek için doksan yedi yıl önceki zor şartları hatırlamamız gerekiyor.
Unutmayalım ki Türkiye Büyük Millet Meclisinin kurulduğu o günlerde yurdumuzun
birçok yeri işgal edilmiş, orduları dağıtılmış, ülke fakruzaruret
içerisindeydi. Bu şartlar içerisinde tek umut veren şey, milletimizin gönlünde
canlı ve dipdiri olan bağımsızlık aşkı ve vatan sevgisiydi. Bu aşk ve sevgiyle
vatanın dört bir yanından gelen milletvekillerinin katılımıyla 23 Nisan 1920’de
Meclisimiz heyecanla, umutla ve dualarla açıldı. Türkiye Büyük Millet
Meclisinin açılışı egemenliğin millete ait olduğunun ve millî iradenin
üstünlüğünün ifadesiydi. 
Millî
Mücadele’miz Meclis öncülüğünde, Gazi Mustafa Kemal liderliğinde bir halk
mücadelesidir. Meclisimiz bu mücadeleyi başarıyla yürüterek cumhuriyeti
kurmuştur. Devlet kuran Meclisimiz dünyadaki tek Gazi Meclistir. Meclis, doksan
yedi yıl önce olduğu gibi bugün de tam istiklalimizin, aydınlık geleceğimizin
ve millet olarak bir arada yaşama azim ve kararlılığımızın teminatı olmaya devam
ediyor. 
Sayın
Cumhurbaşkanım, Sayın Meclis Başkanım, değerli milletvekilleri; millî egemenlik
demokrasiyle anlamlıdır. Millî iradeyi zayıflatmaya yönelik bütün girişimler
gayrimeşrudur. Halk iradesinin yok sayılarak demokratik rejimin kesintiye
uğratılması maalesef milletimize acı bedeller ödetmiştir. 27 Mayıs, 12 Mart, 12
Eylül, 28 Şubat, 27 Nisan gibi açık ve örtülü müdahalelerin yaşattığı acılar
hâlâ zihinlerimizdedir. Millî egemenliği çiğnetmemek, Meclisin hukukunu ve
milletin egemenliğini korumak bu yüce Meclisin görevidir, hepimizin görevidir.
Bu görev anlayışıyla aziz milletimizin temsilcisi olan yüce Meclisimiz 15
Temmuzda millî iradeye karşı kalkışılan FETÖ ihanet şebekesinin darbe
girişiminde dimdik durmuş ve millî iradeyi alçaklara teslim etmeyeceğini bir
kez daha göstermiştir. Gazi Meclisin “gazi” sıfatını hakkıyla kazandığını o
gece, 15 Temmuz gecesi dost düşman bütün dünyaya bir kez daha göstermiştir.
Bundan sonra da bu tür girişimlere karşı tek yürek olarak karşı koymak, millî
iradeyi korumak, demokrasimizi geliştirmek hepimizin ortak sorumluluğudur. O
gece ülkemize, istiklalimize, istikbalimize sahip çıkan başta Sayın
Cumhurbaşkanımız, Hükûmetimiz ve Mecliste grubu bulunan bütün partilerin
üyelerine milletim huzurunda tekrar şükranlarımı sunuyorum. (AK PARTİ
sıralarından alkışlar)
Bu
darbenin önlenmesinde şüphesiz en büyük katkı yüce Türk milletinindir. Milletin
kararlılığı ve cesareti darbecilere darbe indirmiştir. Yüksek ve hızlı bir
değişim sürecinde, birlik ve beraberlik içinde, ülkemizin ve milletimizin
beklentisi doğrultusunda demokrasimizi daha da geliştireceğiz. Bu konuda
iktidarıyla muhalefetiyle hepimize, bu çatı altında görev yapan hepimize büyük
sorumluluklar düşüyor. Hepimiz işimizi daha iyi yapmaya ve daha sorumlu
davranmaya mecburuz. Toplumsal sorunlar değişerek halkın gündeminde her zaman
yer alır. Bilim, akıl ve uzlaşmayla sorunların çözüm yeri milletin evidir,
Türkiye Büyük Millet Meclisidir. Bunun gereğini yerine getirmek de bu Mecliste
yer alan bütün hepimizin görevidir. Bu Meclis Gazi Meclistir, bu Meclis aynı
zamanda kahraman bir Meclistir. Böyle bir Meclisin üyesi olarak bu millete
hizmet etmek bizim için şereflerin en büyüğüdür. Bu anlayışla Türkiye'nin
çocuklarına daha güvenli, demokrasisi daha gelişmiş, hukuk düzeni sağlam
temeller üzerine oturmuş bir ülke devretmek için çalışıyoruz. Bu yolda önemli
mesafeler aldık, almaya devam ediyoruz. 
Değerli
milletvekilleri, Türkiye'nin nereden nereye geldiğini ve hangi badirelerden
geçtiğini unutmamak durumundayız. Çok partili hayata girdiğimiz 1950’den sonra
demokrasiye ilk darbe 1960’ta olmuştur. 1960’tan bugüne millî iradeye müdahale
anlayışı sürekli tehdit olarak hep var olmuştur. 27 Mayıs darbelerin anasıdır
ve onun getirdiği düzen içerisinde âdeta darbeler süreklilik kazanmıştır. Her
on yılda bir demokrasimizle birlikte yüce Meclis de saldırıya uğramış yer yer
kapatılmıştır. Darbe sonrası hazırlanan anayasaların demokrasi dışı
müdahaleleri önlemediği de tecrübeyle sabit olmuştur. Bunun temel nedeni,
Anayasa’nın millet iradesi dışında vesayetçi bir anlayışla hazırlanmış
olmasıdır. Bu muhtıra, bildiğiniz gibi, Cumhurbaşkanı seçilme tartışmalarıyla
birlikte yine gündeme gelmiştir ve maalesef 2007’de Cumhurbaşkanının
seçilememesiyle başlayan yeni bir sürece bu Meclis şahit olmuştur. O gün Meclis
Cumhurbaşkanını seçemediği için...
(Mikrofon
otomatik cihaz tarafından kapatıldı)
BAŞKAN
– Buyurun, açtım efendim, devam edin.
ADALET
VE KALKINMA PARTİSİ GENEL BAŞKANI VE MECLİS GRUBU BAŞKANI BİNALİ YILDIRIM
(Devamla) – ...bir Anayasa değişikliği zorunlu hâle gelmiş ve Cumhurbaşkanının
millet tarafından doğrudan seçilmesi gerçekleşmiştir, yapılan halk oylamasında
milletimiz bu değişikliği onaylamıştır. Ondan sonra devam eden süreç artık,
milletin iradesine dışarıdan müdahaleleri önleyecek şekilde bu Meclisin gereken
adımları atması olmuştur. En son gerçekleştirilen Anayasa değişikliği yüce
Meclisimizde milletin vekilleri tarafından, millet iradesini elinde tutan bu
Meclis tarafından görüşülmüş ve nihayet halk oylamasıyla millete götürülmüştür.
Milletimiz bu değişiklik yönünde kararını vermiş ve böylece Cumhurbaşkanlığı
hükûmet sisteminin önümüzdeki genel seçimden itibaren devreye girmesi
benimsenmiştir. (AK PARTİ sıralarından alkışlar) Bu sistemle beraber artık
sürekli istikrar ve güçlü iktidar dönemi başlamış, milletin doğrudan
yetkilendirdiği bir yürütme tesis edilmiştir. Aynı zamanda yeni değişiklikle
birlikte yüce Meclis daha da güçlenmiş ve asli işleri yasama ve denetleme
konusundaki görevleri artarak devam edecektir.
Sayın
Başkan, değerli milletvekilleri; bu yapılan değişikliğin
ülkemize, milletimize hayırlı olmasını dilerken, cumhuriyeti bize emanet eden
başta Gazi Mustafa Kemal Atatürk olmak üzere ve cumhuriyetimiz için,
bağımsızlığımız için hayatını seve seve veren bütün şehitlerimizi şükranla,
rahmetle, minnetle anıyoruz.
Şunu
ifade etmek isterim ki hedefimiz muasır medeniyetler seviyesinin üzerine
çıkmaktır. (AK PARTİ sıralarından alkışlar) Bunu da bugün 97’nci yıl dönümünü
kutladığımız Millî Egemenlik ve Çocuk Bayramı’nı ülkemizin geleceğini emanet
edeceğimiz çocuklara gösterdiğimiz, verdiğimiz önemin bir göstergesi olarak
ifade etmek istiyor ve yüce Meclisimizi sevgiyle, saygıyla selamlıyorum. (AK
PARTİ ve Bakanlar Kurulu sıralarından ayakta alkışlar, MHP sıralarından
alkışlar) 
BAŞKAN
– Çok teşekkür ediyorum. AK PARTİ Genel Başkanı, Meclis Grubu Başkanı, Başbakan
Sayın Binali Yıldırım’a teşekkür ediyorum. 
Efendim,
şimdi söz sırası Cumhuriyet Halk Partisi Genel Başkanı ve Meclis Grubu Başkanı,
İzmir Milletvekili Sayın Kemal Kılıçdaroğlu Beyefendi’de. 
Buyurunuz
efendim. (CHP sıralarından ayakta alkışlar) 
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (İzmir) –
Sayın Başkan, değerli milletvekilleri, ekranları başında bizi izlemekte olan
değerli yurttaşlarım, sevgili çocuklar; hepinizi saygıyla selamlıyor, Miraç
Kandili’nizi ve bayramınızı içtenlikle kutluyorum. 
Değerli
milletvekilleri, Ulu Önder Mustafa Kemal Atatürk 23 Nisan 1920’de, 97 yıl önce
bugün bu saatlerde Türkiye Büyük Millet Meclisimizin Ulus’taki ilk binasına
adımını attığı anda hissettiklerini şöyle anlatır: “23 Nisan cuma günü, öğleden
sonra, takriben saat ikide, Meclis binasının kapısından girerken günlerden ve
gecelerden beri bütün mevcudiyetimi işgal eden efkâr ve duygusallık içinde bulunuyordum.
Ancak içeriye gelip Meclis salonunu dolduran milletvekillerinin emniyet ve
itimat eden bakışlarıyla bana yönelmiş olduklarını gördüğüm zaman,
teşebbüsümüzün milletin amaçlarına tamamen uygun olduğunu bir kere daha idrak
ettim ve artık, fikir ve amaçta ortak milletimizi temsil eden bu kader
arkadaşlarımla beraber çalışacağımdan ötürü bahtiyarım.” diyor. Çünkü, Mustafa
Kemal Atatürk için 23 Nisan -yine onun deyimiyle- Türkiye millî tarihinin
başlangıcı ve yeni bir dönüm noktası; bütün bir cihanı husumete karşı kıyam
eden Türkiye halkının Türkiye Büyük Millet Meclisini vücuda getirmek hususunda
gösterdiği harikadır.
Evet,
hepimizi çatısı altında toplayan bu Gazi Meclis Türkiye millî tarihinin
başlangıcı ve bizzat Türkiye halkının vücuda getirdiği bir harikadır. Ayrıca,
23 Nisan 1920’nin Mustafa Kemal Atatürk tarafından çocuklarımıza armağan
edilmesi, aynı zamanda cumhuriyetimizin de her zaman bir çocuk kadar saf, temiz
ve yalın kalacağına duyulan inancı ifade eder. Milletimizin Türkiye
Cumhuriyeti’ne duyduğu sevgi ve bağlılığın kaynağında da bu inanç vardır. 
Sayın
Başkan, değerli milletvekilleri; Millî Mücadele’yi yönetmesi nedeniyle dünyada
“gazi meclis” unvanına sahip tek parlamento olan Türkiye Büyük Millet Meclisi
kurulduğu ilk günden itibaren hükûmetin denetlenmesi görevini kararlılıkla
sürdürdü. Türkiye Büyük Millet Meclisinin değerli üyeleri Kurtuluş Savaşı’nın
en kritik dönemlerinde dahi, Kurtuluş Savaşı’nın en kritik dönemlerinde dahi
denetim sorumluluklarından ödün vermediler. Örneğin, Sinop Mebusu Şerif Bey’in
bakanlıklardaki bazı memurların görevlerinden azledilmesi hakkında verdiği
istizah takriri yani gensoru önergesinin 5 Temmuz 1920 tarihindeki
görüşmelerinde bazı iç Ege kasabaları Yunanlılar tarafından işgal ediliyordu.
Şerif Bey en yaşlı üye sıfatıyla 23 Nisan 1920’de Türkiye Büyük Millet
Meclisinin açılış konuşmasını yapan kişidir; bu Gazi Meclisin kutsal çatısının
altında yankılanan ilk nutuk, Sinop Mebusu Şerif Bey'in nutkudur. Haziran
1920’de Saruhan Mebusu Refik Şevket Bey, Ankara Erkek Öğretmen Okulunun başka
bir yere nakledilmesiyle ilgili sözlü soru önergesini dönemin Millî Eğitim
Bakanına yönelttiğinde aralarında İsmet İnönü’nün de bulunduğu bazı Millî
Mücadele kahramanları hakkında İstanbul’da kurulan harp mahkemesi idam kararı almaya
hazırlanıyordu.
Değerli
milletvekilleri, bu örnekleri şunun için veriyorum: En zor koşullarda bile
Türkiye Büyük Millet Meclisi, hükûmeti denetleme görevini yapmış ve hiç kimse
kürsüye çıkıp “Memleket savaş hâlinde, siz soruları niçin soruyorsunuz?” ya da
“Bu gensoruyu niçin veriyorsunuz?” diye sormamıştır. (CHP sıralarından
alkışlar) Çünkü bu onurlu milletvekilleri hükûmet üzerinde denetim görevlerini
yaparak Parlamentoya saygınlık kazandırmışlardır. Milletvekillerinin sözlü ve
yazılı soru önergeleri ile gensoru önergeleri yoluyla denetim yetkilerini
kullanmaları bazı küçük tartışmalar dışında sorun edilmemiş, asla ayak bağı
olarak nitelendirilmemiştir. 
Bugün
gelinen noktaya bakalım sayın milletvekilleri: Yüksek Seçim Kurulu tarafından
meşruiyeti tartışılır hâle getirilen mühürsüz seçimle bizler yani biz
milletvekilleri bu kürsüye çıkıp bir bakana bir sözlü soru dahi soramayacağız.
Soruyu sorsak dahi sayın bakan bu kürsüye çıkıp bizlerin sorularına cevap verme
tenezzülünde dahi bulunmayacaktır. Yaratılan bu acı tabloyu vicdanı sızlayan
herkesin iyi duymasını isterim. (CHP sıralarından alkışlar) 
Değerli
milletvekilleri, bu bağlamda Millî Mücadele’nin hemen sonrasında müzakerelerine
başlanan yeni Anayasa tartışmalarını da hatırlatmakta fayda görüyorum. Tarihimizi
iyi bileceğiz. Tarihimizi iyi bileceğiz ki geleceği iyi inşa edelim. 
23
Mart 1924, 1924 Anayasası görüşülür ve Anayasa’nın 25’inci maddesi, öneri
şöyledir: “Meclisin kendiliğinden seçimlerin yenilenmesine karar verebileceği
gibi Cumhurbaşkanı da Hükûmetin değerlendirmesini aldıktan sonra gerekçesini
Meclise ve millete bildirmek şartıyla seçime karar verebilir.” Dönemin
milletvekilleri, bu görüşülürken, Hükûmetin değerlendirmesini almak ve
gerekçesini Meclise ve millete açıklama zorunluluğuna rağmen fesih yetkisine
karşı çıkmışlardır. Örneğin Saruhan Mebusu Reşat Bey kürsüye çıkıp şunları
söylemiştir, 1924’te: “Gazi Paşa hazretleri katiyen emin olsunlar ki millet,
yine kendi tabir ve tavsiyeleri veçhile hâkimiyetlerinden bir zerresini ismi ve
makamı ne olursa olsun ve kim olursa olsun hiçbir makama, ferde tevdi ve teslim
etmeyecektir.” (CHP sıralarından alkışlar) Mahmut Esat Bey yine kürsüye çıkar
“Dünyanın hangi köşesinde, hangi devlet teşkilatında hâkimiyetin kayıtsız
şartsız milletin olduğu anlayışının tecellisi Meclisi feshedilebilmektedir?
‘Hâkimiyet kayıtsız şartsız milletindir.’ diyoruz, sonra bu kadar büyük bir
kuvveti Cumhurbaşkanı feshedebilmektedir. Bunu doğru bulmuyoruz.” diye itiraz
eder. Saraçoğlu Şükrü Bey bize…
HÜSNÜYE
ERDOĞAN (Konya) – Verilen fesih değil yalnız. Verilen fesih yetkisi değil.
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (Devamla)
– Rahatsız olduğunuzu biliyorum, vicdan azabı çektiğinizi de biliyorum. (CHP
sıralarından alkışlar, AK PARTİ sıralarından gürültüler) Millî iradeye saygı
göstermediğinizi de biliyorum ama beni dinlemek zorundasınız. Beni dinlemek
zorundasınız. (CHP sıralarından alkışlar, AK PARTİ sıralarından gürültüler)
BAŞKAN
– Değerli milletvekilleri, lütfen…
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (Devamla)
– “Millî irade, millî irade” diyorsunuz, millî iradeyi satıyorsunuz. (AK PARTİ
sıralarından gürültüler)
HÜSNÜYE
ERDOĞAN (Konya) – Fesih yetkisi değil.
BAŞKAN
– Değerli milletvekilleri… 
Bir
dakika Sayın Kemal Bey. Sayın Genel Başkan…
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (Devamla)
– Millî irade varsa millî irade burada tecelli etmiştir. Hiçbir makam, hiçbir
mevki, hiçbir kişi, hiçbir sınıf bu Türkiye Büyük Millet Meclisini feshedemez.
Nokta. Bu kadar. Feshedemez. (CHP sıralarından “Bravo” sesleri, alkışlar; AK
PARTİ sıralarından gürültüler) 
BAŞKAN
– Sayın Genel Başkan, Kemal Bey, affedersiniz... 
Efendim,
lütfen müdahale etmeyiniz. 
Hatibin
insicamını bozmayalım. Herkes kendi görüş ve kanaatlerini serdetmekte tabii ki
serbesttir. 
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (Devamla)
– Sayın Başkan…
BAŞKAN
– Buyurun Sayın Genel Başkan.
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (Devamla)
– Ben bu Meclisin itibarını korumak zorundayım. (AK PARTİ sıralarından
gürültüler) Ben aldığım her oyun hakkını vermek zorundayım. Ben millî iradeye
saygı göstermek zorundayım. (CHP sıralarından alkışlar)
BAŞKAN
– Evet, teşekkür ederim. 
Buyurun
efendim. 
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (Devamla)
– Saraçoğlu Şükrü Bey çıkar kürsüye, “Bize, tarih, hukuk, ihtilal açıkça
gösteriyor ki bugün Millet Meclisinin kişiliğinde toplanmış haklarından hiçbir
şey geriye doğru döndürülemez.” der ve 25’inci madde oylanırken reddedilir.
Tarih
böyleyken Türkiye Büyük Millet Meclisi, köklü geçmişine, kurucu değerlerine
sahip çıkmak yerine, Meclisin fesih yetkisini bir kişiye, üstelik hiçbir
gerekçe göstermeden verilmesini istemiştir. 
BENNUR
KARABURUN (Bursa) – Yalan söylemeyin lütfen. 
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (Devamla)
– Bu anlayış millî irade üzerine düşen en büyük gölgedir ve millî iradenin
reddidir. Tarih, milletin egemenliğini bir şahsa teslim etmenin yolunu açan
milletvekillerini elbette ve asla unutmayacaktır. (CHP sıralarından alkışlar) 
Sayın
Başkan, Sayın Cumhurbaşkanı yurt dışına çıktığında veya görevinden geçici
olarak ayrıldığında ona zatıaliniz vekâlet ediyordu çünkü siz seçimle gelen bir
milletvekilisiniz.
BÜLENT
TURAN (Çanakkale) – Bu gündem bitti ama artık. 
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (Devamla)
– Ayrıca…
(Mikrofon
otomatik cihaz tarafından kapatıldı) 
BAŞKAN
– Devam ediniz efendim. 
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (Devamla)
– …Türkiye Büyük Millet Meclisi Başkanlığına da seçimle geliyorsunuz. Millî
iradenin kalbi olan Türkiye Büyük Millet Meclisini temsil ediyorsunuz. Aynı
zamanda, tüm parti gruplarına karşı da tarafsızlığınızı korumak zorundasınız.
Üzülerek ifade edeyim ki: Yeni tek adam rejiminde siz, Sayın Cumhurbaşkanına
vekâlet edemeyeceksiniz. Daha acı olanı ise, Sayın Cumhurbaşkanına vekâleti
seçimle gelen bir kişi değil, atamayla gelen bir başkan yardımcısı yapacaktır.
Bizim tarihimizde bu durum, darbe dönemlerine uygun bir uygulamadır. Bu acı
gerçeğin, bu geriye gidişin de unutulmaması gerekir. (CHP sıralarından
alkışlar)
Değerli
milletvekilleri, bu Meclis kuruluşunda liyakate dayalı bir devlet yönetiminin
Türkiye'nin bekası açısından ne kadar önemli olduğunu bilen bir Meclistir. Yani
ülkeyi yönetenlerin işi ehline vermeleri kuralını öngörmüştür. Devlette liyakat
sisteminin kurallarını keyfî uygulamalara yol açmaması açısından hep bu Meclis
belirlemiştir. Yürütme organı da bugüne kadar bu kuralları esas alarak atama
yapmıştır. Şimdi, üzerine YSK tarafından şaibe düşürülen mühürsüz seçimle bu
yetki de Türkiye Büyük Millet Meclisinin elinden alınmıştır. Böylece, devlet
yönetiminde liyakat değil keyfî yönetim anlayışının egemen olmasının yolu
açılmıştır. (CHP sıralarından alkışlar) 
Sayın
Başkan, üzülerek ifade edeyim ki bugün Türkiye Büyük Millet Meclisi büyük bir
itibar kaybına uğramıştır, yetkileri alınmıştır. O kadarki Yüksek Seçim Kurulu
dahi Türkiye Büyük Millet Meclisinin çıkardığı kanuna uymamayı kural edinmekte,
kanunsuzluğu meşru hâle getirmektedir. Bir Parlamentonun bu duruma düşmesi
gerçekten de çok dramatik bir tablodur. (CHP sıralarından alkışlar) 
Değerli
milletvekilleri, bu Meclisi yaralayan, millî iradeyi sakatlayan bir başka
gerçek de uygulanan yüzde 10 seçim barajıdır. Yüzde 10 seçim barajı millî
egemenliği hiçe sayan, yurttaşlarımızın tercihlerini görmezden gelerek
temsiliyet haklarını çalan ve iktidarda kalmak için her şeyi reva gören çarpık
bir zihniyetin ürünüdür. Darbecilerin getirdiği bu düzenlemeyi savunanların
darbecilerle aynı paralelde olduklarını da unutmamak gerekir.
Hepinize
en içten selamlarımı, saygılarımı sunuyorum değerli milletvekilleri. (CHP
sıralarından “Bravo” sesleri, ayakta alkışlar)
BAŞKAN
– Efendim, Cumhuriyet Halk Partisi Genel Başkanı ve Meclis Grubu Başkanı, İzmir
Milletvekili Sayın Kemal Kılıçdaroğlu Beyefendi’ye teşekkür ediyorum.
V.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail Kahraman’ın, Cumhuriyet Halk
Partisi Genel Başkanı ve Meclis Grubu Başkanı Kemal Kılıçdaroğlu’nun
konuşmasındaki bazı ifadelerine ilişkin konuşması
BAŞKAN
- Sayın Genel Başkan, müsaade ederseniz, bana hitaben söylediğiniz birkaç cümle
var, onlara kısa da olsa dokunmak istiyorum. (CHP sıralarından gürültüler)
ATİLA
SERTEL (İzmir) – Cevap hakkınızı mı…
BAŞKAN
– Nasıl?
ATİLA
SERTEL (İzmir) – Karşılıklı cevap konuşması mı bu?
BAŞKAN
– Bir açıklama getireceğim. Sayın Genel Başkan, Beyefendi bana bir sualde
tevcih buyurdular. 
Efendim,
malumualiniz, kuvvetler ayrılığı; yasama, yürütme, yargı. Bunların birbirine
karışmaması demokrasinin ideal şeklidir ve esaslarındandır kuvvetler
ayrılığının. 
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (İzmir) –
Size göre…
BAŞKAN
– Bendeniz Meclis Başkanı olarak yani yasamanın başında bir kişi olarak
yürütmenin de içinde olmuş olmanın verdiği sıkıntıyı bilenlerdenim. Bir gün
burada toplantıyı idare ederken bir not geldi: “Şu anda Cumhurbaşkanımız yurt
dışına çıktılar, siz Cumhurbaşkanına vekâlet ediyorsunuz, Başkanlığı bir başka
arkadaşa devredin.” Devrettik. (CHP sıralarından gürültüler) Oysa ben yasamanın
başındayım, yürütmenin değil. Yani bu Anayasa hakkındaki tartışmalara
girmiyorum. (AK PARTİ sıralarından alkışlar, CHP sıralarından gürültüler) 
ÜNAL
DEMİRTAŞ (Zonguldak) – Siz millî iradenin temsilcisisiniz.
BAŞKAN
– Girmiyorum, buna girmiyorum. Ne durumum icabı ne zaman itibarıyla ne de
gündem itibarıyla girmiyorum ama sadece bu noktadaki arzımı ifade ettim.
Buyurun
Kemal Bey.
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (İzmir) –
İzin verirseniz kürsüde, beş dakikayı aşmamak üzere…
BAŞKAN
– Nasıl isterseniz efendim. 
Buyurun.
(CHP sıralarından alkışlar)
VI.- AÇIKLAMALAR
1.- Cumhuriyet Halk Partisi Genel Başkanı ve Meclis Grubu Başkanı Kemal
Kılıçdaroğlu’nun, Oturum Başkanı TBMM Başkanı İsmail Kahraman’ın yaptığı
açıklamasındaki bazı ifadelerine ilişkin açıklaması
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (İzmir) –
Sayın Başkan, duyarlılığınız için teşekkür ederim. 
Ben
Türkiye’yi seçimle gelenlerin yani millî iradeyle gelenlerin yönetmesini
isterim. Sayın Cumhurbaşkanı seçimle gelmiştir. Seçimle gelen bir yurttaşın,
bir vatandaşın, bir cumhurbaşkanının yerine vekâlet edecek kişinin de seçimle
gelmesi lazım. (CHP sıralarından alkışlar) Eğer seçimle gelmiyorsa millî
iradenin saygınlığına gölge düşmüş olur. Seçimle geliyor Sayın Başkan,
milletvekili; Sayın Başkan tarafsız, cumhurbaşkanının da tarafsız olması lazım.
Ancak ve ancak darbe dönemlerinde seçimle gelmeyenler Türkiye’yi yönetmiştir.
Seçimle gelmeyenlerin Türkiye’yi yönetmesi, bir gün bile olsa, bir saat bile
olsa, bir dakika bile olsa, bir saniye bile olsa bizim kabul edeceğimiz bir
demokratik anlayış değildir. Nokta. (CHP sıralarından ayakta alkışlar)
BAŞKAN
– Efendim, özel gündem ve Danışma Kurulunun aldığı bir çerçeve karar var,
dışına çıkmak ve Sayın Genel Başkanla da ikili bir müzakere tarzına dökmek
istemem. 
Ben
kuvvetler ayrılığı prensibinin demokrasinin ana ve temel esası olduğuna inanan
bir insanım. Türkiye kuvvetler birliğini tatbik etti 1950’ye kadar, şimdi,
kuvvetler ayrılığına geçtik. İnşallah hayırlı olacak ve güzel olacak.
MUHARREM
ERKEK (Çanakkale) – Kuvvetler ayrılığını, demokrasiyi yok eden…
BAŞKAN
– Şunu hatırlatmak isterim: Bu sıralarda bakanlarımız oturuyor. Peki, hepsi
seçimle mi geliyor? Dışarıdan seçilen, getirilen yok mu? Yani sistemin
müzakeresine girmeyelim zira bir açık oturuma döner. Benim naçiz kanaatim bu,
zatıalinizin bu efendim. 
HALİL
ETYEMEZ (Konya) – Sayın Başkan, millet kararını vermiştir.
LEVENT
GÖK (Ankara) – Sayın Başkan…
BAŞKAN
– Levent Bey, buyurun.
LEVENT
GÖK (Ankara) – Sayın Başkanım, biz demokratik bir parlamenter sistemi
savunuyoruz ve her şeyin de seçimle gelindiğinde meşru olacağını kabul
ediyoruz. Bu, herkes için böyle, Cumhurbaşkanı için de böyle, diğer seçilenler
için de öyle olmak durumunda.
EJDER
AÇIKKAPI (Elâzığ) – Sandıktan karar çıktı, iş bitti, millet kararını verdi.
LEVENT
GÖK (Ankara) – Genel Başkanımızın ifade ettiği konuyu herhâlde yeteri kadar
değerlendiremediniz ama siz zaten değerlendirme makamında olacak durumda
değilsiniz bugün. Siz Meclisi yönetiyorsunuz, İç Tüzük’e göre tartışmalara
katılamazsınız.
EJDER
AÇIKKAPI (Elâzığ) – Milletin kararına saygı duyacaksın.
LEVENT
GÖK (Ankara) – Yani İç Tüzük size bu hakkı vermiyor, İç Tüzük size toplantıyı
yönetme hakkı veriyor. 
EJDER
AÇIKKAPI (Elâzığ) – 16 Nisanda karar verilmiş. Kararı millet verdi.
LEVENT
GÖK (Ankara) – Genel Başkanımızın sözlerine karşı cevap vermesi gereken
muhataplar orada, bundan rahatsızlık duyuyorlarsa kendileri cevap verirler. Siz
niye rahatsızlık duyuyorsunuz? (CHP sıralarından alkışlar) 
BAŞKAN
– Levent Bey, zatıaliniz de yakinen biliyorsunuz ki Meclisi idare eden başkan
müzakerelere katılmaz, ne var ki kendinden bizzat bahsediliyorsa, muhatap
alınıyorsa o da söz hakkını kullanır; İç Tüzük böyle, biraz daha tetkik buyurun
efendim.
Sayın
Başbakan söz istiyorlar.
Şimdi
mi istiyorsunuz efendim, hitamda mı vereyim?
ADALET
VE KALKINMA PARTİSİ GENEL BAŞKANI VE MECLİS GRUBU BAŞKANI BİNALİ YILDIRIM
(İzmir) – Evet, şimdi.
BAŞKAN
– Peki, buyurun. (AK PARTİ sıralarından ayakta alkışlar)
2.- Adalet ve Kalkınma Partisi Genel Başkanı ve Meclis Grubu Başkanı
Binali Yıldırım’ın, Cumhuriyet Halk Partisi Genel Başkanı ve Meclis Grubu
Başkanı Kemal Kılıçdaroğlu’nun yaptığı açıklamasındaki bazı ifadelerine ilişkin
açıklaması
ADALET
VE KALKINMA PARTİSİ GENEL BAŞKANI VE MECLİS GRUBU BAŞKANI BİNALİ YILDIRIM
(İzmir) – Sayın Başkan, değerli milletvekilleri; Ulusal Egemenlik ve Çocuk
Bayramı’nın 97’nci yıl dönümünü idrak ederken böyle bir tartışmanın içinde
olmayı arzu etmezdik. Ancak bazı doğruların bilinmesi adına söz aldım. 
Bir
kere, Sayın Genel Başkan, Cumhurbaşkanına Cumhurbaşkanı yardımcısının vekâlet
etmesini demokratik bulmadığını ifade ediyor. 
LEVENT
GÖK (Ankara) – Atamayla gelmesini, atamayla gelmesini Sayın Başbakan. 
ADALET
VE KALKINMA PARTİSİ GENEL BAŞKANI VE MECLİS GRUBU BAŞKANI BİNALİ YILDIRIM
(Devamla) – Arkadaşlar, bu, hâlihazırdaki bizim Anayasa’mızda da mevcuttur.
Şöyle, canlı örneğini söylüyorum: Sayın Numan Kurtulmuş Başbakan Yardımcısı
olarak tayin edildiğinde milletvekili değildi ve Başbakana vekâlet etti. (AK
PARTİ sıralarından alkışlar) 
LEVENT
GÖK (Ankara) – Biz Cumhurbaşkanından bahsediyoruz Sayın Başbakan. 
ADALET
VE KALKINMA PARTİSİ GENEL BAŞKANI VE MECLİS GRUBU BAŞKANI BİNALİ YILDIRIM
(Devamla) – Başbakana vekâlet etti, seçilmemişti, milletvekili değildi, vekâlet
etti. 
NECATİ
YILMAZ (Ankara) – Meclisten güvenoyu aldı. 
ADALET
VE KALKINMA PARTİSİ GENEL BAŞKANI VE MECLİS GRUBU BAŞKANI BİNALİ YILDIRIM
(Devamla) – Bizim Anayasa’mızda, bakanların Meclis dışından olabileceği gibi
Meclisten de atanacağına dair açık hüküm vardır. 
MUHARREM
ERKEK (Çanakkale) – Siz yürütmenin başı mısınız tek başınıza?
ADALET
VE KALKINMA PARTİSİ GENEL BAŞKANI VE MECLİS GRUBU BAŞKANI BİNALİ YILDIRIM
(Devamla) – Vekâlet, meşruiyet aslında Cumhurbaşkanının seçilmesiyle
oluşmuştur. 
MAHMUT
TANAL (İstanbul) – O güvenoyuyla geldi, güvenoyuyla. 
ADALET
VE KALKINMA PARTİSİ GENEL BAŞKANI VE MECLİS GRUBU BAŞKANI BİNALİ YILDIRIM
(Devamla) – Yürütme görevini yapan Cumhurbaşkanı, vekâletini istediği çalışma
arkadaşlarından birine verebilir. Yeni değişiklikte bu da Cumhurbaşkanı
yardımcısıdır.
KAMİL
OKYAY SINDIR (İzmir) – Arkanızda ne yazıyor bakın Sayın Başbakan. 
ADALET
VE KALKINMA PARTİSİ GENEL BAŞKANI VE MECLİS GRUBU BAŞKANI BİNALİ YILDIRIM
(Devamla) – O, “Millî egemenlik kayıtsız şartsız milletindir.”, Cumhurbaşkanını
seçen de millettir, millet. (AK PARTİ sıralarından alkışlar, CHP sıralarından
gürültüler)
İkinci
düzeltmek istediğim husus, Meclisin feshedilmesi meselesidir. Dilimizde tüy
bitti, kampanya boyunca, böyle bir şeyin olmadığını, karşılıklı Meclis
seçimlerini ve Cumhurbaşkanlığı seçimlerini yenilemek meselesi olduğunu anlattık.
Bu, bu kadar açıktır. Bu Meclis iki sefer feshedilmiştir; bir, 1960’ta, bir de
1980’de. 15 Temmuzda da feshetmeye çalıştılar, derslerini aldılar. (AK PARTİ
sıralarından alkışlar) Çünkü millî irade onlara geçit vermedi.
Şimdi,
mesele bu kadar açıkken görüyorum ki Sayın Genel Başkan hâlâ 16 Nisanın
öncesinde. 16 Nisan oldu, halk oylaması yapıldı ve milletimiz yeni sistem
değişikliğini kabul etti. (AK PARTİ sıralarından alkışlar) Bundan sonra önümüze
bakmamız lazım, geleceğe bakmamız lazım; ülkemizi, milletimizi muasır
medeniyetler seviyesinin ötesine taşıyacak düzenlemeleri ve çalışmaları bu yüce
çatı altında hep beraber gerçekleştirmemiz lazım.
Hepinize
saygılar sunuyorum. (AK PARTİ sıralarından ayakta alkışlar) 
BAŞKAN
– Teşekkür ediyorum Sayın Başbakan.
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (İzmir) –
Sayın Başkan…
BAŞKAN
– Kemal Bey, neydi efendim?
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (İzmir) –
Sayın Başbakan benimle ilgili bir açıklama yaptı, doğru olmadığını söyledi. Ben
cevap vermek isterim efendim.
BAŞKAN
– Buyurun. (CHP sıralarından alkışlar)
Yalnız
bunu uzatmayalım.
Zatıalinize
bir genel başkan olarak veriyorum. 
3.- Cumhuriyet Halk Partisi Genel Başkanı ve Meclis Grubu Başkanı Kemal
Kılıçdaroğlu’nun, Adalet ve Kalkınma Partisi Genel Başkanı ve Meclis Grubu
Başkanı Binali Yıldırım’ın yaptığı açıklamasındaki bazı ifadelerine ilişkin
açıklaması
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (İzmir) –
Sizi üzmeyeceğim Sayın Başkan.
Başbakanın
yaptığı açıklamayı dikkatle dinledim. Sayın Numan Kurtulmuş’un vekâlet etmesi
bizim reddettiğimiz bir olay değil. Neden? Çünkü Hükûmet Parlamentoya geldi ve
Parlamentodan güvenoyu aldı. (CHP sıralarından alkışlar, AK PARTİ sıralarından
gürültüler) 
BÜLENT
TURAN (Çanakkale) – Sonradan geldi, sonradan.
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (Devamla)
– Hükûmetin Parlamentodan güvenoyu almasında bir sorun yok. (AK PARTİ
sıralarından gürültüler)
BAŞKAN
– Lütfen müdahale etmeyin sayın milletvekilleri.
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (Devamla)
– İki: Kim olursa olsun -ister muhtar ister belediye başkanı ister milletvekili
ister başbakan ister cumhurbaşkanı- gücünü millî iradeden almıyorsa
reddediyoruz. (CHP sıralarından alkışlar, AK PARTİ sıralarından gürültüler) 
Üç:
Meclisin feshi… Değerli arkadaşlarım, Adalet Bakanı burada mı bilmiyorum.
MUSTAFA
ELİTAŞ (Kayseri) – Burada.
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (Devamla)
– Güzel. 
9
Ocakta bu kürsüde bir açıklama yaptı. Niye Meclisin tutanaklarına
bakmıyorsunuz? “Meclisi fesih yetkisi vardır bugünkü Anayasa’da da.” diyor. Ben
mi söylüyorum? Sizin Bakanınız söylüyor. Kim söylüyor? Adalet Bakanı söylüyor.
Fesih yetkisi var, evet, var, bugünkü Anayasa’da da var ama gerekçe lazım.
Hükûmet hangi koşullarda kurulacaksa onunla ilgili düzenlemeler var. Şimdi, siz
kalkıyorsunuz, diyorsunuz ki: “Fesih yetkisi yok.” Çocuk mu kandırıyorsunuz
Allah aşkına? Bal gibi fesih yetkisi var ve biz buna karşıyız. (CHP
sıralarından ayakta alkışlar, AK PARTİ sıralarından gürültüler)
BAŞKAN
– Sayın Genel Başkan, teşekkür ediyorum.
Efendim,
biraz ara gibi mi olur…
ADALET
BAKANI BEKİR BOZDAĞ (Yozgat) - Sayın Başkan, cevap vermek istiyorum.
BAŞKAN
- Biraz müsaade edin. 
Efendim,
bir ara gibi saymayın da çok değerli bir hanımefendi vardı, Samiha Ayverdi. Bir
gün motorla üniversiteden çıktık, Kadıköy’ü geçiyoruz, vatanı kurtarıyoruz, iki
arkadaşız. “Gençler, sözlerinizi duydum, dinlemek için değil ama kulaklarım
duyuyor ne yapayım.” dedi. Biz de tenkit ediyoruz “Şöyle olmaz, böyle olur.”
diye, gençlik, hepimizin yaşadığı dönem. Bakın, iki müzisyen, birisi piyanist,
birisi akordist. Ziyaretine gidiyor piyanistin arkadaşı, en iyi ikramı en son
hazırladığı parça. Parçaya başlıyor, öbürünün elinde solfej metin. “Ne yaptın?
Ne biçim piyano bu? Ne do do, ne la la, ne si si; bozuk senin piyano. Bu sahada
otorite sensin, geç, akordu yap.” diyor. Uğraşıyor yarım saat “Şimdi akort
tamam, geç, sesler yerini buldu.” diyor. Başlıyor çalmaya “Eyvah, ne yaptın,
piyanomu katlettin. Ben o eski seslere öyle alışmıştım ki.” diyor. (AK PARTİ
sıralarından alkışlar)
Demokrasi
çareler, tükenmeyen bir rejim. Yürüyeceğiz, millet tarafından kabul edilen,
Meclisin kabul ettiği, prosedürü yerine getirilmiş bir hadise var. Hep beraber
el ele olacağız, çok iyi günlere geleceğiz. Çetin Altan’ı hatırlıyorum, enseyi
karartmaya gerek yok, lütfen enseyi karartmayalım.
Teşekkür
ediyorum. 
ADALET
BAKANI BEKİR BOZDAĞ (Yozgat) – Sayın Başkan, Sayın Genel Başkanın beni işaret
ederek yaptığı açıklamalar üzerine sataşmadan söz istiyorum. 
BAŞKAN
– Buyurunuz Değerli Bakanım.
VII.- SATAŞMALARA İLİŞKİN KONUŞMALAR
1.- Adalet Bakanı Bekir Bozdağ’ın, Cumhuriyet Halk Partisi Genel Başkanı
ve Meclis Grubu Başkanı Kemal Kılıçdaroğlu’nun yaptığı açıklaması sırasında
şahsına sataşması nedeniyle konuşması
ADALET
BAKANI BEKİR BOZDAĞ (Yozgat) – Sayın Başkan, çok kıymetli milletvekilleri, çok
kıymetli Cumhurbaşkanım; hepinizi saygıyla selamlıyorum. Tartışmaları hep
beraber izledik, Sayın Genel Başkan, benim Genel Kurulda yaptığım bir
değerlendirmeyi kürsüye getirerek açıklamada bulundu. Ben onun üzerinde açıklık
getirmek maksadıyla söz aldım. 
Parlamento
görüşmeleri sırasında sorulan sorularda, Cumhurbaşkanının Parlamento
seçimlerini yenileme yetkisi hususunda tartışmalar var ve fesih üzerinden
sorular soruldu. Cevap verirken de ben şunu açıklıkla söyledim: Eğer seçimlerin
yenilenmesi bundan kasıtsa, çok açık, zaten var ve Cumhurbaşkanı, 7 Haziran
seçimleri sonrası oluşan Parlamento seçimlerini yenileme kararını uyguladı,
aldı ve bu karar uygulandı; bu Parlamento da bunun üzerine oluşan bir
Parlamentodur ama daha sonra geçen zaman içerisinde bu tartışma farklı bir
boyuta gitti; sanki Cumhurbaşkanı Parlamentoyu feshedecekmiş, ben de bu fesih
yetkisi var, bunu doğruluyormuşum gibi bir noktaya getirildi.
LEVENT
GÖK (Ankara) – Yani söylediniz değil mi?
ADALET
BAKANI BEKİR BOZDAĞ (Devamla) – Hâlbuki, bakın, benim söylediğim çok açık, çok
net; çarpıtmayın, farklı bir noktaya getirmeyin. 
Türk
Dil Kurumu da kullanıyor. Fesih yetkisi, kapatma, kapatılma, dağıtma,
dağıtılma... 
LEVENT
GÖK (Ankara) – Siz kullandınız mı, kullanmadınız mı?
ADALET
BAKANI BEKİR BOZDAĞ (Devamla) – Evet, ben kullandım; ne anlamda kullandığım
belli, çok açık. 
LEVENT
GÖK (Ankara) – Kullandınız mı, kullanmadınız mı?
ADALET
BAKANI BEKİR BOZDAĞ (Devamla) – “Fesih” dediğinizde, bu kararı aldığında
Parlamento kapatılır, milletvekillerinin görevi sona erer. Bizim Anayasa'mızda
fesih kavramı yok. Parlamento, Cumhurbaşkanı... Seçimleri yenileme kararı
alınınca kapatılmadı, milletvekillerinin görevi de sona ermedi. Anayasa,
aksine, devlette devamlılık ilkesi gereği yenileri seçilinceye kadar eskisinin
görevine devam edeceğini de açıkça ortaya koyuyor.
Ben
orada şunu da söyledim...
LEVENT
GÖK (Ankara) – “Fesih” dedin mi, demedin mi Sayın Bakan?
ADALET
BAKANI BEKİR BOZDAĞ (Devamla) – Yeni olan nedir? Yeni olan şu... Cumhurbaşkanı
seçimleri yenileme kararı aldı ama kendi seçime gitmedi, yerinde oturdu. Yeni
getirilen şey nedir? Cumhurbaşkanı seçim kararı aldığı zaman bundan sonra kendi
seçimini de yenileyecek. Bu büyük bir müeyyidedir. Neden müeyyide getiriliyor?
Çünkü önceden, Parlamentodan Hükûmetin çıkmaması ve belli bir sürenin geçmesi
şartına bağlıydı. Yeni sistemde, Hükûmet Parlamentodan çıkmayacağı, güvenoyunu
Parlamentodan değil, sandıkta halktan alacağı için Hükûmetin kurulamaması diye
bir sorun yok. Eski sisteme göre bakıp yeni sistem değerlendirilemez. Birinci
turda, olmadı ikinci turda mutlaka sandıktan yetkiyi alıyor Cumhurbaşkanı ve
Hükûmeti kuruyor.
LEVENT
GÖK (Ankara) – “Fesih” lafını kullandın mı, kullanmadın mı?
ADALET
BAKANI BEKİR BOZDAĞ (Devamla) – Şimdi, yeni dönemde hem Parlamentoya hem
Cumhurbaşkanına seçimleri karşılıklı yenileme yetkisi verilirken ikisine de
müeyyide getiriliyor. Kendi seçimini de yenileyeceksin keyfî kullanılmasın,
kötüye kullanılmasın diye. Parlamentoya da ilk defa Cumhurbaşkanı seçimlerini,
kendi seçimlerini yenilemek suretiyle yenileme hakkı veriliyor. Dolaylı bir
surette Parlamentoya Cumhurbaşkanının görevine son verme yetkisi veriliyor.
Şimdiye kadar bu Parlamentonun böyle bir yetkisi var mıydı? 
BAŞKAN
– Teşekkür ediyorum. 
ADALET
BAKANI BEKİR BOZDAĞ (Devamla) – Yoktu, ilk defa verildi ve Parlamento
güçlendirildi. Karşılıklı seçimleri yenileme var ve yenilendiğinde de
karşılıklı müeyyide var keyfîliği önlemek için. Her ikisi de Parlamentoyu daha
güçlü yapmaktadır. 
Saygıyla
selamlıyorum. (AK PARTİ sıralarından alkışlar)
BAŞKAN
– Teşekkür ediyorum. 
Levent
Bey, bu böyle sürecek mi?
LEVENT
GÖK (Ankara) – Hayır efendim, tutanaklara geçsin diye söylüyorum.
BAŞKAN
– Sürdürmeyelim, lütfen. 
Buyurun,
ben açıyorum mikrofonunuzu. 
LEVENT
GÖK (Ankara) – Hayır, hayır, şuradan…
BAŞKAN
– Peki, buyurun. 
BÜLENT
TURAN (Çanakkale) – Anlayış gösteriyoruz Sayın Başkan, çok gerginler. 
LEVENT
GÖK (Ankara) – Sayın Başkan, Genel Başkanımız Sayın Adalet Bakanının -tarih
vererek- 9 Ocak 2017 tarihinde bu kürsüde “Bu Anayasa değişikliğinde, bu
Anayasa’da fesih yetkisi var.” dediğini ifade etmiştir, Sayın Bakan da zaten
bunu doğrulamaktadır. Bizim açımızdan maksat hasıl olmuştur. Zaten Sayın Adalet
Bakanının bir konuyu bir gün… Bir başka gün farklı şekilde anlatmasına biz
alışkınız. (AK PARTİ sıralarından gürültüler) Ama söyledikleri doğrudur, bu bir
fesih yetkisidir.
MUSTAFA
ELİTAŞ (Kayseri) – Siz hukukçu olarak böyle söylemeyin Levent Bey. 
LEVENT
GÖK (Ankara) – Bizzat Adalet Bakanının söylediği sözler olarak geçmiştir
zabıtlara, Genel Başkanımız da onu söylemiştir. Bizim açımızdan maksat hasıl
olmuştur Sayın Başkanım. 
Sağ
olun. 
BAŞKAN
– Efendim, görüşler serdedildi ve tutanaklara geçti, teşekkür ediyorum. 
Bir
açıklamada bulunmak durumundayım. (CHP sıralarından gürültüler) Bazı
milletvekilleri yerlerinden söz talebinde bulunuyorlar. Efendim, Danışma
Kurulunun kabul ettiği öneriye göre bu bir özel gündemli toplantıdır ve
teamüller de herhangi bir söz verme durumuna imkân vermemektedir, bunu ifade
etmek isterim. 
MUHARREM
ERKEK (Çanakkale) – Sayın Bakana niye verdiniz Sayın Başkan?
III.- ÖZEL GÜNDEM (Devam)
A) 23 Nisan Görüşmeleri (Devam)
1.- Türkiye Büyük Millet Meclisinin kuruluşunun 97’nci yıl dönümünün ve
Ulusal Egemenlik ve Çocuk Bayramı’nın kutlanması, günün anlam ve öneminin
belirtilmesi görüşmeleri (Devam)
BAŞKAN
– Şu anda söz sırası Halkların Demokratik Partisi Genel Başkanı ve Meclis Grubu
Başkanı İstanbul Milletvekili Sayın Selahattin Demirtaş’ın yerine Grup Başkan
Vekili ve Muş Milletvekili Sayın Doçent Ahmet Yıldırım Bey’e aittir. 
Beyefendi
buyurun. (HDP sıralarından alkışlar)
UĞUR
BAYRAKTUTAN (Artvin) – YSK Başkanı, çık dışarı! Meclisten çık YSK Başkanı!
Orada keyifle oturuyor YSK Başkanı. 
HALKLARIN
DEMOKRATİK PARTİSİ GRUP BAŞKAN VEKİLİ AHMET YILDIRIM (Muş) – Sayın
Cumhurbaşkanı, Sayın Başkan, Edirne Kandıra, Silivri Cezaevlerinde bulunan
sayın eş genel başkanlarım, değerli milletvekili arkadaşlarım ve Genel Kurulda
hazır bulunan değerli milletvekilleri, değerli konuklar ve sevgili çocuklar;
hepinizi Halkların Demokratik Partisi ve şahsım adına saygıyla, sevgiyle
selamlıyorum. 
Geleceğimiz,
saflığın nişanesi, sevgi yumakları tüm dünya çocuklarının Çocuk Bayramı’nı
içtenlikle kutluyorum. Tüm dünya çocuklarına savaşsız, sömürüsüz, kansız, gözyaşı
olmaksızın, çocuk işçiliği ve istismarının olmadığı, özgür, mutlu bir yaşam
diliyorum. Ayrıca tüm halkımızın ve İslam âleminin mübarek Miraç Kandili’ni
kutluyor ve bu kandilin toplumsal barışa, hoşgörüye ve kardeşliğe vesile
olmasını Cenab-ı Allah’tan niyaz ediyorum. 
Değerli
milletvekilleri, konuşmamı Anayasa, parlamenter sistem ve çocuk hakları olmak
üzere iki ayrı kısımdan oluşturacağım. 23 Nisan 1920’de kurulan Türkiye Büyük
Millet Meclisi, kurulduğu dönemde ülkedeki etnik, inanç çeşitliliğinin önemi
açısından bazı noktalardan eleştirilse de bugünden çok daha iyi olduğu
muhakkaktır. Çünkü ilk Meclise, kurucu Meclise herkes kendi rengi, kimliği,
kültürüyle yani Türk Türklüğüyle, Kürt Kürtlüğüyle, Laz, Arap, Çerkez ve o gün
Osmanlı bakiyesini oluşturan topraklardan seçilip gelen bütün milletvekilleri
kendi kimlikleri, hatta kıyafetleriyle geldiler. Arzu edilen düzeyde olmasa da
1921 Anayasası etnik kimliklere vurgu yapmadan, ülkedeki çeşitlilikleri mozaik
gibi görerek ülkedeki kimliklerin temsilini Meclise taşıyabilmişti.
Sonraki
dönemlerde Anayasa’nın geliştirilmesi, kapsayıcılığının genişlemesi, devleti
merkezîleşmeden yerelliğe taşıması beklenirken 1924 Anayasası’yla tekliğin inşa
edildiği, çoğulculuğu reddeden, yerelleşme yerine merkezîleşen, toplumun huzuru
yerine iktidarların kalıcılığını esas alan, insan merkezli olmak yerine
kurumları merkezine alan bir yapıya geçilmiştir. Geliştirilen ve değiştirilen
1924 Anayasası maalesef sadece bir metin değildi, ülkenin aydınlık geleceğiydi.

Sonraki
dönemler, bu tekçi ruh sayesinde ülke askerî darbelerle karşılaştı. 27 Mayıs
1960, 22 Şubat 1962, 12 Mart 1971, 12 Eylül 1980 darbesiyle ülkede siyaset
sahnesinde on yıllar ve nesiller heba oldu. 
1980
darbesi sonrası referanduma giden ve hiçbir zaman meşruiyet kazanamayan bir
anayasa yapıldı. 82 Anayasası, oranlar üzerinden eğer tartışılacaksa, bu ülkede
yüzde 91,4 gibi yüksek bir oranla geçmiş olmasına rağmen bu ülkeye hiçbir zaman
huzur, mutluluk, toplumsal barış ve kardeşlik getiremedi; bilakis yüzde 91,4’le
geçmiş olmasına rağmen otuz beş yıldır yaşamış olduğumuz huzursuzluğun,
mutsuzluğun, kaosun, toplumsal kamplaşmanın bizatihi nedeni bir anayasadır. 
En
son “çözüm süreci” olarak adlandırılan, devletin Kürt halkıyla yüz yıla sâri
sorununu çözmesi ve bir barış ikliminde bütün sorunları tartışması ise 30 Ekim
2014 MGK’sıyla maalesef bozuldu ve AKP Hükûmeti çözüm sürecine son noktayı
koydu. O günden beri şehirlerin maalesef yıkıldığı, binlerce insanımızın
yaşamını yitirdiği ve yaralandığı, yine on binlercesinin tutuklandığı bir
karanlık döneme girmiş olduk. Bu karanlık dönem 15 Temmuz darbe girişimine
giden yolu bizzat açmanın temel sebebidir. Kürtlerin şehirlerinin özellikle
yıkıldığı, katliamların gerçekleştirildiği, darbelerin… 15 Temmuz darbesinin
yapılmasından tam kırk gün önce söz konusu talanı yapan generallere bizatihi
dokunulmazlık zırhı getirildi çünkü bugün, Sur’un, Cizre’nin, Nusaybin’in,
Şırnak’ın ve Yüksekova’nın sokağa çıkma yasakları döneminde operasyonları
yöneten komutanların tamamı bir terör örgütü üyesi ve yöneticisi olmaktan
içerideler. Tabii, suç sadece üniformalarla, atlaslarla, libaslarla sınırlı
değildir çünkü sivil siyaset de darbelerden beslenmeyi bildi maalesef. 
15
Temmuz darbesinden sonra darbeler olmaya devam etmiştir. 4 Kasımda milletvekillerinin
tutuklanmasına yol açan bir yargı darbesine ve 16 Nisanda referandumu yani
halkın oylarını sabote eden YSK darbesine bu ülke maalesef tanıklık etmiştir.
Bu anlamıyla, sivil siyaset de darbecilerin zihniyetiyle hareket etmiş ve 4
Kasım 2016’da bu Parlamentonun 3’üncü büyük grubunun 2 eş genel başkanı ve 12
milletvekilini tutuklamıştır. O günden beri ülke içte ve dışta önemli ölçüde
itibar kaybına uğramış; siyasi, ekonomik, sosyal ve uluslararası alanda ülkemiz
ciddi zararlar görmüştür. Bu topraklarda halk iradesinin bu çatı altında vücut
bulduğu bu önemli günün yıl dönümünde ifade etmek isterim ki bu hukuksuzluğun
bir an önce son bulması ülkemizin imajı ve geleceği açısından oldukça
önemlidir. Siyasi saiklerle yapılan tutuklamalar bu ülkeye içte ve dışta nasıl
kaybettirdiyse, bu hukuksuzluğun sona erdirilmesi ve siyaset alanında
özgürlüklerin genişletilmesi ülkemizin içte ve dışta birçok açıdan önünün
açılmasına, ülkemizin normalleşmesine, kardeşliğe, toplumsal barışa hizmet
edecektir. Bu ülkenin daha fazla bu kaotik ortamı hak etmediğini özellikle
ifade etmek isterim. 
Son
anayasa taslağı, basın özgürlüğü önündeki engellerin kalkacağına dair hiçbir
somut verinin olmadığını; sansürlerin, yasakların devletin bekası adına devam
edeceğini, farklı inanç ve kültürlerin yok sayılacağını, kadının eşit
yurttaşlık haklarının tanınmayacağını; işçinin, emekçinin hakkının
gasbedileceğini ve tüm bu sorunların çocuklarımızın geleceğini doğrudan
etkileyeceğini ifade etmek isterim.
Değerli
milletvekilleri, ülkemiz maalesef eril ve militarist bakış açısını
çocuklarımızın üzerinden devam ettirmektedir. Çocuk dünyanın her yerinde
çocuktur ve haklarının korunması tüm insanlığın görevidir. Devletler ise bunun
gerekliliklerini yerine getirmekle mükelleftir. Bir çocuğun ilk hakkı yaşam,
beslenme ve güvenlik ise ikinci hakkı dünyaya geldiği ana dilini öğrenme ve
eğitimini bu dil üzerinden sürdürmesi hakkıdır ancak Türkiye’de Türkçe dışında
tüm diller baskı ve asimilasyon politikalarına maalesef maruz bırakılmaya devam
etmektedir. Devlet, yükümlülüklerini yerine getirmediği gibi, yerel
yönetimlerin ve özel kurumların ana dilde eğitim konusundaki girişimlerini
bazen yönetmelikler, bazen KHK’lar, cezalar ve bugünlerde de kayyumlar eliyle
engellemektedir. 
Geçtiğimiz
bir buçuk yıl içinde maalesef çatışmalı ortamdan dolayı yerinden edilmek
zorunda kalan, sağlık haklarına ulaşamayan binlerce Kürt çocuğunun bu ülkede
hâlâ yaşamını sürdürdüğünü üzülerek ifade etmek isterim. Sadece AKP hükûmetleri
döneminde bu ülkede 600’e yakın çocuğun kolluk güçlerinin ateşiyle
öldürüldüğünü göz önünde bulunduracak olursak ve bunların büyük bir
çoğunluğunun da uluslararası yargı temelinde de cezalandırıldığını yine göz
önünde bulunduracak olursak bu konunun hangi boyutlarda olduğu daha iyi
anlaşılacaktır. Bu konuda siyasi partilerin, STK’ların söylemleri, raporları ve
tespitleri mevcut olmakla birlikte, bunun yanı sıra uluslararası kurumların da
geniş kapsamlı raporları mevcuttur. 
HÜSNÜYE
ERDOĞAN (Konya) – Dağa kaçırılan çocuklar…
HALKLARIN
DEMOKRATİK PARTİSİ GRUP BAŞKAN VEKİLİ AHMET YILDIRIM (Devamla) – Gelecekte
detayları ortaya çıktıkça herkesin birey olarak “Tüm bu yaşananlar olurken
sessiz kaldık.” diye yüzleri kızaracak ama bu ülkenin geleceği açısından iş
işten geçmiş olacaktır. 
Oldukça
can alıcı bir noktayı da sizlerle paylaşmak isterim. Şu gün, şu saatte
cezaevinde olan annelerin 1 yaşından küçük çocuklarıyla birlikte cezaevi
koşullarını sürdürdüğü bir ülke gerçekliğine sahibiz. Bu konuda kamuoyunda
çokça tartışıldığı için bilinen 8 aylık Miraz bebek, 13 aylık Roza Diner, 10
aylık Roza Yakutlu ve daha 550 çocuk bugün annelerinin yanında cezaevlerinde
bulunuyor. Devlet, çocukların geleceğine yatırım yapacağına çocukların kalacağı
cezaevlerine yatırım yapar hâle gelmiştir.
Değerli
milletvekilleri, çocukları birer istatistiksel veri olmaktan çıkarıp bizim
geleceğimiz olduğunu kabul etmemiz gerekmektedir. Bu ülkenin ve tüm dünyanın
geleceği bizlerin yapacağı planlamalarda değildir. Bu ülkenin geleceğinin
hükûmetlerin ve siyasilerin yaptığı planlamalardan ziyade çocuklarımızın barış,
özgürlük ve bilimsel hayal güçlerinde olduğunu hepimiz kabul etmeliyiz. Bu bir
sorumluluk olduğu kadar her birimiz için aynı zamanda zorunluluktur.
(Mikrofon
otomatik cihaz tarafından kapatıldı)
BAŞKAN
– Devam ediniz Ahmet Bey.
HALKLARIN
DEMOKRATİK PARTİSİ GRUP BAŞKAN VEKİLİ AHMET YILDIRIM (Devamla) – Çocuklara
yazılmış güzel şiirler okumak şüphesiz önemlidir ama sorumluluklarımızı yerine
getirmek çok daha önemlidir. Bu nedenle yapmamız gerekenleri kısaca özetleyecek
olursak: Türkiye imzaladığı uluslararası sözleşmelere uymalı, sözleşmelerin
uygulanması için gerekli düzenlemeleri yapmalı ve denetimleri sağlamalıdır.
Çocuk işçiliğini önlemede en temel alan eğitim politikalarıdır. Ancak ne yazık
ki ülkemizde 4+4+4 eğitim sistemi çocuk işçiliğinin azalmasına değil,
istatistiksel verilerde de görüleceği üzere, artmasına sebep olmuştur. Bu
nedenle, eğitim sisteminde kesintisiz eğitim sistemi esas alınmalı ve
denetimleri artırılmalıdır. Ücretsiz ve ana dilde eğitim hakkı sosyal devlet
ilkesi olmanın yanında tartışma götürmez bir evrensel haktır. Savaştan kaçan,
Türkiye’de bulunan, ağırlıklı olarak Suriyeli olan ve tüm göçmen çocuklar için
rehabilitasyon çalışmaları yapılmalı, eşit ve ulaşılabilir sağlık, eğitim,
barınma haklarından faydalanmaları için çalışmalar yapılmalıdır.
Son
olarak ifade etmek isterim ki ülkemizin bugün içerisinde bulunduğu, içte ve
dışta imajının zedelenmesine sebep olan bu çatışmalı ortamın bir an önce son
bulması için ülkemizin tüm farklılıkları kapsayan ve bir zenginlik olarak gören
yeni bir kurucu ruh ve felsefeye ihtiyaç duyduğu çok açıkça ortadadır. Son iki
yılda yaşananları göz önünde bulundurduğumuzda iki yıl öncesine göre ülkemizin
içte ve dışta gücü ekonomik, sosyal, toplumsal ve siyasal olarak çok daha üst
noktada değil maalesef iki yıl öncesine göre çok daha kötü bir noktadır.
HÜSNÜYE
ERDOĞAN (Konya) – Sizin bakış açınız o, sizin.
AHMET
YILDIRIM (Devamla) – Ben tüm bu duygu ve düşüncelerimle partim adına tüm Genel
Kurulu saygıyla selamlıyorum. Bir kez daha bütün dünya çocuklarının bayramını
içtenlikle kutluyorum. (HDP sıralarından alkışlar)
BAŞKAN
– Teşekkür ediyorum Sayın Yıldırım. 
Söz
sırası Milliyetçi Hareket Partisi Genel Başkanı ve Meclis Grubu Başkanı
Osmaniye Milletvekili Sayın Devlet Bahçeli Beyefendiye aittir.
Buyurun
efendim. (MHP ve AK PARTİ sıralarından alkışlar)
MİLLİYETÇİ
HAREKET PARTİSİ GENEL BAŞKANI VE MECLİS GRUBU BAŞKANI DEVLET BAHÇELİ (Osmaniye)
– Sayın Cumhurbaşkanım, Sayın Başkan, Gazi Meclisin muhterem üyeleri; çatısı
altında görev yapmaktan onur duyduğumuz Türkiye Büyük Millet Meclisinin 97’nci
kuruluş yıl dönümünü hürmet ve hayranlıkla anmak amacıyla bu özel birleşimde
bir araya gelmiş bulunuyoruz. Sözlerimin başında yüksek heyetinizi şahsım ve
parti grubum adına sevgi ve saygılarımla selamlıyorum. (MHP ve AK PARTİ
sıralarından alkışlar) Ekranları başında bizi izleyen aziz vatandaşlarımıza
şükranlarımla birlikte en iyi dileklerimi sunuyorum. 
23
Nisan Ulusal Egemenlik ve Çocuk Bayramı münasebetiyle tüm çocuklarımızı, tüm
yavrularımızı bağrıma basıyor, bayramlarını tebrik ediyorum. 
Sayın
Başkan, değerli milletvekilleri; tarih, bir yönüyle insanlığın egemenlik
mücadelesi, diğer yanıyla egemenlerin kanlı ve karmaşık ilişki ağlarının
sahnelenmesidir. Doğası gereği egemenlik, parçalanması, paylaşılması mümkün
olmayan bir bütündür ki aksi hâlde kaos ve kargaşa kaçınılmaz olacaktır. Egemen
olan, hiç kuşku yok ki söz söyleyen, karar veren, hüküm koyan, irade gösteren,
geleceği belirleyendir. Aynı zamanda, egemenlik, mukadderata yön vermek,
varoluşa istikamet çizmektir. 
Türk
milleti, tam doksan yedi yıl önce egemenliği alenen eline almış, kaderi
üzerinde tek söz ve yetkiye sahip olduğunu göstermiştir. Türkiye Cumhuriyeti
devletinin temelleri atılırken “Hâkimiyet kayıtsız şartsız milletindir.” kabul
ve kararı idare şeklimizi millî iradeye dayandırmıştı. Bu itibarla, 23 Nisan
1920, Türk tarihinin nirengi noktası, kritik ve stratejik bir dönümü,
olağanüstü dönemidir. Ankara’da açılan ilk meclis son yurdumuzun üzerindeki
karanlık bulutları dağıtmış, katılaşan umutsuzluğu, kemikleşen kötümserliği
silip atmıştır. İlk Meclisin emsalsiz mücadelesi sayesinde “Ya manda ya
himaye.” diyenler “Ya istiklal ya ölüm.” seslenişiyle kenara itilmişler, bir
daha da seslerini çıkaramamışlardır.
Güneşli
bir cuma günü Hacı Bayram Camisi’nde kılınan cuma namazının ardında dualarla,
Kur’an-ı Kerim tilavetleriyle Büyük Millet Meclisinin ilanı yapılmıştır. Bu
Meclis öyle maneviyata sahiptir ki, kurbanlarla, tekbirlerle, inanmış
yüreklerin mecmuuyla çalışmaya başlamış, istikbal aşkı, ikbal arayışlarını
hamdolsun gölgede bırakmıştır. Türk milleti, mukaddesatı ve muhteşem varlığı
üzerinde hesap yapan müstevlilere karşı kenetlenmiş, mücadele ruhunu
kökleştirmiştir. Mekteplerden getirilen sıralar üzerinde bir mahalle kahvesinden
alınan 2 asma lamba altında nice imkânsızlık ve ümitsizlik sisi içinde
egemenlik asli ve asil sahibine geçmiştir. 
Bilinmelidir
ki, Türkiye Büyük Millet Meclisi yeniden doğuşun mükâfatı, yeni bir dirilişin
müjdecisidir. Büyük Millet Meclisi Türk milletinin asırlar süren arayışlarının
özü ve onun bizzat kendisini idare etme şuurunun canlı bir timsalidir. Aziz
milletimiz, 23 Nisan 1920 tarihiyle birlikte, üzerine çöreklenen ağırlıkları
teker teker kaldırırken ümitleri boğan felaketlerden gözleri kamaştıran
zaferler çıkarmayı bilmiştir. Gazi Mustafa Kemal ve kurucu kahramanlar,
Kurtuluş Savaşı gibi zor ve çetin bir mücadelenin ancak milletin
temsilcilerinden destek aldığı takdirde başarıya ulaşacağına inanmışlardı. 
Millete
en iyi hizmetin verilebilmesinin, devlet idaresinde milletin en iyi şekilde
temsil edilebilmesinin ancak millî hâkimiyetin kurulmasıyla mümkün olduğu
anlaşılmıştı. İstiklal Savaşı’mız Türkiye Büyük Millet Meclisinin verdiği yetki
ve dayandığı güçle yapılmıştı. Meclisimiz ordular yönetmiştir, ölüm kalım
savaşlarından çıkmıştır. Bu nedenle de Türkiye Büyük Millet Meclisi gazidir,
millî hak ve şerefin temsil mekânıdır. Polatlı’dan duyulan top seslerine rağmen
bu soylu Meclis, tıpkı 15 Temmuz gecesinde yaşandığı gibi, zalime, haine,
istila heveslisi canilere karşı bir adım geri atmaksızın meydan okumuştur. (MHP
ve AK PARTİ sıralarından alkışlar) Çok şükür ki hak kazanmış, batıl mağlup
olmuştur; millî namus ayağa kalkmış, düşmanları defetmiştir. Türkiye Büyük
Millet Meclisi dün millî mücadelenin ana karargâhıydı, bugün aynıdır. Türkiye
Büyük Millet Meclisi açıldığı ilk andan itibaren millî irade ve demokrasinin
kalpgâhıydı, bugün de aynı tarihî vasfını ve vakur özelliğini muhafaza
etmektedir. 16 Nisan halk oylamasından sonra Türkiye Büyük Millet Meclisi daha
da güçlenmiştir, değişen hükûmet etme sistemiyle birlikte 23 Nisan 1920 ruhu
perçinleşmiş, millî egemenlik pekişmiştir. Hiç kimse kriz çığırtkanlığı
yapmamalıdır. (MHP ve AK PARTİ sıralarından alkışlar) Hiç kimse sokaklardan
medet ummamalı, karışıklıktan ve dış tazyikli kışkırtmalardan istifadeyi
düşünmemeli, bunu aklına dahi getirmemelidir. (MHP ve AK PARTİ sıralarından
alkışlar) Türkiye Cumhuriyeti sokakta bulunmadı, sokakta kurulmadı, sokağa da
bırakılmayacaktır. (MHP ve AK PARTİ sıralarından alkışlar) Tarih boyunca
varlığımıza diş bileyip göz koyan zalimleri açtıkları nifak ve ateş çukuruna
gömen milletimiz, tahriki ve tertibi dışarıdan yapılan sinsi ve alçak
operasyonlara elbette teslim olmayacaktır. Türk milleti 16 Nisanda sandık
başına giderek meşru irade ve seçimiyle hükûmet etme sistemini değiştirmiştir;
bu, bir milattır, herkes için bağlayıcıdır, hukuk ve demokrasi açısından da
mühürdür. Böylelikle, kuvvetler ayrımı netleşmiş, bayat iddia ve ithamların
aksine Meclisimizin fonksiyonel ve tarihsel tesir alanı genişlemiş, kuvvet
kazanmıştır. 
Sayın
Başkan, değerli milletvekilleri; 23 Nisan 1920’nin ilke ve hatıraları
bizimledir. 23 Nisan 1920’nin hedefleri, gıpta edilecek birlik ve beraberlik
şuuru dayanağımızdır, amacımızdır. 15 Temmuz hain FETÖ darbe teşebbüsünde
Türkiye Büyük Millet Meclisi bombalanmıştı ve tarihte bir ilk yaşanmıştı.
Kurşunlar millet varlığına, demokrasiye, tarihsel haklarımıza isabet etmişti.
Yine de bu Gazi Meclis korkmadı, taviz vermedi, pusmadı, buradan yükselen millî
birlik ve dayanışma ruhu, teröristlerin onlara kumanda eden efendilerinin
oyunlarını bozdu, saldırılarını bozguna uğrattı. İlk Meclisin muhterem
mensupları ne yaptıysa bu kutlu çatı altında 15 Temmuz gecesi aynısı yapılmış
ve bir destan yazılmıştır. Milletimizin tüm hassasiyet ve haysiyetinin temsil
ve ifade mekânı olan Meclis dün vatana sahip çıkmıştı, yine çıkmaktadır, bundan
da asla ödün vermeyecektir. 
İşgallerin
önü kesilmişse, esaret zincirleri kırılıp atılmışsa bunun iftihar ve itibarı
öncelikle millî faziletin övünç madalyası, millî ahlak ve onurun iftihar
vesikası olan Türkiye Büyük Millet Meclisine aittir. 97 yıl evvel beka
mücadelemizi veren Gazi Meclis yine aynı ruh ve iradeyle varlığını
korumaktadır. Nitekim Türkiye Büyük Millet Meclisinin kuruluşu, Türk milletinin
tarih sahnesinden silinmek istendiği bir dönemde bekasının muhafaza
edileceğinin tüm dünyaya ilanıdır. Meclis milletin sesidir, millet için vardır.
Unutulmasın ki 23 Nisan 1920 hiçbir zaman ihmal ve inkâr edilemeyecektir. 
(Mikrofon
otomatik cihaz tarafından kapatıldı)
MİLLİYETÇİ
HAREKET PARTİSİ GENEL BAŞKANI VE MECLİS GRUBU BAŞKANI DEVLET BAHÇELİ (Devamla)
– Türkiye Büyük Millet Meclisi gücünü ve meşruiyetini Türk milletinden alarak
ebediyen var olacaktır. 
Millî
egemenlik ilkesi, kaynağını ilk Meclisin olağanüstü nitelikteki bağımsız
karakterinden almıştı. Bu karakter, bu tarihî haslet, her zaman Türkiye Büyük
Millet Meclisinin namusu, müdafaa edeceği parlak ülküsü olacaktır. Tarihî bir
gerçektir ki Türk milleti birlik ve beraberliğini koruduğu sürece daima
muzaffer olmuş, kutlu mazisine altın sayfalar eklemiştir. Bir olalım, herkes
eşittir Türkiye gerçeğinden birleşip millî bekamızı sonuna kadar koruyalım.
Başta
Türkiye Cumhuriyetinin banisi Gazi Mustafa Kemal Atatürk olmak üzere ilk
Meclisin bütün üyelerine, kurucu kahramanlara ve şehitlerimize Cenab-ı
Allah’tan rahmet diliyor, aziz hatıralarını tazimle yâd ediyorum. Siz muhterem
milletvekili arkadaşlarımın, bütün vatandaşlarımızın, Türk İslam âleminin idrak
ettiğimiz mübarek Miraç Kandili’ni tebrik ediyor, Cenab-ı Allah’tan sağlık,
huzur, barış ve esenlikler temenni ediyorum.
Konuşmamı
noktalarken hepinizi saygılarımla selamlıyor, Gazi Meclisimizin 97’nci yıl
dönümünün hayırlı, uğurlu olmasını diliyorum. (MHP ve AK PARTİ sıralarından
alkışlar)
BAŞKAN
– Milliyetçi Hareket Partisi Genel Başkanı ve Grup Başkanı Sayın Devlet Bahçeli
Beyefendiye teşekkürlerimizi sunuyorum.
Değerli
Genel Kurul, konuşmalar tamamlandı. Yeni bir dönemin ilk başlangıcı gibi bir
toplantı oldu. Hayırlı olsun, uğurlu olsun.
7’nci
referandumu, halk oylamasını geçirdik. İki tanesinde daha yüksek bir rakam var,
onlar darbe dönemine ait yapılmış zamanlarda idi. Diğerlerinin içinde en yüksek
katılım oranı olan bir referandum yaşadık. Milletimiz büyük hassasiyet gösterdi
ve katılım oranı yüzde 85,46 oldu. Evet 51,41; hayır 48,59; katılım 48 milyon
867 bin. “Evet” ve “hayır” arasındaki fark 1 milyon 380 bin. Bunlar geçici
rakamlar tabii, kesin rakamları Yüksek Seçim Kurulu açıklayacak. 
Ülke
hepimizin, hepimizin hassasiyeti sonsuz, kimse kimseden daha çok vatanı
sevmiyor. Görüşler farklı olabilir ama bayrağımıza, vatanımıza, milletimize
yani bu noktalardaki hassasiyetimize hiç kimse bir şey diyemez. İnşallah çok
iyi günlere gideceğiz. Hayırlı ve uğurlu olsun, nice başarılar nasip olsun. 
Tekraren
teşekkürlerimi arz ediyorum, sunuyorum. Şehitlerimizi tekrar rahmet ve minnetle
anıyorum. 
Değerli
hatipler Miraç Gecesi’nin tebrikinde bulundular. Mukaddes bir gecemizdir. Geçen
bir toplantıda arz etmiştim, “kandil” ışık veren alete denir yani “Lambanız,
floresanınız, ampulünüz hayırlı olsun.” denmez; “Mübarek Miraç Geceniz hayırlı
olsun.” denir. Bu hassasiyet neden kayboldu? Galatımeşhur, lügatifasih oldu da
ondan. Mukaddes gecelerde camilerdeki ışıkların çokluğu görülünce “Aa, bu gece
kandil.” dediler, adı “kandil” kaldı. Hayır, Miraç Gecesi, Regaip Gecesi, Kadir
Gecesi gibidir. Efendim, mübarek olsun, nice mübarek gün ve gecelere kavuşalım.

Alınan
karar gereğince, sözlü soru önergeleri ile diğer denetim konularını görüşmek
için, 2 Mayıs 2017 Salı günü saat 15.00’te toplanmak üzere birleşimi
kapatıyorum. 
Hepinize
saygılarımı sunuyorum, teşekkür ediyorum. (Alkışlar) 
Kapanma Saati: 15.32



