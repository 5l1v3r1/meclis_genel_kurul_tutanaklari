



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 14’üncü
Birleşim
 1
Kasım 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili
Filiz Kerestecioğlu Demir’in, kadınların sorunlarına ilişkin gündem dışı
konuşması
2.- Niğde Milletvekili Ömer Fethi Gürer’in,
Niğde ilinin sorunlarına ilişkin gündem dışı konuşması
3.- Antalya Milletvekili Gökcen Özdoğan
Enç’in, bağımlılıkla mücadele ve çözüm yollarına ilişkin gündem dışı konuşması

IV.- AÇIKLAMALAR
1.- Bursa Milletvekili Erkan Aydın’ın,
Cumhuriyet Halk Partisi Aydın Milletvekili Bülent Tezcan’a yapılan saldırıyı
kınadığına ve Cumhuriyet gazetesine yönelik operasyona ilişkin açıklaması
2.- İstanbul Milletvekili Osman Boyraz’ın,
milletin 1 Kasım 2015’te tercihini tartışmaya mahal bırakmayacak bir şekilde
ortaya koyduğuna ve bu tercihten dolayı bir kez daha şükranlarını sunduğuna ilişkin
açıklaması
3.- Adana Milletvekili İbrahim Özdiş’in, Cumhuriyet
Halk Partisi Aydın Milletvekili Bülent Tezcan’a yapılan saldırıyı kınadığına ve
Cumhuriyet gazetesine yönelik operasyona ilişkin açıklaması
4.- İstanbul Milletvekili Sibel Özdemir’in,
Cumhuriyet Halk Partisi Aydın Milletvekili Bülent Tezcan’a yapılan saldırıyı
kınadığına ve Cumhuriyet gazetesine yönelik operasyona ilişkin açıklaması
5.- İstanbul Milletvekili Onursal
Adıgüzel’in, Cumhuriyet gazetesine yönelik operasyona ilişkin açıklaması
6.- Erzurum Milletvekili İbrahim
Aydemir’in, Erzurum’un kış turizminde bir dünya markası olma yolunda
ilerlediğine ilişkin açıklaması
7.- Bursa Milletvekili Nurhayat Altaca
Kayışoğlu’nun, Cumhuriyet Halk Partisi Aydın Milletvekili Bülent Tezcan’a
yapılan saldırıyı kınadığına ve Cumhuriyet gazetesine yönelik operasyona
ilişkin açıklaması
8.- İzmir Milletvekili Mustafa Ali
Balbay’ın, Cumhuriyet Halk Partisi Aydın Milletvekili Bülent Tezcan’a yapılan
saldırıyı kınadığına ve Cumhuriyet gazetesine yönelik operasyona ilişkin
açıklaması
9.- İstanbul Milletvekili Ali Şeker’in,
Cumhuriyet Halk Partisi Aydın Milletvekili Bülent Tezcan’a yapılan saldırıyı
kınadığına ve Cumhuriyet gazetesine yönelik operasyona ilişkin açıklaması
10.- İstanbul Milletvekili Gamze Akkuş
İlgezdi’nin, Cumhuriyet Halk Partisi Aydın Milletvekili Bülent Tezcan’a yapılan
saldırıyı kınadığına ve Cumhuriyet gazetesine yönelik operasyona ilişkin açıklaması
11.- Burdur Milletvekili Mehmet Göker’in,
Cumhuriyet Halk Partisi Aydın Milletvekili Bülent Tezcan’a yapılan saldırının
hedefinin cumhuriyet ve Cumhuriyet Halk Partisi olduğuna ilişkin açıklaması
12.- İstanbul Milletvekili Mahmut Tanal’ın,
Cumhuriyet Halk Partisi Aydın Milletvekili Bülent Tezcan’a yapılan saldırıyı
kınadığına ve Şanlıurfa’nın Siverek ilçesinin bazı sorunlarına ilişkin
açıklaması
13.- Manisa Milletvekili Tur Yıldız
Biçer’in, Cumhuriyet gazetesine yönelik operasyona ilişkin açıklaması
14.- Mersin Milletvekili Ali Cumhur
Taşkın’ın, Hakkâri Dağlıca’da şehit düşen Mehmetçiklere ve tüm şehitlere
Allah’tan rahmet dilediğine, Cumhuriyet Halk Partisi Aydın Milletvekili Bülent
Tezcan’a yapılan saldırıyı kınadığına ve 1 Kasım 2015 seçimlerinin 1’inci yıl
dönümü vesilesiyle millete minnet ve şükranlarını sunduğuna ilişkin açıklaması
15.- Balıkesir Milletvekili Ahmet Akın’ın,
Cumhuriyet gazetesine yönelik operasyona ilişkin açıklaması
16.- Kayseri Milletvekili Çetin Arık’ın,
Cumhuriyet Halk Partisi Aydın Milletvekili Bülent Tezcan’a yapılan saldırıyı
kınadığına ve Başbakanın başkanlıkla ilgili bazı ifadelerine ilişkin açıklaması
17.- Manisa Milletvekili Erkan Akçay’ın,
Cumhuriyet Halk Partisi Aydın Milletvekili Bülent Tezcan’a yapılan saldırıyı
kınadığına ve Yahya Kemal Beyatlı’nın ölümünün 58’inci yıl dönümüne ilişkin
açıklaması
18.- Ankara Milletvekili Levent Gök’ün,
Cumhuriyet Halk Partisi Aydın Milletvekili Bülent Tezcan’a yapılan saldırıya,
Cumhuriyet Halk Partisi yöneticilerine son günlerde artan bu saldırıların
arkasındaki güçlerin ortaya çıkarılmasını beklediklerine, Cumhuriyet gazetesine
yönelik operasyona ve 1 Kasım saltanatın kaldırılmasının 94’üncü yıl dönümüne
ilişkin açıklaması


19.- Diyarbakır Milletvekili İdris
Baluken’in, Diyarbakır Büyükşehir Belediyesi Eş Başkanları Fırat Anlı ve Gültan
Kışanak ile KJA’nın dönem sözcüsü Ayla Akat Ata’nın tutuklanmalarının kabul
edilemez olduğuna, Demokratik Bölgeler Partisi il eş başkanları ve neredeyse
bütün ilçe yöneticilerinin siyasi soykırım operasyonları kapsamında gözaltına
alınmalarına, 1 Kasım Dünya Kobani Günü’ne, Cumhuriyet gazetesine yönelik
operasyona ve Cumhuriyet Halk Partisi Aydın Milletvekili Bülent Tezcan’a
yapılan saldırıyı kınadığına ilişkin açıklaması
20.- Kayseri Milletvekili Mustafa
Elitaş’ın, Cumhuriyet Halk Partisi Aydın Milletvekili Bülent Tezcan’a yapılan
saldırıyı kınadığına, Cumhuriyet gazetesine yönelik operasyona ve AK PARTİ Mardin
Kızıltepe ilçe teşkilatına yapılan silahlı saldırıda yaralanan 3 polis nezdinde
tüm polis teşkilatına geçmiş olsun dileklerini sunduğuna ilişkin açıklaması
21.- Ankara Milletvekili Levent Gök’ün,
“Kâğıtsız Parlamento Projesi” kapsamında yasama evraklarının elektronik ortamda
dağıtılması nedeniyle yaşanan sorunlara ilişkin açıklaması
22.- Diyarbakır Milletvekili İdris
Baluken’in, Diyarbakır Büyükşehir Belediyesine Etimesgut Kaymakamının kayyum
olarak atanmasını kabul edilemez bulduğuna ve kınadığına ilişkin açıklaması
23.- Manisa Milletvekili Özgür Özel’in,
“Kâğıtsız Parlamento Projesi” uygulaması için Cumhuriyet Halk Partisinin
olumsuz görüş bildirmiş olmasına rağmen Meclis Başkanlığına hatalı
bilgilendirme yapıldığına ilişkin açıklaması
24.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in yaptığı açıklamasındaki
bazı ifadelerine ilişkin açıklaması
25.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın yaptığı
açıklamasındaki bazı ifadelerine ilişkin açıklaması
26.- Manisa Milletvekili Erkan Akçay’ın,
Adalet Bakanı Bekir Bozdağ’ın (11/13) esas numaralı Gensoru Önergesi üzerinde
Hükûmet adına yaptığı konuşmasındaki bazı ifadelerine ilişkin açıklaması
27.- Ankara Milletvekili Levent Gök’ün,
rektörlük seçimleriyle ilgili düzenlemenin Meclis iradesinden kaçırılarak kanun
hükmünde kararnameyle yapılmasının doğru olmadığına ilişkin açıklaması
28.- Millî Eğitim Bakanı İsmet Yılmaz’ın,
Ankara Milletvekili Levent Gök’ün yaptığı açıklamasındaki bazı ifadelerine
ilişkin açıklaması

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, Başkanlık Divanı olarak Cumhuriyet Halk Partisi Aydın Milletvekili
Bülent Tezcan’a geçmiş olsun dilediğinde bulunduklarına ilişkin açıklaması 
2.- Oturum Başkanı TBMM Başkan Vekili Ayşe
Nur Bahçekapılı’nın, Başkanlık Divanının 13/10/2014 tarihli kararıyla kabul edilen
Evrak Yönetmeliği’nin 17’nci maddesine göre yasama evrakının dağıtım ve
tesliminin elektronik ortamda da yapılabileceğine ilişkin açıklaması 


VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Manisa Milletvekili Özgür Özel ve 24
milletvekilinin, ülkede bugüne dek gerçekleştirilen saldırıların faillerinin ve
siyasi sorumlularının araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/345) 
2.- Niğde Milletvekili Ömer Fethi Gürer ve
24 milletvekilinin, ÇUKOBİRLİK’te 1990 yılından sonraki sürecin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/346)
3.- HDP Grubu adına, Grup Başkan Vekili
Diyarbakır Milletvekili İdris Baluken’in, IŞİD yapılanmalarının ve IŞİD'li
canlı bombaların gerçekleştirdiği katliamların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/347)

B) Tezkereler
1.- Türkiye Büyük Millet Meclisi
Başkanlığının, 28-29 Kasım 2016 tarihlerinde Belçika’nın başkenti Brüksel’de
Avrupa Parlamentosu (AP) Katılım Öncesi Eylem Birimi tarafından Avrupa
Parlamentosu İstihdam ve Sosyal İşler ile Temel Haklar, Adalet ve İçişleri
Komiteleri iş birliğiyle düzenlenecek olan “Avrupa Birliği Genişleme Bölgesinde
Engelli Kişilere Ayrımcılık Yapılmaması” konulu parlamentolar arası konferansa
Türkiye Büyük Millet Meclisini temsilen bir heyetin katılmasına ilişkin
tezkeresi (3/846)
2.- Türkiye Büyük Millet Meclisi
Başkanlığının, 8-9 Kasım 2016 tarihlerinde Malta'nın başkenti Valletta'da
Uluslararası Adalet ve Hukukun Üstünlüğü Enstitüsü (IIJ) ve Avrupa Komisyonu
tarafından düzenlenecek olan “Hukukun Üstünlüğü Çerçevesinde Terörizmle Mücadele
Sistemlerinin İnşasında Milletvekillerinin Rolünün Geliştirilmesi” konulu
çalıştaya katılım sağlanmasına ilişkin tezkeresi (3/847)
3.- Türkiye Büyük Millet Meclisi
Başkanlığının, Türkiye Büyük Millet Meclisinin Dış İlişkilerinin Düzenlenmesi
Hakkında 3620 sayılı Kanun'un 4’üncü maddesi uyarınca Rusya Federasyonu ve Çad
Cumhuriyeti ile Türkiye Büyük Millet Meclisi arasında parlamentolar arası
dostluk grubu kurulmasına ilişkin tezkeresi (3/848)

C) Önergeler
1.- Bursa Milletvekili Orhan Sarıbal’ın,
(2/1038) esas numaralı Ulusal Bayram ve Genel Tatiller Hakkında Kanunda
Değişiklik Yapılması Hakkında Kanun Teklifi’nin doğrudan gündeme alınmasına ilişkin
önergesi (4/65)

VII.- GENSORU
A) Ön Görüşmeler
1.- HDP Grubu adına, Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel’in, 15 Temmuz darbe girişimin ardından gerçekleştirilen uygulamalar sebebiyle
yaşandığı ileri sürülen hak ihlallerini önleyemediği iddiasıyla Adalet Bakanı
Bekir Bozdağ hakkında gensoru açılmasına ilişkin önergesi (11/13)
2.- HDP Grubu adına, Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel'in, sokağa çıkma yasakları nedeniyle oluşan eğitim hakkı ihlallerini
gideremediği, 15 Temmuz darbe girişiminin ardından öğretmenlerin meslekten
ihracı ve açığa alınmasında hak ihlallerine sebebiyet verdiği, mülakata dayalı
sözleşmeli öğretmen alımıyla kadrolaşmaya ve eğitimde güvencesiz istihdama yol
açtığı ve proje okulu uygulamasıyla eğitimin niteliğini değiştirmeyi amaçladığı
iddiasıyla Millî Eğitim Bakanı İsmet Yılmaz hakkında gensoru açılmasına ilişkin
önergesi (11/12)

VIII.- SATAŞMALARA İLİŞKİN KONUŞMALAR
1.- İstanbul Milletvekili Filiz
Kerestecioğlu Demir’in, Adalet Bakanı Bekir Bozdağ’ın (11/13) esas numaralı
Gensoru Önergesi üzerinde Hükûmet adına yaptığı konuşması sırasında HDP Grubuna
sataşması nedeniyle konuşması
2.- İstanbul Milletvekili Mehmet
Metiner’in, İstanbul Milletvekili Filiz Kerestecioğlu Demir’in sataşma
nedeniyle yaptığı konuşması sırasında şahsına sataşması nedeniyle konuşması
3.- Diyarbakır Milletvekili İdris
Baluken’in, İstanbul Milletvekili Mehmet Metiner’in sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
4.- Muş Milletvekili Ahmet Yıldırım’ın,
Tokat Milletvekili Zeyid Aslan’ın (11/12) esas numaralı Gensoru Önergesi
üzerinde AK PARTİ Grubu adına yaptığı konuşması sırasında Halkların Demokratik
Partisine sataşması nedeniyle konuşması 
5.- Ankara Milletvekili Levent Gök’ün,
Tokat Milletvekili Zeyid Aslan’ın (11/12) esas numaralı Gensoru Önergesi
üzerinde AK PARTİ Grubu adına yaptığı konuşması sırasında Cumhuriyet Halk
Partisi Genel Başkanına sataşması nedeniyle konuşması

IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Bilirkişilik Kanunu Tasarısı (1/687) ve
Adalet Komisyonu Raporu (S. Sayısı: 388)
2.- Millî Eğitim Bakanlığının Teşkilat ve
Görevleri Hakkında Kanun Hükmünde Kararname ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/721), Tebligat
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/693), Osmaniye Milletvekili Ruhi Ersoy ve Milliyetçi
Hareket Partisi Grup Başkanvekili Manisa Milletvekili Erkan Akçay’ın 2547
Sayılı Yükseköğretim Kanununda Değişiklik Yapılmasına Dair Kanun Teklifi (2/511),
Erzurum Milletvekili Mustafa Ilıcalı’nın Yükseköğretim Kanununda Değişiklik
Yapılmasına Dair Kanun Teklifi (2/546), Konya Milletvekili Mustafa Kalaycı ve
Milliyetçi Hareket Partisi Grup Başkanvekili İzmir Milletvekili Oktay Vural’ın
Yükseköğretim Kanununda Değişiklik Yapılmasına Dair Kanun Teklifi (2/666) ile
Millî Eğitim, Kültür, Gençlik ve Spor Komisyonu Raporu (S. Sayısı: 405)



X.- YAZILI SORULAR
VE CEVAPLARI
1.- Denizli
Milletvekili Kazım Arslan'ın, AB ile ABD arasında imzalanması planlanan Transatlantik
Ticaret ve Yatırım Ortaklığı Antlaşması'nın ülkemize olası etkilerine ilişkin sorusu ve Ekonomi Bakanı NihatZeybekci’nin cevabı
(7/7382)

2.- Mardin Milletvekili Gülser Yıldırım'ın, Adalet
Bakanına yöneltilen soru önergelerine ve cezaevleri ile ilgili Meclis
araştırması önergeleri ve kanun tekliflerine ilişkin sorusu ve Türkiye Büyük Millet Meclisi Başkan Vekili
Ahmet Aydın’ın cevabı (7/7777)

3.- İzmir Milletvekili Zeynep Altıok'un, bir vergi
müfettiş yardımcısının sosyal medya paylaşımlarına ve gazetecileri taciz ettiği
iddiasına ilişkin sorusu ve Maliye Bakanı
NaciAğbal’ın cevabı (7/8128)


1 Kasım 2016 Salı
BİRİNCİ OTURUM
Açılma Saati: 15.00
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Ali Haydar HAKVERDİ (Ankara)
-----0-----
BAŞKAN – Türkiye
Büyük Millet Meclisinin 14’üncü Birleşimini açıyorum.
İyi haftalar,
iyi çalışmalar diliyorum.
Toplantı yeter
sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk söz, kadın konusunda söz isteyen
İstanbul Milletvekili Filiz Kerestecioğlu Demir’e aittir.
Buyurun Sayın Kerestecioğlu Demir.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul
Milletvekili Filiz Kerestecioğlu Demir’in, kadınların sorunlarına ilişkin
gündem dışı konuşması
FİLİZ KERESTECİOĞLU DEMİR (İstanbul) – Teşekkürler
Sayın Başkan.
Değerli milletvekilleri, Türkiye'de kadına yönelik
şiddet, cinsiyet eşitsizliği, güvencesiz çalışma durumları, mülteci kadınların
yaşadığı sorunlar her geçen gün artarak büyük sayılara ulaşmakta maalesef. Ve
bunun yanı sıra pek çok kadın, bugün genel tutuklama ve gözaltı hamleleriyle,
onlar da nasibini alarak gözaltına alınmakta, işkence görmekte ve
darbedilmektedir. Demokrasi ve eşitlik temelinde oluşturulan eş başkanlık
sistemi gasbedilmekte, eş başkanlarımız gözaltına alınmakta ve avukatlarıyla
dahi günler geçtikten sonra görüştürülmektedir. Hükûmetin kadınları aşağılayan
söylemleri, kadınların giydiği giysiler üzerinden tacizi meşru göstermeye
çalışan erkeklere “Hoşuna gitmiyorsa mırıldanırsın.” diyerek erkekleri daha çok
suça teşvik etmekte, suç işleyen erkekleri ise yargı “Akli dengesi yerinde
değil.” diyerek iyi hâlden serbest bırakmaktadır. Hâkim, örneğin, son olarak
metrobüste yüzüne tekme yiyen arkadaşımız Ayşegül Terzi’ye “Başka girişimde
bulunursa bildirirsiniz.” diyerek yeni tacizlere mahal vermektedir. Bu suçu
işleyen erkekler ise taciz ettiği kadınlar için “Tahrik edici giyinmişti.”
diyerek kendilerini savunmaktadırlar. Yıllardır kadınlar aslında bu
muameleleri, bu anlayışı çok iyi biliyorlar ve yıllarca bu anlayışa karşı, bu
erkek egemen zihniyete karşı mücadele ettik. Bunun için Mor Çatı gibi kadın
sığınma vakıflarını kurduk; bunun için şiddete, dayağa karşı dayanışma
yürüyüşleri gerçekleştirdik; bunun için cinsel tacize karşı, tecavüze karşı
kampanyalar yürüttük. Bugün 1980’li yıllarda verdiğimiz bu mücadeleden gene
aynı noktaya gelmek ve gene kadınların aynı mücadeleleri vermek zorunda kalması
gerçekten hazin bir durumdur. 
Kadınlar yürüttükleri mücadeleyle çok
ciddi kazanımlar elde ettiler, çok ciddi kurumsallaşmalar gerçekleşti ancak
yine aynı zihniyet bugün geçmişte olduğundan çok daha fazla ve çok daha erkek
egemen bir biçimde, eril bir biçimde, militarist bir biçimde iktidarda olduğu
için artık hiçbir şekilde ayrım gözetmeksizin bütün kadınlara gücünü göstermeye
çalışmakta. 
KJA’ya yapılan baskın, KJA sözcüsü Ayla
Akat Ata’nın gözaltına alınması, dünyada tek kadın haber ajansı olan JINHA’nın
kapatılması kadın mücadelesini kırmaya yönelik çabalardır. Bu boşuna çabaların
sonucudur ki, dikkatinizi çekmek isterim, Türkiye, Dünya Ekonomik Forumu’nun
2016 Küresel Cinsiyet Uçurumu Raporu’na göre cinsiyet eşitliği karnesinde 144
ülke arasında 130’uncu sıradadır. Türkiye, kadınlarla ilgili yaptığı
uygulamalar nedeniyle 130’uncu sıraya gerilemiş durumdadır.
Devrimci İşçi Sendikaları Konfederasyonu
Araştırma Enstitüsünün yayınladığı raporunda, 2016 yılında kadın işsizliği
yüzde 12,4’e yükselmiş, özellikle genç kadın işsizliğinde artış olmuş ve kadın
istihdam oranı inanılmaz ölçüde düşmüştür ve kadın cinayetlerinde öldürülen
kadınları ise gerçekten saymakla bitiremiyoruz. Kadın cinayetleri, kadınların
mücadelesine rağmen tepeden o az önce ifade ettiğim zihniyet nedeniyle, “Kadın-erkek
eşitliği fıtratımızda yoktur.” diyen zihniyet nedeniyle, “Mırıldanırsın.” diyen
zihniyet nedeniyle her tarafa daha fazla yayılmıştır ve güncel hayatta
kadınlar, evlerin içerisinde, sokaklarda onları sahipleriymiş gibi gören, böyle
görmeye çalışan ve bu görüşü de iktidar tarafından desteklenen erkeklerce
şiddete uğramaktadırlar.
Evet, bugün ülkede yaşanan savaş, başta kadınlar ve
çocuklar olmak üzere, herkesi ciddi biçimde etkilemektedir. Bundan çıkmadığımız
sürece kadınlara yönelik şiddetten de işçi cinayetlerinden de çıkmanın yolu
yoktur. Savaş her yeri etkilemektedir ve bu savaşı bitirecek olan yine yıllarca
olduğu gibi kadınların mücadelesidir.
Hepinize saygılar sunarım. (HDP sıralarından alkışlar)
BAŞKAN – Teşekkür ederim Sayın Kerestecioğlu Demir.
Gündem dışı ikinci söz, Niğde’nin sorunları hakkında
söz isteyen Niğde Milletvekili Ömer Fethi Gürer’e aittir. 
Buyurun Sayın Gürer. (CHP sıralarından alkışlar)
2.- Niğde Milletvekili Ömer Fethi Gürer’in, Niğde
ilinin sorunlarına ilişkin gündem dışı konuşması
ÖMER FETHİ GÜRER (Niğde) – Sayın Başkan, değerli
milletvekilleri; tam bir yıl önce bugün ben milletvekili olarak Türkiye Büyük
Millet Meclisine gelmiştim. “Bir yıl öncesinde Niğde için verilen sözlerin
bugün hangisi gerçekleşti?” diye baktığım zaman ne yazık ki Niğde’ye verilen
sözlerin gerçekleşmediğini görüyorum. On dört yıldır “Niğde havaalanı
yapılacak.” deniyor, yapılmıyor; on dört yıldır “Niğde’ye tıp fakültesi
açılacak.” deniyor, açılmıyor. Yüksek hızlı tren projesinde Niğde’nin adı yok.
Akkaya Barajı çevre felaketi olarak devam ediyor. Niğde-Ankara Otoyolu programa
alındı ancak uygulamada yok. “Adalet sarayı inşaatı yedi yüz günde bitecek.”
dendi, yedi bin günde bitemeyeceği anlaşılıyor. Niğde merkezde eski devlet
hastanesi harabeye döndü, ne yapılacağı belli değil. Bor Askerî Fabrikası
kapanıyor. Niğde Şeker Fabrikası ne yazık ki teknolojisi yenilenmediğinden en
çok arıza veren fabrika durumunda ve işçilere kadro verilmediği için kadrosuz
işçiler yıllardır umutla bekliyor.
Ulukışla Devlet Hastanesi aylardır açılamadı.
Ulukışla’ya Şekerpınar’dan getirilecek suyun akıbeti belli değil. Yelatan,
Kılavuz, Porsuk, Kılan, Çardacık, Burç, Celaller, Bekçili, Mahmatlı köyleri su
bekliyor.
Niğde’de üretici de perişan; elma 10 kuruşa, patates 25
kuruşa, domates 15 kuruşa… Ve kavun da bu yıl tarlada kaldı, ne yazık ki alıcı
bulamıyor. Patates için 50 dolarlık bir teşvik bekleniyor. Çiftçide para
olmayınca doğal olarak esnaf da perişan.
Niğde Üniversitesi mezunları iş bulamadıkları için
kent, işsizlik kentine döndü. Niğde IPARD kapsamına alınmadı. Yani, Avrupa
Birliği Kırsal Kalkınma Projesi’nden Bursa, Konya, Nevşehir, Aksaray
yararlanıyor, Niğde yararlanamıyor. Havza bazlı desteklerde ne yazık ki
Niğde’nin adı geçmiyor. Niğde turizmden pay alamadığı gibi, Niğde’de on bin
yıllık tarihin gün ışığına çıkması sağlanamadı. Bu bağlamda, Niğde’nin
sorunlarıyla ilgili 900’den fazla soru önergesi verdim. Bir kısmına verilen
yanıtlarda bölgeye söz olarak gelecek yatırımların gelmeyeceğini de görmekten
üzüntü duydum. Şu anda Karanlıkdere, Himmetli, Havuzlu, Halaç, Tepeköy,
Asmasız, Koçak, Horoz, Karacaören, Maden, Gedelli, İmrahor, Şeyhömerli, Kolsuz,
Bademdere, Eminlik, Elmalı gölet bekliyor. Sulama suyunda sorun var. Ürünlerin
pazarlamasında sorun var.
Niğde nedense sahipsiz il durumuna düşürüldü. Bu
bağlamda Hükûmete sesleniyorum: 2017 yılı yatırımlarında Niğde’yi bu kadar
kenarda bırakmayın, Niğde’nin sorunlarıyla ilgilenin. 
Sayın Başkan, değerli milletvekilleri; Niğde’nin
sorunları çok, saatlerce anlatabilirim ama ülkemiz de sorunlu bir döneme girdi.
Giderek daha da anlaşılmaz işler yapılmaya başlandı. “Cumhuriyet” gibi
cumhuriyetle yaşıt bir gazeteye yapılan uygulamayı anlaşılır bulmak mümkün
değil.
Bu gidiş iyi bir gidiş değil, bundan bir an önce
vazgeçilmeli. Yapılanların anlatılması ve ifadesinde sorunlar yaşanmaya
başlandı. FETÖ terör örgütüyle mücadele ediyorum diye Cumhuriyet gazetesiyle
mücadele etmeye kalkmak bu ülkenin geleceğine yapılan en büyük ihanettir. (CHP
sıralarından “Bravo” sesleri, alkışlar) 
Cumhuriyete karşı yapılan davranışı anlaşılır
bulmadığımız gibi, Genel Başkan Yardımcımız Bülent Tezcan’a yapılan saldırıyı
da şiddetle, nefretle kınıyoruz. Siyasetçilere uzanan bu el biliniz ki bir gün
herkesin kapısını çalar. 
Bu bağlamda, Türkiye Büyük Millet Meclisi olarak, gerek
Cumhuriyet’e yapılan saldırıda gerek Genel Başkan Yardımcımıza yapılan
saldırıda, iş birliği içinde, dayanışma içinde ikisine de karşı durmak asli
görevimiz olmalı. 
Ülkemiz darbeler gördü. Bu darbelerde genelde hep sol
mağdur oldu. Bugün de yapılan uygulamalardan anlaşılıyor ki yaşanan sürecin
faturası getirilip gene sola kesilmek isteniyor. Ülkesini seven, bağımsızlıktan
yana olan, devletinin geleceğinin iyi olması yönünde mücadele eden insanları
suçlu diye toplum önüne çıkarırsanız bunu kimseye anlatamazsınız. 
Bu bağlamda, geleceğimizi doğru kılmak adına, yapılan
uygulamalarda Hükûmeti uyarmak istiyorum: Eğer bu gidiş böyle giderse ülke için
iyi bir gidiş değil, bunun sonunda hepimiz acı çekeriz. Eğer birinin kapısı
çalınıyorsa, biliniz ki sizin de kapınız çalınır. Bu uygulamaları topyekûn
gözden geçirmenin yararı var. Nasıl ki 15 Temmuz darbesine birlik ve beraberlik
içinde karşı durmayı bilmişsek, yapılan yanlışlara karşı da sesimizi çıkarmak
zorundayız. Sesimizi çıkarmazsak biliniz ki bir gün sizi de sesinizi çıkaramaz
ederler. 
Genel Kurulu saygıyla selamlıyorum. (CHP sıralarından
alkışlar) 
BAŞKAN – Teşekkür ederim Sayın Gürer. 
Gündem dışı üçüncü söz, bağımlılıkla mücadelede
sorunlar ve çözüm yolları hakkında söz isteyen Antalya Milletvekili Gökcen
Özdoğan Enç’e aittir. 
Buyurun Sayın Özdoğan Enç. (AK PARTİ sıralarından
alkışlar)
3.- Antalya Milletvekili Gökcen Özdoğan Enç’in,
bağımlılıkla mücadele ve çözüm yollarına ilişkin gündem dışı konuşması
GÖKCEN ÖZDOĞAN ENÇ (Antalya) – Teşekkür ederim Sayın
Başkan. 
Değerli arkadaşlar, bağımlılıkla mücadele ve çözüm
yolları konusunda gündem dışı söz almış buluyorum. Hepinizi saygıyla
selamlarım. 
Uyuşturucu madde bağımlılığı dünya genelinde olduğu
gibi ülkemizde de her yaştan vatandaşımızı tehdit eden bir problem hâline
gelmiştir. Sosyal, ekonomik, güvenlik gibi birçok farklı yönü bulunan
bağımlılık yaratan madde problemi ancak sorunun taraflarının iş birliğiyle
çözülebilir. Önleme, madde bağımlılığından arındırma ve rehabilitasyon süreçleri
bunların başlıcalarıdır. 
Madde kullanımı ve bağımlılığıyla ilgili mücadele
faaliyetlerini yürütmek, tarafları koordine etmek, bilgi paylaşımını sağlamak
amacıyla Türkiye Uyuşturucu ve Uyuşturucu Bağımlılığı İzleme Merkezi ilk
kurumsal yapı olarak 1997 yılında faaliyete başlamıştır. 2002 yılında
Başbakanlık makamının yetkilendirmesiyle Emniyet Genel Müdürlüğü Kaçakçılık ve
Organize Suçlarla Mücadele Daire Başkanlığına bağlı olarak ulusal irtibat
noktası olarak belirlenmiştir. Türkiye, 2006 yılı itibarıyla her yıl uyuşturucu
raporunu hazırlayıp kamuyla paylaşmaktadır. 2015 yılında ise Uyuşturucu İle
Mücadele Daire Başkanlığına geçerek faaliyetini sürdürmeye başlamıştır.
Uyuşturucuyla mücadele genel bir halk sağlığı sorunu
olup Türkiye’de diğer Avrupa ülkelerinde olduğu kadar yaygın olmamakla
birlikte, tehdit boyutuna gelmeden önce önlem alınması gerekmektedir. Bu, aynı
zamanda, bir ulusal güvenlik problemidir. Buradan hareketle Uyuşturucuyla
Mücadele Yüksek Kurulu 13 Kasım 2014 tarihinde Başbakanlık genelgesiyle
Başbakan Yardımcımızın Başkanlığında, Adalet Bakanlığı, Aile ve Sosyal
Politikalar Bakanlığı, Çalışma ve Sosyal Güvenlik Bakanlığı, Gençlik ve Spor
Bakanlığı, Gümrük ve Ticaret Bakanlığı, Millî Eğitim Bakanlığı ve Sağlık
Bakanlığının kurum temsilcilerinin katılımıyla oluşturulmuştur. Bu kurul Nisan
2016’da 3’üncü toplantısını yapmıştır. 2016-2018 yılları arasında Uyuşturucuyla
Mücadele Strateji Belgesi ve Eylem Planı görüşülmüştür. 
Dünya Sağlık Örgütü tarafından 2015 yılında uygulanan
Uyuşturucuyla Mücadele Modeli, Strateji Belgesi ve Acil Eylem Planı’nın diğer
ülkelere örnek olay olarak gösterilmesi de kurulun ne derece önemli olduğunun
bir kanıtıdır. 
Ülkemizde 77 adet bağımlılık tedavi merkezi
bulunmaktadır. 60 adedi Sağlık Bakanlığımıza, 5 adedi özel hastanelere, 12
adedi ise üniversiteye bağlı olarak hizmet vermektedir. Toplam yatak
kapasiteleri de 919’dur. 
Antalya'da Eğitim ve Araştırma Hastanesi Aşır Aksu
yerleşkesi içerisinde AMATEM ünitesini geçen ay hizmete soktuk. 1.750
metrekarelik alanı olan, 30 yatak olarak planlanan AMATEM, yatak sayısının
artırılmasına da olanak sağlayacak şekilde planlandı. Bununla birlikte, çocuk,
ergen madde bağımlılığı tedavi merkezi çalışmalarımız da başlamış olup en kısa
sürede sonuçlandıracağız. 
Bu vesileyle, başta Sağlık Bakanımıza, Dışişleri
Bakanımıza bizi bu konuyla ilgili sürekli yüreklendirdiği için, Antalya
milletvekillerine, taraflara çok teşekkür etmek istiyorum. Tedavi gören
hastalarımızın tedavi bütünlüğünü bozmadan, toplumsal yaşamdan kopmadan yeniden
uyum sağlama ve aktif iş gücüne katılımını gerçekleştirmek için de
rehabilitasyon merkezleri olmazsa olmazlardır. Bu amaçla Sağlık, Çalışma ve
Sosyal Güvenlik, Aile ve Sosyal Politikalar Bakanlığımızın ortak model
geliştirme projeleri sonuçlanmak üzeredir. 
Antalya yoğun göç alan illerin arasında olduğu için
örnek il olarak değerlendirilmelidir. Bağımlılıkla mücadele çalışmaları
etkinliğinin artırılması için kamuoyu desteği şarttır; sivil toplum
kuruluşları, kitle iletişim araçları, etkinliğin artmasında temel unsurlardır.
Doğru uygulanacak iletişim stratejileriyle gelecek nesilleri bağımlılıktan
kurtarabiliriz. Bu, aslında sadece Hükûmetin görevi değildir, muhalefet
partililerin, kitle iletişim araçlarının, basının özellikle çok ciddi şekilde
konuya eğilmesi gerekmektedir. Bu noktada da ben, Başbakan Yardımcımız da
burada, Kurulun Başkanı olarak göstermiş olduğu ilgiden dolayı, kararlılıktan
dolayı da kendisine teşekkür ediyorum. 
Saygılar sunuyorum. (AK PARTİ sıralarından alkışlar) 
BAŞKAN – Teşekkür ederim Sayın Özdoğan Enç.
Şimdi, sisteme giren 15 milletvekiline yerlerinden
birer dakikalık söz vereceğim. 
Söz vereceğim sayın milletvekillerinin isimlerini
okuyorum: Sayın Aydın, Sayın Boyraz, Sayın Özdiş, Sayın Özdemir, Sayın
Adıgüzel, Sayın Aydemir, Sayın Kayışoğlu, Sayın Balbay, Sayın Şeker, Sayın
İlgezdi, Sayın Göker, Sayın Tanal, Sayın Yıldız Biçer, Sayın Taşkın, Sayın
Akın, Sayın Arık.
Sayın Aydın, sizden başlıyoruz, buyurun.
IV.- AÇIKLAMALAR
1.- Bursa Milletvekili Erkan Aydın’ın, Cumhuriyet Halk
Partisi Aydın Milletvekili Bülent Tezcan’a yapılan saldırıyı kınadığına ve
Cumhuriyet gazetesine yönelik operasyona ilişkin açıklaması
ERKAN AYDIN (Bursa) – Teşekkür ederim Sayın Başkan.
Hafta sonu Cumhuriyet Halk Partisine sıkılan kurşunla
yaralandık. Cumhuriyet gazetesine yönelik operasyonla da yerle bir edilmeye
çalışıldık. 
Sayın Bülent Tezcan’a yönelik kurşun, hiç kuşkusuz ki
hem partimize hem de yüce Meclisimize sıkılmıştır. O yüzden ortak bir duruş
sergilemek zorundayız. 
Cumhuriyet gazetesine yönelik operasyon da basın
özgürlüğüne olmakla birlikte demokrasimize ve cumhuriyetimize yöneliktir. Medya
ve ifade özgürlüğü artık açıkça ayaklar altındadır. Bu noktadan bir geri dönüş
olmayacağı anlaşılıyor. Türkiye Cumhuriyeti’nin bir büyük felaket içinde debelendiği
açıkça ifade edilmelidir. Türkiye’deki cumhuriyet düşüncesinden sonra, laik
cumhuriyet rejimiyle yaşıt Cumhuriyet gibi bir gazetenin de böyle bir
operasyonla tasfiye sürecine sokulması tesadüf değildir; baskıcı ve gerici
politikaların doğal sonucudur. Bunu sineye çekemeyiz. Hepimiz direneceğiz
diyorum. 
Saygılar sunuyorum. 
BAŞKAN – Teşekkür ederim.
Sayın Boyraz…
2.- İstanbul Milletvekili Osman Boyraz’ın, milletin 1
Kasım 2015’te tercihini tartışmaya mahal bırakmayacak bir şekilde ortaya
koyduğuna ve bu tercihten dolayı bir kez daha şükranlarını sunduğuna ilişkin
açıklaması
OSMAN BOYRAZ (İstanbul) – Teşekkür ediyorum Sayın
Başkan.
“Seçmek için anlamak gerekir, anlamak için mukayese
etmek. Mukayese de irfana dayanır.” diyordu Cemil Meriç. İrfanıyla medeniyetler
kurmuş bu aziz millet alternatiflerine nispetle AK PARTİ’yi mukayese etmiş ve
bundan tam bir yıl önce 1 Kasım 2015’te, tercihini tartışmaya mahal
bırakmayacak bir şekilde ortaya koymuştur. Bu tercih, irfan, izan ve vicdanın
tercihidir. Bu tercih, kayıtsız şartsız olarak kendine ait olunan egemenlik
hakkını kayıt altına almaya çalışanlara karşı milletin irade namusuna ve temsil
iffetine sahip çıkma tercihidir. Bu tercih, kendisi için yüreği yanan ile
yanmayanı, kendi değerlerine bağlı olan ile kendi değerlerini yok sayanları,
laf üreten ile iş üretenleri ayırt etme tercihidir. Milletimize, kuyumcu
terazisi hassasiyetinde göstermiş olduğu bu tercihten dolayı bir kez daha
şükranlarımı sunuyorum ve aziz milletimizin hâkimi değil, hadimi olmaktan onur
ve gurur duyuyorum.
BAŞKAN – Sayın Özdiş…
3.- Adana Milletvekili İbrahim Özdiş’in, Cumhuriyet
Halk Partisi Aydın Milletvekili Bülent Tezcan’a yapılan saldırıyı kınadığına ve
Cumhuriyet gazetesine yönelik operasyona ilişkin açıklaması
İBRAHİM ÖZDİŞ (Adana) – Teşekkür ediyorum Sayın Başkan.
Geçen gün, Genel Başkan Yardımcımız Aydın
Milletvekilimiz Bülent Tezcan’a sıkılan kurşunu parlamenter demokrasiye sıkılan
bir kurşun olarak görüyoruz ve kınıyoruz. Bir an önce Meclis Başkanının da bir
açıklama yaparak böylesine bir saldırıyı kınamasını istiyoruz. 
15 Temmuz FETÖ darbe girişiminden sonra bu ülkede
yurttaşlar hep birlikte bu darbeyi savuşturduk ancak gördük ki AKP İktidarı, o
günden bugüne, bu darbe girişimini fırsat bilerek kendi darbesini hayata
geçiriyor. Cumhuriyet gazetesine yapılan operasyonu halkın doğru haber alma
hakkına ve demokrasiye yapılmış sayıyoruz. Bir an önce bu uygulamadan
vazgeçmelerini istiyoruz.
Teşekkür ediyorum. 
BAŞKAN – Teşekkür ederim Sayın Özdiş.
Sayın Özdemir…
4.- İstanbul Milletvekili Sibel Özdemir’in, Cumhuriyet
Halk Partisi Aydın Milletvekili Bülent Tezcan’a yapılan saldırıyı kınadığına ve
Cumhuriyet gazetesine yönelik operasyona ilişkin açıklaması
SİBEL ÖZDEMİR (İstanbul) – Teşekkür
ederim Sayın Başkan.
Genel Başkan Yardımcımız Aydın
Milletvekilimiz Sayın Bülent Tezcan’a yapılan hain saldırıyı tekrar buradan
kınıyorum.
Dün bir sabah baskınıyla susturulmaya
çalışılan Cumhuriyet gazetesi, cumhuriyetin, Atatürk devrim ve ilkelerinin
açtığı aydınlanma yolunda aklın bağnazlıktan, bilimin dinden bağımsızlaşması,
laiklik ilkesinin Anayasa ve devletin temeli olması için doksan üç yıldır çaba
gösteren bir gazetedir. Hukuki dayanağı ve inandırıcılığı olmayan bir iddiayla
gazetenin yönetimine el koyma ve yazarlarını susturma çabaları, evrensel değerler
olan basın özgürlüğüne, halkın haber alma ve gerçekleri öğrenme hakkına açıkça
aykırıdır.
Cumhuriyet gazetesi hakkında başlatılan
operasyondan ve susturma çabalarından derhâl vazgeçilmelidir ve ülkenin temel
kurumsal yapılarını, cumhuriyetin kazanımlarını ve değerlerini bir bir yok etme
çabasından ve ülkemizi içinden çıkamayacağımız bir karanlığa sürüklemekten
artık vazgeçelim.
Teşekkür ederim. 
BAŞKAN – Sayın Adıgüzel…
5.- İstanbul Milletvekili Onursal Adıgüzel’in,
Cumhuriyet gazetesine yönelik operasyona ilişkin açıklaması
ONURSAL ADIGÜZEL (İstanbul) – Teşekkürler
Sayın Başkan.
Ülkeyi adım adım tek adam diktatörlüğüne
götürmek isteyenlerin karanlık elleri dün bu ülkenin aydınlık yüzü Cumhuriyet
gazetesine ve yazarlarına uzandı. FETÖ’nün dünkü suç ortakları bugün Türkiye
Cumhuriyeti’yle yaşıt Cumhuriyet gazetesini FETÖ’cü olmakla suçluyor. Siz bu
suç örgütüne utanmadan çanak tutarken Uğur Mumcuların, İlhan Selçukların,
Türkan Saylanların mirası Cumhuriyet, Gülencilerin terör örgütü olduğunu
manşetlerine taşıyordu. 
Fetullah Gülen’e “Hoca Efendi” diye
methiyeler düzen şakşakçı FETÖ’cü değil ama bu suç örgütüne karşı yıllardır
mücadele eden Hikmet Çetinkaya, Kadri Gürsel FETÖ’cü, öyle mi? Siz kimin
aklıyla dalga geçiyorsunuz? Dün kolundan tutup aldığınız 75 yaşındaki Aydın
Engin ne 12 Martta ne de 12 Eylülde darbecilerin önünde eğildi, sizin gibi
sivil darbecilerin önünde mi eğilecek zannediyorsunuz? Yarın Aydın Engin
gazeteci kimliğiyle, onurlu dik duruşuyla hatırlanacak ama sizler utançla
hatırlanacaksınız. (CHP sıralarından alkışlar) 
BAŞKAN – Teşekkür ederim. 
Sayın Aydemir…
6.- Erzurum Milletvekili İbrahim Aydemir’in, Erzurum’un
kış turizminde bir dünya markası olma yolunda ilerlediğine ilişkin açıklaması
İBRAHİM AYDEMİR (Erzurum) – Teşekkür ediyorum Başkanım.

Palandöken ve Konaklı gibi dünya kış turizmi
destinasyonunda örnek olarak gösterilen iki mükemmel merkezi barındıran
Erzurum, bu alanda bir dünya markası olma yolunda ilerlemektedir. Kış Turizm
Merkezi işletmesinin Erzurum Büyükşehir Belediyesine devri ve yönetiminin
yerelde gerçekleştirilmesi bu alanda çağdaş bir konsepttir ve bir ilktir. Sayın
Cumhurbaşkanımız ve Hükûmetimizin kazandırdığı tesisleriyle kış turizminde
küresel bir adres olan Erzurum, aynı zamanda sahip olduğu tarih, doğa, kültür,
inanç, sağlık turizmi değerleriyle ülkemizin tanıtımına da hizmet etmekte, bu
alanda katma değer üretmektedir. 
Yüce Meclisimizin huzurunda halkımıza çağrıda
bulunarak, herkesi karın külfetten nimete çevrilerek bir turizm değerine
dönüştürüldüğü Erzurum’a davet ediyor, yaklaşan kış sezonu dolayısıyla
“Erzurum’a gelin.” diyorum ve teşekkür ediyorum. 
BAŞKAN – Teşekkür ederim. 
Sayın Kayışoğlu… 
7.- Bursa Milletvekili Nurhayat Altaca Kayışoğlu’nun,
Cumhuriyet Halk Partisi Aydın Milletvekili Bülent Tezcan’a yapılan saldırıyı
kınadığına ve Cumhuriyet gazetesine yönelik operasyona ilişkin açıklaması
NURHAYAT ALTACA KAYIŞOĞLU (Bursa) – Teşekkür ediyorum. 
Genel Başkan Yardımcımız Sayın Bülent Tezcan’a yapılan
saldırıyı lanetliyorum. Sistemli ve planlı bir şekilde partililerimize karşı
yapılan saldırıların birkaç sabıkalı, kriminal tipin basit eylemi olmadığını
çok iyi biliyoruz. “Başkanlık gelmezse ülke bölünür.” diyenlerin bu
tehditlerine altyapı oluşturan bu eylemlerin arkasındaki güçler ortaya
çıkarılmadığı sürece, Başkanlık isteyenler ve bölünmeyle tehdit edenler bu
provokasyonların altında kalacaktır. 
Yine, cumhuriyetle yaşıt Cumhuriyet gazetesine yapılan
operasyon, Türkiye Cumhuriyeti’ni yıkmak isteyen FETÖ’cülerin kumpas
davalarının bir başka versiyonudur. Kimsenin kuşkusu olmasın ki tek bir
Cumhuriyet Halk Partili kalsa da bugünkü kumpasçıların sonu da aynı o günkü
kumpasçılar gibi olacaktır. 
Teşekkürler. (CHP sıralarından alkışlar) 
BAŞKAN – Teşekkür ederim. 
Sayın Balbay…
8.- İzmir Milletvekili Mustafa Ali Balbay’ın,
Cumhuriyet Halk Partisi Aydın Milletvekili Bülent Tezcan’a yapılan saldırıyı
kınadığına ve Cumhuriyet gazetesine yönelik operasyona ilişkin açıklaması
MUSTAFA ALİ BALBAY (İzmir) – Sayın Başkan, sayın
milletvekilleri; Genel Başkan Yardımcımız Bülent Tezcan’a yönelik saldırı bu
Parlamentoya yönelik saldırıdır, parlamenter sisteme yönelik saldırıdır. Sayın
Tezcan Türkiye'nin bir hukuk devleti olması için hem iktidar partisi hem
muhalefet partisi yöneticileriyle de görüşmeyi, uzlaşma aramayı büyük bir
özveriyle sürdüren bir arkadaşımızdır; saldırıyı şiddetle kınıyorum. 
Cumhuriyet gazetesine yönelik saldırı ise kabul
edilemez. Cumhuriyet gazetesi Türkiye’yle yaşıttır. Cumhuriyet gazetesi
Türkiye’deki her kesimin sesidir. Bugün Adalet ve Kalkınma Partisinin
milletvekilleri unutmasınlar ki yakın gelecekte belki de Cumhuriyet onlara da
lazım olacaktır çünkü Cumhuriyet, Türkiye’de herkesin sesi olmayı; şiddeti ve
nefreti içermediği sürece, herkesin düşüncesini vermeyi şiar edinmiş bir
gazetedir. Adını Atatürk’ün koyduğu bu gazetenin yazarları bir an önce serbest
bırakılmalıdır. Gazetenin yazarlarına yönelik bu saldırıyı şiddetle kınıyorum.
Bunun, Türkiye'nin geleceğine, demokrasiye çok büyük bir yara açtığını buradan
haykırmak istiyorum. Cumhuriyetçiler, Cumhuriyete gönül verenler, adları
değişiktir ama soyadları cumhuriyettir. (CHP sıralarından alkışlar) 
BAŞKAN – Teşekkür ederim.
Sayın Şeker…
9.- İstanbul Milletvekili Ali Şeker’in, Cumhuriyet Halk
Partisi Aydın Milletvekili Bülent Tezcan’a yapılan saldırıyı kınadığına ve
Cumhuriyet gazetesine yönelik operasyona ilişkin açıklaması
ALİ ŞEKER (İstanbul) – Sayın Başkan, Genel Başkan
Yardımcımız Bülent Tezcan’a yapılan saldırıyı lanetle kınıyorum. 
2004 yılında cemaatin devlete sızdığı Millî Güvenlik
Kurulu raporlarında yayınlanmasına rağmen, o dönemde AKP’nin genel başkan
yardımcıları “Buna kargalar bile güler.” diyordu. Bu tankları, halkın üzerine
bomba atan bu uçakları FETÖ’ye Cumhuriyet mi teslim etti? Parsel parsel yurdun
arazilerini FETÖ’ye Cumhuriyet mi verdi? Başbakan Yardımcısını “Emirleri var
mı?” diye Pensilvanya’ya soru sormaya Cumhuriyet mi gönderdi? “Bitsin bu
hasret.” diye Cumhuriyet mi manşet attı? “Ne istediler de vermedik?” diye
Cumhuriyet mi manşet attı? “Cemaatlere ‘terör örgütü’ diyemezsiniz.” diye
manşeti mi vardı Cumhuriyet’in? 
“Gülenci terör örgütü” manşeti atan Cumhuriyet gazetesi
maalesef baskı altında, gazeteciler tutuklanıyor. Aklımızla alay ediyorsunuz.
Daha fazla bizimle alay etmeyin. (CHP sıralarından alkışlar) 
BAŞKAN – Teşekkür ederim.
Sayın İlgezdi…
10.- İstanbul Milletvekili Gamze Akkuş İlgezdi’nin,
Cumhuriyet Halk Partisi Aydın Milletvekili Bülent Tezcan’a yapılan saldırıyı
kınadığına ve Cumhuriyet gazetesine yönelik operasyona ilişkin açıklaması
GAMZE AKKUŞ İLGEZDİ (İstanbul) – Teşekkürler Başkan.
Genel Başkan Yardımcımız Sayın Bülent Tezcan’a yapılan
saldırıyı kınıyorum. 
15 Temmuz darbe girişiminin ardından ilan edilen
OHAL’le 12 Eylül günlerini aratmayan hukuksuzluklar yaşanıyor. Dün Cumhuriyet
gazetesine gerçekleştirilen operasyon Hükûmetin darbe girişimini bahane ederek
muhalifleri sindirmek istediğinin en açık delilidir. Kuruluşundan itibaren
bedel ödeyen Cumhuriyet gazetesini terör örgütleriyle ilişkilendirmek akıl
tutulmasıdır çünkü Millî Mücadele’nin gazetesidir Cumhuriyet. Adını Türk
devriminden almış, 12 Martta yasaklanmış, 12 Eylülde kapatılmıştır. Daima
gerici terörün hedefi olmuş, en çok demokrasi şehidi vermiş gazetedir
Cumhuriyet. Onurlu, dik duruşlu, yiğit gazetecilerin, İlhan Selçukların, Ali
Sirmenlerin, Uğur Mumcuların, Muammer Aksoyların, Bahriye Üçokların, Ahmet
Taner Kışlalıların gazetesidir Cumhuriyet. Bu ülkenin onurlu, aydınlık yüzlü
insanlarının gazetesidir, emekçilerin, ezilenlerin, ötekileştirilenlerin. Bu
ülkenin namusudur Cumhuriyet ve biz yarattığınız bu karanlığı dayanışarak
yıkacağız. 
BAŞKAN –
Teşekkür ederim.
Sayın Göker…
11.- Burdur Milletvekili Mehmet Göker’in, Cumhuriyet
Halk Partisi Aydın Milletvekili Bülent Tezcan’a yapılan saldırının hedefinin
cumhuriyet ve Cumhuriyet Halk Partisi olduğuna ilişkin açıklaması
MEHMET GÖKER
(Burdur) – Sayın Başkan, Genel Başkanımıza yapılan silahlı saldırının ardından
Genel Başkan Yardımcımız Sayın Bülent Tezcan’a yapılan silahlı saldırının
hedefi cumhuriyettir, Cumhuriyet Halk Partisidir. Zira cumhuriyet ve Cumhuriyet
Halk Partisi, tek adam diktasına giden yolda en büyük engeldir. Ancak
unutulmasın ve bilinsin ki bu yolda bizleri yıldırmaya kimsenin ve hiçbir şer
odağının gücü yetmeyecektir.
Saygılarımla.
BAŞKAN –
Teşekkür ederim.
Sayın Tanal…
12.- İstanbul Milletvekili Mahmut Tanal’ın, Cumhuriyet
Halk Partisi Aydın Milletvekili Bülent Tezcan’a yapılan saldırıyı kınadığına ve
Şanlıurfa’nın Siverek ilçesinin bazı sorunlarına ilişkin açıklaması
MAHMUT TANAL
(İstanbul) – Teşekkür ederim Sayın Başkan.
Sayın milletvekilleri,
Genel Başkan Yardımcımız Aydın Milletvekilimiz Sayın Bülent Tezcan’a yönelik
saldırıyı şiddetle kınıyorum.
Değerli
milletvekilleri, Değerli Başbakan Yardımcısı; Şanlıurfa ili Söylemez
Mahallesi’ne bağlı 80 köyün yol sorunu var. Aslıçayır, Taşlı, Çıkrık, Akyurt
köylerinin yolları bugüne kadar olmadığı gibi, Şanlıurfa merkezde ve tüm
ilçelerde İnternet olmadığından dolayı hayat durmuş durumda; hastanelerde işlem
yapılamıyor, vatandaşımız eczaneden ilacını alamıyor, adliyede işlem
yapılamıyor, belediyelerde işlem yapılamıyor, tapu sicil müdürlüklerinde işlem
yapılamıyor.
Aynı zamanda,
Siverek ilçemizin Çıkrık köyünde Raif Mumcu İlköğretim Okulunda sınıflar 100
kişilik, öğretmenler yok, eğitim başlamış. Bu anlamda Şanlıurfalılar mağdur.
Devletin biraz yatırım yapmasını istirham ediyorum.
Teşekkür ederim.

BAŞKAN – Sayın
Biçer…
13.- Manisa Milletvekili Tur Yıldız Biçer’in,
Cumhuriyet gazetesine yönelik operasyona ilişkin açıklaması
TUR YILDIZ BİÇER (Manisa) – Murat Sabuncu’yu imamın
fikriyle çıktığı yolda devlet kadrolarını cemaate açtığı için, Kadri Gürsel’i
Türkçe Olimpiyatları’nda para bastığı için, Hikmet Çetinkaya’yı ne istedilerse
verdiği için, Engin Aydın’ı Ankara’yı parsel parsel sattığı için, Musa Kart’ı
kardeşi size darbe yaptığı için gözaltına aldınız, değil mi! Yoksa bu kadar
tutarsız, bu kadar pervasız, bu kadar hukuksuz olamazdınız! Üstelik, siz
diktatör de değilsiniz; diktatör olsaydınız 66 haber ajansı ve gazete, 18 televizyon,
23 radyo, 15 dergiyi kapatır mıydınız! Halkın haber alma hakkını savunmak,
özgürlüğü ve laikliği kazanmak için sadece Birgün ve Evrensel gazeteleri kalır
mıydı! “Dayanışma saraydan büyüktür.” diye “Bizleri teslim alamayacaksınız,
zifiri karanlığı birlikte aşacağız.” diye yayın yaparlar mıydı! 
Evet, siyasal İslamcı faşizmin kuruluş yıl dönümü 1
Kasım. 
Hepinize saygılar sunuyorum. (CHP sıralarından
alkışlar)
BAŞKAN – Sayın Taşkın...
14.- Mersin Milletvekili Ali Cumhur Taşkın’ın, Hakkâri
Dağlıca’da şehit düşen Mehmetçiklere ve tüm şehitlere Allah’tan rahmet
dilediğine, Cumhuriyet Halk Partisi Aydın Milletvekili Bülent Tezcan’a yapılan
saldırıyı kınadığına ve 1 Kasım 2015 seçimlerinin 1’inci yıl dönümü vesilesiyle
millete minnet ve şükranlarını sunduğuna ilişkin açıklaması
ALİ CUMHUR TAŞKIN (Mersin) – Teşekkür ediyorum Sayın
Başkan.
Hakkâri Dağlıca’da bölücü teröristlere karşı çıkan
çatışmada şehit düşen Mehmetçiklerimize ve tüm şehitlerimize Allah’tan rahmet
diliyorum, gazilerimize de acil şifalar diliyorum. Alçak ve hain teröristleri
lanetliyorum.
Yine, silahlı bir saldırı sonucunda yaralanan CHP Genel
Başkan Yardımcısı ve Aydın Milletvekili Sayın Bülent Tezcan’a yapılan saldırıyı
kınıyor ve acil şifalar diliyorum.
Sayın milletvekilleri, bugün 1 Kasım 2016. Bir yıl önce
bugün, AK PARTİ, girdiği 5’inci genel seçimde de aziz milletinin desteğiyle
yüzde 49,5 oy oranıyla 1’inci parti olarak seçilmiş ve tek başına iktidar
olmuştur. Girdiği bütün seçimlerde milletimizin teveccühüne mazhar olan AK
PARTİ’mizin başarısındaki en büyük pay, hiç şüphesiz, kurucu genel başkanımız
ve doğal liderimiz, Cumhurbaşkanımız Sayın Recep Tayyip Erdoğan’a aittir.
1 Kasım seçimlerinin 1’inci yıl dönümü vesilesiyle,
bizlere bu başarıyı nasip eden Cenab-ı Hakk’a sonsuz şükürler olsun. Bizleri
her zaman destekleyen aziz milletimize minnet ve şükranlarımızı sunuyor, Genel
Kurulu saygıyla selamlıyorum.
BAŞKAN – Teşekkür ederim.
Sayın Akın...
15.- Balıkesir Milletvekili Ahmet Akın’ın, Cumhuriyet
gazetesine yönelik operasyona ilişkin açıklaması
AHMET AKIN (Balıkesir) – FETÖ’yle mücadele amacıyla
çıkarılan OHAL, demokrasi, özgürlükler ve hukuk devletiyle savaşa dönüştü. Kendilerine
muhalif olan her kurum ve kişiye OHAL silahıyla gidenler, bu süreçte FETÖ’yle
mücadele ettiklerine kimseyi inandıramazlar. Muhalif duruşundan, ilkelerinden,
basın ahlakından zerrece ödün vermeden, sadece ahlaklı gazetecilik yapan
Cumhuriyet, siz FETÖ’yle can ciğer kuzu sarması iken FETÖ’yle mücadele ediyor,
bu yüzden onların hedefi oluyordu. Aynı menzile birlikte gitme planları
yaptığınız, aynı yağmurda ıslandığınız bu cemaat, alçak darbe girişimini
başarmış olsaydı yine bunları yapacaktı, bütün muhalefeti susturup tek sesli
bir Türkiye’nin inşasına girişecekti. Siz, şimdi cumhuriyete, Cumhuriyet
gazetesine, parlamenter demokrasiye ve özgürlüklere karşı bu yaptıklarınızla
yol arkadaşınız Fetullah Cemaati’nin amaçlarına hizmet ediyorsunuz. (CHP
sıralarından alkışlar) 
BAŞKAN – Sayın Arık…
16.- Kayseri Milletvekili Çetin Arık’ın, Cumhuriyet
Halk Partisi Aydın Milletvekili Bülent Tezcan’a yapılan saldırıyı kınadığına ve
Başbakanın başkanlıkla ilgili bazı ifadelerine ilişkin açıklaması
ÇETİN ARIK (Kayseri) – Teşekkür ederim Sayın Başkan. 
Öncelikle, Genel Başkan Yardımcımız Sayın Bülent
Tezcan’a yapılan saldırıyı ve darbe fırsatçılığı yapılarak Cumhuriyet
gazetesine yapılanları şiddetle kınıyorum. 
Maalesef, ülkeyi, milleti tehdit ederek hizaya sokmaya
çalışan bir iktidar yönetiyor. Kimi zaman meydanlarda “Biz gelmezsek beyaz
Toroslar gelir.” diyen, kimi zaman “400 milletvekili vermezseniz kaos gelir.”
diyen zihniyet, şimdi de “Başkanlık gelmezse ülke bölünür.” diye milleti tehdit
ediyor. Sayın Başbakan bilmelidir ki bu ülkeyi, terör örgütlerinin şehirlere
bombalar yığmasına seyirci kalanlar, ordusuna kumpas kurulmasına, FETÖ’cülerin
devletin kozmik odasına girmesine izin verenler bölemedi. Bu ülkeyi, “Türk
milleti” demeyi kendisine zül sayıp hep etnik kimliklere ayırmaya çalışanlar
bile bölemedi. Sayın Başbakan, hiç korkma, başkanlık bölücülüktür; başkanlığa
da bu ülkenin bölünmesine de asla izin vermeyeceğiz. 
Teşekkür ederim. (CHP sıralarından alkışlar) 
BAŞKAN – Teşekkür ederim. 
Sayın milletvekilleri, şimdi söz talebinde bulunan
sayın grup başkan vekillerine söz vereceğim. 
Grup başkan vekillerinin konuşma süresi iki dakikadır. 
Sayın Akçay, buyurun. 
17.- Manisa Milletvekili Erkan Akçay’ın, Cumhuriyet
Halk Partisi Aydın Milletvekili Bülent Tezcan’a yapılan saldırıyı kınadığına ve
Yahya Kemal Beyatlı’nın ölümünün 58’inci yıl dönümüne ilişkin açıklaması
ERKAN AKÇAY (Manisa) – Teşekkür ederim Sayın Başkan. 
Geçtiğimiz cumartesi günü Aydın’da uğradığı silahlı
saldırıyla yaralanan Cumhuriyet
Halk Partisi Aydın Milletvekili ve Genel Başkan Yardımcısı Sayın Bülent
Tezcan’a geçmiş olsun dileklerimizi iletiyoruz ve bu menfur saldırıyı şiddetle
kınıyoruz. 
Toplumumuzda şiddeti bireysel, siyasi veya herhangi bir
nedenle yöntem olarak görme anlayışının yaygınlaştığını kaygıyla takip
ediyoruz. Saldırganların ve organizatörlerin bir an önce yargıya teslim
edilmesini ve gereken cezaya çarptırılmasını bekliyoruz. Şiddetin vahim
örneklerinden biri de siyasetçiye yönelmiş şiddettir. Hiçbir kişinin veya bir
siyasetçinin düşünce ve görüşlerinden ötürü şiddete uğraması asla kabul
edilemez. 
Bu vesileyle Sayın Tezcan’a yönelen
saldırıyı tekrar kınıyor, kendisine Milliyetçi Hareket Partisi Grubu olarak bir
kez daha geçmiş olsun dileklerimizi iletiyor ve bir an evvel aramıza dönmesini,
çalışmalarını yürütmesini diliyoruz. 
Değerli milletvekilleri, Türk
edebiyatının abide şairlerinden Yahya Kemal Beyatlı’yı bundan elli sekiz yıl
önce bugün ebediyete uğurlamıştık, kendisini rahmetle anıyoruz. 
Yahya Kemal, Türk medeniyetini, sanatı ve
estetiği mısralarında ilmek ilmek işlemiş, Türk tarihinin şanlı sayfalarını ve
millî kimliğimizi şiirlerinde çok güçlü bir şekilde dile getirmiştir. O
“Ağzımda annemin sütüdür.” dediği muhteşem Türkçesiyle bizleri coğrafyamızda
koşturmuş, millî heyecanı yaşatmıştır. 
Merhum Yahya Kemal’i doğduğu şehir olan
Üsküp’e ilişkin yazdığı “Kaybolan Şehir” mısralarıyla anıyorum:
“Üsküp ki Yıldırım Beyazıd Han diyârıdır,
Evlad-ı Fatihân’a onun yâdigârıdır.
Firûze kubbelerle yalnız bizim şehrimizdi o;
Yalnız bizimdi, çehre ve rûhiyla biz’di o.
Üsküp ki Şar Dağ’ında devâmıydı Bursa’nın.
Bir lâle bahçesiydi dökülmüş temiz kanın.
Üç şanlı harbin arş’a asılmış silâhları
Parlardı yaşlı gözlere bayram sabahları.
Ben girmeden hayâtı şafaklandıran çağa,
Bir sonbaharda annemi gömdük o toprağa.
İs’a Bey’in fetihte açılmış mezarlığı
Hulyâma âhiret gibi nakşetti varlığı.
Vaktiyle öz vatanda bizimken, bugün niçin
Üsküp bizim değil? Bunu duydum, için için.
Kalbimde bir hayâli kalıp kaybolan şehir!
Ayrılmanın bıraktığı hicran derindedir!
Çok sürse ayrılık, aradan geçse çok sene,
Biz sende olmasak bile, sen bizdesin gene.” (MHP
sıralarından alkışlar) 
BAŞKAN – Teşekkür ederiz. 
Sayın Gök…
18.- Ankara Milletvekili Levent Gök’ün, Cumhuriyet Halk
Partisi Aydın Milletvekili Bülent Tezcan’a yapılan saldırıya, Cumhuriyet Halk
Partisi yöneticilerine son günlerde artan bu saldırıların arkasındaki güçlerin
ortaya çıkarılmasını beklediklerine, Cumhuriyet gazetesine yönelik operasyona
ve 1 Kasım saltanatın kaldırılmasının 94’üncü yıl dönümüne ilişkin açıklaması
LEVENT GÖK (Ankara) – Teşekkür ederim Sayın Başkan.
Genel Başkan Yardımcımız Sayın Bülent Tezcan’a silahlı
saldırı, sıradan bir olay değildir. Türkiye’de silahlanmanın teşvik edildiği ve
himaye edildiği bir ortamda özellikle Cumhuriyet Halk Partisi yöneticilerine
son günlerde artan bu saldırıların arkasındaki güçlerin tam anlamıyla ortaya
çıkarılmasını bekliyoruz.
Silahlanmanın teşvik edildiği bir ortamda, son
çıkarılan 676 sayılı Kararname’nin 12’nci maddesiyle âdeta herkese “silah alın”
denmiştir. Silah ruhsatı iptal edilenlere 3 bin liralık para cezası ödemek
kaydıyla tekrar silah ruhsatı verileceği kanun hükmünde kararnameye
konulmuştur. Bundan ne amaçlanmaktadır, Türkiye nereye gidiyor? İktidarın bu
konularda çok ciddi tedbirler alması gerekirken aymaz bir tavırla silahlanmayı
teşvik etmesini anlamak mümkün değildir.
Bülent Tezcan’a yapılan saldırının arkasındaki güçlerin
biz de arkasındayız, onların da -bütün herkes bilmelidir ki- Cumhuriyet Halk
Partililerin nefesi enselerinde olacaktır.
İkincisi, Cumhuriyet gazetesi: Hayatı boyunca Fetullah
Gülen’e ve bütün terör örgütlerine karşı tam bir duruş sergileyen Cumhuriyet
gazetesine FETÖ’den dolayı bir soruşturma yürütmek, gözaltına almalar hangi
akla hizmettir? Böylesi bir tabloda iktidar ya da savcılık neyi amaçlamaktadır?

Olağanüstü hâl hukuksuzluk değildir, olağanüstü hâlin
de bir hukuku vardır. Türkiye artık, neresinden bakarsanız bakın, yolundan
çıkmış, yörüngesinden sapmış bir şekilde bir duvara doğru hızla gidiyor.
FETÖ’yle böyle mi mücadele edilir? FETÖ’yle mücadele edenler içeride, FETÖ
mensupları hâlâ işbaşında. Böyle bir tabloyu kabul etmiyoruz Sayın Başkan.
Cumhuriyet gazetesine yapılan bu saldırının da bir an önce bitmesini ve
gözaltındaki gazetecilerin serbest bırakılmasını talep ediyoruz.
Yine bugün, Sayın Başkan, 1 Kasım. 1 Kasım 1922’de
saltanat kaldırıldı. Şimdi yeni saltanatlar oluşturulmasına…
(Mikrofon otomatik cihaz tarafından kapatıldı) 
BAŞKAN – Ek sürenizi veriyorum Sayın Gök.
Buyurun.
LEVENT GÖK (Ankara) - 1 Kasım 1922’de kaldırılan
saltanatın yerine şu anda yeni bir saltanat kurulsun, yeni başkanlar türesin
diye bir anlayışın yürüdüğü bir ortamda herkes bilmelidir ki saltanat
kaldırılmıştır. Yeni saltanatların oluşturulmasına Cumhuriyet Halk Partisi
olarak geçit vermeyeceğiz.
BAŞKAN – Teşekkür ederim.
Sayın Baluken, buyurun. 
19.- Diyarbakır Milletvekili İdris Baluken’in,
Diyarbakır Büyükşehir Belediyesi Eş Başkanları Fırat Anlı ve Gültan Kışanak ile
KJA’nın dönem sözcüsü Ayla Akat Ata’nın tutuklanmalarının kabul edilemez
olduğuna, Demokratik Bölgeler Partisi il eş başkanları ve neredeyse bütün ilçe
yöneticilerinin siyasi soykırım operasyonları kapsamında gözaltına
alınmalarına, 1 Kasım Dünya Kobani Günü’ne, Cumhuriyet gazetesine yönelik
operasyona ve Cumhuriyet Halk Partisi Aydın Milletvekili Bülent Tezcan’a
yapılan saldırıyı kınadığına ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan. 
Sayın Başkan, saray-AKP rejiminin demokratik siyasi
yollarla mücadele yürütemediği partimize, bileşenlerimize, Türkiye’deki
demokrasi ve barış güçlerine yönelik siyasi soykırım operasyonları çok pervasız
bir noktada devam ediyor. Bu kapsamda, Diyarbakır Büyükşehir Belediyesi eş
başkanlarımız Fırat Anlı ve Gültan Kışanak, yine 24’üncü Dönem Batman
Milletvekilimiz ve şunda KJA’nın dönem sözcüsü olan Ayla Akat Ata’nın
mesnetsiz, hukuksuz ve gerekçesiz bir şekilde siyasi rehine olarak tutulmak
kaydıyla Kandıra Cezaevine gönderilmesiyle sonuçlanan bu süreci kabul edilemez
bulduğumuzu ve saray-AKP rejiminin bu uygulamalarla kendi siyasi sonunu giderek
hızlandırdığını buradan ifade etmek istiyorum. 
Başta kadın arkadaşlarımız olmak üzere, bu süreç
içerisinde gözaltında bulunan, tutuklanarak siyasi rehine pozisyonunda her
türlü insanlık dışı muamelelere maruz kalan bütün arkadaşlarımızla dayanışma ve
destek duygularımızı bir kez daha ifade etmek istiyorum. 
Bugün de Mardin’de, Demokratik Bölgeler Partisi il eş
başkanlarımız ve neredeyse bütün ilçe yöneticilerimiz bu siyasi soykırım
operasyonları kapsamında gözaltına alındılar, yine rehine pozisyonunda
tutuluyorlar. 
Dediğim gibi, bu operasyonlar ancak rejimin kendi
sonunu hazırlamasıyla sonuçlanacak olan bir sürece katkı sunar, onun dışında,
bizim mücadele azmimizi ve irademizi kırma noktasında hiçbir işe yaramayacağını
ifade etmek istiyorum. 
Değerli Başkan, bugün 1 Kasım Dünya Kobani Günü olması hasebiyle,
vahşi, barbar IŞİD çetelerine karşı Kobani halkının tüm Orta Doğu halkları ve
tüm insanlık onuru adına ortaya koydukları direnişi bir kez daha buradan
selamlıyoruz. 
(Mikrofon otomatik cihaz tarafından kapatıldı) 
BAŞKAN – Ek sürenizi veriyorum Sayın Baluken. 
Buyurun. 
İDRİS BALUKEN (Diyarbakır) – Kobani direnişi ve Kobani
zaferi, en olumsuz koşullarda bile en barbar çetelere, en faşist yönetimlere,
en otoriter anlayışlara karşı inancın, duygunun, kararlılığın, mücadele azminin
nasıl zaferler elde edebileceğinin çok iyi bir göstergesidir. Bu yönüyle, bütün
Türkiye halkları ve bütün Orta Doğu halklarının da karamsarlığın hâkim
kılınmaya çalışıldığı bugünlerde, Kobani zaferine bakarak mücadeleyi
yükseltmelerinin önemli olduğunu vurgulamak istiyorum.
Diğer taraftan, son KHK’yla birlikte DİHA, JİNHA,
Azadiya Welat başta olmak üzere birçok basın ve yayın kurumu kapatılmıştı. Dün
de Cumhuriyet gazetesine yapılan baskını açık bir şekilde nefretle kınıyoruz.
Gazetecilerin, yazarların bu şekilde gözaltına alınmaları, bu şekilde mesnetsiz
iddialarla rehine pozisyonunda tutulmaları bu ülke açısından büyük bir ayıptır.
(Mikrofon otomatik cihaz tarafından kapatıldı) 
İDRİS BALUKEN (Diyarbakır) – Hemen bitirebilir miyim
Sayın Başkanım.
BAŞKAN – Dinliyorum.
İDRİS BALUKEN (Diyarbakır) – Açarsanız Sayın Tezcan’la
ilgili geçmiş olsun dileklerimi de iletmek istiyorum. Önemli bir husus.
BAŞKAN – Peki, buyurun.
İDRİS BALUKEN (Diyarbakır) – Biz, Cumhuriyet gazetesi
başta olmak üzere bu dönemde kapatılan bütün basın-yayın kurumlarıyla dayanışma
ve destek duygularımızı bir kez daha ifade ediyoruz.
Cumhuriyet Halk Partisi Genel Başkan Yardımcısı Aydın
Milletvekili Sayın Bülent Tezcan’a yapılan silahlı saldırıyı da şiddetle
kınıyoruz. Sayın Tezcan’a yönelik saldırıyı bütün Türkiye demokrasisine,
demokratik siyasete yönelmiş bir saldırı olarak değerlendiriyoruz. 
Bir milletvekiline silahlı saldırının yapıldığı bir
ortamda bu Meclisin Başkanından herhangi bir açıklama yapılmamasını da esefle
kınıyoruz. Bir kanarya sevenler derneği bile, kendi üyeleri böyle bir saldırıya
uğramış olsa başkan düzeyinde, yönetim düzeyinde açıklama yaparlar ama bu
Meclisin Başkanı bir milletvekiline silahlı saldırı yapıldığı bir dönemde bile
maalesef, bunları sadece izlemekle yetinmiştir. Bu tavrı da en az yapılan
saldırı kadar tehlikeli bulduğumuzu da ifade etmek istiyorum. 
BAŞKAN – Teşekkür ederim.
Sayın Elitaş, buyurun.
20.- Kayseri Milletvekili Mustafa Elitaş’ın, Cumhuriyet
Halk Partisi Aydın Milletvekili Bülent Tezcan’a yapılan saldırıyı kınadığına,
Cumhuriyet gazetesine yönelik operasyona ve AK PARTİ Mardin Kızıltepe ilçe
teşkilatına yapılan silahlı saldırıda yaralanan 3 polis nezdinde tüm polis
teşkilatına geçmiş olsun dileklerini sunduğuna ilişkin açıklaması
MUSTAFA ELİTAŞ (Kayseri) – Teşekkür ediyorum Sayın
Başkan.
Öncelikle, geçtiğimiz hafta sonu silahlı bir saldırıya
uğrayan Cumhuriyet Halk Partisi Genel Başkan Yardımcısı Sayın Bülent Tezcan’a
yapılan saldırıyı şiddetle ve nefretle kınıyoruz. Bunu, Sayın Tezcan’a yapılan
saldırı olarak değerlendirmek değil, tüm Türk siyasetine yapılan bir saldırı
olarak görüyoruz. Sayın Tezcan’a geçmiş olsun dileklerimizi AK PARTİ Grubu
adına iletiyoruz ve acil şifalar diliyoruz. 
Yine, AK PARTİ Mardin Kızıltepe ilçe teşkilatımıza PKK
terör örgütü tarafından yapılan alçakça saldırıyı şiddetle ve nefretle
kınıyoruz. Terör örgütünün, siyasetten ve siyasetteki insanların yaptığı
faaliyetlerden, ilçe teşkilatlarına saldıracak kadar rahatsız olduğunun en
önemli göstergelerinden birisidir bu. Hem PKK terör örgütüyle, bölücü terör
örgütleriyle hem de ülkemizde paralel yapılanma yapıp ülkemizi işgal etmeye
çalışan FETÖ terör örgütüyle de sonuna kadar mücadele edeceğimizi buradan ifade
etmek istiyorum. 
Cumhuriyet gazetesiyle ilgili bugün Sayın Başbakan AK
PARTİ grup toplantısında bir açıklama yaptı. 18 Ağustos 2016 tarihinde,
gazeteyi mevcut idare edenler ile eski idare edenler arasındaki bir ihtilaf
sonucunda ortaya çıkan şikâyet sonucu MASAK tarafından yapılan inceleme
neticesinde -yani eski ortaklar ile yeni ortaklar arasındaki ihtilafın
sonucunda- ortaya çıkan bir düzenlemenin, bir faaliyetin, bir operasyonun var
olduğunu görüyoruz. Şu süre içerisinde yargı bu konuya el atmıştır, yargı en
kısa zamanda neticelendirecektir. Bu çerçevede, yapılan araştırmalarda, yapılan
dinlemelerde, eğer terör örgütünü övmek, yardım etmek, onlara herhangi bir
destek…
(Mikrofon otomatik cihaz tarafından kapatıldı) 
BAŞKAN – Ek sürenizi veriyorum Sayın Elitaş.
Buyurun. 
MUSTAFA ELİTAŞ (Kayseri) – …söz konusuysa buna muhakkak
ki yargılarken devam edilecektir. Bu süreçte yargının yaptığı faaliyetleri
sabırla, metanetle beklemek gerekir çünkü sonuç en yakın zamanda yargı
tarafından herhâlde neticelendirilecektir. 
Biraz önce ifade ettiğim AK PARTİ Mardin Kızıltepe ilçe
teşkilatına yapılan silahlı, hain, alçakça saldırıda 3 polisimiz yaralanmıştır.
O yaralanan 3 polis nezdinde de tüm polis teşkilatımıza geçmiş olsun
dileklerimi sunuyorum.
Teşekkür ediyorum.
BAŞKAN – Teşekkür ederim.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, Başkanlık Divanı olarak Cumhuriyet Halk Partisi Aydın
Milletvekili Bülent Tezcan’a geçmiş olsun dilediğinde bulunduklarına ilişkin
açıklaması 
BAŞKAN – Biz de Sayın Bülent Tezcan’a Divan olarak
geçmiş olsun dileklerimizi sunuyoruz ve gündeme geçiyoruz. 
Başkanlığın Genel Kurula sunuşları vardır.
Meclis araştırması açılmasına ilişkin üç önerge
bulunmaktadır, ayrı ayrı okutuyorum: 
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Manisa Milletvekili Özgür Özel ve 24
milletvekilinin, ülkede bugüne dek gerçekleştirilen saldırıların faillerinin ve
siyasi sorumlularının araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/345) 
Türkiye Büyük Millet Meclisi
Başkanlığına
12 Ocak 2016 tarihinde İstanbul Sultanahmet Meydanı'nda
gerçekleşen terör saldırısında -11 kişinin yaşamını yitirdiği, 15 kişinin de
yaralandığı- saldırıyı gerçekleştiren canlı bombanın 1988 doğumlu ve Suriye
uyruklu olduğu Hükûmet sözcüsü Sayın Numan Kurtulmuş tarafından açıklanmıştır
ancak daha sonra, uluslararası basında saldırganın Suudi Arabistan uyruklu
olduğuna dair haberler yer almıştır. İstanbul'da gerçekleşen terör saldırısı,
tek başına bir eylem olmayıp Türkiye'yi canlı bomba yöntemiyle hedef alan bir
dizi saldırının son halkasıdır. Diyarbakır, Suruç, Ankara ve son olarak İstanbul'da
gerçekleşen canlı bomba saldırıları, ülkemizin yeni ve büyük bir terör
tehdidiyle karşı karşıya olduğunu ortaya koymuştur. İstanbul Sultanahmet'teki
saldırının örgütsel bağlantısı henüz ortaya konulmamış olmakla birlikte,
Diyarbakır, Suruç ve Ankara katliamlarını gerçekleştirenlerin ise küresel
cinayet örgütü IŞİD mensubu olması, karşı karşıya olduğumuz bu yeni terör
saldırısının Hükûmetin uyguladığı yanlış Orta Doğu politikasının sonucu
olduğunu göstermektedir. Ülkemizin üst üste benzer yöntemle gerçekleştirilen
büyük çaplı saldırılara maruz kalması büyük bir istihbarat zafiyetine de işaret
etmektedir. Bugüne dek gerçekleştirilen saldırıların faillerinin ve siyasi
sorumlularının ortaya çıkarılması, bundan sonra bu tür saldırıların yaşanmaması
için gerekli tedbirlerin alınması amacıyla Anayasa’nın 98'inci, İç Tüzük’ün 104
ve 105'inci maddeleri gereğince Meclis araştırması açılması için gereğini
saygılarımızla arz ederiz.
1) Özgür Özel  (Manisa)
2) Veli Ağbaba  (Malatya)
3) Mustafa Sezgin Tanrıkulu  (İstanbul)
4) Haydar Akar  (Kocaeli)
5) Tahsin Tarhan  (Kocaeli)
6) Şafak Pavey (İstanbul)
7) Erdoğan Toprak  (İstanbul)
8) Zeynep Altıok  (İzmir)
9) Selina Doğan  (İstanbul)
10) Gülay Yedekci  (İstanbul)
11) Oğuz Kaan Salıcı  (İstanbul)
12) Erkan Aydın  (Bursa)
13) Bihlun Tamaylıgil  (İstanbul)
14) Lale Karabıyık  (Bursa)
15) Engin Özkoç  (Sakarya)
16) Nurettin Demir  (Muğla)
17) Tufan Köse  (Çorum)
18) Niyazi Nefi Kara  (Antalya)
19) Ahmet Tuncay Özkan (İzmir)
20) Ali Yiğit  (İzmir)
21) Kadim Durmaz  (Tokat)
22) Seyit Torun  (Ordu)
23) Bülent Yener Bektaşoğlu  (Giresun)
24) Ali Akyıldız  (Sivas)
25) Barış Karadeniz  (Sinop)
2.- Niğde Milletvekili Ömer Fethi Gürer ve 24
milletvekilinin, ÇUKOBİRLİK’te 1990 yılından sonraki sürecin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/346)
Türkiye Büyük Millet Meclisi
Başkanlığına
Merkezi Adana'da bulunan ÇUKOBİRLİK, 15/10/1940
yılında, 2834 sayılı Tarım Satış Kooperatifleri Yasası'na göre, Adana, Ceyhan
ve Tarsus Tarım Satış Kooperatiflerince 275 ortakla oluşturuldu. 1990'lı
yıllara kadar iplik, dokuma, boya, yağ, sawgın işletmeleriyle çiftçilere
sağladığı katkı kadar, Çukurova'nın işçileri için de çalışma alanı oldu.
30/4/1985 tarihinde yürürlüğe giren 3186 sayılı Yasa
dayanak yapılarak Yerfıstığı Tarım Satış Kooperatifleri Birliğiyle 1/7/1989
tarihinde birleştirildi. Kurumun faaliyet alanına kütlü pamuğun yanı sıra
yerfıstığı ve soya fasulyesi de dâhil edildi; "Çukurova Pamuk, Yerfıstığı
ve Yağlı Tohumlar Tarım Satış Kooperatifleri Birliği" unvanını aldı.
16 Haziran 2000 tarihinde, 4572 sayılı yeni Tarım Satış
Kooperatif ve Birlikleri Hakkında Kanun’la özerk yapıya kavuştu. 20 Mayıs 2001
tarihinde, intibak genel kurulunda, 4572 sayılı Kanun çerçevesinde hazırlanan
yeni ana sözleşme kabul edildi.
ÇUKOBİRLİK, 10 ili kapsayan bir alanda, 34 kooperatifle
yaklaşık 36.064 üretici ortağına hizmet vermektedir. ÇUKOBİRLİK alımını yaptığı
ürün yelpazesine, Birlik genel kurullarında alınan kararlarla, 2004-2005
kampanyasından itibaren ayçiçeğini, 2006-2007 kampanyasından itibaren de
kanolayı dâhil etti.
ÇUKOBİRLİK'in 6 sawgın, 5 rollergin prese işletmesi,
Adana-Mersin kara yolunun 19’uncu kilometresindeki yağ fabrikası ile Ceyhan'da
kurulu yağ fabrikası vardır.
ÇUKOBİRLİK'in hâlen faaliyet gösteren tesisleri
şunlardır:
Sawgın tesisleri:
Adana Fabrikası (Merkez), Ceyhan, Misis, Mihmandar,
Reyhanlı ve Yemişli olmak üzere 6 Sawgın tesisi vardır.
Rollergin tesisleri:
Adıyaman, Diyarbakır, Kırıkhan, Nusaybin, Mihmandar
Kooperatifleri bünyesinde olmak üzere 4 adet rollergin tesisi mevcuttur. Merkez
Yağ Fabrikası ve Ceyhan Yağ Fabrikası da bu fabrikaya bağlı olarak faaliyetini
sürdürmektedir. İplik, dokuma, boya fabrikaları faaliyet dışı bırakılmıştır.
ÇUKOBİRLİK’te 1990 yılından sonra sürecin incelenmesi
ve satılan ve kapatılan fabrikaların satışlarının irdelenmesi, genel durumun
tetkiki için Anayasa'nın 98, İç Tüzük’ün 104 ve 105’inci maddeleri uyarınca
Meclis araştırması açılmasını arz ederim.
Saygılarımızla. 4/1/2016
1) Ömer Fethi Gürer (Niğde)
2) Kadim Durmaz (Tokat)
3) Hüseyin Çamak (Mersin)
4) Ceyhun İrgil (Bursa)
5) Niyazi Nefi Kara (Antalya)
6) Akif Ekici (Gaziantep)
7) Orhan Sarıbal (Bursa)
8) İbrahim Özdiş (Adana)
9) Haydar Akar (Kocaeli)
10) Mazlum Nurlu (Manisa)
11) Muhammet Rıza Yalçınkaya (Bartın)
12) Şerafettin Turpcu (Zonguldak)
13) Seyit Torun (Ordu)
14) Namık Havutça (Balıkesir)
15) Serkan Topal (Hatay)
16) Okan Gaytancıoğlu  (Edirne)
17) Kazım Arslan (Denizli)
18) Hüseyin Yıldız (Aydın)
19) Candan Yüceer (Tekirdağ)
20) Gülay Yedekci (İstanbul)
21) Ali Akyıldız (Sivas)
22) Sibel Özdemir (İstanbul)
23) Mahmut Tanal (İstanbul)
24) Tekin Bingöl (Ankara)
25) Ali Yiğit (İzmir)
Gerekçe:
ÇUKOBİRLİK Genel Müdürlüğünün kiralık duyurularında
“Mersin yolu üzeri 19’uncu kilometrede Adana D400 kara yoluna sıfır, yeni
yapılmakta olan havalimanına 10 kilometre uzaklıkta bulunan tesisler binalar,
depolar, sundurmalar açık alan ve yağ fabrikası kiraya verilmektedir. Kiraya
verilecek alanlar 97 bin metrekarelik alana sahip ortalama günlük 200 ton
yağlık tohum işleme kapasiteli yağ fabrikası, 22.500 metrekarelik betonarme
kapalı depo, 15 bin metrekarelik betonarme kapalı depo, 9.900 metrekarelik
betonarme kapalı depo, 20 bin metrekarelik alanda kurulu açık sundurma, Yenice beldesinde
D400 kara yolu üzerinde 10 bin metrekarelik açık sundurma, 4.550 metrekarelik
açık sundurma, 71 adet betonarme depo, her biri 200 metrekarelik 2 katlı idari
bina, her katı 1.800 metrekare 6 katlı idari bina, her katı 500 metrekarelik 2
katlı idari bina, her katı 736 metrekare, 18.500 metrekare açık alan D400 kara
yoluna sıfır, 10 bin metrekare açık alan D400 kara yoluna sıfır” şeklinde
kiralanma ilanı verilmiştir. Daha önce de benzer uygulamalardan fayda
sağlanamamıştır. Fabrikaların kapatılması, kiralanma ve satışlarla ilgili
sürecin incelenmesi gereklidir. Kurumun bu bağlamda sağladığı fayda ve zarar
açığa çıkarılmalı ve yönetim sorunlarını tesisleri yok ederek giderme anlayışı
irdelenmelidir. 
Ülkemizde kooperatifçiliğin önemi yanında, uzun yıllar
faaliyet gösteren fabrika alanlarını da kapsayan ÇUKOBİRLİK’in modernize
edilerek aldığı pamuğu ve diğer ürünleri işleyecek fabrikalar yerine
kiralamayla gelir sağlamaya yönelmesi kooperatifçiliğin amacıyla uyumlu bir yol
değildir. Yıllardır iplik, dokuma, boya gibi önemli işletmeleri tüketen ve
trilyonluk yatırımların yok edildiği ÇUKOBİRLİK’te çok kapsamlı bir inceleme
için Meclis araştırması açılması her yönüyle ortakları ve üreticiler için
yararlı olacaktır.
3.- HDP Grubu adına, Grup Başkan Vekili Diyarbakır
Milletvekili İdris Baluken’in, IŞİD yapılanmalarının ve IŞİD'li canlı
bombaların gerçekleştirdiği katliamların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/347)
Türkiye Büyük Millet Meclisi
Başkanlığına
Türkiye'de bulunan ve/veya Türkiye'ye girerek katliam
yapma ihtimali olan IŞİD yapılanmalarının ve IŞİD'li canlı bombaların
gerçekleştirdiği katliamların araştırılması, önlemlerin alınması ve dış
politika iflasından dönülmesinin yol haritasının çıkarılması amacıyla
Anayasa'nın 98'inci, İç Tüzük’ün 104'üncü ve 105'inci maddeleri gereğince
Meclis araştırması açılması için gereğini arz ve teklif ederiz.
 İdris
Baluken
 HDP
Grubu Başkan Vekili
 Diyarbakır
Gerekçe:
AKP
Hükûmetinin dış politikası Arap Baharı ve Suriye iç savaşının başlamasıyla
birlikte alabora olmuştur. Dış politikada stratejiye değil dönemsel çıkarlara,
ilkelere değil faydaya bağlı olarak işleyen politikalar neticesinde Türkiye
coğrafyası Orta Doğu'nun en büyük bataklığına dönüşmüştür.
Türkiye'nin
sosyolojik ve siyasal dinamikleri ile sınır komşulukları açısından stratejik
ortaklık kurulması gereken Kürt halkı, AKP iktidarı tarafından karşıt bir
pozisyonda konumlandırılmıştır. Kürt karşıtlığı üzerine kurulu dış politika anlayışı,
AKP iktidarını dünyanın tüm güçlerinin mücadele ettiği çetelerin muhatap
alındığı bir mecraya savurmuştur. AKP iktidarının ilkesiz ve faydacı dış
politika stratejisi kendisine kaybettirdiği gibi Türkiye'ye de kaybettirmiştir.
Bu tarz, dar bir iktidar elitinin kısa süreli yararlanabileceği bir yaklaşım
olsa da orta ve uzun vadede tüm halkların kaybedeceği kara bir deliğe
dönüşmektedir. Kabaca özetlenen bu durumun neticesinde, AKP iktidarı Orta Doğu
ve Arap Yarımadası'nda etkisiz ve yetkisiz bir aktör durumuna düşmüştür. Bu
durum, uzunca bir süredir hamaset söylemlerine maruz bıraktığı İsrail’le
ittifaka yönelen, “darbeci” dediği Mısır'daki Sisi’yle safları sıklaştıran bir
noktaya evrilmiştir. Durum sadece bu kadarıyla kalmamış, IŞİD’le petrol ticaretinden
tutalım da lojistik ve eleman ihtiyacının Türkiye sınırlarından karşılandığı
karmaşık ilişkiler ağının merkez üssü hâline gelmiştir.
Müflisliği
tüm bölgesel ve küresel güçler tarafından kabul edilmiş AKP dış politikasının
neticesinde Türkiye kentleri, güvenlik kurumlarının kontrolünde olan veya
olmayan birçok IŞİD saldırısının alanı hâline gelmiştir. Nitekim, ilk bakışta
bu durum güvenlikle ilgili açığı, ihmalleri ve kasıtları gösterse de açıkça
belirtilmelidir ki bu durum aynı zamanda AKP'nin yanlış dış politikasının bir
sonucudur. Aynı zamanda, Kürt sorunu başta olmak üzere, politik sorunlara
demokratik ve özgürlükçü çözümlerin esas alınmamasının temel zemini hâline
getirilmiştir.
5
Haziran'da Diyarbakır'da, 20 Temmuz'da Suruç'ta, 10 Ekim'de Ankara'da ve son
olarak 12 Ocak 2016 tarihinde İstanbul Sultanahmet'te IŞİD eliyle katliam
girişimleri olmuştur. Bu tarz karanlık olayların siyaseten hangi aktörlere
yaradığı tartışmasına ilişkin kamuoyunun kanaatleri, saldırı yapılan toplumsal
kesimlerin siyasal talepleriyle birlikte değerlendirildiğinde durumun vahameti
bir kez daha ortaya çıkacaktır. Burada bakmamız gereken konulardan biri de IŞİD
gibi örgütlerin hangi siyasi odaklardan cesaret aldığı ve örgütsel yapılarının
yarattığı yeni saldırı ihtimalleridir.
“IŞİD” adlı çete güruhu, Diyarbakır'da, Suruç'ta,
Ankara'da ve İstanbul'da gerçekleştirdiği katliamlar sonrasında şöyle bir
siyasi ve adli irade görmüştür: "Tüm katliamlarına yayın yasağı
getirilmiş, dosyalara gizlilik kararı koyulmuş, TBMM'de görüşülen Meclis
araştırması talepleri AKP'li vekiller tarafından reddedilerek Meclis baypas
edilmiştir."
Türkiye'de IŞİD'e yönelik aktif mücadele verilmemiş ve
uluslararası koalisyona yeterli destek sunulmamıştır. Cumhurbaşkanı, IŞİD'in
yaptığı tüm katliamlardan sonra tek bir defa bile IŞİD'in adını anmamıştır.
Bunun yanı sıra, bizzat Başbakan tarafından IŞİD’liler “öfkeli bir grup genç”
olarak tanımlanmıştır. Yine Başbakan, IŞİD'li canlı bombaları katliam yapmadan
önce tutuklayamayacaklarını ifade etmiştir.
“IŞİD” adlı çete örgütünün yapı olarak kullanışlı bir
çete olduğu net olarak bilinmektedir. Bugün operasyonlardan muaf tutulan,
sınırlardan geçişine göz yumulan ve Türkiye'deki etnik, inançsal ayrımları
körüklemek üzere faaliyet gösteren bu yapı, bazı siyasi aktörlerin çıkarlarına
su taşısa da ülkede örgütlenmiş çok sayıda IŞİD hücresi, tahmin edildiği üzere,
Türkiye halkları ve ülkenin geleceği için büyük bir tehlike arz etmektedir.
Bu kapsamda, Türkiye'de bulunan ve/veya Türkiye'ye
girerek katliam yapma ihtimali olan IŞİD yapılanmalarının ve IŞİD'li canlı
bombaların gerçekleştirdiği katliamların araştırılması, önlemlerin alınması ve
dış politika iflasından dönülmesinin yol haritasının çıkarılması amacıyla bir
Meclis araştırması açılmasını talep ediyoruz.
BAŞKAN – Bilgilerinize sunulmuştur. 
Önergeler gündemdeki yerlerini alacak ve Meclis
araştırması açılıp açılmaması konusundaki ön görüşmeler, sırası geldiğinde
yapılacaktır. 
Türkiye Büyük Millet Meclisi Başkanlığının 3 tezkeresi
vardır, ayrı ayrı okutup oylarınıza sunacağım. 
B) Tezkereler
1.- Türkiye Büyük Millet Meclisi Başkanlığının, 28-29
Kasım 2016 tarihlerinde Belçika’nın başkenti Brüksel’de Avrupa Parlamentosu
(AP) Katılım Öncesi Eylem Birimi tarafından Avrupa Parlamentosu İstihdam ve
Sosyal İşler ile Temel Haklar, Adalet ve İçişleri Komiteleri iş birliğiyle
düzenlenecek olan “Avrupa Birliği Genişleme Bölgesinde Engelli Kişilere
Ayrımcılık Yapılmaması” konulu parlamentolar arası konferansa Türkiye Büyük
Millet Meclisini temsilen bir heyetin katılmasına ilişkin tezkeresi (3/846)
25/10/2016
Türkiye Büyük Millet Meclisi
Genel Kuruluna
Avrupa Parlamentosu (AP) Katılım Öncesi Eylem Birimi
tarafından Avrupa Parlamentosu İstihdam ve Sosyal İşler ile Temel Haklar,
Adalet ve İçişleri Komiteleri iş birliğiyle “Avrupa Birliği Genişleme
Bölgesinde Engelli Kişilere Ayrımcılık Yapılmaması” konulu parlamentolar arası
konferans 28-29 Kasım 2016 tarihlerinde Belçika’nın başkenti Brüksel’de
düzenlenecektir. 
Anılan toplantıya Türkiye Büyük Millet Meclisini
temsilen bir heyetin katılması hususu 28/3/1990 tarihli ve 3620 sayılı Türkiye
Büyük Millet Meclisinin Dış İlişkilerinin Düzenlenmesi Hakkında Kanun’un 9’uncu
maddesi uyarınca Genel Kurulun tasviplerine sunulur. 
 İsmail
Kahraman
 Türkiye
Büyük Millet Meclisi 
 Başkanı
BAŞKAN – Kabul edenler... Kabul etmeyenler... Kabul
edilmiştir. 
Diğer tezkereyi okutuyorum: 
2.- Türkiye Büyük Millet Meclisi Başkanlığının, 8-9
Kasım 2016 tarihlerinde Malta'nın başkenti Valletta'da Uluslararası Adalet ve
Hukukun Üstünlüğü Enstitüsü (IIJ) ve Avrupa Komisyonu tarafından düzenlenecek
olan “Hukukun Üstünlüğü Çerçevesinde Terörizmle Mücadele Sistemlerinin
İnşasında Milletvekillerinin Rolünün Geliştirilmesi” konulu çalıştaya katılım
sağlanmasına ilişkin tezkeresi (3/847)
26/10/2016
Türkiye Büyük Millet Meclisi
Genel Kuruluna
Malta'nın başkenti Valletta'da 8-9 Kasım 2016
tarihlerinde Uluslararası Adalet ve Hukukun Üstünlüğü Enstitüsü (IIJ) ve Avrupa
Komisyonu tarafından “Hukukun Üstünlüğü Çerçevesinde Terörizmle Mücadele
Sistemlerinin İnşasında Milletvekillerinin Rolünün Geliştirilmesi” konulu
çalıştay düzenlenecektir.
Söz konusu çalıştaya katılım sağlanması hususu,
28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 9'uncu maddesi uyarınca Genel
Kurulun tasviplerine sunulur.
 İsmail
Kahraman 
 Türkiye
Büyük Millet Meclisi 
 Başkanı

BAŞKAN – Kabul edenler… Kabul etmeyenler… Kabul
edilmiştir. 
Diğer tezkereyi okutuyorum:
3.- Türkiye Büyük Millet Meclisi Başkanlığının, Türkiye
Büyük Millet Meclisinin Dış İlişkilerinin Düzenlenmesi Hakkında 3620 sayılı
Kanun'un 4’üncü maddesi uyarınca Rusya Federasyonu ve Çad Cumhuriyeti ile
Türkiye Büyük Millet Meclisi arasında parlamentolar arası dostluk grubu
kurulmasına ilişkin tezkeresi (3/848)
27/10/2016
Türkiye Büyük Millet Meclisi
Genel Kuruluna
Türkiye Büyük Millet Meclisinin Dış İlişkilerinin
Düzenlenmesi Hakkında 3620 Sayılı Kanun'un 4’üncü maddesi uyarınca, Rusya
Federasyonu ve Çad Cumhuriyeti ile Türkiye Büyük Millet Meclisi arasında
parlamentolar arası dostluk grubu kurulması hususu Genel Kurulun tasvibine
sunulur.
 İsmail
Kahraman 
 Türkiye
Büyük Millet Meclisi 
 Başkanı

BAŞKAN – Kabul
edenler… Kabul etmeyenler… Kabul edilmiştir. 
Sayın milletvekilleri, İç Tüzük’ün 37’inci maddesine
göre verilmiş doğrudan gündeme alınma önergesi vardır, okutup işleme alacağım
ve oylarınıza sunacağım. 
C) Önergeler
1.- Bursa Milletvekili Orhan Sarıbal’ın, (2/1038) esas
numaralı Ulusal Bayram ve Genel Tatiller Hakkında Kanunda Değişiklik Yapılması
Hakkında Kanun Teklifi’nin doğrudan gündeme alınmasına ilişkin önergesi (4/65)
Türkiye Büyük Millet Meclisi
Başkanlığına
İç Tüzük’ün 37’inci maddesine göre (2/1038) esas
numaralı Kanun Teklifi’min doğrudan Genel Kurul gündemine alınması konusunda
gereğini arz ederim. 
Saygılarımla. 27/10/2016
 Orhan
Sarıbal
 Bursa
BAŞKAN – Teklif sahibi olarak şimdi Bursa Milletvekili
Sayın Orhan Sarıbal konuşacak.
Buyurun Sarıbal. (CHP sıralarından alkışlar)
Süreniz beş dakika. 
ORHAN SARIBAL (Bursa) – Sayın Başkan, değerli
milletvekilleri; öncelikle, Cumhuriyet gazetesine yapılan baskın ve gözaltına
alınanlar ile Genel Başkan Yardımcımız Bülent Tezcan’a yapılan saldırıyı
buradan kınıyoruz. Demokratik bir ülkede birlikte yaşamayı istiyoruz. Her türlü
darbeye ve diktaya karşı olduğumuzu bir kez daha ifade ediyoruz. 
Aşure günü tatil olarak kabul edilmelidir. 
Bilindiği üzere, hicri 1 Muharrem 61 tarihinde Kerbelâ
çölünde kuşatılan Peygamberimiz’in torunu İmam Hüseyin ve çoğunluğu kendi ev
halkı olmak üzere yani Peygamberimiz’in torunları olan ehlibeyt hanedanı ve
taraftarları on gün boyunca aç ve susuz bırakılmışlardır, öyle ki birkaç yüz
metre yakınlarından geçen Fırat Nehri’ne dahi ulaşmaları engellenmiştir.
Sonuçta, muharrem ayının 10’uncu günü İmam Hüseyin kundaktaki süt emen çocuğuna
varıncaya kadar bütün yakınlarıyla birlikte acımasızca katledilmiştir. Bu vahşi
katliamda Peygamberimiz’in ev halkı olan ehlibeyt ve taraftarlarından 72 kişi
şehit olmuştur. Bu olay yüzyıllardır bütün insanlığın kanayan yarasıdır.
Ehlibeytten sadece hasta yatağında yatmakta olan İmam Zeynelabidin
kurtulmuştur. Peygamberimiz’in soyu da İmam Zeynelabidin’den devam etmiştir.
İslam dini adına bu katliamı yapanlar, Hazreti Muhammed’in torunları olan
kadınları katliamdan sonra Şam sokaklarında çırılçıplak, develerin üzerinde
gezdirecek kadar insanlıktan çıkmışlardır. 
İmam Hüseyin’in Kerbelâ’daki mücadelesi zalimin
karşısında boyun eğmek ya da dik durmak mücadelesidir. Bu, sonu ölüm de olsa
haksızlığa, adaletsizliğe, zorbalığa teslim olmamanın mücadelesidir. İşte İmam
Hüseyin Kerbelâ’da canını vererek insanlığa böylesine bir miras bırakmıştır.
Bize düşen, bu mirasa sahip çıkmak ve onun gereğini yapmaktır. Bu olay Alevi
inanç ve ibadetinde belirleyici bir öge olmuştur. Kerbelâ katliamından sonra
İmam Hüseyin ve onunla birlikte şehit olanların başları bedenlerinden ayrılmış,
şehitlerin üzerindeki kıyafetler yağmalanmış ve başsız bedenler atların
ayakları altında ezilerek işkenceler devam etmiştir. Muharrem ayının 11’inci
günü Yezit ordusu hâlâ Kufe’de olduğundan ve Yezit ordusunun yapabileceği yeni
katliamlardan korkulduğu için şehitlerin başsız bedenleri defnedilmemiş ancak
muharrem ayının 12’nci günü defnedilmiştir. 
Muharrem ayı Kur'an’ı Kerim’de bahsedilen haram
aylardan biridir. Cahiliye Dönemi’nde dahi bu ayda savaş yapılmaz ve cana
kıyılmazken böyle bir ayda Hazreti Muhammed’in ehlibeyti ve ev halkı din
maskesi altında şehit edilmiştir. Peygamberimiz’in ehlibeytine bende olan, o
kutsal emanetlere sarılmış olan Aleviler o günden günümüze kadar Kerbelâ’nın
yasını tutmakta, matem yaşamaktadırlar. Muharremin 13’üncü gününde ise
Kerbelâ’da Yezit’in ordusu tarafından susuz şehit edilen Kerbelâ şehitlerinin
ruhlarına aşure pişirilir, İmam Hüseyin’in oğlu İmam Zeynelabidin’in kurtularak
Kur’an-ı Kerim’de verilen, Peygamberimiz’in soyunun yani ehlibeytin sonsuza
kadar devam edeceği müjdesinin gerçekleşmesi adına da kurbanlar kesilir ve
dağıtılır. Aşurelerin pişirildiği, kurbanların kesildiği ve dağıtıldığı,
ehlibeyt soyundan olan mürşitlerin, pirlerin ve aile büyüklerinin ziyaret edildiği
bu günde bütün aile bireylerinin bir arada olması çok önemlidir. Alevi
inancının önemli günü olan muharrem ayının 13’üncü gününde bütün insanlar gibi
Alevilerin de inançlarını özgürce yaşaması Anayasa’nın inanç özgürlüğü ve
eşitlik ilkesinin bir gereğidir. Bu nedenle muharrem ayının 13’üncü gününün
tatil edilmesi gerekmektedir.
İnsanların neye nasıl inandıkları ve inançlarını nasıl
yaşadıkları devleti ilgilendirmez. Devletin görevi vatandaşlar arasında hiçbir
ayrım yapmaksızın inançlarını özgürce ve güven içinde yaşayacakları ortamı
sağlamaktır. Bu anlamda, bu konuyla ilgili, Aleviliği ve Alevileri yok sayan,
İslam’ı sadece kendi sığ düşüncelerine göre yorumlayıp öylece değerlendiren,
Alevi vatandaşların verdiği vergilerle milyarlarca liralık bütçeyi harcayıp
Alevi vatandaşlara yönelik hiçbir hizmeti olmayan Diyanet İşleri Başkanlığından
görüş istenmesi gibi bir aymazlık asla kabul edilemez. Bir inançla ilgili bir
görüş sorulacaksa o konuda tek söz sahibi olan o inancın mensuplarıdır. Kaldı
ki bu, Alevi vatandaşlarımızdan çok yoğun bir şekilde gönderilen bir talep
olarak karşımıza çıkmaktadır. Ülkemiz nüfusunun yüzde 25’ini oluşturan Alevi
nüfusu dikkate alındığında bu talebin gerçekleşmesinde geç kalındığı çok
açıktır. 
(Mikrofon otomatik cihaz tarafından kapatıldı) 
ORHAN SARIBAL (Devamla) – Sayın Başkanım, müsaadenizle
bir dakika talebim olacak sizlerden, hoşgörünüze sığınarak.
BAŞKAN – Ne yapalım? (CHP sıralarından “Verelim,
verelim.” sesleri)
MUHARREM ERKEK (Çanakkale) – Tabii, mutlaka, mutlaka.
BAŞKAN – Peki, bir dakika ek süre verelim size.
Buyurun, tamamlayın lütfen.
ORHAN SARIBAL (Devamla) – Örneğin, bağımsızlığını ilan
ettikten sonra yapılan referandumla Rusya’ya katılan Kırım Cumhuriyeti’nde Ekim
2014 itibarıyla Müslüman nüfus oranı yüzde 13 olmasına rağmen Kurban
Bayramı’nın 1’inci günü ve Ramazan Bayramı’nın 1’inci günü, Ortodoks Paskalya
Bayramı ve teslis günleriyle birlikte dinî bayram tatil olarak kabul
edilmiştir. Ülkemizdeki 25 bin Musevi ve 320 bin Hristiyan vatandaşımızın dinî
günleri de izinli sayılması çok doğru ve yerinde bir uygulamadır. 
Alevi vatandaşlarımızın da inançlarını özgürce
yaşamaları için aşurelerini pişirip kurbanlarını kestikleri muharrem ayının
13’üncü gününün de aynı şekilde resmî tatil olarak kabul edilmesi insan haklarına
saygının bir gereğidir. Esasında bugün, Alevi vatandaşlarımızın inançlarıyla
ilgili yaşadıkları sorunlar onların sorunu olmaktan daha ziyade gerçekten iman
eden, inancını hiçbir şeye alet etmeyen, hakiki dindar Sünni vatandaşlarımızın
sorunudur. Bu teklifle ülkemiz nüfusunun yüzde 25’ini oluşturan Alevi
vatandaşlarımızın demokratik, laik…
(Mikrofon otomatik cihaz tarafından kapatıldı) 
ORHAN SARIBAL (Devamla) - …ve sosyal hukuk devletinin
gereği olarak inançlarını daha rahat yaşamaları amaçlanmaktadır. 
Saygılarımla. (CHP sıralarından alkışlar) 
BAŞKAN – Teşekkür ederim. 
Bir milletvekili adına ise Sivas Milletvekili Sayın Ali
Akyıldız konuşacak.
Buyurun Sayın Akyıldız. (CHP sıralarından alkışlar) 
ALİ AKYILDIZ (Sivas) – Sayın Başkan, değerli milletvekili
arkadaşlarım, basınımızın ve Meclisimizin çok değerli emekçileri, ekranları
başında bizleri izleyen saygıdeğer yurttaşlarım; hepinizi en içten sevgi, saygı
ve muhabbetlerimle selamlıyorum. 
Ben de konuşmama geçmeden önce, Sayın Genel Başkan
Yardımcımız Bülent Tezcan’a yapılan hain ve çirkin saldırıyı kınıyorum. Bu
saldırı, sadece Bülent Tezcan’ın şahsına ve Cumhuriyet Halk Partisine yapılmış
bir saldırı değildir, bu, aynı zamanda halkın iradesinin temsil edildiği
Türkiye Büyük Millet Meclisine yapılmış bir saldırıdır. 
Ayrıca, dün Cumhuriyet gazetesine yapılan baskın
sonrası gazete yöneticilerinin ve yazarlarının gözaltına alınmaları ülkemizde
basın özgürlüğüne karşı işlenmiş bir cinayettir diye düşünüyorum. Kaldı ki
Cumhuriyet gazetesi, 7 Mayıs 1924 tarihinden bugüne kadar cumhuriyetin, Atatürk
devrim ve ilkelerinin açtığı aydınlanma yolunda aklın bağnazlıktan, bilimin
dinden bağımsızlaşması, laiklik ilkesinin toplumca benimsenmesi için çaba
gösteren bir gazetedir. Cumhuriyet gazetesi, laik, demokratik ve sosyal hukuk
devletinin vazgeçilmezliği ve insan haklarının korunması için gazetecilik
çizgisinin dışında hiçbir şekilde başka çizgiye sapmamıştır, demokrasinin
savunuculuğunu yapmıştır. Bu nedenle Cumhuriyet gazetesine yapılan saldırıyı,
baskıyı tekrar kınıyorum. 
Değerli milletvekilleri, 10 Muharrem Kerbelâ matem
gününde burada yapmış olduğum konuşmada bir şey söylemiştim “Kerbelâ bir
semboldür, dünyanın neresinde insanlık zulüm görüyorsa orası Kerbelâ’dır.”
demiştim. Ama gelin görün ki bu Kerbelâlardan ders almadığımız için günümüzde
de Kerbelâlar devam etmektedir. Bugün de gerek ülkemizde gerekse etrafımızda
birçok Kerbelâ yaşanmaktadır. 
Hazreti Muhammed “Âlimlerin ölümü âlemlerin ölümüdür.”
diye buyurmuştur. Büyük Moğol Hükümdarı ehlibeyt dostu Muhammed Olcaytu, Barak
Baba’nın şehadeti üzerine hüngür hüngür ağlamaya başlar. Sorarlar “Ey hükümdar,
sen ki o kadar savaş görmüş ve birçok yiğidini kaybetmiş bir kahraman olarak
neden bu kadar feryat edersin?” Cevap verir: “Ben Barak Baba’ya değil, ki o zaten
aradığını buldu, ben yaşadığım dünya onun gibi bir veliden mahrum kaldığı için
feryat ediyorum.” der. 
Evet, işte biz Aleviler de yaşadığımız dünya İmam
Hüseyin gibi bir ışıktan mahrum kaldığı için gözyaşı döküyoruz. Işığın
söndürülüp karanlıkların hâkim olmasına ağlıyoruz. O ışıkların gelmeyeceğine
ağlıyoruz. Kaybolanlar insani değerlerdir, onlar zaten bilerek ve isteyerek o
şehadeti kabul etmişlerdir, kaybeden insanlıktır. Biz işte o kaybolan insanlığa
ağlıyoruz. Oysa onlar için ölüm nedir ki? Bütün şehitlerin yüzsuyu hürmetine,
döktüğümüz gözyaşlarımızın yüzsuyu hürmetine bağışlanma diliyoruz. Gözyaşı
rahmettir, gözyaşı teslimiyettir. Allah rızasına dökülen gözyaşı da rahmet
olarak o kişiye döner. 
Babası İmam Hüseyin’in şehadeti üzerine, Hazreti İmam Zeynelabidin,
ehlibeyt sevgisini sadece gözyaşlarıyla ayakta tutabilmiştir çünkü sürekli evin
etrafı sarılı ve konuşması yasak. Onu ziyaret edenler, İmam Zeynelabidin’e
sadece gözyaşlarıyla mukabelede bulunabiliyorlardı. Rivayet edilir ki yolunu
şaşıran birisi Hazreti İmam Zeynelabidin’e yanaşır ve yol sorar: “Ey can, ben
yabancıyım, kimsesizim, bana yardım eyle, bana yol göster.” İmam Zeynelabidin,
söylenenleri duymaz, pürdikkat, kesilmekte olan bir koçu izlemektedir ve
dikkatlice yüzüne bakılınca yardım etmesini istediği kişinin ağlamakta olduğunu
görür, dayanamaz sorar: “Niçin ağlarsın?” Cevap şamar gibidir: “Ey yabancı, şu
kesilen koçu görüyor musun? Ona önce su verdiler, sonra da boğazladılar. Benim
babama suyu bile vermeden boğazladılar.” “Baban kimdir?” “Âlemlerin rahmeti
Hazreti Muhammed Mustafa’nın torunu İmam Hüseyin’dir.” der. Şimdi gözyaşlarını
döken iki kişi olmuştur ve o yabancı bir kez olsun İmam Zeynelabidin’den
ayrılmayarak tüm yaşamını ona bağışlamıştır. 
Değerli milletvekilleri…
(Mikrofon otomatik cihaz tarafından kapatıldı) 
ALİ AKYILDIZ (Devamla) – Başkanım, tamamlıyorum,
tutanaklara geçsin. 
BAŞKAN – 37’nci maddenin görüşüldüğü bu bölümde ilk
konuşmacı Sayın Sarıbal’a bir dakika süre vermiştim. Eşitlik yapalım. Bu ekleme
bir dakikalık süreler burada kalsın, noktalansın. 
Buyurun. 
Bir dakika süre size de veriyorum. 
ALİ AKYILDIZ (Devamla) – Teşekkür ediyorum. 
Ve İmam Zeynelabidin “Zulüm nefsimdendir, ilahî
rahmetini benden esirgeme, bana yardım eyle, lütuflarını ihsan eyle.” diye
gözyaşlarıyla dua edermiş. Gözyaşı dökmesini bilmeyenin içinde sevgi ve
bağlılık olmaz. Riyasız sevmenin kanıtıdır gözyaşı. 
Konfüçyüs der ki: “Elmas nasıl yontulmadan kusursuz
olmazsa kişi de acı çekmeden olgunlaşamaz.” Evet, o acı da İmam Hüseyin’in
acısı olursa, o acı da ehlibeytin acısı olursa, o acıyı sadece Aleviler değil
cümle âlem ağlar, cümle âlem çeker. Yüreğinde vicdan olan her insan ağlar,
tıpkı bizlerin ağladığı gibi. 
Sevgili milletvekilleri, muharrem ayının 13’üncü
gününün tatil edilmesiyle ilgili çok değerli milletvekili arkadaşımın vermiş
olduğu kanun teklifi bu anlamda bizler için çok çok önemli. 13’üncü gün
yaklaşık… Bu ülkede yaşayan 20 milyonun üzerinde Alevilerin kurbanlarını
kesmeleri, ibadetlerini yapmaları ve aşurelerini pişirmeleri adına bu kanun
teklifini önemsiyorum ve “evet” oyu vereceğinizi düşünüyor, hepinizi saygıyla
selamlıyorum. (CHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Birleşime on dakika ara veriyorum ve grup başkan
vekillerini görüşmeye davet ediyorum.
Kapanma Saati: 16.16
İKİNCİ OTURUM
Açılma Saati: 16.33
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Ali Haydar HAKVERDİ (Ankara)
-----0-----
BAŞKAN – Sayın
milletvekilleri, Türkiye Büyük Millet Meclisinin 14’üncü Birleşiminin İkinci
Oturumunu açıyorum.
Alınan karar
gereğince gündemin “Özel Gündemde Yer Alacak İşler” kısmına geçiyoruz. 
1’inci sırada
yer alan, Halkların Demokratik Partisi Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel'in, 15 Temmuz darbe girişiminin ardından gerçekleştirilen uygulamalar
sebebiyle yaşandığı ileri sürülen hak ihlallerini önleyemediği iddiasıyla
Adalet Bakanı Bekir Bozdağ hakkında bir gensoru açılmasına ilişkin (11/13) esas
numaralı Gensoru Önergesi’nin görüşmelerine başlıyoruz. 
VII.- GENSORU
A) Ön Görüşmeler
1.- HDP Grubu adına, Grup Başkan Vekilleri Diyarbakır
Milletvekili İdris Baluken ve Diyarbakır Milletvekili Çağlar Demirel’in, 15
Temmuz darbe girişimin ardından gerçekleştirilen uygulamalar sebebiyle
yaşandığı ileri sürülen hak ihlallerini önleyemediği iddiasıyla Adalet Bakanı
Bekir Bozdağ hakkında gensoru açılmasına ilişkin önergesi (11/13)
BAŞKAN – Hükûmet?
Yerinde. 
Önerge daha önce
bastırılıp dağıtıldığı ve Genel Kurulun 25/10/2016 tarihli 11’inci Birleşiminde
okunduğu için tekrar okutmuyorum. 
Sayın
milletvekilleri, Anayasa’nın 99’uncu maddesine göre bu görüşmede önerge
sahiplerinden bir üyeye, siyasi parti grupları adına birer milletvekiline ve
Bakanlar Kurulu adına Başbakan veya bir bakana söz verilecektir. 
Konuşma süreleri
önerge sahibi için on dakika, gruplar ve Hükûmet için yirmişer dakikadır. 
Şimdi, söz alan
sayın üyelerin isimlerini okuyorum: Önerge sahibi olarak İstanbul Milletvekili
Filiz Kerestecioğlu Demir konuşacak, Halkların Demokratik Partisi Grubu adına
Adana Milletvekili Meral Danış Beştaş konuşacak, Milliyetçi Hareket Partisi
Grubu adına İstanbul Milletvekili İsmail Faruk Aksu konuşacak, Cumhuriyet Halk
Partisi Grubu adına Çanakkale Milletvekili Muharrem Erkek konuşacak ve Adalet
ve Kalkınma Partisi Grubu adına Kastamonu Milletvekili Hakkı Köylü, Hükûmet
adına da Adalet Bakanı Sayın Bekir Bozdağ konuşacaklardır. 
Buyurun Sayın Gök, sizi dinliyorum. 
IV.- AÇIKLAMALAR (Devam)
21.- Ankara Milletvekili Levent Gök’ün, “Kâğıtsız
Parlamento Projesi” kapsamında yasama evraklarının elektronik ortamda
dağıtılması nedeniyle yaşanan sorunlara ilişkin açıklaması
LEVENT GÖK (Ankara) – Sayın Başkan, Meclis
Başkanlığının bir uygulaması konusunda sıkıntılar yaşanıyor. Bunu kayda
geçirmek ve dikkatinize sunmak istiyorum. 
“Kâğıtsız Parlamento Projesi” kapsamında yasama
evraklarının elektronik ortamda dağıtılmasına ilişkin Meclis Başkanlığının bir
yazısı Meclis Grubumuza da ulaştı. Biz, Meclis Grubumuz olarak, bu konudaki
çekincelerimizi bir cevabi yazıyla Meclis Başkanlığına bildirdik. Şöyle ki: Bu
“Kâğıtsız Parlamento Projesi” kapsamında, İç Tüzük’ümüzde belirtilen hükümlerin
aksine bir tavır sergilenmektedir. İç Tüzük’ümüzün 42’nci ve 51’inci
maddelerinde şöyle tarif edilir: 42’nci maddede “Komisyon raporları bastırılıp
milletvekillerine dağıtılır…” der, 51 de “Gelen kâğıtlar Meclisin toplantı
günleri dağıtılır ve tutanağa eklenir.” hükmünü amirdir. Şimdi, bugün
görüşeceğimiz gensoruyla ilgili olarak 22 Ekimde sıra kaydı yapılıyor, ancak
milletvekillerimize 24 Ekimde elektronik ortamda gönderiliyor. 
(Mikrofon otomatik cihaz tarafından kapatıldı)
BAŞKAN – Tamamlayın lütfen, bir dakika daha veriyorum
Sayın Gök. 
LEVENT GÖK (Ankara) – Sıra sayısının alınması ile
dağıtımının aynı gün olması gerekirken, sıra sayısının alınması 22 Ekim,
milletvekillerine elektronik ortamda gönderilmesi 24 Ekim. Ayrıca, kimi
milletvekillerinin elektronik posta adreslerinin dolu olmasından dolayı da
ulaşılamıyor, yani o posta da ulaşmamış oluyor. Böyle ciddi bir sıkıntıyla
karşı karşıya bulunuyoruz. İç Tüzük’ümüzün özellikle 42’nci maddesi raporların
bastırılıp milletvekillerine dağıtılmasına ilişkindir. Tekrar bu uygulamaya dönülmesi
ileride doğabilecek pek çok aksaklığı önlemek açısından yararlıdır. 
Elbette teknolojiden faydalanalım ama
böyle mahzurların da olduğu hemen yakın zamanda görüldü. Bunu lütfen Meclis
Başkanlığı olarak bir karara bağlayıp eski uygulamanın devamının sağlanması
yolundaki talebimizi iletiyoruz sizlere. 
Teşekkür ederim. 
BAŞKAN –Teşekkür ederim, sağ olun. 
VII.- GENSORU (Devam)
A) Ön Görüşmeler (Devam)
1.- HDP Grubu adına, Grup Başkan Vekilleri Diyarbakır
Milletvekili İdris Baluken ve Diyarbakır Milletvekili Çağlar Demirel’in, 15
Temmuz darbe girişimin ardından gerçekleştirilen uygulamalar sebebiyle
yaşandığı ileri sürülen hak ihlallerini önleyemediği iddiasıyla Adalet Bakanı
Bekir Bozdağ hakkında gensoru açılmasına ilişkin önergesi (11/13) (Devam)
BAŞKAN – Şimdi, görüşmelere başlıyoruz. 
Önerge sahibi olarak İstanbul
Milletvekili Sayın Filiz Kerestecioğlu Demir konuşacaklar.
Süreniz on dakika.
Buyurun Sayın Kerestecioğlu Demir. (HDP
sıralarından alkışlar)
FİLİZ KERESTECİOĞLU DEMİR (İstanbul) –
Sayın Başkan, değerli milletvekilleri, sevgili halkımız; ülkede mevcut yasalar
ve Anayasa’nın hiçe sayılması, hukuksuzluklar, haksızlıklar, adaletin yokluğu,
işkence ve kötü muamele başta olmak üzere evrensel hakların ihlal edilmesinden
ötürü Adalet Bakanı Sayın Bekir Bozdağ hakkında gensoru açılmasını talep etmiş
bulunuyoruz ve bunun görüşmesi için söz almış bulunuyorum. 
Önergemizde ifade ettiğimiz gibi, OHAL
ilanı öncesi başlanan ve OHAL’le hız kazanan Hükûmet uygulamaları AKP
Hükûmetine muhalif olan tüm kesimleri hedef alan bir istibdat ve darbe rejimine
dönmüştür. Burada birçok kez ifade ettiğimiz gibi aslında 15 Temmuz darbe
girişiminde darbe gerçekleşseydi neler yapılacaktıysa aynısı 15 Temmuz
sonrasında Hükûmet tarafından yapılmakta, icra edilmektedir. OHAL ilanına yetki
veren OHAL Yasası hatta Anayasa ihlal edilmektedir. Açıktır ki mevcut
hukuksuzluklar 1982 darbe Anayasası’nın bile gerisine düşürmüştür ülkeyi. 
OHAL kararnamelerinin hiçbiri esasen OHAL
kararnamesi dahi değildir. Kararname hükümleri olağanüstü hâl süresi dışına
taşmaktadır, sürekli yetkisini aşan, temel kanunları değiştiren hükümler
yayınlanmaktadır. İşkence geri gelmiştir, çok açık bir şekilde herkes için
işkence geri gelmiştir. Bunu yapmaya hakkınız yoktur. İşkence sonucu ameliyat
geçirdikleri dahi mağdurların kayıtlı iddiaları arasında yer almıştır. İnsan
hakları ihlali olan bu işkence ve kötü muamele iddialarıyla ilgili bağımsız
heyetlerin gözlem yapması söz konusu olamamış ve Adalet Bakanı ise bu konuyla
ilgili kamuoyunu tatmin edici hiçbir açıklama yapmamıştır. 
Son üç ay içerisinde aralarında Anayasa Mahkemesi,
HSYK, Yargıtay ve Danıştay üyelerinin de olduğu 3.456 hâkim ve savcı görevden
uzaklaştırılmış, 632 yargı mensubu da tutuklanmıştır. Ayrıca, paralel yapıyla
ilgisi bulunmayan binlerce kamu görevlisi de görevlerinden uzaklaştırılmıştır.
Sayı, son üç buçuk ayda, yaklaşık 120 bine ulaşmaktadır. Son KHK’yla 10 bini
aşkın kamu görevlisi ihraç edilmiştir.
Tüm bu uzaklaştırma süreçlerinde kamu görevlilerinin
savunmaları alınmamış, evrensel bir hak olan savunma hakkı ihlal edilmiştir.
Modern suç tanımı ve ceza hukuku devreye girdiğinden beri vazgeçilmez ilke
olarak yer alan “suçların şahsiliği” ilkesi de bu süreçte ihlal edilmiştir. Ama
“suçların şahsiliği” ilkesi bazı kişiler için gündeme getirilmiştir, Türkiye’de
ihlal edilse de. Amerika’da Suudi Arabistan Kralıyla ilgili 11 Eylül
soruşturması, 11 Eylül saldırılarıyla ilgili soruşturma açılacağı ifade
edildiğinde Cumhurbaşkanı Recep Tayyip Erdoğan “suçların şahsiliği” ilkesinden
söz etmiştir. Suudi Arabistan Kralı kadar bu ülke vatandaşlarının itibarı ve
hak korumacılığı gerçekten söz konusu olamamaktadır. 
Bugün, Cumhuriyet gazetesinde yıllardır emek veren,
gazetecilikten başka hiçbir şey yapmayan 75 yaşındaki Aydın Engin aynı şekilde
“suçların şahsiliği” ya da “işkence yasağı” söz konusu olarak serbest
kalamamaktadır. Hasta olan Aydın Engin bugün gözaltında bulunmaktadır ve Adalet
Bakanından, adalet sağlaması gereken Bakandan bununla ilgili tek cümle dahi
duyamıyoruz. Duyduğumuz cümleler ne oluyor? “Mahkemeler bağımsızdır, bağımsız
yargıya müdahale edilemez.” Bu gerçekten trajikomik bir durumdur arkadaşlar.
Mahkemeler bağımsız falan değildir, adil yargılanma söz konusu değildir. Ancak
kendi istediğiniz insanlar için bunu gerçekleştiriyorsunuz ama aynı şekilde bir
gün sizlerin başına bu geldiğinde yine bunun savunusunu yapanlar bizler
olacağız emin olun ki. 
Sıralanan tüm hukuksuzlukların ilk elden sorumlusu olan
Adalet Bakanı, bu hukuksuzlukları giderme görevini yerine getirmediği gibi
Türkiye’yle ilgili fiilî rejimler yaratmak ve anayasasızlık dayatmakla da
meşgul olmuştur. Bizatihi kendi ağzından yaptığı açıklamada “Fiilî Başkanlık
durumu yok mu? İstediğiniz kadar “yok” deyin, var.” ifadelerini kullanarak
aleni şekilde anayasal suç işlemiştir, Anayasa’yı ihlal etmiştir. 
Evet, bu hukuksuzlukların yanı sıra, bir başka hukuk
daha uygulanmaktadır; rehin hukuku, gasp hukuku. Can, mal güvenliği, seyahat
özgürlüğü, masumiyet karinesi gibi evrensel haklar da yok sayılmaktadır ve hiç
alakası olmadığı hâlde, yine suçların şahsiliği ilkesi hiçe sayılarak suçlu ya
da zanlı olarak şüpheli görünen insanların, aranan insanların yakınları
gözaltına alınmakta; kayınvalidesi, yaşlı bir insan gözaltına alınmakta, eşi
bir insan gözaltına alınmakta ve ailelere baskı uygulanmaktadır. 
Aynı şekilde, partimiz üzerindeki baskılar da darbe
girişimi öncesinde olduğu gibi devam etmektedir. Hepsinin sıralanmasının mümkün
olmadığı bu baskılar ve hukuksuzluklara bir örnek vermek gerekirse
milletvekillerimiz hâlen cezaevlerine ziyaret gerçekleştirememektedirler.
Bizler cezaevlerindeki insanların da vekilleriyiz, her yerde hak ihlallerini
tespit etmek zorundayız. Cezaevlerine ziyarete gidemeyen milletvekilliği söz
konusu olamaz. Ben otuz yıl avukatlık yaptığım sürede cezaevlerine gidebilirken
bugün milletvekili olarak cezaevlerine gidemiyorum ve bunun sorumlusu Adalet
Bakanıdır. 
Buna ilişkin açtığımız davaya verilen cevap nedir
biliyor musunuz arkadaşlar? “Oralar yüksek güvenlikli cezaevleri. Sizin
güvenliğiniz için izin vermiyoruz.” Demek ki, sizler cezaevlerinde güvenliği
dahi sağlayamıyorsunuz. “Sizin güvenliğiniz için.” ne demek?
“Milletvekillerinin ziyaret esnasında diğer hükümlü ve tutuklularla karşılaşma
riski bulunmaktadır.” Bu insanlar vebalı mıdır? Biz, başka tutuklu ve hükümlülerle
karşılaştığımız zaman ne gibi bir risk oluşturmaktadır bu? Biz, orada
cezaevlerini ziyaret edip insanların yaşadığı hak ihlallerini tespit etmek
zorundayız ve buna Adalet Bakanlığı izin vermek zorundadır. Hatta bu izin
prosedürünün dahi tamamen ortadan kaldırılması gerekir. Milletvekili halkın
temsilcisidir, kimseden izin almak zorunda değildir, ancak kendisini seçen
insanlardan izin alabilir.
676 sayılı son Kanun Hükmünde
Kararname’ye bakmak istiyorum biraz da. Örgüt faaliyeti kapsamında yürütülecek
kovuşturmalara 3 avukat sınırlandırması getirilmiştir. Avukatları
sınırlandırmak, avukatların savunma hakkını kısıtlamak kimin haddine düşen bir
şeydir. Böyle bir uygulama söz konusu olamaz. İster 10 avukat savunur, ister 20
avukat savunur. Avukatların duruşmalarda bulunma hakkının ellerinden alınması
aynı zamanda müvekkillerin hak ihlalidir, onların hakkını savunamamaktır. 
Terör ve anayasal düzene karşı suçlar
kapsamında hakkında kovuşturma ya da soruşturma bulunan avukata aynı şekilde
sanık veya şüphelinin avukatlığından yasaklanma getirilmektedir. Arkadaşlar,
neredeyse bütün sol, sosyalist, muhalif avukatların hepsi soruşturmaya tabidir.
Soruşturmaya tabi olan hiçbir avukat bugün avukatlık yapamayacak demektir bu.
Mahkeme, hazır bulundukları hâlde tanık
veya bilirkişiyi, eğer duruşmayı uzatma niyeti tespit ederse, dinlememeye karar
verebilecektir. Böyle bir hüküm söz konusu olamaz, ceza yargılamasını hiçe
saymaktır bu. 
Duruşmayı mazeretsiz terk eden müdafinin
yokluğunda karar verilebilecektir. Bunlar hakikaten yargıyı, o dediğiniz
-tırnak içerisinde- yargı bağımsızlığını tamamen hiçe sayan ve bağımsız
yargının olmadığını ortaya koyan şeylerdir. Köy koruculuğunun adı “gönüllü
güvenlik korucusu” olarak değiştirilmektedir bu kanun hükmünde kararnameyle ve
kent merkezlerine de taşınarak silahlanmanın önünü açmaktadır. Adaleti böyle mi
sağlayacaksınız Sayın Adalet Bakanı? Artık, şehirlere, köylere inen silahlı
insanlarla mı sağlayacaksınız adaleti, adliyelerde değil de? 
Bugün Meclis başkan vekilliği yapan sayın meslektaşımın
da çok iyi tanıdığı ve adlarını vermek istediğim Cumhuriyet gazetesinin
avukatları, yıllardır avukatlıktan başka hiçbir şey yapmayan Bülent Utku ve
Mustafa Kemal Güngör gözaltındadır. Aynı şekilde, onların da derhâl serbest
bırakılmasını talep ediyorum.
Saygılar sunuyorum. (HDP sıralarından alkışlar)
BAŞKAN – Teşekkür ederim.
Halkların Demokratik Partisi Grubu adına Adana
Milletvekili Sayın Meral Danış Beştaş konuşacak. (HDP sıralarından alkışlar)
Buyurun Sayın Danış Beştaş. 
HDP GRUBU ADINA MERAL DANIŞ BEŞTAŞ (Adana) – Sayın
Başkan, değerli milletvekilleri; hepinizi saygıyla selamlıyorum.
Evet, grubumuz adına verdiğimiz Sayın Adalet Bakanıyla
ilgili gensoru üzerinde görüşlerimizi ifade edeceğiz.
Gensoruyla ilgili görüşlerimize geçmeden önce, bugün
Sayın Başbakan grup toplantısında gensorularımıza ilişkin bir beyanda bulundu,
öncelikle onu sizinle paylaşmak istiyorum. Sayın Başbakan aynen şöyle söylüyor:
“Bu tip ciddi konular artık bir denetim aracı olarak kullanılmamalı, engelleme
aracı olarak kullanılmamalı, gensoru ciddi bir iştir. Eskiden ‘gensoru’ dendiği
zaman millet nefesini tutar, sonucunu beklerdi; şimdi, yalama ettiler,
gensoruyu da yalama ettiler. Şimdi, ne geliyor ne gidiyor kimsenin taktığı yok.
Ya, beş ay geçmiş, başımıza gelen pişmiş tavuğun başına gelmemiş. Neyin
gensorusu? 15 Temmuz gensorusu mu? Onun cevabını millet verdi. Allah bizden
yana, düşman da olmasın.”
Şimdi, neresinden tutayım bilmiyorum gerçekten.
İDRİS BALUKEN (Diyarbakır) – Hiçbir yerinden tutmayın
bence.
MERAL DANIŞ BEŞTAŞ (Devamla) – Yani, yirmi dakikayı
sadece bunun üzerine anlatabilirim. 
Bir kere, Sayın Başbakanı biz öncelikle ciddiyete davet
ediyoruz. Böyle soğuk esprilerle -halk arasında derler ya “Üşüdüm!”- kimsenin
güleceği falan yok, biz gayet ciddi bir iş yapıyoruz. Gensoru muhalefetin
Hükûmeti denetim araçlarından biridir ve çok ciddi bir iştir tabii ki. Biz bu
ciddiyetin farkındayız ama Hükûmet ve Sayın Başbakan bence, bizce bu kadar
ciddi olduğunun henüz farkında değil.
Bir de “Yani millet nefesini tutar, sonucunu bekler.”
falan. Ya, siz itibar mı bıraktınız Mecliste, kanunlarda; kanun hükmünde
kararnamelerle ülkeyi yönetiyorsunuz. Sarayın talimatlarıyla herkes hazır ola
geçiyor. Adalet Bakanı sarayı koruyan bir zırha bürünmüş durumda. Ne demek “Bu
ciddi bir iştir.” Tabii ki ciddi bir iş yapıyoruz. Şu anda Türkiye’de hukuk
yok, Anayasa yok, hukuk devleti ilkeleri ayaklar altına alınmış, işkence almış
başını gidiyor ve Sayın Başbakan bize diyor ki: “Gensoru ciddi bir iştir.” E,
tabii, öyle bir ülkede yaşıyoruz ki bir kişinin iki dudağı arasında Başbakan
görevden alınınca gensoruya da böyle laflar ediliyor.
Bir de yine bir mağduriyet edebiyatı: “Bizim başımıza
gelen pişmiş tavuğun başına gelmedi.” Ya, mağdur falan değilsiniz, kimse size
inanmıyor, bu lafları geçin. Siz “Mağduruz.” diye diye 78 milyonun burnundan
fitil fitil getirmeye devam ediyorsunuz. “AKP’liyim.” demeyen, AKP’li olmayan
herkes bu ülkede tutuklanmak, işkence görmek, cezaevine girmek, işten atılmak,
ihraç edilmek tehdidiyle karşı karşıyadır. Bu nedenle…
Bir de Başbakanın en vahim tespitlerinden biri: “Allah
bizden yana, düşman bizden yana olmasın.” Bizi düşman ilan etmiş zaten,
farkındayız. Halkların Demokratik Partisine, millete, halkımıza, bize oy
verenlere düşman yaklaşımı gösterdiğinizi biliyoruz; her gün görüyoruz bunu.
Tutuklamalarınızla, müdahalelerinizle, şehirleri yakıp yıkmakla zaten düşman,
ceza hukukunu aşan bir uygulama içindesiniz ama Allah sizden yana mı, onu
göreceğiz gerçekten; bence, bizce o da sizden yana değil, o da bunun hesabını öbür
dünyada sizin burnunuzdan fitil fitil getirecek çünkü mazlumun yanında olan
biziz ve siz her gün mazlumun ahını alıyorsunuz.
Sayın milletvekilleri, gerçekten çok büyük bir sınavdan
geçiyoruz. Üstelik, bu sınavda hukukun üstünlüğü yerle bir, evrensel hiçbir hak
uygulanmıyor, talancı bir zihniyet hücrelerimize kadar işletiliyor ve bizler bu
kör çemberden onurumuzla çıkmaya çalışıyoruz ama çıkacağız, buna da inanıyoruz.
Fakat, bu sınır tanımazlığın başaktörleri hukuk önünde nasıl hesap verecekler
çok merak ediyorum. 
Evet, Sayın Adalet Bakanı, hukuk önünde nasıl hesap
vereceksiniz acaba? Sivil ölümlerin, haksız yargılamaların, gözaltı ve
tutuklamaların, işkence ve kötü muamelenin, halk iradesini hiçe saymanın;
Anayasa’yı, uluslararası sözleşmeleri, hakeza Meclis iradesini yok sayıp
KHK’larla ülke yönetimini gasbetmiş olmanın vebali çok ağır olacak, bunu
bilesiniz. Hukuk herkese lazım, bunu da bilesiniz. Yarın öbür gün siz de hukuk
karşısında bu hesabı verdiğinizde hep birlikte göreceğiz. 
Gerçekten bu hukuksuzluk ortamı 7 Haziran seçimlerinden
önce başladı ve 15 Temmuzla tüm yurttaşlar için âdeta bir karabasana döndü.
Hiçbirimiz, Türkiye'de hiç kimse kendini güvende hissetmiyor; hiç kimsenin
hukuk güvenliği yok, hiç kimsenin iş güvencesi yok, hiç kimsenin işkence
görmeme hakkı şu anda yok. 7 Haziran bir dönüm noktasıydı ve bu gitgide arttı. 
Şimdi, sokağa çıkma yasaklarını çok anlattığımız için
geçiyorum. Bir hukuksuzluk abidesi olarak hâlâ Şırnak’ta devam ettirilen sokağa
çıkma yasaklarını, bir şehrin yerle bir edilmesini hukuk çerçevesinde hiçbir
güç izah edemez; bu, zorbalıktır. Bu güce dayanarak bir şehri yerle bir edip
çadırlarda yaşayan halkı bile oradan çıkarmanın ne siyaseten ne etik olarak ne
de hukuk adına hiçbir izahı olamaz. 
Yine, bu konuda daha önce de çok sefer söyledik,
Anayasa Mahkemesine giden avukatlar tutuklandı bu ülkede, AİHM’e giden
avukatlar tutuklandı; sırf sokağa çıkma yasaklarının hukuksuzluğunu teşhir
ettikleri için, dava açtıkları için Ramazan Demir, Ayşe Acinikli aylarca
tutuklu kaldı ve hâlâ davaları devam ediyor. Şimdi, burada biz hangi hukuktan
söz edeceğiz? 
Şimdi, KHK’yla ihraç edilen akademisyenlere bakalım,
Cumhurbaşkanı talimat veriyor, Adalet Bakanı uygun görüyor ya tutuklanıyorlar
ya işten atılıyorlar. Yani öğretmenlerin başına gelen de aynı şey, sağlık
emekçilerinin başına gelen de aynı şey. AKP Hükûmeti sarayla birlikte,
arkasındaki güçle birlikte gerçekten 15 Temmuzun üzerine binmiş, büyük bir
felaket tellallığı adı altında, ki darbe teşebbüsüne ilişkin bu konuda bu
Mecliste o kadar çok şey söyledik ki… Bunun yönteminin 15 Temmuzu bahane edip
fırsata çevirip diğer herkese bir savaş açma aracı olmaması gerektiğini
söylememize rağmen bugün âdeta bu gözümüze sokula sokula tekrar tekrar
yapılıyor ve ülke alenen bir faşizme doğru sürükleniyor. 
Peki, gerçekten, Sayın Adalet Bakanımızın geçmişteki
uygulamaları ne? Kısa bir hatırlatma yapmak istiyorum: Şu anda Amerika’dan
Gülen’in iadesini isteyen, çuvallar dolusu delil toplayan, Fetullah Gülen
örgütüyle mücadele eden başaktör Sayın Bekir Bozdağ, örneğin, 2012 yılında,
Gülen’in Amerika’dan iadesini değil, kendi selamını Amerika’ya gönderen kişiydi
üç yıl önce, çok eski değil ya da Meclis Genel Kurulunda cemaate “çete” diyen
milletvekillerine “Fetullah Gülen bu ülkenin yetiştirdiği değerli bir
kıymettir, seversiniz sevmezsiniz ama değerli bir insandır, bilge bir insandır.
Bu ülkenin millî, manevi değerlerine bağlı nesillerin yetişmesi için hizmetini
yapıyor. Her şeyi de açık; devletin denetimi, gözetimi altında açık; her şeyi
göz önünde olan, hakkında savcılık kararı olmayan birine ‘çete’ derseniz ona
haksızlık edersiniz.” yanıtını veriyordu daha dün. Gerçi Meclis Genel Kurulunda
bu konudaki düşüncesinin değiştiğini söyledi ama düşünceler bu kadar çabuk
değişir mi? Büyük bir soru işareti koyuyoruz ve günümüzü değerlendirmemiz
gerekiyor. Ama o konuşmada bir iyi yön var, orada Sayın Adalet Bakanı en
azından “masumiyet karinesi” ve “haksızlık” kavramlarını kullanıyor.
Hukukçuların çok sık kullandığı bir kavramdır masumiyet karinesi, hakkında
kesinleşmiş bir ceza olmadan hiç kimsenin suçlu addedilemeyeceği gerçeği. Ama
şu anda Türkiye’de yüz binlerce insan suçlu addedilmiş, âdeta kesin hüküm
verilmiş gibi çarşaf çarşaf yandaş medyada teşhir edilmektedir. Biz, Adalet
Bakanının eski düşüncelerini, en azından masumiyet karinesini ve haksızlık gibi
kavramları daha sık kullanmasını tercih ederiz. 
Yine, burada, 15 Temmuz darbe girişimi
altın fırsatıyla binlerce muhalif cezaevine gönderiliyor ve diyorlar ki: “Biz
olağanüstü hâli devlete ilan ettik.” Ya böyle bir şey olamaz. Bu ülkede şu anda
iki pompalama olayı var: Bir, korku pompalanıyor gece gündüz, yirmi dört saat.
Televizyon karşısında olan herkesin korku hissetmesi için, kendini güvende
hissetmemesi için, her an alınabilirim demesi için müthiş bir korku pompalaması
var. İkincisi de, büyük yalan pompalaması. Öyle büyük yalanlar atılıyor ki yani
bu yalanlar… Hani bir laf var “Bir yalanı birkaç kere söylersen doğru olduğuna
sen de inanırsın.” gibi. Kimse inanmıyor. Bu şu anki olağanüstü hâl devlete
falan ilan edilmiş değil. Diyarbakır Büyükşehir Belediye Başkanlarının
tutuklanmasının devletin temizlenmesiyle ne alakası var? Cumhurbaşkanı Tayyip
Erdoğan daha başbakanken “Her gün Diyarbakır’ı istiyordum.” diyor. Bugün eline
fırsat geçti Diyarbakır’ı almak için hemen talimat verdi ve gözaltına aldırdı.
Yine, diğer muhaliflere yönelik
tutuklamalar, gözaltılar… Cumhuriyet gazetesi daha dün, Aydın Engin, Kadri
Gürsel, Musa Çam, karikatürist. El insaf ya! Bunlar ne yazıyordu?
ÖZGÜR ÖZEL (Manisa) – Musa Kart…
MUHARREM ERKEK (Çanakkale) – Musa Bey
burada.
MERAL DANIŞ BEŞTAŞ (Devamla) – Musa Kart…
Aman aman Musa Çam tutuklanmasın.
Azadiya Welat gazetesi, günlük tek Kürtçe
gazete; DİHA; JINHA, tek kadın ajansı ve 22 radyo televizyon, hepsini kapattılar.
Neden? Yargı kararı adı altında. Fakat bunlar yargı kararı falan değil. Hiç
kimse bunların yargı kararı olduğuna bizi inandırmaya kalkmasın çünkü biz
yargının içinden geliyoruz. Birkaç örnekle niye yargı kararı değildir, onları
da söyleyeyim.
Sayın Adalet Bakanı Amerika’dan yeni döndü ve şunu
söylüyor, diyor ki: “Biz Fetullah Gülen’in tutuklanmasını, iadesini gerektirir
kadar –tam aklımda olmamış olabilir- dosya sunduk, çuvallarla, yüzlerle.” Ya,
orası burası gibi değil. Yüzlerce klasör götürseniz ne yazar? Ve daha
yoldayken, uçağa binmeden diyor ki: “Rıza Sarraf’ın tutuklanması siyasidir.”
Asıl amacını öğreniyoruz böylece giderken.
Sayın Adalet Bakanına soruyorum: Gerçekten Amerika’ya
Rıza Sarraf’ı almaya mı gittiniz, Fetullah Gülen’i mi almaya gittiniz? Yani
bunu kamuoyu öğrenmek istiyor. Aynı anda bir de idam tartışması getirdiniz.
Bizim kafamız karışık. Rıza Sarraf siyasi bir tutuklu, Gültan Kışanak, Ayla
Akat Ata, Fırat Anlı, Necmiye Alpay, Zana Kaya, İnan Kızılkaya siyasi tutuklu
değil, öyle mi? Buna inanmamızı bekliyorsunuz.
Bu aradaki idam tartışmasına da dikkatinizi çekmek
isterim. Bu ülkede Başbakanını idam eden bir ülkeyiz. Geçmişimizde övünülecek
bir yön yok bu konuda, idam kararlarının uygulanması ve yürürlükte olduğu
döneme ilişkin. Şimdi idam tartışmasını getirmek, Fetullah Gülen’in iadesini
önlemeye dönük bir hamledir. Eğer bu hamle önlemeye dönük değilse önümüzdeki
günlerde hepimiz yüzleşeceğiz. Herkes biliyor ki, birazcık uluslararası hukuk
bilen, birazcık aradaki sözleşmeleri bilen herkes idam olan bir ülkeye suçlunun
iade edilmeyeceğini bilir. Vallaha, merak ediyoruz, acaba alttan alta, bir
yandan FETÖ terör örgütü naraları atılırken Amerika’da Rıza Sarraf kurtarılmaya
çalışılıyor, Fetullah Gülen’le de bir anlaşma yapılıyor… Buna cevap istiyoruz.
Bu konuda merak ediyoruz gerçekten çünkü şu anda ülke öyle bir hâldeki kan
gövdeyi götürüyor, cezaevleri bir işkencehane ve bunların hiçbir sorusuna yanıt
alamıyoruz.
Ve Sayın Adalet Bakanı bu konuda bir beyanda bulunmuştu
Amerika’da yine yanılmıyorsam: “Tek bir tutuklu gazeteci yok.” Vallahi
bilmiyoruz, İnan Kızılkaya’nın silah fabrikası mı var, merak ediyoruz, Gündem
gazetesinin Genel Yayın Yönetmeni. Necmiye Alpay, dil bilimci, bildiğim
kadarıyla, onlarca kitabı olan bir gazeteci, sadece Genel Yayın Yönetmeni,
danışma kurulunda. Aslı Erdoğan hangi silahları taşıdı, hangi bombaları attı,
bilmiyoruz. “Gazeteci yok.” derken neyi kastediyorsunuz, bu konuda da açıklama
istiyoruz. 
Yine, Sayın Adalet Bakanı bir konuşmasında “Türkiye’de
işkence yoktur.” demiş, 12 tane “tweet” atmış. Demin bir daha baktım, uzun
uzun, bu “tweet”lerde “Kim iddia ediyorsa gelsin; ismini, kimliğini, cismini
versin. Biz gerekeni yaparız.” diyor. Peki, ben söylüyorum: Human Rights
Watch’un raporu var, 12 isim var -atıfta bulunuyorum, zamanım yok- lütfen, o
isimlere bakın, işkence var mı, yok mu. Yine, Çağdaş Hukukçular Derneğinin, bu
konuda, gördüğü, “Copla tecavüzden dolayı -bunu söylerken de özür diliyorum
kamuoyundan, halkımızdan- ameliyat olan tutuklular var.” diyor. ÇHD’nin
raporuna bakmanızı öneririm. Biraz önce aldım bu ismi: Sertaç Sapmaz, şu anda
Bolu Cezaevinde -sadece örnek olsun diye veriyorum- yaralıyken Sincana
götürülüyor. Ameliyat edilmesi gerekiyor. Şırnak’tan götürülmüş, çok ciddi
işkence görmüş ve kendisinin beyanı da ailesi bugün yarın suç duyurusunda
bulunacak. Somut bir isim olsun diye veriyorum. 
Ayrıca, bu konuda, Eş Genel Başkanımız Sayın
Demirtaş’ın bugün de yaptığı çağrıyı ben Meclis Genel Kurulundan bir daha ifade
ediyorum: Gelin, cezaevine beraber gidelim, hangimizi istiyorsanız. Siz bir
yıldır cezaevine girişimize izin vermiyorsunuz. Hukuksuz, keyfî, zorba
yöntemlerle, milletvekillerinin gidip oradaki koşulları denetlemesine,
görmesine izin vermiyorsunuz. Gelin, gidelim beraber, Eş Başkanımızın açık
çağrısı var. İşkence yoksa o istifa edecek, varsa siz istifa edeceksiniz.
Kamuoyuna açık söylüyoruz, işkence şu anda almış başını gidiyor ve bütün
cezaevleri âdeta bir işkencehaneye dönüşmüş durumda. 
Yine, diyorsunuz ki açıklamanızda: “Cezaevi komisyonumuz
inceliyor, gidiyor, geliyor.” 15 Temmuzdan sonra, araştırdım cezaevi komisyonu
üyelerimizden, sadece 1 defa Eskişehir Cezaevine gidilmiş, şikâyet gelen hiçbir
cezaevine gidilmemiş. Her gün onlarca şikâyet var.
Mehmet Metiner -sözde, Cezaevi Alt Komisyonu Başkanı
olacak- kamuoyunun gözünün içine baka baka “Ben de olsam tekme tokat atardım,
hatta silahım olsa çeker vururdum.” diyor. Bu, cezaevi komisyonunda, gidip hak
ihlallerini denetleyecek zat. Böyle bir şey olabilir mi! 
Ve şu anda bizim hep eleştirdiğimiz izleme kurulları,
cezaevi izleme kurulları lağvedildi 15 Temmuzdan sonra, tümüyle görevlerine son
verildi. Yaptığımız sorgulamada, niye tekrar atamıyorsunuz... “Görevlendirdik.”
dediler ama şu anda cezaevlerine gidip bir araştırma kesinlikle söz konusu
değil. 
Tabii, bu konuda söyleyecek yığınla mesele var
gerçekten. Yani Adalet Bakanının şu anda görevde kalmasını gerektirir tek bir
neden sayamam ama görevden alınması, gensorunun kabul edilmesi gerektiği
noktasında milyonlarca gerekçe sıralayabilirim. Çünkü bu ülkede şu anda yargı
bitmiş durumda, kuvvetler ayrılığı bitmiş durumda. 
Üç gün önce Sayın Kışanak, Anlı ve Akat Ata’nın sorgusunda
oradaydım. Adliye kapısından avukatlar içeri alınmıyordu ya, avukatlar içeri
alınmadı. Biz vekiller olarak içeri girdik, başsavcının talimatıyla “Lütfen,
rica ediyoruz, burada bulunamazsınız.” dediler. Biz orada sorun çıkarmamak
adına dışarı çıktık, ailelerle birlikte oturduk ve avukatlar gece yarısına
kadar kapıda bizimle beraber beklediler. Savcı beyle görüşmek istedik, savcı
bey görüşemedi. Niye görüşmedi biliyor musunuz, kendini güvende hissetmiyor.
Yan yana savcılar, birbirinden korkuyor. Yan yana odaları olan hâkimler
birbirinden korkuyor. O hâkim diyor: “Ya, acaba benim hakkımda soruşturma
açılırsa bu mu beni tutuklar, diğeri mi tutuklar?” Savcı diyor ki: “Acaba benim
hakkımda soruşturmayı bu mu açar, o mu açar?” Rakamları paylaşmama gerek yok,
binlerce hâkim, savcı şu anda görevden alınmış durumda ve 632 yargı mensubu da
tutuklanmış, 3.456 hâkim ve savcı görevden alınmış ve hâkim, savcılar da
kendilerini güvende hissetmiyor. Benim tanıdığım bir hâkim FETÖ soruşturmasında
tutuklama veriyordu, savcı da, ikisi de bir ay sonra FETÖ soruşturmasından
tutuklandılar. Ya, hiç kimse geleceğini göremiyor ki. Çünkü yargıya güvenmiyor,
çünkü yargı da kendine güvenmiyor. 
Şu anda yine hızla söylemek isterim: Yüz yüzelik ilkesi
bitmiş durumda, yargılamaların yüzde 50’si SEGBİS sistemiyle yapılıyor.
Tutuklular ailelerinden binlerce kilometre öteye cezaevlerine gönderiliyor.
Şimdi, Gültan Kışanak’ın ne işi var Kandıra Cezaevinde, niye gönderiliyor?
Diyarbakır’da yargılaması yapılan tutukluların hepsi niye Türkiye’nin
Karadeniz’inde, Orta Anadolu’sunda, Ege’sinde, Marmara’sında tutuklu? Niye
ailelere bu eziyet yapılıyor? İşte, bu Adalet Bakanının incilerinden biri yine.

Silahların eşitliği prensibi bitmiş. AİHM’in temel
içtihatlarından biridir, savunma tümüyle yok ediliyor. Yani bu ülkede adalet
yok, Adalet Bakanı yok, sarayın Adalet Bakanı var. Saray ne derse Adalet Bakanı
onu söylüyor. Sarayın adaleti diyeceğim, sarayın adaleti de yok. Sarayın
adaletsizliği almış başını gidiyor, 78 milyon yurttaşla birlikte bizi bir
hukuksuzluğa mahkûm ediyor. Gelin, bu gidişata bir dur diyelim diyorum.
Hepinize teşekkür ediyorum. (HDP sıralarından alkışlar)
BAŞKAN – Teşekkür ederim Sayın Danış Beştaş.
İDRİS BALUKEN (Diyarbakır) – Sayın Başkan, İç Tüzük
60’a göre yerimden bir söz talebim var.
BAŞKAN – Buyurun, bir dakika…
IV.- AÇIKLAMALAR (Devam)
22.- Diyarbakır Milletvekili İdris Baluken’in, Diyarbakır
Büyükşehir Belediyesine Etimesgut Kaymakamının kayyum olarak atanmasını kabul
edilemez bulduğuna ve kınadığına ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan.
Sayın Başkan, oturumun başında da belirttiğim saray-AKP
rejiminin darbe süreci kesintisiz bir şekilde devam ediyor. Şu anda basına
düşen haberlere göre Diyarbakır Büyükşehir Belediyesine Etimesgut Kaymakamının
kayyum olarak atandığı gibi bir çılgınlık içerisine girmişler. AKP Hükûmeti
Diyarbakır’ın Kürt halkı açısından, Türkiye demokrasi mücadelesi açısından ne
anlama geldiğini çok iyi biliyor. Umarım sonuçlarını iyi hesaplamışlardır.
“Halep’i Halepliler yönetsin, Musul’u Musullular yönetsin.” diyen bir rejim
Diyarbakır’ı eğer Etimesgut’tan gönderdiği sarayın memurlarıyla yönetmeye
kalkıyorsa sadece kendi siyasi akıbetini hızlandırma açısından bir çılgınlık
yapmış diye değerlendiririz. Unutmasınlar ki Orta Doğu’da bu tarz diktatörlük
hevesi olanların, bu tarz çılgınlığa girenlerin daha büyük sarayları vardı,
daha büyük orduları vardı…
(Mikrofon otomatik cihaz tarafından kapatıldı)
İDRİS BALUKEN (Diyarbakır) - …daha biat etmiş yargıları
vardı ama akıbetlerinin ne olduğunu gördük. Buradan, bu çılgınlığı kınadığımızı
ve ateşe benzin döken bu yaklaşımı kabul edilemez bulduğumuzu ifade ediyorum. 
V.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Ayşe Nur
Bahçekapılı’nın, Başkanlık Divanının 13/10/2014 tarihli kararıyla kabul edilen
Evrak Yönetmeliği’nin 17’nci maddesine göre yasama evrakının dağıtım ve
tesliminin elektronik ortamda da yapılabileceğine ilişkin açıklaması 
BAŞKAN – Sayın milletvekilleri, biraz önce Sayın Gök,
Meclise bir konuyla ilgili bilgi vermişti. Evrak dağıtımına ilişkin benim bir
açıklama yapmam gerekiyor, onu okuyorum:
Başkanlık Divanının 13 Ekim 2014 tarihli kararı ile
kabul edilen Evrak Yönetmeliği’nin 17’nci maddesinde, yasama evrakının dağıtım
ve tesliminin elektronik ortamda da yapılabileceği belirtilmiştir. Türkiye
Büyük Millet Meclisi Başkanlığınca 24’üncü Yasama Döneminde bu yönetmelik
hükmünün uygulanması, gerekse kâğıt israfını azaltmak ve dağıtım hizmetini
hızlandırmak amacıyla başlatılan Kâğıtsız Parlamento Projesi kapsamında, siyasi
parti gruplarının da görüşleri alınarak yasama evrakının elektronik ortamda dağıtımı
benimsenmiştir. Bu doğrultuda, Meclis Başkanlığının 21/10/2016 tarihli
duyurusuyla da dağıtıma konu olan kanun tasarı ve teklifleri ile komisyon
raporlarının yer aldığı sıra sayıları ile denetim önergelerinin, talep eden
milletvekillerine basılı evrak olarak dağıtılması, basılı evrak istemeyen
milletvekillerine ise bu belgelerin elektronik ortamda sunulması uygulamasına
geçilmiştir. Diğer bir ifadeyle, talep eden milletvekillerine sıra sayıları
basılı nüshası verilecek, basılı nüsha talep etmeyen milletvekillerine ise
elektronik dağıtımla yetinilecektir. Başkanlık Divanı üyelerine ise
komisyonlara ve siyasi parti grup başkanlıklarına da basılı yasama evrakının
dağıtımı uygulamasına devam edilecektir. Ayrıca, bahsi geçen (11/12) ve (11/13)
esas numaralı gensoru önergeleri eski usulle, basılı olarak dağıtılmış, ayrıca
ilave olarak mail ortamında da gönderilmiştir. 
Bilgilerinize sunuyorum. 
ÖZGÜR ÖZEL (Manisa) – Sayın Başkan…
BAŞKAN – Sayın Özel, buyurun, bir dakika…

IV.- AÇIKLAMALAR (Devam)
23.- Manisa Milletvekili Özgür Özel’in, “Kâğıtsız
Parlamento Projesi” uygulaması için Cumhuriyet Halk Partisinin olumsuz görüş
bildirmiş olmasına rağmen Meclis Başkanlığına hatalı bilgilendirme yapıldığına
ilişkin açıklaması
ÖZGÜR ÖZEL (Manisa) – Sayın Başkan,
teşekkür ederim. 
Sayın Başkanım, tabii, elinizdeki bilgi
notu bu hâliyle dinlendiğinde son derece makul. Ama, biz geçen hafta 28/10/2016
tarih ve 25 sayı numarasıyla Meclis Başkanlığına yaptığımız başvuruda da bu
hatalı bilgilendirmeye, yöneticileri yanıltıcı bilgilendirmeye dikkat çektik. 
Biraz önceki bilgi notunda okudunuz
“Grupların görüşleri alınmıştır.” diye. Bu görüşler alındıktan sonra, Meclis
Başkanlığından Meclis Genel Sekreterliğinin aldığı bir olur var. Olur yazısında
da diyor ki: “Grupların uygun görüşleri ektedir.” 
Biz 4 Temmuz 2013’te dönemin Grup Başkan
Vekilimiz Mehmet Akif Hamzaçebi imzasıyla yolladığımız yazıyı Meclis
Başkanlığına yolladık. Yazının tamamı İç Tüzük ihlali olacağı ve yaratacağı
mahzurlara yöneliktir. Grubumuzun olumsuz görüş bildirdiği bir konuda Meclis
Başkanına dönemin Meclis bürokrasisi olur yazısının ekinde “Grupların uygun
görüş yazılarını takdirlerinize sunuyoruz.” demektedir. 
(Mikrofon otomatik cihaz tarafından
kapatıldı) 
ÖZGÜR ÖZEL (Manisa) – Müsaadenizle
efendim…
BAŞKAN – Bir dakika daha veriyorum,
lütfen tamamlayın. 
ÖZGÜR ÖZEL (Manisa) – Böyle olunca Meclis
Başkanının kendisine sunulan olur yazısının içeriğine güvenerek eki okumamış
olduğunu da düşünüyoruz. Eleştirilerle dolu yazımız “Grubun uygun görüşü” diye
sunuluyor. Öyle olunca da bugünkü tablo ortaya çıktı. 
Biz geçen hafta yazdık bunu. İtiraz
ediyoruz. Mahzurlar ortada, aksaklıklar başladı. Elbette kâğıt israfını
azaltalım ama Parlamentodaki kâğıt israfı düşünüldüğünde bu, devede kulak bile
değil. 
Şöyle yapabilirsiniz: Siz derseniz ki
“İsteyene yollamayacağız. Bugün yollamayacağız, isteyen söylesin yollayacağız.”
Bu açık bir İç Tüzük ihlali. İç Tüzük’te “basılır” yazıyor. Basılıp
milletvekillerine yollanması lazım. Çok sayıda milletvekilimiz de e-posta’yı
pazartesi aldı. “Cumartesi günü kapalı ofislere gensoruyu dağıttık.” izahı
Meclisin aklıyla alay etmektir. Bunu size değil, size bu konuda bilgi notunu
veren değerli arkadaşlara hitaben söylüyorum. 
Teşekkür ederim. 
BAŞKAN – Teşekkür ederim.
Sayın Bostancı, sizi dinliyoruz.
MAHMUT TANAL (İstanbul) – Başkanım, Güneydoğu’da
İnternet yok, Güneydoğu’da bulunan milletvekilleri orada görev nasıl yapacak? 
BAŞKAN – Sayın Tanal, Sayın Bostancı’ya söz verdim,
lütfen.
Buyurun Sayın Bostancı, bir dakika…
24.- Amasya Milletvekili Mehmet Naci Bostancı’nın,
Diyarbakır Milletvekili İdris Baluken’in yaptığı açıklamasındaki bazı
ifadelerine ilişkin açıklaması
MEHMET NACİ BOSTANCI (Amasya) – Sayın Baluken’in
kullanmış olduğu dili kınıyorum. 
MAHMUT TOĞRUL (Gaziantep) – Niye kendi dilinizi
kınamıyorsunuz? Yaptıklarınızı niye kınamıyorsunuz?
MEHMET NACİ BOSTANCI (Amasya) – Eğer kasıt, yapılıp
edilenlere ilişkin bir siyasal eleştiriyse en azından kavramları yerli yerinde
kullanmak ve eleştirinin amacına matuf bir anlatım ve muhakemeyle her kime
söylenmek istiyorsa onun da anlaşılmasına ve kavramasına imkân verecek bir
nezaketle ifade etmek uygun olur diye düşünüyorum. “AKP ve saray rejimi”,
“sarayın memurları” gibi keyfî, spekülatif, esasen bir rasyonel eleştiri
mantığından uzak bir dili uygun bulmuyoruz. Türkiye’deki sistemin adı bellidir.
Herkes Anayasa’da ve yasalarda bulunan hak ve yetkiler çerçevesinde
davranmaktadır. Bunun dışında biz keyfî tanımlamalarla bu durumu
değiştiremeyiz, buradan da bir eleştiri çıkaramayız. 
Saygılarımla.
BAŞKAN – Teşekkür ederim.
MAHMUT TOĞRUL (Gaziantep) – “Fiilen değişti.” diyen
sizsiniz Naci Bey. 
İDRİS BALUKEN (Diyarbakır) – Sayın Başkan…
BAŞKAN - Sayın Baluken…
İDRİS BALUKEN (Diyarbakır) – Sayın Bostancı beni
nezaketsizlikle suçladı ve kınadı, açık bir sataşmada bulundu. Söz almak
istiyorum sataşmadan.
BAŞKAN – Nezaketsizlikle
suçladığını düşünmüyorum, Sayın Bostancı’ya soralım.
İDRİS BALUKEN (Diyarbakır) – Siyasi nezaketten uzak
konuştuğumu ve kınadığını söyledi.
MEHMET NACİ BOSTANCI (Amasya) – Ben nezakete uygun
bulmadığımı söyledim, “nezaketsiz” demedim Sayın Başkan.
BAŞKAN – “Nezaketsiz” demedi, benim duymam da odur. 
MEHMET NACİ BOSTANCI (Amasya) – Ayrıca, bize bir
siyasal eleştiri iletecekse kavramları tahkir amacının ötesinde, yerli yerinde
kullanmasının daha uygun olacağını ifade ettim Sayın Baluken’e.
BAŞKAN – Bir hakaret yok.
Size de bir dakika söz vereyim yerinizden.
Buyurun Sayın Baluken.
25.- Diyarbakır Milletvekili İdris Baluken’in, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan. 
Kullanmış olduğumuz terminolojinin ne anlama geldiğini
çok iyi biliyoruz. O terminolojiyi yaratan biz değiliz, bizzat AKP iktidarının
ve AKP Grubunun kendisidir. Bu ülkede rejimin değiştiğini söyleyen Adalet
Bakanı burada oturuyor. Fiilî bir rejim değişikliği yaşandığını söyleyen
sayısız yetkiliniz var. Dolayısıyla, siz aslında parlamenter demokrasiden
vazgeçip fiilî bir durum yarattığınızı söylediğinizde biz de bunu sadece dile
getirmiş oluyoruz. “Saray”, “AKP rejimi” derken rahatsız oluyorsanız öncelikle
bu, yetkililerinizin yapmış olduğu açıklamalara karşı belli tavır sahibi
olmanız gerekiyordu. 
Diğer taraftan “siyasi nezaket” kısmına hiç girmeyeceğim.
Şu anda bir düşman hukuku, bir darbe hukuku işlettiğiniz süre içerisinde,
halkımızın iradesini, siyasi partimize ait bütün kazanımları bir darbe
hukukuyla tamamen ortadan kaldırdığınız süre içerisinde nezaketten bahsetmeniz
de yaşamış olduğunuz çelişkiyi ortaya koyar diye düşünüyorum. 
Teşekkür ederim. 
BAŞKAN – Teşekkür ederim. 
Sayın Gök, ben sizin itirazlarınıza karşı bir açıklama
yapmıştım ama daha sonra Sayın Özel bazı farklı şeyler söyledi. Konu
Başkanlıkça incelenecektir diyelim. Ben de kendisine ileteceğim ayrıca durumu. 
LEVENT GÖK (Ankara) – Biz incelenmesini talep ediyoruz,
evet. 
VII.- GENSORU (Devam)
A) Ön Görüşmeler (Devam)
1.- HDP Grubu adına, Grup Başkan Vekilleri Diyarbakır
Milletvekili İdris Baluken ve Diyarbakır Milletvekili Çağlar Demirel’in, 15
Temmuz darbe girişimin ardından gerçekleştirilen uygulamalar sebebiyle
yaşandığı ileri sürülen hak ihlallerini önleyemediği iddiasıyla Adalet Bakanı
Bekir Bozdağ hakkında gensoru açılmasına ilişkin önergesi (11/13) (Devam)
BAŞKAN – Şimdi, Milliyetçi Hareket Partisi Grubu adına
İstanbul Milletvekili İsmail Faruk Aksu’yu dinleyeceğiz. 
Buyurun Sayın Aksu. (MHP sıralarından alkışlar)
MHP GRUBU ADINA İSMAİL FARUK AKSU (İstanbul) – Sayın
Başkan, sayın milletvekilleri; 15 Temmuz darbe girişiminin ardından
gerçekleştirilen uygulamalar sebebiyle yaşandığı ileri sürülen hak ihlallerini
önleyemediği iddiasıyla Adalet Bakanı Bekir Bozdağ hakkında bir gensoru
açılmasına ilişkin önerge hakkında Milliyetçi Hareket Partisi Grubu adına söz
aldım. Genel Kurulu ve aziz Türk milletini saygıyla selamlıyorum. 
15 Temmuz gecesi FETÖ’cü hainler Türk milletinin
üzerine ateş açmışlar ve masum vatandaşlarımızı şehit etmişlerdir. Devamında,
bölücü terör örgütü PKK asker, polis ve sivil vatandaşlarımıza pusu kurmakta ve
katliamlar yapmaktadır. Dün Hakkâri Çukurca Hisar Dağı bölgesinde teröristlerle
çıkan çatışmada 3 askerimiz şehit düşmüş, 1’i de yaralanmıştır. Geçtiğimiz
hafta boyunca 10 vatan evladı şehit olmuştur. Tüm şehitlerimize Allah’tan
rahmet, yaralılara acil şifalar, milletimize baş sağlığı diliyorum. 
Bilindiği gibi, 15 Temmuz hain darbe girişimi Türk
milletinin engin feraseti, demokrasiye olan bağlılığı, azim ve kararlılığı
sayesinde önlenmiş, demokrasi uçurumdan dönmüştür. Bu hain saldırı bütün
siyaset kurumlarına, Türk milletinin ve devletinin birlik ve bekasına
yapılmıştır. Bize göre, hiçbir bahane demokrasiden kopuşa, silahlı müdahale ve
ara rejim özlemlerine dayanak teşkil edemez. Milliyetçi Hareket Partisi ve
liderinin olası bir kalkışmanın kabul edilemeyeceğini, her türlü demokrasi dışı
arayışa karşı olduğumuzu, darbe teşebbüsünde bulunanların derhâl hukuka teslim
olmaları gerektiğini en baştan itibaren haykıran tavrı, millî iradeye ve
demokrasiye bağlılığı ifade eden sarsılmaz bir ilkenin, duruma göre değişmeyen
siyaset anlayışının tezahürüdür. Anayasa’nın 2’nci maddesinde ifade edildiği
üzere, Türkiye Cumhuriyeti demokratik, laik ve sosyal bir hukuk devletidir.
Türkiye devleti ülkesi ve milletiyle bölünmez bir bütündür. Millî ve üniter
devlet yapımızın temelleri 1923’te atılmıştır. Egemenlik ise kayıtsız şartsız
millete aittir. Buna aykırı her plan ve girişim gayrimeşru ve gayrihukukidir. 
Değerli milletvekilleri, yaşanan bu olağan dışı gelişme
sonucu 21 Temmuz 2016’dan itibaren ülkenin bütününde doksan gün süreyle
olağanüstü hâl ilan edilmiş, 19 Ekim 2016’dan itibaren olağanüstü hâl doksan
gün süreyle uzatılmış, her iki karar da Türkiye Büyük Millet Meclisinde kabul
edilmiştir. Milliyetçi Hareket Partisi olarak, bilindiği gibi, olağanüstü hâl
uygulamasına ilişkin her iki kararı da Türkiye Büyük Millet Meclisinde
destekledik. Çünkü, ülkemizde olabilecek en olağan dışı durum vuku bulmuş, Türk
devletini ve Türk milletini hedef alan bir saldırıya maruz kalınmıştır.
Olağanüstü hâl, millete pusu kuran ve devlete ağır zayiat verdirmek isteyen
odaklara karşı bir güvence ve anayasal bir tedbir olarak görülmüş, toplumsal
huzurun temini ve asayişin sağlanması maksadıyla Türkiye’nin beka düzeyinde
tehditlerle karşı karşıya olduğu bir dönemde devletin elinin güçlendirilmesi
istenmiştir. Olağanüstü hâl kararı çerçevesinde alınan tedbirlere ilişkin
olarak bugüne kadar toplam 10 adet kanun hükmünde kararname çıkarılmıştır.
Kararnamelerle yargı, güvenlik, millî savunma, teşkilatlanma ve kamu
çalışanlarına ilişkin köklü değişikliklere gidilmiş ve kapsamlı tasarruflarda
bulunulmuştur. Bu çerçevede, bugüne kadar 3.576 hâkim, savcı; 3.598 askerî
personel meslekten; 62.908 kişi kamu görevinden olmak üzere toplamda 70.082
kişi ihraç edilmiştir. Olağanüstü hâl ilanı sonrasında çıkarılan kanun hükmünde
kararnamelerin yer yer olağanüstü hâl ilanını gerektiren konular dışındaki
konuları da düzenlemesi OHAL yetkisinin aşıldığı, OHAL dışına çıkıldığı
anlamına gelmektedir.
Değerli milletvekilleri, 15 Temmuz FETÖ
darbe girişimine adı karışan, göz yuman veya görevinin sorumluluklarına riayet
etmeyen kim varsa devlet kurumlarından ayıklanması yerindedir. Tabii, bu
tespitlerin soruşturma süreçleriyle somutlaştırılması gerekmektedir. Yeterli
inceleme ve soruşturma yapılmadığı için boşu boşuna kimsenin itibar ve
saygınlıklarıyla oynanmamalıdır. İtiraz mekanizmaları sağlıklı bir şekilde ve
talepler ciddiye alınarak işletilmelidir. Özelikle itirazlar konusunda
uygulamadaki sahipsizlik ve belirsizlik giderilmelidir. Herkesin kendiyle
ilgili durumun ne olduğunu bilmesi haktır. Neyle suçlandığını öğrenmesi
doğruların ortaya çıkmasına yardımcı olacak, varsa mağduriyetlerin
giderilmesini sağlayacaktır. Savunma hakkını kısıtlayarak yürütülen soruşturma
ve kovuşturmalar suçlunun suçsuzdan ayrılmasını imkânsızlaştıracak, gerçeği
açığa çıkarmayacak ve terör örgütüyle mücadeleye zarar verecektir.
675 sayılı Kanun Hükmünde Kararname’yle,
daha evvel ihraç edilen bazı kamu görevlilerinin görevlerine iade edilmesini
önemli buluyoruz. Bunu varsa yanlışlıkların düzeltileceğinin ve mağduriyetlerin
giderileceğinin teminatı olarak değerlendiriyoruz. Kuşkusuz, Türk devletine ve
Türk milletine kasteden her düzeydeki hainler tamamen temizlenmeden mücadelenin
kamu vicdanında inandırıcılığı olmayacaktır. Soruşturma aşamalarının sekteye
uğramaması, olan garibana oldu anlayışının oluşmaması, kazanılan halk
desteğinin kaybedilmemesi ve devlete olan inancın zayıflamamasını bu süreçte
önemli buluyoruz. Bu çerçevede, en alt düzeyde memur, işçi veya diğer
mesleklerden kişilerle uğraşıldığı kadar, 15 Temmuzun planlayıcıları, sevk ve
idaresini yapan lider kadrosu ile kalkışmanın siyasi ve diğer kesimlerdeki
ayağı, mevkisi ve görevi ne olursa olsun aynı titizlikle değerlendirilmeli,
soruşturulmalı ve temizlenmelidir.
Değerli milletvekilleri, Türkiye'de hukuk ve yargı
sistemi son yıllarda artarak büyüyen sorunlarla karşı karşıya kalmıştır. Bu
sorunlar yaygın ve hukukun birçok bölümünde kendisini göstermektedir. Ancak en
büyük sorun, var olan hukuk kurallarının uygulanmaması ya da kişiye veya duruma
göre farklı uygulanıyor algısıdır. Demokratik hukuk devletinin en önemli unsuru
olan eşitlik ilkesine aykırılık ve hukuk güvenliği hakkıyla ilgili olarak
ortaya çıkan sorunlar vatandaşın da adalete olan güvenini sarsmaktadır. Yargıya
olan güvenin azalması, buna bağlı olarak yargıya olan saygınlığın da azalmasına
yol açmaktadır. Bunun toplumsal yaşamda yol açtığı en büyük tehlikelerden
birisi, kişilerin uyuşmazlıklarını yargıda görmekten çok, başka yol ve
yöntemlere yönelmesidir.
Avrupa Konseyi Etkin Yargılama Komisyonunun 2016
yılında yayınlamış olduğu verilere göre; 100 bin kişiye düşen hâkim sayısı
Almanya’da 24, Yunanistan’da 21, İsviçre’de 16, Avrupa ülkeleri ortalamasında
21, Türkiye'de ise sadece 11,4’tür. Yine, Avrupa ülkelerinde 100 bin kişiye
düşen savcı sayısı ortalaması 11,3 iken, Türkiye'de 6,8’dir. Dünya çapında
hukukun üstünlüğünün geliştirilmesi yönünde çalışmalar yapan Dünya Adalet
Projesi tarafından her yıl açıklanan Dünya Hukukun Üstünlüğü Küresel
Endeksi’nde Türkiye geçen yıla göre 8 basamak gerileyerek 113 ülke arasında
99’uncu sırada yer almıştır. Hukuki Adalet Endeksi’nde 2014 yılında 99 ülke
arasında 47’nci sırada olan Türkiye 2016 yılında 113 ülke arasında 86’ncı
sıraya gerilemiştir. Cezai Adalet Endeksi’ndeyse 2014 yılında 99 ülke arasında
62’nci sırada olan Türkiye 2016 yılında 113 ülke arasında 71’nci sırada yer
almıştır. 
Temel Haklar Endeksi’ne göre durum daha da kötüdür.
2014 yılında 99 ülke arasında 72’nci sırada olan ülkemiz 2016 yılında 113 ülke
arasında 108’inci sıraya gerilemiştir. Bu durum, ülke ekonomisini de derinden
etkileyen bir öneme sahiptir. Üreten bir ekonomiye sahip olmak için doğru
yatırımların ve yeni teknolojilerin ülkemize gelmesi gereklidir. Ancak yargı
sisteminin öngörülebilir olmadığı ve hukukun üstünlüğü konusunda problemlerin
bulunduğu bir ülkeye yabancı yatırımcıların ve yeni teknolojilerin transferi
mümkün olmamaktadır. Bu sorunlar, hain darbe girişimi sonrasında oluşan bir
durum değildir. On dört yıldır ülkeyi yöneten AKP tarafından yargı sistemine
yönelik olarak her defasında benzer gerekçeler ileri sürülerek bir sürü
düzenleme yapılmış, ancak sorunlar azalmamış, katlanarak artmıştır. Sebebi ne
olursa olsun bu durum bir yönetim zafiyetini göstermektedir ve Hükûmet bundan
sorumludur.
Değerli milletvekilleri, Milliyetçi Hareket Partisi
olarak Türkiye’nin beka sorunu hâline gelen terörün kökünün kazınması,
ülkemizin her yerinde huzur ve güvenin tesis edilmesi, vatandaşımızın canından
ve malından emin kılınması, birlik ve beraberliğimizin tahkim edilmesi,
geleceğimizin teminat altına alınarak ufkumuzun aydınlatılması, insanımızın
yaşatılması ve devletimizin ilelebet payidar olması öncelikli hedefimizdir.
Demokratik olgunluk ve uzlaşı kültürünün egemen olduğu, dışlayıcı ve
ötekileştirici söylem ve üslubun törpülendiği, Türkiye’nin millî ve manevi
değerlerinin Anayasa’mızın ilk üç maddesinde anlam bulan, devletimizin kuruluş
ilkelerinin ortak payda olarak kabul edildiği bir siyaset anlayışının hâkim
kılınmasını önemli bulmaktayız. Gelinen noktada bugün, meselelere salt siyasi
parti çerçevesinden bakılmasının doğru olmayacağını değerlendirmekteyiz.
Türkiye’nin ve Türk milletinin geleceğe taşınması için benzer hassasiyetleri
paylaşan tüm kesimlerin bir bütünleşme ideali etrafında toplanmasının, içinden
geçilen bunalımlı dönemden çıkmanın ilk şartı olduğunu düşünüyoruz. Şüphesiz,
Türk milleti, sahip olduğu engin tarihî tecrübeye ve kültürel derinliğe
demokratik değerlerle teçhiz edilmiş evrensel kazanımları katarak yeniden büyük
bir sentez yaratma imkân ve potansiyeline sahiptir. Bu anlayışın
gerçekleşebilmesi, siyasetin her seviyede toplumla bütünleşmesinin yolunu
açacak olan kesintisiz tam demokrasi ile devletin toplumdan, tarihten ve millî
kimlikten uzaklaşmasına yol açan antidemokratik, gayrimillî kural, kurum ve
yapıların tasfiyesini, ayrıca Türkiye’nin kendi kabuğunu yırtabilme ve mazlum
milletlere medeniyet yapıcı değerleri ulaştırma gücünü yakalayabilmesini
sağlayacak kural, kurum ve yapıların ihdasını gerekli kılmaktadır.
Değerli milletvekilleri, adaleti temel hak ve
özgürlüklerin güvencesi ve devletin temeli olarak görüyoruz. Bu nedenle yargı,
insanların tereddütsüz güvenebileceği bir yapıda olmalıdır. Hâkim ve savcıların
liyakat ve vicdan sahibi olması, yargıya olan güvenin teminatıdır. Yargı,
siyasi iktidarların veya belirli kişi ya da grupların güdümünde hareket
etmeyen, bir kısım aidiyetlerin adalet duygusunun önüne geçmesine imkân
vermeyen, daima ve her şartta hakkı savunan bir yapıya büründürülmelidir.
Geciken adaletin adalet olmadığı ilkesinden hareketle adil ve hızlı yargılanma
temin edilmelidir. Yargı sisteminin ayrılmaz bir parçası olan savunma hakkını
sınırlandıran ya da ortadan kaldıran uygulamalar yapılmamalıdır. 
Türkiye uzun yıllardır terörle mücadele etmektedir. Bu
yolda yüzlerce şehit verilmiş, yüzlerce vatandaşımız hayatını kaybetmiştir.
Türkiye’nin bulunduğu coğrafya, devletin ve milletin bekasına yönelik
alabildiğine tehditlerle doludur. Bugün FETÖ ve PKK, Türkiye'nin karşısında
toplanmış iki cinayet ve melanet örgütüdür. 15 Temmuzdan bu tarafa FETÖ’yle
mücadele edilirken PKK, ihanet nöbetine ve kanlı saldırılarına ara vermeden
devam etmektedir. Bizim bunları göz ardı etmemiz, hafife almamız mümkün
değildir. Bu nedenle, ülkemiz, bir daha, güvenlik güçlerini kışla ve karakola
hapseden, devlet otoritesinin zaafa uğratıldığı bir anlayışa terk
edilmemelidir. Türkiye, özgürlük-güvenlik, kalkınma-çevre, terörle
mücadele-adalet ve benzeri ikilemlere maruz bırakılmadan, insan hakları ve
hukukun üstünlüğü temelinde, bunları temin edebilecek kurumsal kapasiteye,
bireysel yetkinliğe ve hukuki normlara kavuşturulmalıdır. 
Milliyetçi Hareket Partisi, içinden geçtiğimiz bu
zorunlu süreçte, her gelişmeyi hak, hukuk ve adalet adına, Türk milletinin ve
devletinin bekası çerçevesinde titizlikle izleyip doğru gördüklerini
desteklerken, yanlış bulduklarını eleştirmeyi sürdürecektir. 
Bu düşüncelerle, Genel Kurulun siz değerli üyelerini
saygıyla selamlıyorum. (MHP sıralarından alkışlar) 
BAŞKAN – Teşekkür ederim.
Cumhuriyet Halk Partisi Grubu adına Çanakkale Milletvekili
Sayın Muharrem Erkek konuşacak. 
Buyurun Sayın Erkek. (CHP sıralarından alkışlar) 
CHP GRUBU ADINA MUHARREM ERKEK (Çanakkale) – Sayın
Başkan, değerli milletvekilleri; Anayasa’ya aykırı uygulamalar, evrensel
hakların ihlali, yaşanan hukuksuzluklar, haksızlıklar, adaletsizlikler
nedeniyle Adalet Bakanı Sayın Bekir Bozdağ hakkında verilen gensoru önergesi
üzerinde Cumhuriyet Halk Partisi Grubu adına söz almış bulunmaktayım. Yüce
Meclisi saygıyla selamlıyorum.
Sözlerime başlamadan önce, bizim için çok önemli iki
hususu vurgulamak istiyorum. İlki, Sayın Bülent Tezcan’a yapılan silahlı
saldırı; şiddetle ve nefretle bu kürsüden de kınıyoruz. OHAL döneminde bireysel
silahlanmayı kolaylaştırıcı tedbirler alıyorsunuz. Oysa, Sayın Adalet Bakanı,
adaletin hâkim olduğu yerde silahın yeri kesinlikle yoktur.
İkincisi, Cumhuriyet gazetesi. Sizleri tebrik ediyorum,
siz “Fetullah Gülen Hoca Efendi Hazretleri” derken “FETÖ” diyen ve FETÖ’yle
mücadele eden Sayın Hikmet Çetinkaya’yı OHAL sürecinde gözaltına aldırdınız. Evet,
Hikmet Çetinkaya’nın “Fethullah Gülen’in 40 Yıllık Serüveni” adlı kitabı ki bu
serüvenin önemli bir bölümünde siz de aynı menzile birlikte yürüdünüz. “OHAL
devlete karşı ilan edilmişti.” dediniz, oysa görüyoruz ki OHAL devletle
birlikte gazetecilere, akademisyenlere, demokrasiye ve özgürlüklere karşı da
ilan edilmiş.
Değerli
milletvekilleri, 24 Temmuz Taksim Manifestomuzda da vurguladığımız gibi, 15
Temmuz darbe girişimi parlamenter demokrasimize karşı gerçekleştirilmiştir.
Peki, 15 Temmuz neden yaşandı? On dört yıldır “istikrar” adı altında tek başına
yönetiyorsunuz, ülkemizi demokratikleştirmek için çok önemli olan adımları
atmadınız, bunlardan iki tanesi; Siyasi Partiler Kanunu ve Seçim Kanunu. 12
Eylül darbe hukukunu tahkim ettiniz. Özellikle son yaptığınız düzenlemeyle
üniversitelerde rektörlük seçimlerini kaldırırken bizi 1981’e yani Kenan Evren
dönemine geri götürdünüz. Bakın, eğer bir siyasi parti 550 milletvekili
adayının tamamını birkaç kişinin iki dudağı arasında belirliyorsa ve bunu
millete sunuyorsa millî iradeden bahsetmesi büyük bir çelişki ve istismardır.
Bir anayasasızlık ve hukuksuzluk süreci yaşattınız. Anayasa’nın “Başlangıç”
kısmının beşinci paragrafında laiklik ilkesi gereğince kutsal din duygularının
devlet ve politika işlerine kesinlikle karıştırılamayacağı yazılı olduğu hâlde,
siz camiye, kışlaya, adliyeye siyaseti soktunuz ve sonuç olarak ülkemizi yarı
otoriter melez demokrasi sınıfına soktunuz. 15 Temmuz darbe girişimine bizi
götüren sebeplerin arasında bunlar da büyük önem arz etmektedir. On dört yıllık
tek başına iktidarınız sürecinde aynı menzile birlikte yürüdüğünüz bir yapı da
tabii ki var. Devletin tüm kurumlarının Fetullah Gülen Cemaati’ne yani bir
terör örgütüne teslim edildiğini bu süreçte gördük. Sayın Adalet Bakanı Amerika’da
Amerika’yı uyardı, dedi ki: “Eğer siz tedbir almazsanız, on yıl sonra neyle
karşılaşacağınızı bilemezsiniz.” Peki, Sayın Adalet Bakanı, siz niye tedbir
almadınız? Bakın -siz hukukçusunuz, ben de hukukçuyum, bu Meclis altında çok
değerli hukukçular var- kasten, bilerek ve isteyerek tedbir almadınız. Bunun
kanıtı 2004 tarihli Millî Güvenlik Kurulu kararıdır. Eğer siz bu Millî Güvenlik
Kurulu kararı uyarınca gereğini yapmıyorsanız, bu kararı yok sayıyorsanız, “Bu
kararı biz tanımıyoruz.” diyorsanız; o, kasten hareket etmektir. 
Bu arada, Darbeleri Araştırma Komisyonunda gerçekler de
ortaya bir bir çıkıyor çünkü gerçeğin üstünü hiçbir güç örtemez. Hilmi Özkök ne
demiş Komisyonda: “2004 Ağustos ayında Millî Güvenlik Kurulu toplantısında
Silahlı Kuvvetler olarak, komuta katı olarak dedik ki: Bu örgüt çok büyük bir
imkân kabiliyetine kavuştu. İmkân kabiliyeti yıllar içerisinde oluşur ama niyet
bir gecede değişir. Bir icra planı yapılsın, bu iş takip edilsin. Sonra,
izledik ne yapılıyor diye ama pek bir şey de yapıldığını görmedik.” Evet,
dönemin Genelkurmay Başkanı. 
Nedim Şener’in ifadesinden bir alıntı: “MİT, biri 2004
Haziranı, diğeri 2004 Ağustosu olmak üzere 2 defa Emniyet ve TSK’daki FETÖ
örgütlenmesini Millî Güvenlik Kurulunda anlatıyor.” Peki, niçin tedbir
almıyorsunuz? O dönemde iş birliği içinde olduğunuz için mi? O dönemde Fetullah
Gülen Cemaati’ne yani bir terör örgütüne yârenlik mi yapıyordunuz, yoksa
payandalık mı gerçekleştiriyordunuz? Bu kürsüden bu tedbirlerin niçin
alınmadığını Sayın Bakan mutlaka yüce Meclise izah etmelisiniz. 
Bakın, Sayın Cumhurbaşkanı “Ne istedilerse verdik.
Milletim bizi affetsin.” dedi ama bunun üzerine Sayın Başbakan “FETÖ, AKP
döneminde palazlanmamıştır.” dedi. Kim doğru söylüyor değerli milletvekilleri?
Kim doğru söylüyor? Bu yapıyla birlikte yürütülen kumpas davalarının savcısı
kimdi? Türkçe Olimpiyatları için bastırdığınız hatıra paranın hatırasına ne
oldu? Aynı menzile yürüdüğünüz Gülen Cemaati’yle birlikte güzel ülkemizi
uçuruma sürüklediniz, devleti ve milleti hiç hak etmediği bir darbe girişimiyle
karşı karşıya bıraktınız. 15 Temmuz gecesi halkın direnme hakkını kullanması,
Parlamentonun iradesi, askerimiz ve polisimiz içerisindeki demokrasiye bağlı
unsurlar ve medyamızın duruşuyla demokrasimiz ciddi bir darbe yemekten
kurtarıldı. 15 Temmuz gecesi ve ondan sonrası, bu çatı altında bulunan dört
siyasi parti de son derece onurlu bir duruş sergiledi. Darbeye karşı ortak
bildiri yazıldı, bu bildiri yüce millete sunuldu ve bu bildiride Sayın Bakan,
demokratik parlamenter sistem vurgusu yapıldı. Bakın, bu çok önemli ve
anlamlıdır. (CHP sıralarından alkışlar) Onun için, 15 Temmuz gecesi ölen
insanlar, sizin fiilî güç birliğini başkanlık ambalajı adı altında bir hukuki
zemine oturtmak isteğiniz için ölmedi, başkanlık sistemi için de ölmedi;
anayasal sistemi, demokrasi ve özgürlükleri savundukları için öldüler. 
Ekonomimiz çöküyor, adalet çökmüş durumda, her 4
üniversite mezunundan 1’i işsiz, büyük bir yangın var içeride ve dışarıda;
sizin tüm derdiniz başkanlık sistemi maalesef.
Değerli milletvekilleri, insan insana itaat etmemek
için devleti icat etti, hukuku icat etti. Hukukun üstünlüğünün olmadığı yerde
hiçbir kimse güvende değildir, iktidarın en yakınındakiler dahi. Fransız
Devrimi’nin ünlü politikacısı ve hukukçusu Danton şöyle diyor: “Anayasasızlık
ve hukuksuzluk Satürn gibidir; bir gün gelir, kendi evladını da yer.” 
Değerli milletvekilleri, bizim sorunumuz sistem sorunu
değil; bizim sorunumuz anayasal iyi niyet sorunu, bizim sorunumuz Anayasa’dan
kaynaklanan yetkiyle anayasal organlara seçilmiş kişilerin Anayasa’ya uymama
sorunu, bizim sorunumuz demokrasi sorunu. 
Kutuplaştık değerli milletvekilleri. Siyasal uzlaşma
kültürünün gelişmediği çok parçalı bir parti sistemimiz ve bu sisteme kaynaklık
eden ideolojik, etnik, dinsel ayrımların keskin olduğu bir toplumsal yapımız
var. Bu nedenle Türkiye’de mutlaka ve mutlaka tarafsız, partiler üstü konuma
sahip bir Cumhurbaşkanının gerekliliği çok açıktır. Anayasa’mız da zaten bu
sorumluluğu Sayın Cumhurbaşkanına yüklüyor. Anayasa madde 103’te Cumhurbaşkanı,
üzerine aldığı görevi tarafsızlıkla yerine getirmek için bütün gücüyle
çalışacağına yemin etmiştir ve Anayasa madde 104 Cumhurbaşkanı için “Devletin
başıdır.” der. Devletin başıdır, Hükûmetin başı değildir Sayın Cumhurbaşkanı ve
yine Anayasa uyarınca Anayasa’nın uygulanmasını da gözetir. 
Değerli milletvekilleri, Adalet Bakanımıza seslenmek
istiyorum ve adaletle ilgili tabloyu paylaşmak istiyorum. Evet, ülkemiz,
Hukukun Üstünlüğü Endeksi’nde dünyada 113 ülke arasında maalesef 99’uncu
sırada. Aslında bu endeks birçok gerçeği ortaya koyuyor. Bakın, Hukukun
Üstünlüğü Endeksi’nde Tanzanya, Zambiya, Kırgızistan, Nijerya, Guatemala, İran
gibi ülkeler bizim üzerimizde Sayın Bakan. Bu endekste çok çarpıcı bir veri de
var, Hukukun Üstünlüğü Endeksi’nin ilk 15 sırasındaki ülkeler yani adalet
sisteminin son derece sağlıklı işlediği ülkelerin tamamı parlamenter sistemle
yönetiliyorlar, tamamı. Bunların birçoğu Avrupa ülkesi, Kanada ve Japonya da
var içlerinde. Bu endekse lütfen bir göz atın. 
Açılan ceza davası sayısında Avrupa’da lideriz ama
hâkim sayısında son sıralardayız. Bu tablo, Ergenekon, Balyoz süreçlerinde de
olduğu gibi yargı sistemimizde birçok suçsuz insanın uzun yıllar cezaevinde
kalmasına da sebebiyet veriyor, asıl suçlulara ise çoğu zaman ulaşılamıyor,
soruşturma dosyalarının durumu nedeniyle. Evet, savcılık soruşturma dosyaları 4
milyonu aşmış. En çarpıcı örnek ne biliyor musunuz? Çocuklara cinsel taciz ve
istismar iddiaları ve davaları. Son on yılda tam yüzde 700, 7 kat artmış.
Montaigne’in dediği gibi “Adaletin olmadığı yerde ahlaktan da bahsedilemez.” 
Ankara Cumhuriyet Başsavcılığımızın 6/6/2016 tarihli
bir iddianamesi Sayın Bakan, diyor ki: “Yargı içinde FETÖ/PDY’nin önemli bir
kadrosunun varlığını sürdürdüğü yapılanmanın istediğinde her türlü hukuksuz
kararı verecek ve yargı eliyle kamu gücünü örgüt menfaatine kullanacak binlerce
hâkim ve savcı mensubunun bulunduğu tespit edilmiştir.” İşte yargıyı
getirdiğiniz nokta bu Sayın Adalet Bakanı. 
“Son yıllarda kamuoyu tarafından yakından takip edilen
birçok olaya ilişkin soruşturma ve yargılama süreçlerinin FETÖ-PDY’nin yargı
teşkilatı içerisindeki mensuplarınca bu örgütün amaçları doğrultusunda ve yargı
imamları tarafından verilen talimatlar uyarınca yapıldığı, bu süreçlerde bilinçli
olarak hukuka aykırı uygulamalarda bulunulduğu tespit edilmiştir.” Ankara
Cumhuriyet Başsavcılığının iddianamesi ve yargımızın geldiği tablo Sayın Bakan.

Şemdinli, Ergenekon, Balyoz, Askerî Casusluk, Devrimci
Karargâh, Oda TV ve şike davalarında örgüt mensubu olmayanların nasıl tasfiye
edildiğini de hep birlikte yaşadık. Yargı mensuplarını ideolojik, etnik,
mezhepsel temelde ayrıştırdınız. Yüksek yargıda “cemaatçiler, muhafazakârlar,
ülkücüler, sosyal demokratlar” diye gruplar oluştu ve toplantılar yapılmaya
başlandı, yargıyı getirdiğiniz tablo bu. Böyle bir adalet tablosunun üzerine 15
Temmuz darbe girişimi ve OHAL süreci de eklendi. 
Uluslararası sözleşmeleri askıya aldık. Askıya alma
rejiminde en önemli husus askıya alınamayacak maddelerdir. İşkence, kanunsuz
suç ve ceza olmaz ilkesi ve yaşam hakkını askıya alamazsınız. Ayrıca çok önemli
bir konu var. Avrupa İnsan Hakları Sözleşmesi’ne Ek 6 ve 13 no.lu protokoller.
Sayın Bakan, bu ek 6 ve 13 no.lu protokolleri sizin döneminizde imzaladık ve
yürürlüğe koyduk, bu protokoller idam cezasını tümüyle ortadan kaldıran
protokoller. Anayasa’mızın 90’ıncı maddesinin son fıkrası, usulüne göre
yürürlüğe konulmuş temel hak ve özgürlüklere ilişkin milletlerarası
anlaşmaların yani bu protokollerin hukuk sistemimizdeki üstünlüğünü söylüyor.
Bu protokollere göre siz idam cezasını getiremezsiniz. Ve Anayasa’mızın 15’inci
maddesi “Suç ve cezalar geçmişe yürütülemez.” Ceza hukukunun temel ilkesi olan
ve Türk Ceza Kanunu’muzun 7’nci maddesinde vücut bulan, sanığın lehine olan
kanunun uygulanma zorunluluğu. Bütün bu hükümler ışığında ben Sayın Adalet
Bakanına soruyorum ve bu kürsüden cevaplamasını önemle talep ediyorum: Siz idam
cezasını geçmişe yürütebilecek misiniz, lütfen bunu çıkıp burada açıkça izah
edin. Eğer Meclis idam cezasını geçirirse, 15 Temmuz gecesi darbeye teşebbüs
edenleri idam edecek misiniz, lütfen bunu çıkıp cevaplayın Sayın Bakan bir
hukukçu olarak.
15 Temmuz gecesi halkına silah sıkanları ve darbe
girişimiyle illiyet bağı olan herkesi yargılayın ve en ağır cezayla tecziye
edin, ağırlaştırılmış müebbet hapis cezasıyla ama idam çığlıkları maalesef hem
uluslararası hukuk mevzuatına hem de bizim hukuk mevzuatımıza uygun çığlıklar
değil Sayın Bakan.
Değerli milletvekilleri, OHAL hukuksuzluk demek
değildir, OHAL bir hukuk rejimidir. Olağanüstü hâldeki yöntemler yasama ve
yargı organlarının denetiminde varlıklarını sürdürmelidir ama maalesef sarayda
toplanan yüksek yargı, olağanüstü yönetim usulünü bir hukuk rejimi olmaktan
çıkarmıştır Sayın Bakan. Kendi içtihadının arkasında duramayan Anayasa
Mahkemesi, her türlü keyfîliğin yolunu açmış, temel hak ve özgürlükleri açık
bir tehdit altında bırakmıştır.
Değerli milletvekilleri, rektörlük seçimlerinin
kaldırılmasının, EĞİTİM-SEN üyesi 10 bini aşkın öğretmenin görevlerinden
uzaklaştırılmasının, ülkemizin dünyanın en büyük gazeteci hapishanesine
dönüştürülmesinin OHAL tedbirleriyle ne ilgisi vardır, bunları Sayın Bakan bu
kürsüden izah etmelidir. 
Kolektif suç ve ceza uygulamalarıyla kitlesel
mağduriyetler yarattınız. Masumiyet karinesini, cezaların şahsiliği ilkesini,
suç ve cezada kanunilik ilkesini yok ettiniz. Doğrudan ve dolaylı kitleler
hâlinde mağduriyetler -at izi it izine karıştı sözünü lütfen unutmayalım-
potansiyel mağdurlar, şüphelilerin aile üyelerine yönelik uygulamalarla
birlikte mağduriyet sayısı çığ gibi büyüdü. Muhalefeti tümüyle boğmak
istiyorsunuz. Gazetecilerin ifade özgürlüğünü yok etmek istiyorsunuz. Ancak,
biz Cumhuriyet Halk Partisi olarak sizin hak ve özgürlükleri yok etmenize asla
müsaade etmeyeceğiz. 
Bakın -bu süreçte- bir avukat olarak, hukukçu olarak
paylaşmak istiyorum. Ceza muhakemesiyle güvence altına alınmış ve ceza
yargılamalarının ve soruşturmalarının ruhu olan avukat, müvekkil mahremiyetini
de maalesef temelinden zedelediniz. Avukatların kamu hizmeti niteliğindeki
savunma görevi yaptığını unuttunuz. Otuz günlük gözaltı süresi, avukat
erişimindeki zorlayıcı kısıtlamalar, tıbbi rapor alma usulündeki uygulama
değişiklikleri işkence iddialarını artırdı ve kuvvetlendirdi maalesef. Adalet
Bakanlığı, Avrupa Parlamentosuna sunduğu bilgilerde vakaların yüzde 95’inde
gözaltı süresinin üç-dört günü aşmadığını belirtti. Peki, o zaman bu otuz
günlük gözaltı süresini niçin makul bir süreye çekmiyorsunuz böyle bir veriyi
paylaşıyorsanız ve sunuyorsanız? 
Sizinle iki mağduriyet örneğini paylaşmak istiyorum
yüce Meclisin takdiriyle: Bir tıp profesörünü görevinden uzaklaştırdınız ve bu
tıp profesörünün takip ettiği binlerce kanser hastasını da dolaylı olarak
onunla birlikte giderilmesi imkânsız mağduriyetlere sürüklediniz. Bir kamu
kurumunda çalışan, üstelik hizmet alımıyla taşeronda çalışan 2 çocuk annesi bir
kadını, gariban bir kadıncağızı kapının önüne koydunuz, gerekçe; FETÖ örgütüyle
ilişkili olduğu şüphesi. 2 çocuğuna bakmak için taşeronda çalışan bir işçi
kadıncağızın Allah aşkına FETÖ’yle nasıl bir ilişkisi olabilir? 
Sayın Bakan, değerli milletvekilleri; yapılması
gerekenler belli. Bu süreçte hızla Avrupa Konseyi İnsan Hakları Komiserinin
raporu dikkate alınarak gerekli tedbirleri almamız gerekiyor. Birleşmiş
Milletlerin işkence konusundaki özel raportörünün de denetimine açık olmalıyız.
Şeffaflık ve denetime açık olmak aksine bizim saygınlığımızı artırır, hukuk
devletini güçlendirir. Adaletsizliği bir yangından çok daha çabuk
söndürmeliyiz. 
Sözlerimin sonuna gelirken, ben, FETÖ’yle AKP’nin
birlikte olduğu dönemlerde yürütülen kumpas davalarında, Ergenekon, Balyoz,
askerî casusluk, Oda TV, şike kumpaslarında suçsuz olduğu hâlde yıllarca
cezaevinde yatırılanlara, OHAL sürecinde FETÖ’yle illiyet bağı olmadığı hâlde
mağdur edilenlere ve Cumhuriyet gazetesine yapılan siyasi operasyonlarda
gözaltına alınan gazetecilere ve ailelerine Nazım Hikmet’in cezaevinden yazdığı
bir şiirle bu kürsüden seslenmek istiyorum:
“Bizi esir ettiler, 
bizi hapse attılar,
beni duvarların içinde, 
seni duvarların dışında.

Ufak iş bizimkisi. 
Asıl en kötüsü
bilerek, bilmeyerek 
hapishaneyi insanın kendi içinde taşıması... 
İnsanların birçoğu bu hâle düşürülmüş, 
namuslu, çalışkan, iyi insanlar 
ve seni sevdiğim kadar sevilmeye lâyık...”
Değerli milletvekilleri, adalet ilkin devletten
gelmelidir çünkü hukuk, devletin toplumsal düzenidir diyorum ve böyle bir tablo
karşısında Sayın Adalet Bakanına güvenoyu vermemizin mümkün olmadığını
belirtiyorum. Yüce Meclisi saygıyla selamlıyorum. (CHP ve HDP sıralarından
alkışlar) 
BAŞKAN – Teşekkür ederim Sayın Erkek.
Adalet ve Kalkınma Partisi Grubu adına Kastamonu
Milletvekili Sayın Hakkı Köylü konuşacaklar.
Buyurun Sayın Köylü. (AK PARTİ sıralarından alkışlar)
AK PARTİ GRUBU ADINA HAKKI KÖYLÜ (Kastamonu) – Teşekkür
ediyorum Sayın Başkanım.
Sayın Başkan, değerli milletvekilleri; Halkların Demokratik
Partisi grup başkan vekilleri Sayın Çağlar Demirel ile Sayın İdris Baluken
tarafından Adalet Bakanımız Sayın Bekir Bozdağ’la ilgili olarak verilen gensoru
önergesi hakkında AK PARTİ Grubu adına söz almış bulunuyorum. Bu vesileyle yüce
heyetinizi saygıyla selamlıyorum.
Önergeyle, 15 Temmuzda FETÖ tarafından gerçekleştirilen
darbe teşebbüsünü müteakip uygulanan OHAL’le insan hakları ihlalleri yapıldığı,
binlerce kamu görevlisinin haksız yere görevden alındığı, Anayasa Mahkemesi
üyeleri ile Yargıtay üyelerinin, keza Danıştay üyelerinin, HSYK üyelerinin ve
nihayet 3.450 hâkim ve savcının meslekle ilişiğinin kesildiği, olaylarla ilgili
olmayan kişiler hakkında da adli soruşturmalar ve idari soruşturmalar açıldığı,
yakalananlara, gözaltına alınanlara ve cezaevlerinde bulunan tutuklulara
çeşitli işkencelerin yapıldığı ve Adalet Bakanının bunlara engel olmadığı,
görevini yerine getirmediği düşüncesiyle ve isnatlarıyla gensoru açılması talep
edilmiştir. 
İşe 15 Temmuz öncesinden başlarsak… Yaklaşık otuz beş
kırk yıl önce başlayan, devletin hassas kurumlarını, başta polis teşkilatı,
yargı teşkilatı ve askerî birlikleri olmak üzere, ele geçirme hareketinin
başladığı günden itibaren yıllar geçtikçe derinleşerek devam ettiği, emellerine
ulaşabilmek için insanların din duygularını sömürmek, sınavlarda soru çalıp
satmak, sahte belge düzenlemek dâhil her türlü kanunsuzluğu mübah görerek
devlet organlarına yerleştiği görülmektedir. 
Bu yapı, rejimi, Hükûmeti ve Türkiye Büyük Millet
Meclisini ortadan kaldırmak, Cumhurbaşkanımızı öldürmek için, kendilerine uygun
olan zamanı bulduğu düşüncesiyle, 15 Temmuz 2016 gecesi o hain darbeyi
gerçekleştirmek için harekete geçmiştir. Bu olay, şimdiye kadar yapılan
darbelerden farklı olarak vatan ve devletin bağımsızlığına, bütünlüğüne yönelik
bir harekettir, kısacası tam bir vatan hainliğidir. Darbe anını ve sonrasını,
darbeden sonra yapılacak işlemleri, bu durumu göz önünde tutarak değerlendirmek
gerekir. Yorum ve değerlendirme yapılırken işin vahameti gözden uzak
tutulmamalıdır. Sonuçta, halkın büyük direnişiyle karşılaşmış ve başarılı
olamamıştır. O gece olanlar herkesin malumudur, detaylarıyla anlatmaya
geçmeyeceğim. 
Başarılı olsa ne olurdu? Bunu düşünmek bile
istemiyoruz. Hareket hezimete uğratıldı, olacakların önüne geçildi. 15 Temmuz
gecesi zifirî karanlıktı, ertesi sabah ise herkes rahatladı, aydınlığa kavuştu.

Bu önergeyi 15 Temmuz gecesindeki tehlikeyi yaşayan bir
idrakin değil rahata ermiş, güvenli bir zeminde günlerini geçiren bir aklın
serbest iradesinin anlatımı olarak görüyoruz. 15 Temmuz sonrası düzen,
tehlikeyi kökten kazımaya yönelik, yetki ve kaynağını Anayasa’dan alan,
Anayasa’nın öngördüğü sınırlandırılmış bir düzendir; başka bir değişle
olağanüstü hâldir. Ancak bunun karakteri konusunda yüksek heyetinizle bazı paylaşımlarda
bulunmak istiyorum. 
İçinde bulunduğumuz olağanüstü hâl rejiminin anayasal
bir rejim olduğundan elbette ki şüphe yoktur. Olağanüstü hâl rejimi gerek
işleyiş itibarıyla gerekse hukuki yapısı gereği saydamdır ve şeffaftır. Hatalar
vaki olduğu takdirde hataları düzeltme fırsatı tanıyan bir rejimdir. Nitekim
itirazlar üzerine yerinde incelemeler yapılmakta ve bir haksızlık olabileceği
düşünüldüğünde de yapılan tasarruf geri alınmaktadır. 
FETÖ’nün gizemli karakteri elbette ki boş durmayacak ve
her türlü dezenformasyona başvuracaktır; bu beklenen bir şeydir. İşte bu
karakteri ortaya çıkmış ve süreci sabote etmek için şikâyet furyasına
başlamıştır. Öyle ki şikâyetlerin çoğu üslup karakter itibarıyla aynı elden
çıkmaktadır. Bu şikâyetlerin haksız bir algıya yol açmaması için millî irade
hassasiyetine en fazla muhtaç olduğumuz bir zamandan geçiyoruz. Esasen toplumda
bu hassasiyet fazlasıyla vardır. Önergede dile getirilen şikâyetler FETÖ
çevrelerinde geliştirilen ve düşünülen şikâyet furyasıyla benzerlik arz
etmektedir. Gerek idari işlemler gerekse yargısal tasarruflar hukuk içinde
kurulmaktadır. 
Temel haklara yüksek özen gösterilmektedir.
Şikâyetlerin gerçekle bağı olup olmadığı, gerçekten bu kişilerin mağdur olup
olmadığı elbette ki araştırılmaktadır ve bu araştırma da yapılmaktadır. Yargı
ve güvenlik birimlerindeki FETÖ yoğunlaşması anlamına gelen önerge pasajlarına
itibar etmek sonunda bizi bir trajediye götürebilir. Ergenekon ve benzeri
davalarda yargıyı bir kurmacaya dönüştüren hâkimlere karşı dün ortaya
koyduğumuz haksız eleştirinin bugün aynı hâkimleri korumaya dönük bir eleştiri
olarak karşımıza çıkması “Acaba paralel yapıya bir sempati mi var?” düşüncesine
bizi sevk etmektedir. Böyle bir şey olduğunu da düşünmek istemiyoruz. Anayasa
Mahkemesi üyeleri, Yargıtay üyeleri ve Danıştay üyeleri ile HSYK üyelerinin
bazılarının meslekten çıkarılması, kirli amaçları sonunda darbeye kadar götüren
bu yapının yargıdan yine yargının kendi organlarınca temizlenmesinden
ibarettir. Esasen bu durum, Anayasa’mızın 139’uncu maddesinin ikinci fıkrasında
belirtilen “…meslekte kalmalarının uygun olmadığına karar verilenler hakkında
kanundaki istisnalar saklıdır.” hükmüne tam da uygundur. Demek ki ilgili
kurumların yetkilileri, karar vericileri, bu kişilerin artık meslekte kalmasının
uygun olmadığına karar vermişlerdir ve Anayasa’nın bu hükmü gereği de onları
görevden çıkarmışlardır. 
2010 yılında yapılan HSYK seçimlerini
müteakip kurulan Hâkimler ve Savcılar Yüksek Kurulunun icraatları, bu icraatlar
sonunda oluşan yargıdaki yapının tam bir adalet yıkıcılığına soyunması yargıya
güveni ortadan kaldırmıştır. Bu yapıya mensup olan yargı mensuplarına, elbette
ki, bundan sonra, devlet, adaleti teslim edemez, teslim etmesi de beklenemez.
Haksız yere meslekten çıkarıldığını ileri süren varsa bunlara da itiraz yolu
açıktır. 
Ayrıca şunu da belirteyim: HSYK’nın
meslekten ihraç ettiği hâkim ve savcılarla ilgili kararlar Adalet Bakanının
imzasıyla çıkmamıştır. HSYK’nın ilgili dairesi bu kararı almıştır. Şayet Adalet
Bakanının bu kararlarda imzası olması gerekiyorsa, Sayın Adalet Bakanı da, ben
eminim ki “Evet” oyu kullanacaktır. Her Adalet Bakanı da bu konuda zaten “Evet”
oyu kullanır. 
Burada bir şeyi daha gözden uzak
tutmayalım: Hâkimler ve Savcılar Yüksek Kurulu üyeleri belirlenirken Anayasa’yla
ve kanunla, Adalet Bakanının bu kurulun üyesi olmaması gerektiği yönünde çok
itirazlar gelmiştir. Şimdi, burada, Adalet Bakanının yargıyla ilgili yapılan
yanlışların ve yargı üzerindeki eleştirilerin sebebi olduğu ve buna engel
olmadığı ileri sürülüyor. Peki, Adalet Bakanı bu kurulun başında olmasaydı bu
takdirde bu eleştiriler kime yönelecekti? Büyük ihtimalle bu eleştiriler
yargının ilgili temsilcilerine, Yargıtay Başkanına, Anayasa Mahkemesi Başkanına
veya Danıştay Başkanına yöneltilecekti. Bu da yargıyı oldukça örseleyecekti ya
da “Yargı örselenmesin.” diye bu kurumların başlarına eleştiri yapılamayacaktı.
İşte, Adalet Bakanının burada olması Adalet Bakanının bir sigorta vazifesi
görmesinden dolayıdır. Burada herkes rahatlıkla Adalet Bakanına yüklenebilir,
eleştirileri, itirazları Adalet Bakanına söyleyebilir. İşte, bunları
karşılaması için Adalet Bakanı bu kurulun başındadır. Bunu da burada
antrparantez belirtmek istiyorum. 
“Mehdi geldi, Peygamberimiz’in yerine geçti, Allah’la
görüştü vesaire…” ipe sapa gelmez düşüncelerle karar veren bir kişinin bu
memlekette hâkim sıfatını taşıması hazin bir tablodur. “Şimdi bunlar nereden
çıktı?” demeyin. Bir karardan aldığım birkaç cümleyi size burada anlatmak
istiyorum. 4 klasör gerekçesi var bu kararın. Klasör içerisinde davayla ilgili
üç beş satırdan başka hiçbir şey yok. Ne var içinde? Kur’an’dan ayetler var,
ulemadan, evliyadan deyişler var, çok sayıda şiir var. Hrant Dink davası,
Mustafa Koç’un ölümü, çeşitli suikastlar, daha sonra da “Mehdi geldi, Peygamber’le
görüştü, herkes ona biat etsin. Talimat veriyorum: Genelkurmay Başkanı derhâl
Cumhurbaşkanını tutuklasın.” Hâkimin kararı bu. Bunları yazan bir kişinin hâkim
olduğunu nasıl düşünebilirsiniz? Ve böyle bir hâkimin bu meslekte hâlâ nasıl
kalabildiğini düşünmek mümkün değil. 
İşte, bu türlü hâkimler bu memlekette kararlar verdi.
Balyoz ve Ergenekon davalarının arkasında da buna benzer hâkimler vardı; o
hâlde bu hâkimler hakkında yapılan işlemlere kimsenin bir şey söylememesi
lazım. 
Efendim, cezaevleriyle ilgili birkaç şey
söylemek gerekirse: Cezaevlerinde işkence olduğundan bahsediliyor. Bugün
itibarıyla ülkemizde 372 ceza infaz kurumu var. Bunların standarda göre
kapasitesi 190 bin kişidir ama şu anda 197 bin kişi var. Geçtiğimiz günlerde
çıkarmış olduğumuz yeni Denetimli Serbestlik Kanunu’na göre cezaevlerinde
önemli bir boşalma oldu, ondan dolayı bu 197 bin kişidir, daha da fazla
olabilirdi. Dünyadaki, Avrupa’daki örneklere bakacak olursak onlarda da yüzde
90 ila yüzde 120 arasında doluluk var cezaevlerinde. 
Şu anda 129 bin hükümlü, 67 bin tutuklu
vardır. 2001 yılında tutuklu-hükümlü oranı yüzde 50-50 civarında idi. Kaldı ki
biz bütün mevzuatımızda tutukluluğun bir tedbir olduğunu, buna en son
başvurulması gerektiğini belirttik. İşte bunlar işe yaradı ve 2015 yılında
tutuklu sayısı hükümlülerin yüzde 13’üne tekabül etti ama 15 Temmuz darbesinden
sonra FETÖ soruşturmaları devreye girdi ve bu arada tutuklananlarla birlikte
cezaevindeki tutuklu sayısı yüzde 34’e yükseldi. 
Bir başka sebebi de cezaevlerindeki
sayının yükselmesinin, bilindiği üzere 2005 yılında yürürlüğe giren Ceza
Kanunu’muzda cezalar bir miktar arttı, onun etkisi oldu. İnfaz Kanunu’nda
yapılan değişiklikle yaklaşık 1/3 olan infaz 2/3 olarak değiştirildi ve bu da
cezaevlerindeki sayının artmasına sebep oldu. Eğer böyle giderse her yıl bizim
en az 20 cezaevi yapmamız gerekir. Şu anda Adalet Bakanlığının verilerine göre
bu yıl ve önümüzdeki yıl 21 tane cezaevinin hizmete gireceği düşünülüyor. 
Dolayısıyla bir şeyi daha burada
belirtmem lazım. İstanbul Üniversitesi Hukuk Fakültesinin her yıl düzenlediği
Uluslararası Ceza Kongresi’nde ileri sürülen görüşler şöyle: Genellikle Avrupa
ülkeleri dâhil dünyadaki bütün ülkelerde onarıcı adalet sistemine doğru bir
gelişme var. Mağdurun haklarının bir an önce sağlanması ve bunun karşılığı
olarak da cezalarda bir miktar indirim yapılması düşüncesi var. Bunu da gözden
geçirmemiz lazım.
Cezaevlerinin standartları gerçekten diğer
ülkelerinkine göre yüksektir. Avrupa’ya gittiğimiz zaman oradaki vatandaşlarımız
bize şunları söylemektedir: “Bizi Türkiye’deki cezaevlerine alın, gerekirse
şartlı tahliyeden bile istifade etmeyebiliriz.” Yani, bu çok basit bir şey
değil. Demek ki oradakiler bizim Türkiye’deki cezaevlerinden çok daha kötü,
bunu hepimiz biliyoruz. 
Ceza infaz kurumlarında rehabilitasyon son derece iyi
uygulanmaktadır. Bunun yanında, eğitim öğretime önem verilmektedir; ceza infaz
kurumlarının personeli sık sık eğitimden geçirilmektedir. 
Cezaevinde bugün ortaokula giden 7 bin, açık öğretim
fakültesine giden 16 bin, örgün öğretime giden, uzaktan eğitime giden 3 bin
küsur vesaire, 27 bin kişi mevcuttur. Sanki bir eğitim kurumu gibi de işlevine
devam etmektedir.
Cezaevleri Türkiye’de gerçekten en çok denetlenen
yerlerden birisidir. Daha önce bizim de bir zamanlar görev yaptığımız
cezaevleri izleme kurulları vardı, 15 Temmuz darbesinden sonra,
olağanüstü hâlle birlikte bu kurullar feshedildi, yani kurullarda görev
yapanlar daha önceki paralel yargının hâkimleri tarafından atanmış
olduklarından dolayı görevlerinden alındı ve yerlerine de, 144 ceza infaz
kurumuna bu izleme kurullarının atamaları büyük ölçüde yapıldı. Bakanlıktan
aldığımız bilgi bunu gösteriyor. 
İşkenceye gelince. Değerli arkadaşlar, AK PARTİ
hükûmetleri daha önceki hiçbir hükûmetin önemsemediği kadar işkenceye çok büyük
bir yer ayırmıştır. 5237 sayılı -yani bugün yürürlükte olan- Türk Ceza Kanunu
yürürlüğe girmeden önce, yanılmıyorsam 2003 yılında ilk yaptığımız işlerden
birisi işkenceyle ilgili hükümlerin değiştirilmesi ve ağırlaştırılması olmuştur.

Yeni Ceza Kanunu’muzda da işkenceyle ilgili 94’üncü
maddesinde, insan onuruyla bağdaşmayan, bedensel ve ruhsal yönden acı
çekmesine, algılama ve idrak yeteneğinin etkilenmesine yol açacak davranışlarda
bulunan kamu görevlisine üç ila on iki yıl arasında hapis cezası öngörülmüştür.
Nitelikli hâllerinde ise on-on beş yıla kadar çıkar. Neticesi sebebiyle
ağırlaşmış olan işkence sonucunda ölüm vukua gelmişse ağırlaştırılmış müebbet
hapis cezası öngörülmektedir ve daha önemlisi önceki yıllarda işkence yapanların
kim olduğunun tespit edilemediği düşüncesiyle zaman aşımına uğrayan davalar
artık ortadan kalkmıştır, bundan sonra işkencede zaman aşımı söz konusu
değildir, hiçbir soruşturma ve dava zaman aşımına uğramamaktadır.
MUSTAFA SEZGİN TANRIKULU (İstanbul) – 497 işkence
vakası var sadece bu yıl Türkiye İnsan Hakları Vakfının kayıtlarına göre, İnsan
Hakları Derneğinin kayıtlarına göre. 
HAKKI KÖYLÜ (Devamla) – Ee, o zaman hangisi varsa… 
BAŞKAN – Sayın Köylü, siz devam edin lütfen, Genel
Kurula hitap edin.
MUSTAFA SEZGİN TANRIKULU (İstanbul) – 497; isim isim
yazıyor.
HAKKI KÖYLÜ (Devamla) – Bakın, lütfen Adalet
Bakanlığına tek tek bildirin hangi vakalar varsa, üzerine gidilecektir.
MAHMUT TOĞRUL (Gaziantep) – Adalet Bakanına tek tek
bildirelim ya!
HAKKI KÖYLÜ (Devamla) – Şimdi, bakın, arkadaşlar, bu
bir tek şey değil. Türkiye Büyük Millet Meclisi İnsan Haklarını İnceleme
Komisyonu, Kamu Denetçiliği Kurumu, İnsan Hakları Eşitlik Kurumu, izleme
kurulları, cumhuriyet savcıları, infaz hâkimlikleri, Adalet Bakanlığı
müfettişleri, uluslararası düzeyde İşkenceyi Önleme Komitesi gibi birçok kurul
ve komite…
MUSTAFA SEZGİN TANRIKULU (İstanbul) – Önleme
mekanizması niye kurulmadı? Önleme mekanizması niye kurulmadı? 
BAŞKAN – Sayın Tanrıkulu, lütfen… 
HAKKI KÖYLÜ (Devamla) – …cezaevlerinde işkence var mı
yok mu, bunları önlemeye ve izlemeye gidiyorlar ve kontrol ediyorlar. 
MUSTAFA SEZGİN TANRIKULU (İstanbul) – Türkiye İnsan
Hakları Kurumu altında önleme mekanizması niye kurulmadı? Hâlen kurulmadı.
BAŞKAN – Sayın Tanrıkulu, lütfen…
MUSTAFA ELİTAŞ (Kayseri) – Sayın Köylü, siz Genel
Kurula hitap edin.
MUSTAFA SEZGİN TANRIKULU (İstanbul) – Cezaevleri izleme
kurulları lağvedildi. Neden yenisi kurulmuyor? 
HAKKI KÖYLÜ (Devamla) – Ayrıca, cezaevlerinde işkence
ve kötü muamele olduğuna dair basında herhangi bir yazı çıktığı takdirde,
Adalet Bakanlığında bunları takip etmek, incelemek için bir birim kurulmuştur
ve bunları incelemekte, takip etmektedir. Şayet bir işkence varsa rapor
edilmektedir.
MUSTAFA SEZGİN TANRIKULU (İstanbul) – Birleşmiş
Milletler denetmenine neden izin vermediniz?
HAKKI KÖYLÜ (Devamla) – Ayrıca, suç soruşturmalarında
ise bir kişi yakalandığı takdirde karakola getirildiği anda doktora muayene
ettirilir. Gözaltı süresi bitti, karakoldan adliyeye sevk edilirken tekrar
doktora muayene ettirilir. Bu muayeneler gizlidir ve buradan çıkan raporların
bir sureti cumhuriyet savcısına verilir, bir sureti de ilgilinin kendisine veya
yakınına verilir.
MUSTAFA SEZGİN TANRIKULU (İstanbul) – Önleme
mekanizması neden kurulmuyor? İşkenceyi önleme mekanizması neden kurulmuyor
Sayın Köylü?
BAŞKAN – Sayın Tanrıkulu, lütfen… Konuşmacının
insicamını bozmayın lütfen…
MUSTAFA ELİTAŞ (Kayseri) – Genel Kurul sizi dinliyor
Sayın Köylü.
HAKKI KÖYLÜ (Devamla) – Bundan dolayı Türkiye’de işkence
var demek bence hiçbir şekilde doğru değildir. 
MUSTAFA SEZGİN TANRIKULU (İstanbul) – Sistematik
işkence var. Sistematik işkence var.
HAKKI KÖYLÜ (Devamla) – Evet, işkencenin olduğunu
söyleyenler varsa gider tek tek isimlerini Adalet Bakanlığına söyler, onlarla
ilgili gerekli işlemler yapılır. 
MUSTAFA SEZGİN TANRIKULU (İstanbul) – Bütün gözaltı
merkezlerinde sistematik işkence var.
HAKKI KÖYLÜ (Devamla) - Bu sebepten
dolayı Adalet Bakanı hakkında verilmiş olan gensoru önergesinin kesinlikle
doğru olmadığını, bence bir şey ifade etmediğini belirtmek istiyor ve önergenin
aleyhinde oy kullanacağımı belirtiyor, hepinizi saygıyla selamlıyorum. (AK
PARTİ sıralarından alkışlar) 
BAŞKAN – Teşekkür ederim Sayın Köylü.
LEVENT GÖK (Ankara) – Sayın Başkan…
BAŞKAN – Sayın Gök…
LEVENT GÖK (Ankara) – Efendim, kayıtlara
geçmesini istediğim bir iki husus var, izin verirseniz onları kayıtlara
geçirmek istiyorum.
BAŞKAN – Buyurun.
LEVENT GÖK (Ankara) – Adalet ve Kalkınma
Partisi adına konuşan sayın sözcü, hâkimlerin nasıl atandıklarını ve nasıl
karar verdiklerini ifade etti ve bunlardan dolayı görevden alındıklarını ifade
etti.
Şimdi Sayın Başkanım, bu ülkede 2010
yılında bir referandum yapıldı ve HSYK’nın yapısı belirlendi. O HSYK’nın
yapısının belirlenmesine Cumhuriyet Halk Partisi şiddetle karşı çıktı. Ve bugün
gelinen yapıda iktidar partisinin 2010 yılında “Demokratikleşmeyi
sağlayacağız.” iddiasıyla ortaya getirdiği Anayasa değişikliğindeki o HSYK
yapısının çok büyük bir etkisi vardır. Biz Cumhuriyet Halk Partisi olarak tabloyu
gördük, “Yanlış yapıyorsunuz” dedik. Ama Anayasa’da yapılan değişiklikle,
referanduma sunulan oylamayla o madde geçti ve HSYK bugünkü hâkimleri doğurdu.
MUSTAFA ELİTAŞ (Kayseri) – Sayın Başkan,
sataşmadan mı cevap veriyor, yorum mu yapıyor!
LEVENT GÖK (Ankara) – İki yıl önce,
burada, Danıştay ve Yargıtaydaki daire sayıları ve üyelerin sayısı
artırıldığında yine çıktık dedik ki: “Yanlış yapıyorsunuz.” Gerekçe olarak bize
FETÖ’yle mücadele söylenildi. 
BAŞKAN – Toparlayın lütfen Sayın Gök.
LEVENT GÖK (Ankara) - Sayılar artırıldı
ama gelinen noktada bakıldı ki, alınanlar gene FETÖ’cüymüş. Daha sonra, şimdi
onlar tasfiye ediliyor. Şimdi, biz ne dediysek hepsi doğru çıktı. 
Anayasa Mahkemesinin bir üyesinin nasıl
atandığını tutanaklara geçirmek istiyorum. 26 Şubat 2010 tarihinde Anayasa
Mahkemesinde raportör olarak çalışan bir kişi Denizcilik Bakanlığı Müsteşar
yardımcılığına getirildi. Bugünkü Sayın Başbakan Binali Yıldırım’ın Bakanlığı
döneminde. Konu ne? Arkadaş hukukçu ama Denizcilik Bakanlığı Müsteşar yardımcılığına
getirilerek bir unvan verildi kendisine.
BAŞKAN - Sayın Gök, tamamlayın lütfen.
LEVENT GÖK (Ankara) – Ve otuz bir gün
Denizcilik Bakanlığında çalıştırıldıktan sonra -yani Binali Yıldırım’ın
himayesinde ve denetiminde çalıştıktan sonra- Anayasa Mahkemesi üyeliğine
atandı tam 2010 yılında. Biz yine kalktık “Bu yapılan usulsüzdür, yanlış
yapıyorsunuz.” dedik 2010 tarihinde. O gelinen noktadan sonra, tam altı yıl
sonra bu kişi FETÖ üyeliğinden dolayı Anayasa Mahkemesi üyeliğinden çıkarıldı.
BAŞKAN – Teşekkür ederim.
LEVENT GÖK (Ankara) – Gelinen noktada iktidar
partisinin bu yanlış ve ikircikli tutumlarının payı olduğunu zabıtlara geçirmek
istedim. (CHP sıralarından alkışlar)
BAŞKAN – Teşekkür ederim.
Şimdi, Hükûmet adına Adalet Bakanı Sayın Bekir Bozdağ
konuşacak. (AK PARTİ sıralarından alkışlar)
Buyurun Sayın Bozdağ. 
ADALET BAKANI BEKİR BOZDAĞ (Yozgat) – Sayın Başkan,
saygıdeğer milletvekilleri; HDP’nin hakkımda verdiği gensoru önerisi
vesilesiyle huzurlarınızdayım. Hepinizi saygıyla selamlıyorum.
Sözlerimin başında özellikle ifade etmek isterim ki
gensoru müessesesi Anayasa’mızda ve İç Tüzük’ümüzde belirtilen esaslar
çerçevesinde kullanılmamaktadır. Bunu bugün Sayın Başbakanımız da ifade etti.
Bu gensoruyu okuduğumuzda da bunu çok net bir şekilde görebiliyoruz. Afaki,
soyut, genel değerlendirmeler; daha da önemlisi, ilk defa bir bakana
görüşlerini açıkladı diye gensoru veriliyor. Benim bir değerlendirmem var,
alınıyor, buraya konuyor ve gensoru konusu yapılıyor. Türkiye Büyük Millet
Meclisi çatısı altında her düşüncenin özgürce ifade edilmesini hepimiz
savunuyoruz ama bir bakıyoruz, benim kanaatimden dolayı “Bu bakan düşsün.” diye
gensoru veriliyor. Meclis tarihinde “Kanaatlerinden dolayı bakanlığını sona
erdirelim, bunu düşürelim.” diye gensoru verilmesi var mıdır yok mudur
bilmiyorum ama varsa bu en önemlilerinden biri. Benim bildiğim ilk, sordum,
böyle bir şey yok ama hayırlı olsun. Meclisimiz çok gensoru gördü, gensoru
vasfı taşımadığı için… Ama, bu gensoru vesilesiyle de pek çok konuda itham yapıldığı
için bazı hususları gensoru vasfını taşımasa dahi ifade etmek istiyorum. 
Saygıdeğer milletvekilleri, 15 Temmuz
2016 darbe teşebbüsü Türkiye’de yaşandı mı? Yaşandı. Aradan geçen zaman
içerisinde bizim 15 Temmuz yaşanmamış gibi hareket etme imkânımız var mı? Bu
Meclis bombalandı, pek çok insanımız hayatını kaybetti, pek çok kişi yaralandı,
bazıları elini, ayağını, gözünü kaybetti, sakat kaldı; Türkiye’nin demokrasisi,
anayasal düzeni, seçilmiş organlarının tamamı yok edilmek istendi. Böylesi
büyük bir tehlike ve tehdit geçirdikten sonra, Türkiye âdeta uçurumun
kenarından milletimizin birlikte hareketiyle kurtulduktan sonra, Türkiye’yi
buraya getiren ve bundan sonra daha büyük felaketlere götürmek isteyen
Fetullahçı terör örgütü ve onunla irtibatlı, iltisaklı, üyelik irtibatı
bulunanlarla ilgili çalışma yapmamamız, bu konuda herhangi bir adım atmamamız
bizim bu Meclise, Anayasa’ya, vazifemize ihanet olmaz mı? Elbette olur. Onun
için biz ne yapıyoruz? 15 Temmuz 2016’da ortaya çıkan bu olağanüstü durumdan
Türkiye’yi çıkarmak ve olağan duruma behemehâl geçirmek için olağanüstü hâl
ilan ettik. Olağanüstü hâl esasında Hükûmetin etkin, hızlı karar alması ve bu
kararları netice alıcı bir şekilde süratle uygulaması için getirildi;
Türkiye’yi bu tehlikeden, bu tehditten kısa sürede kurtarmak ve demokrasimizi,
millî irademizi, hukuk devletimizi daha fazla tahkim ederek daha güvenli bir
şekilde geleceğe taşımak için ilan edildi, yoksa bunları yok etmek isteyenlere
güç ve kudret vermek için yapılmadı. 
Bugüne kadar OHAL uygulamalarına
baktığınızda, tamamının anayasal ilkeler çerçevesinde uygulamalar olduğunu ve
OHAL’in de bir anayasal müessese olduğunu buradan bir kez daha ifade etmek
isterim. Her şey şeffaf bir şekilde ve OHAL’le ilgili, Türkiye'nin karşı
karşıya kaldığı tehdidi önlemeye yönelik zorunlu, acil ve orantılı tedbirler
amacına dönüktür ve buna göre adımlar atılmaktadır. Bu son derece önemli ve
tarihî görevi Parlamentonun verdiği yetkiyle yapıyoruz, Anayasa’mızın verdiği
yetkiyle yapıyoruz, bunu yapmamız da gerekiyor. Demokrasimizi korumak
istiyorsak, Parlamentonun bir daha bombalanmamasını istiyorsak, Türkiye'de
başkalarının darbe rüyası kurmalarını istemiyorsak Türkiye olarak bu adımları
kararlı bir şekilde atmamız gerekmektedir. Bizim yaptığımız da budur. Esasında
bu yaptıklarımızdan dolayı takdir edilmemiz lazım. Gensoruya muhatap olmamızı
değil, “Doğru işler yapıyorsunuz. Devleti, milleti, anayasal düzenimizi her
türlü tehlike ve tehditten kurtarmak için ciddi kararlar alıyorsunuz. Bunların
gereklerini yapıyorsunuz. Milletimize ve devletimize önemli görevler ifa
ediyorsunuz.” diye takdir edilmeyi ben beklerdim işin doğrusu. Böyle adımlar
atıyoruz. Yaptığımız düzenlemelere baktığınızda bunu net bir şekilde göreceğiz.
Devletin içerisinde öbeklenmiş, devlet içerisinde bir devlet yapısı olarak
ortaya çıkmış bir yapının siz farkına vardıktan sonra bununla ilgili gereğini
yapmakla mükellefsiniz. Türkiye bunun farkına vardı mı? Vardı. Burada çok
söylendi, başka zamanlarda da ifade ediliyor, daha önce de bunun farkına
varıldı. Çok net söylüyorum: Türkiye'de Fetullahçı terör örgütü üyeleri ve
bunun kurucu ve yöneticisi terörist Gülen’in bugünkü anlamda tehlike ve tehdit
olduğunun farkına varan tek siyasi lider Türkiye'nin Cumhurbaşkanı -ilk önce
varan diyorum- Sayın Recep Tayyip Erdoğan’dır. (AK PARTİ sıralarından alkışlar)

ZİHNİ AÇBA (Sakarya) – Yapmayın ya, yapmayın!
AHMET YILDIRIM (Muş) – En son liderdir.
MAHMUT TOĞRUL (Gaziantep) – Ne alakası var ya! Yuh
yani! Yıllardır size uyarı yapılıyor, yıllardır. 
BAŞKAN – Sayın milletvekilleri…
ADALET BAKANI BEKİR BOZDAĞ (Devamla) – Sayın Bahçeli bu
konuda açıklamalar yapmıştır daha önce. Aynı şekilde CHP’nin de açıklamaları
vardır, HDP’nin de açıklamaları vardır, medyada başka çevrelerin de
açıklamaları vardır.
MAHMUT TOĞRUL (Gaziantep) – Sizin o zamanki
düzenlemeleriniz neydi?
ADALET BAKANI BEKİR BOZDAĞ (Devamla) – Ama, altını
çizerek söylüyorum: Bu açıklamaların büyük bir kısmı esasında başı örtülü
veyahut da muhafazakâr bir yapı nedeniyle bir karşı duruş, yoksa anayasal düzen
Türkiye'de demokrasi, rejim, hukuk devleti için bir tehlike ve tehdit
oluşturduğu gerekçesiyle değil. TSK’nın içerisinde başka yerlerde FETÖ’cü diye
temizlik yapılırken FETÖ’cüler içki içiyordu ama orada mütedeyyin insanlar
FETÖ’cü diye tasfiye ediliyordu. 
ZİHNİ AÇBA (Sakarya) – O adam kimin muhterem hoca
efendisiydi, kimin?
ADALET BAKANI BEKİR BOZDAĞ (Devamla) - Şimdi, bakın,
bunu çok net söylüyoruz, çok net. Onun için de diyoruz ki bakın, bunun büyük
bir tehlike ve tehdit olduğunun farkına biz vardık ve vardığımız andan itibaren
de çok net tavır koyduk, çok net tavır koyduk. 
MUHARREM ERKEK (Çanakkale) – Çok geç kaldınız.
MAHMUT TOĞRUL (Gaziantep) – Darbe yapıldıktan sonra
tavır koydunuz.
ADALET BAKANI BEKİR BOZDAĞ (Devamla) - Milletimizin
hukukunu korumak için, demokrasimizi korumak için, devletimizi korumak için çok
net tavırlar koyduk, bir sürü de bedel ödedik, ödemeye de devam ediyoruz ama
Türkiye'yi Fetullahçı terör örgütü ve diğer terör örgütlerinin unsurlarından -devletin
en azından yönetim aygıtını- tamamen temizleyeceğiz. Bundan kimsenin ama
kimsenin endişesi olmamalı. (AK PARTİ sıralarından alkışlar) Hiçbir devlet
kendi çalıştırdığı insanların terör örgütleriyle irtibatlı, iltisaklı veya
onların talimatlarıyla hareket eden birisi olmasını kabul etmez, hele hukuk
devletleri asla kabul etmez. Ne Avrupa’da ne Amerika’da ne de başka bir yerde
DEAŞ terör örgütü üyesi veya bu örgüte çalışan veya El Kaide terör örgütü üyesi
veya bu örgüte çalışan, ona bulunduğu görevler itibarıyla destek veren ve ona
yardım yapan, yataklık yapan birini kimse devlette çalıştırmaz. Devletin
anayasal düzenine ve devletin hukukuna, devletin yapısına sadakatini her devlet
çalıştırdığında arar. Ne yapıyoruz biz? Devletin içerisinde terör örgütleriyle
iltisaklı, irtibatlı olduğu değerlendirilenlerle ilgili kararlar alıyoruz,
adımlar atıyoruz. PKK’ya veya FETÖ’ye veya başka terör örgütlerine eleman
devşirmeye devam etmelerine izin mi verelim? Okullardan daha öğrencileri
kandırıp beynini yıkayıp göndermelerine göz mü yumacağız? Hiç kimse şunu
söyleyemez: “AK PARTİ Hükûmeti kendine muhalifleri kamunun içinden ayıklıyor.”
Bizim yaptığımız çok net: Terör örgütleriye üyelik, irtibat ya da iltisakı olan
ve terör örgütlerine destek verdiği değerlendirilenlerle ilgili adımlar atıyoruz.
Bu, idari tasarruflar içindir. Tabii ceza yargılaması için yapılacak şey ayrı,
onun hukuku ayrı. Mahkemeler onun gereği ne ise usul ve mevzuat çerçevesinde
elbette yapacaktır ama bunu yapmak bizim vazifemizdir. 
Türkiye’de devletin içerisindeki terör örgütlerine
destek verenlerle ilgili, bunlarla irtibat, iltisak kuranlarla ilgili adım
atmak bu devletin en temel hakkıdır. Hiçbir devlet teröristlerle çalışmaya
zorlanamaz; terör örgütleriyle irtibatı, iltisakı olduğu değerlendirilenleri
kamuda istihdam etmeye mecbur edilemez. Dünyada başka arındırma kanunları da
var. Hepsinde aynı şeyi görüyoruz. Biz de aynısını yapıyoruz. Avrupa’da Sovyet
Sosyalist Cumhuriyetler Birliği’nin dağılmasından sonra uygulanan arındırma
kanunları ne ise esasında bizim yaptığımızın da ondan pek fazla bir farkı
yoktur. Biz de onu yapıyoruz. 
Yargıya ilişkin konuya gelince. Yargının içerisinde
elbette hâkim ve savcıların bir bağımsızlığı, bir teminatı var. Bizim
Anayasa’mızın 138’inci maddesi “Mahkemeler bağımsızdır.” diyor. Hâkimler
görevini yaparken Anayasa, kanun ve hukuka bağlı bir vicdanla karar veriyor.
Vicdanı bağımsız bırakmıyor. Neden? Vicdan, eğer bir yere bağlı olmazsa rüzgâra
bağlı olur, dine, mezhebe, ideolojiye, siyasete bağlı olur; o zaman o vicdan
zulme vasıta olur. Anayasa getirmiş vicdanı sağlam kazığa bağlamış. Nedir o?
Anayasa’dır. Nedir o? Hukuktur. Nedir o? Kanundur. Buraya bağlı olacak vicdan,
buraya uygun karar verecek vicdan. Aksi takdirde FETÖ’ye bağlı karar verebilir,
başka yere bağlı bir karar verebilir. Onun için Anayasa ne yapmış bunu? Getirip
buraya koymuş. Hâkimlik, savcılık teminatını niçin veriyor? Yargı görevini
yapanlar bağımsız görev yapsınlar, herhangi bir baskı, korku, tehdit altında
kalmadan özgürce ve cesurca karar versinler diye bu yapılmış; yoksa terör
örgütlerine üye olsunlar, terör örgütlerinden talimat alsınlar, terör
örgütlerinden aldıkları talimat doğrultusunda soruşturma açsınlar, yargılama
yapsınlar, karar versinler, tutuklama yapsınlar diye bir teminat değildir bu.
Onun için, bunu birbirinden ayırmamız gerekiyor, yapılan da tam budur.
Mahkemelerin bağımsızlığı ve hâkimlik teminatı çerçevesinde, bu teminatı yok
etmek maksadıyla atılan bu adımları… Anayasa’mızın 139’uncu maddesinde meslekte
kalmaları uygun görülmeyeceklere ilişkin kanuni bir düzenleme yapıldı, bu
düzenlemeye göre adımlar atılıyor. Yapılan da tam da mahkemelerin
bağımsızlığını korumak içindir, hâkimlerin tarafsızlığını korumak içindir ve
terör örgütüyle iltisaklı, irtibatlı olduğu değerlendirilenlerle ilgili
millette yargıya duyulan olumsuz güveni ortadan kaldırmaya dönük son derece
önemli bir adımdır. Yargıya güveni de bu güçlendirmiştir. Yargının içerisinde,
davasını görmesi için geldiği bir savcının, hâkimin veya orada bulunan bir
yargı mensubunun herhangi bir terör örgütüyle irtibatlı, iltisaklı olduğunu
biri değerlendirse ondan rahatsız olurum. Onun için, milletimizi böyle bir
şeyle yüz yüze bırakmak doğru değildir. Yargıya güveni, hukuk devletinin
gereklerini tam inşa ediyorsak terör örgütünün yargıyı ve hukuk devletini rehin
almasına asla izin vermememiz lazım. (AK PARTİ sıralarından alkışlar) Bizim de
yaptığımız budur, FETÖ’nün yargıyı ve hukuk devletimizi rehin almasına müdahale
etmektir. Bu, yargıya müdahale değildir. Onun altını özellikle çizmek
istiyorum. 
Diğer bir konu, cezaevlerinde kötü muamele ve işkence
hususudur. Biraz önce Hakkı Bey de ifade ettiler, Türkiye'nin ceza ve
tutukevlerinde kötü muamele ve işkence konusunda sıfır tolerans uygulaması
vardır. Ben çok net söylüyorum…
MERAL DANIŞ BEŞTAŞ (Adana) – Böyle bir şey olamaz ya.
ADALET BAKANI BEKİR BOZDAĞ (Devamla) - Kim ki diyorsa
“Türkiye'nin cezaevlerinde kötü muamele, işkence vardır.” çok net diyorum,
cezaevinin adını verin…
MERAL DANIŞ BEŞTAŞ (Adana) – Söyledim. 
ADALET BAKANI BEKİR BOZDAĞ (Devamla) - …kime yapıldı,
söyleyin, nerede yapıldı söyleyin, ne zaman yapıldı, söyleyin. 
MUSTAFA SEZGİN TANRIKULU (İstanbul) – Geçen hafta Aydın
Cezaevi…
ADALET BAKANI BEKİR BOZDAĞ (Devamla) - Eğer biz
gereğini yapmazsak o zaman gelin, gensoruyu o zaman verin, o zaman.
MERAL DANIŞ BEŞTAŞ (Adana) – Söyledik, isim verdim. 
ADALET BAKANI BEKİR BOZDAĞ (Devamla) - “Biz size şunu
söyledik, siz gereğini yapmadınız. Biz adres gösterdik, adrese gitmediniz; isim
verdik, yapmadınız.” Genel, soyut değerlendirmeler yapıyor.
MUSTAFA
SEZGİN TANRIKULU (İstanbul) – Geçen hafta Aydın Cezaeviyle ilgili soru önergesi
verdim.
ADALET
BAKANI BEKİR BOZDAĞ (Devamla) – Cezaevlerine gidelim, tek tek gezelim, var mı
yok mu? Ya biz “Yok.” diyoruz. O zaman aksini iddia eden diyecek ki: “Var, adı
da Ali, Veli, Bekir, Hasan, şu. Falan yerde oldu, şu zaman oldu.”
MERAL
DANIŞ BEŞTAŞ (Adana) – Sertaç Sapmaz.
ADALET
BAKANI BEKİR BOZDAĞ (Devamla) – Biz gereğini yapmazsak bize gensoruyu o zaman
vereceksiniz. Şimdi biz diyoruz: “Bunu yapın.” İsimler var. Birim kurdum ben
şimdi Ceza ve Tevkifevleri Genel Müdürlüğünde, hem İnternet medyasını hem de
bütün medyayı her dakika tarıyorlar, bu konuda çıkan bütün haberleri -aslı var,
yok- inceliyorlar ve ona göre de açıklamalarını yapıyorlar. Aslı varsa üzerini
örtmeyiz, örttürmeyiz de derhâl müfettiş gönderiyoruz hem Bakanlığımızın Teftiş
Kurulu var hem CTE’nin kontrolörleri var hem cumhuriyet savcıları var; bütün bu
kanalların üzerinden işin üzerine gidiyor ve gereken neyse onu tereddütsüz
yapıyoruz, yapmaya da devam edeceğiz. Biz buna tolerans gösteremeyiz. Ama isim
yok, adres yok; var… Nereden çıktı son bir iki aydır bu? Çok net söylüyorum, 15
Temmuz darbe teşebbüsünün başarısızlıkla sonuçlanmasının arkasından hem
Fetullahçı terör örgütünün kurucusu, lideri, terörist Gülen hem de bölücü terör
örgütü PKK iş birliğiyle uluslararası alanda ve Türkiye'nin içerisinde
“Türkiye'nin cezaevlerinde kötü muamele ve işkence vardır.” propagandası
başlatıldı, kampanyası yürütülüyor. CPT geldi, cezaevlerini gezdi, bana bazı
şeyler söylediler, “İsim verin, üzerine gideyim.” dedim. “Gizli.” dediler, isim
vermediler.
MUSTAFA
SEZGİN TANRIKULU (İstanbul) – E raporları gizli ama onların.
ADALET
BAKANI BEKİR BOZDAĞ (Devamla) – Ben şunu çok net söylüyorum bakın, burada,
Genel Kurulda da söylüyorum: Hangi cezaevinde, nerede, kime, isim varsa,
lütfen, cumhuriyet savcılıklarına bildirin, Ceza ve Tevkifevleri Genel
Müdürlüğüne bildirin, Adalet Bakanı olarak bizzat bana bildirin; üzerine
gideceğiz, kimsenin gözünün yaşına bakmayacağız, bakılmasına da izin
vermeyeceğiz. (AK PARTİ sıralarından alkışlar) Cezaevlerindeki herkes bize
emanettir, ailesinin bize emanetidir. Onların sağlıklarından da biz sorumluyuz,
onların her türlü ihtiyacını gidermekten de biz sorumluyuz. Burada bir eksiklik
varsa üzerini örtmeyiz, örttürmeyiz, örtülmesine, örttürülmesine de asla izin
vermeyiz. 
Ben, çıkan haberleri incelettim, şimdiye kadar
incelettirdiklerimde aslı olan bir şey çıkmadı. Çıktığı zaman da -çok net
söylüyorum- hiç toleranssız üzerine gideriz, kamuoyuna da açıklarız, “Şurada
var, üzerine gidiyoruz, şunu yaptık, bunu yaptık.” Bundan sonra da Ceza
Tevkifevleri Genel Müdürlüğündeki bu birimi herkesin takip etmesini istiyorum
çünkü bütün açıklamalar oradan ayrıca yapılacaktır. 
MUSTAFA SEZGİN TANRIKULU (İstanbul) – İzleme kurulları…
ADALET BAKANI BEKİR BOZDAĞ (Devamla) – Cezaevleri
izleme kurullarına da izin veriyoruz, hepsine veriyoruz, hiçbir sıkıntı yok.
İzleme kurullarını biz lağvettik, yenileri kuruldu, şu anda faaliyete
başladılar. Bir sıkıntı yok. İnsan Hakları Eşitlik Kurumu inceleyebiliyor,
ombudsman var, Anayasa Mahkemesi bireysel başvuru denetimi var, Meclis İnsan
Hakları Komisyonu var, savcıların denetimi, infaz hâkimliklerinin şikâyet,
itiraz üzerine yaptıkları denetimler var, alabildiğine bir denetim var. Biz,
bundan hiç kaçmadık, hiç de kaçmıyoruz, kaçmaya da niyetimiz yok çünkü en güçlü
olduğumuz yer burası, bunu göstermekten biz niye kaçınalım? Hiçbir endişemiz
yok. Bunun, bu konunun büyük bir kampanya olduğunu buradan özellikle ifade
etmek isterim. 
Cumhurbaşkanımızın görev ve yetkileri Anayasa’da belli.
Neye göre görevini yapıyor Cumhurbaşkanımız? Anayasa’ya göre görev yapıyor. 
LEVENT GÖK (Ankara) – Anayasa’ya göre yapsa mesele yok.

ADALET BAKANI BEKİR BOZDAĞ (Devamla) – Anayasa’da ne
diyor 8’inci madde, yürütme yetki ve görevi kim tarafından yerine getirilir
diyor? Orada açıkça yazıyor. 
MUHARREM ERKEK (Çanakkale) – Tarafsız olmak zorunda. 
ADALET BAKANI BEKİR BOZDAĞ (Devamla) – Bak, kim
tarafından yerine getirilir? Cumhurbaşkanı ve Bakanlar Kurulu tarafından yerine
getirilir. Anayasa ikisine beraber vermiş, ayırmamış da, “…ve…” demiş. Siz bu
maddeyi yok mu sayıyorsunuz? Var burada. 104’üncü madde “…Devletin başıdır.”
diyor, “…Devlet organlarının uyumlu olmasını, Anayasanın doğru uygulanmasını gözetir.”
diyor, önemli görevler veriyor. Yasamaya, yürütmeye, yargıya dair, orada bir
dizi görevler var. Ne yapıyor Türkiye’nin Cumhurbaşkanı? Anayasa’daki
yetkilerini Anayasa’ya uygun bir şekilde kullanıyor. Muhtarlarla toplantı
yapmasına Anayasa’nın bir engeli var mı? Yok. Açılış yapmasına bir engeli var
mı? Yok. Bir toplantıya katılmasını Anayasa yasaklıyor mu? Yok. Bakanlar
Kurulunu toplantıya çağırmasına anayasal engel var mı? Yok. Anayasa yetki
veriyor. Sayın Sezer kullanmamış, kullansaydı. Mâni bir hâl var mıydı? Yoktu.
Başka cumhurbaşkanları kullansaydı. Var mı mâni bir hâl? Yok. 
Bakın, 10 Ağustos 2014’te Cumhurbaşkanını halkın
seçmesinden sonra Türkiye Cumhurbaşkanının Anayasa’da var olan bu yetkilerinin
hepsini kullanması onun zaten Anayasa’dan kaynaklanan hakkı olduğu gibi, bir de
milletin ona yüklediği büyük bir sorumluluktur. O sorumluluğun gereğini yerine
getiriyor. Benim söylediğim Türkiye’nin realitesini görmek açısındandır.
Geçmişte de söyledim. Yoksa “Cumhurbaşkanı Anayasa’ya aykırı davranıyor.”
demedim. Sayın Cumhurbaşkanı Anayasa’ya… 
(Mikrofon otomatik cihaz tarafından kapatıldı) 
ADALET BAKANI BEKİR BOZDAĞ (Devamla) – …uygun
davranıyor ve Anayasa’ya uygun Türkiye’nin yönetiminde kendi yetki ve
görevlerini yerine getiriyor. 
Ben tekrar hepinizi saygıyla selamlıyorum. (AK PARTİ
sıralarından alkışlar) 
BAŞKAN – Teşekkür ederim Sayın Bozdağ.
Sayın Baluken…
İDRİS BALUKEN (Diyarbakır) – Sayın Bakan, konuşması
esnasında bizim gerçeklerden kopup afaki bilgilerle ve tamamen kendisinin daha
önce Mecliste yaptığı konuşmalara dayanarak gensoru hazırladığımızı ve gensoru
müessesesini de sulandırdığımızı iddia etti. Defalarca da bizi bu konuda
ciddiyete davet etti. Açık bir sataşmada bulundu. Sataşmadan söz istiyoruz.
BAŞKAN – Buyurun iki dakika.
İDRİS BALUKEN (Diyarbakır) – Filiz Kerestecioğlu
grubumuz adına konuşacak.
BAŞKAN – Buyurun Sayın Kerestecioğlu. (HDP sıralarından
alkışlar)
İki dakika süreniz.
VIII.- SATAŞMALARA İLİŞKİN KONUŞMALAR
1.- İstanbul Milletvekili Filiz Kerestecioğlu Demir’in,
Adalet Bakanı Bekir Bozdağ’ın (11/13) esas numaralı Gensoru Önergesi üzerinde
Hükûmet adına yaptığı konuşması sırasında HDP Grubuna sataşması nedeniyle
konuşması
FİLİZ KERESTECİOĞLU DEMİR (İstanbul) – Değerli
milletvekilleri, Sayın Başkan; önergemiz çok açık. Önergemizde işkence sonucu
ameliyat geçirdiği söylenen insanlar dahi var. Her cezaevinde işkence var, her
yerden işkence şikâyetleri geliyor.
ADALET BAKANI BEKİR BOZDAĞ (Yozgat) – İsmini verin,
bakalım Filiz Hanım, yok öyle bir şey.
FİLİZ KERESTECİOĞLU DEMİR (Devamla) – İsmini biz
vermeyiz size, ismini bütün önergelerimizde…
ADALET BAKANI BEKİR BOZDAĞ (Yozgat) – Bakın, burada
ameliyat geçiren kimse lütfen ismini söyleyin.
FİLİZ KERESTECİOĞLU DEMİR (Devamla) – İnsicamımı
bozuyor Sayın Bakan. Süreyi uzatacak mısınız?
BAŞKAN – Siz lütfen Genel Kurula hitap edin, ben
gerekli düzeni sağlamaya çalışırım.
ADALET BAKANI BEKİR BOZDAĞ (Yozgat) – Söyle, yok öyle
biri. Varsa söyleyin, ben gerekeni yapacağım.
BAŞKAN – Sayın milletvekilleri…
ADALET BAKANI BEKİR BOZDAĞ (Yozgat) – İsmini hatırlayın
lütfen. Kimse ismini açıklayın, gerekeni yapayım.
BAŞKAN - Sayın Bakan, lütfen…
FİLİZ KERESTECİOĞLU DEMİR (Devamla) – Ben Adalet Bakanı
değilim. Birisi Adalet Bakanıysa eğer bu ülkede işkenceyi önleme sorumluluğu
vardır. Sayın Metiner nerede? Burada oturuyordu. Ne dedi Sayın Metiner, Cezaevi
Alt Komisyonu Başkanı “15 Temmuz darbe girişiminden sonra cezaevlerinden gelen
kötü muamele ve işkence iddialarıyla ilgili inceleme yapmayacağız.” dedi. 
MEHMET METİNER (İstanbul) – Yalan söylüyorsunuz.
FİLİZ KERESTECİOĞLU DEMİR (Devamla) – Siz ne yaptınız
bununla ilgili? Adaleti sağlayacak olan sizsiniz. O insan görevinde kalamaz.
Bütün gazeteler bunu yazdı. 
MEHMET METİNER (İstanbul) – Yalan söylüyorsunuz, yalan.
OSMAN AŞKIN BAK (Rize) – Gazetelerin yazdığının hepsi
doğru mudur?
BAŞKAN – Sayın milletvekilleri…
FİLİZ KERESTECİOĞLU DEMİR (Devamla) – Eğer kalkıp da
Anayasa’yla ilgili “Fiilî Başkanlık durumu yok mu? İstediğiniz kadar ‘Yok.’
deyin.” sözünü benim annem söylese görüş açıklamak olur.
OSMAN AŞKIN BAK (Rize) – “Gözaltında.” dediğiniz adam
villadan çıktı ya, yaşıyor hayatını villada. Hangi villada yaşıyordu? 
BAŞKAN – Sayın Bak…
FİLİZ KERESTECİOĞLU DEMİR (Devamla) – Ama bir Adalet
Bakanı “Fiilî başkanlık yok mu?” derse Anayasa’yı ihlal etmiş olur. O kadar
kolay değil.
OSMAN AŞKIN BAK (Rize) – “Gözaltında.” dediğiniz
villada çıktı.
BAŞKAN – Sayın Bak, lütfen…
FİLİZ KERESTECİOĞLU DEMİR (Devamla) – O kadar kolay
değil. Hepsinin hesabını vereceksiniz ve sizlerin de bu anlamda hukuk, hak
ihlallerinden yargılandığınız günler gelecek ve o zaman “İşkence yok, işkence
yok.” diyen hükûmetlerle karşılaştığınızda…
OSMAN AŞKIN BAK (Rize) – Hurşit’in villasında çıktı
Erbil’de.
FİLİZ KERESTECİOĞLU DEMİR (Devamla) – …yine bizler
kalkacağız, diyeceğiz ki: İşkence var, bunları biz soruşturacağız. (HDP
sıralarından alkışlar)
MEHMET METİNER (İstanbul) – Sayın Başkanım, sataşmadan
söz istiyorum.
BAŞKAN – Sayın Metiner, buyurun.
MEHMET METİNER (İstanbul) – Adımı anarak bana ait
olmayan birtakım laflar ileri sürdü doğru olmayan iddialar üzerinden.
Dolayısıyla, sataşmadan söz istiyorum.
BAŞKAN – Buyurun iki dakika. (AK PARTİ sıralarından
alkışlar)
OSMAN AŞKIN BAK (Rize) – “Adam cezaevinde.” dediler,
villada çıktı ya.
BAŞKAN – Sayın Bak, lütfen…
2.- İstanbul Milletvekili Mehmet Metiner’in, İstanbul
Milletvekili Filiz Kerestecioğlu Demir’in sataşma nedeniyle yaptığı konuşması
sırasında şahsına sataşması nedeniyle konuşması
MEHMET METİNER (İstanbul) – Sayın Başkan, değerli
milletvekilleri; hani “Yanlış otursan da doğru söyle.” derler ya, biz hem doğru
oturup hem de doğru konuşanlardanız. FETÖ’nün kara propagandası üzerinden
burada söz söylemek HDP’ye yakışıyor olabilir. O lafların hiçbiri bana ait
değildir. Ben Türkiye’de, Türkiye’nin cezaevlerinde o alçak, hain FETÖ’cülerin “İşkence
ve kötü muamele vardır.” demelerinin kara bir propaganda olduğunu, şayet
işkence ve kötü muamele olursa AK PARTİ iktidarı olarak üstüne gideceğimizi, bu
konuda da herkesten daha fazla duyarlı olduğumuzu söyledim ama dilinde ve
elinde kan olanların demokrasi mavalı okuması da yüce milletimizin takdirlerine
arz olunur. 
Çok teşekkür ediyorum. (AK PARTİ sıralarından alkışlar)
BAŞKAN – Teşekkür ederim.
MAHMUT TOĞRUL (Gaziantep) – Kanlı olan sensin! Kanlı
olan sensin!
İDRİS BALUKEN (Diyarbakır) – Sayın Başkan...
BAŞKAN – Sayın Akçay sisteme girmiş, ona söz vereyim,
daha sonra sizi dinleyeceğim Sayın Baluken.
OSMAN AŞKIN BAK (Rize) – Gözaltındaymış ama villada!
BAŞKAN – Sayın Akçay, buyurun, bir dakika.
IV.- AÇIKLAMALAR (Devam)
26.- Manisa Milletvekili Erkan Akçay’ın, Adalet Bakanı
Bekir Bozdağ’ın (11/13) esas numaralı Gensoru Önergesi üzerinde Hükûmet adına
yaptığı konuşmasındaki bazı ifadelerine ilişkin açıklaması
ERKAN AKÇAY (Manisa) – Teşekkür ederim Sayın Başkan.
Tabii, Sayın Bakan konuşmasında FETÖ olgusunu ilk fark
eden lider olarak Sayın Erdoğan’ı zikretti. Daha sonra da gerçi Sayın Genel
Başkanımızın adını da zikretmek suretiyle görüşünü tevil etmeye gayret etmekle
birlikte, sırası ve yeri olmamakla beraber, bazı hatırlatmayı yapmak da
maalesef şart olmuştur.
FETÖ olgusunu ilk fark eden lider Sayın Erdoğan
değildir, belki de en son fark eden ve bu FETÖ olgusuna uyanan lider ve grup Adalet ve Kalkınma Partisi Grubu
olmuştur; bu tarihî bir hakikattir. 
12 Eylül 2010 Anayasa referandumu
için, o zaman “Fetullah Gülen Hoca Efendi” dediğiniz bu ihanet çetesinin
elebaşı “Mezardaki bile kalkıp ‘Evet’ oyu kullansın.” dediğinde...
(Mikrofon otomatik cihaz
tarafından kapatıldı)
BAŞKAN – Bir dakika daha ek süre
veriyorum.
Lütfen tamamlayın Sayın Akçay.
ERKAN AKÇAY (Manisa) – ...Genel
Başkanımız Sayın Devlet Bahçeli Mayıs 2010’da “Mezardaki oy kullanamaz,
Fetullah Gülen Pensilvanya’dan kendisi gelip oy kullansın.” dediğinde, pek çok
siyasi tepki yine Adalet ve Kalkınma Partisi Grubundan, bazı sayın bakanlardan
ve Sayın Erdoğan’dan gelmişti. 
Yine, 2011 Mayısta Genel
Başkanımız Sayın Devlet Bahçeli “Fetullah Gülen faaliyetlerini durdursun,
Türkiye'ye gelsin, hakkındaki iddialara cevap versin.” dediğinde de maalesef
Sayın Erdoğan bunu “Hoca Efendi’ye saldırı ihanet derecesindedir.” şeklinde tanımlıyordu, tarih Mayıs 2011. Şimdi, bunları
konuşmanın ne yeri ne zamanı ve gerekli de görmüyoruz. Fakat, bazı tarihî
hakikatleri de not etmekte fayda var. 
(Mikrofon otomatik cihaz tarafından kapatıldı)
ERKAN AKÇAY (Manisa) – Bu konuda söylenecek daha çok
şey olmakla birlikte, süremizin yeterli olmayışı nedeniyle şimdilik bu
kadarıyla yetiniyorum. 
Teşekkür ediyorum. 
BAŞKAN – Teşekkür ederim Sayın Akçay. 
Sayın Baluken…
İDRİS BALUKEN (Diyarbakır) – Sayın Başkan, demin
kürsüden konuşan hatip hem partimizi Fetullahçı yapılanmanın kara
propagandasını buraya taşımakla suçladı hem de “eli kanlı” gibi hakaretlere
varan şeyler söyledi. 
BAŞKAN – İki dakika sizi de dinleyelim. (HDP
sıralarından alkışlar) 
VIII.- SATAŞMALARA İLİŞKİN KONUŞMALAR (Devam)
3.- Diyarbakır Milletvekili İdris Baluken’in, İstanbul
Milletvekili Mehmet Metiner’in sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
İDRİS BALUKEN (Diyarbakır) – Teşekkür ediyorum Sayın
Başkan. 
Değerli milletvekilleri, hepinizi saygıyla
selamlıyorum. 
Gensorunun Adalet Bakanı tarafından ne kadar ciddiye
alındığı bu kürsüde yaptığı konuşmada belli. Bakın, burada bir buçuk sayfalık
bir metin var. Bu bir buçuk sayfa metni bile okumadığını Adalet Bakanı bu
kürsüden ifade etti. “Meclisteki konuşmalarım” diyor. Ya, burada, bir buçuk
sayfada bir tek cümle var, onun dışında tamamen OHAL’le ilgili yapılan
hukuksuzluklar, gözaltı, tutuklama, işkence iddiaları, bu mevcut mevzuatı,
yasal düzenlemeleri tamamen ortadan kaldıran bütün uygulamalar, hâkim ve
savcıların tutuklanmasıyla ilgili pratikler var. Bir tek cümleyi sokaktan geçen
herhangi bir vatandaş kullanmış olsa gensorunun içerisine girmez ama Adalet
Bakanı olarak siz kullandığınızda, “Biz rejimi değiştirdik. Yasaları,
Anayasa’yı artık elimizin tersiyle bir kenara ittik.” dediğinizde buraya girmiş
olur. Dolayısıyla, Binali Yıldırım’ın bu konuyla ilgili ciddiyeti neyse sizin
de bu gensoruyu okumayarak bu gensoruya yaklaşımınız ve ciddiyetiniz odur. 
Şimdi, Fetullahçı yapılanmayla HDP’yi ilişkilendirme
çabasına hiçbir cevap falan vermeyeceğim. “Ne istediler de vermedik.” diyen,
parsel parsel şehirleri onlara peşkeş çeken, bütün belediye imkânlarını,
kamusal imkânları onların ayaklarının altına sunan yapı kimdir? Bütün Türkiye
kamuoyu biliyor. 
Eli kanlı meselesine de gelince… 7 Haziran seçiminden
sonra bu ülkede başkan olamadı diye bütün bu kanlı süreci kim başlatmış?
Türkiye kamuoyu biliyor. “Ya Başkanlık ya kaos.”, “400 vekil verin, bu işi
huzur içinde çözelim.” diyenlerin…
ERTUĞRUL SOYSAL (Yozgat) – Bayatladı,
bayatladı.
İDRİS BALUKEN (Devamla) - …Suruç’ta,
Diyarbakır’da, Ankara’da, Sur’da, Cizre’de, Silopi’de akıttıkları kan yetmiyor,
şimdi Musul’a, Rojava’ya seferler düzenlemeye hazırlanıyor. Bu kanı akıttıkça
oyunun arttığını düşünenlerin, bırakın elini, boğazına kadar kanlı olduğunu,
kan içinde olduğunu ifade ediyorum. (HDP sıralarından alkışlar)
BAŞKAN – Teşekkür ederim Sayın Baluken.
VII.- GENSORU (Devam)
A) Ön Görüşmeler (Devam)
1.- HDP Grubu adına, Grup Başkan Vekilleri Diyarbakır
Milletvekili İdris Baluken ve Diyarbakır Milletvekili Çağlar Demirel’in, 15
Temmuz darbe girişimin ardından gerçekleştirilen uygulamalar sebebiyle
yaşandığı ileri sürülen hak ihlallerini önleyemediği iddiasıyla Adalet Bakanı
Bekir Bozdağ hakkında gensoru açılmasına ilişkin önergesi (11/13) (Devam)
BAŞKAN - Adalet Bakanı Bekir Bozdağ
hakkındaki gensoru önergesinin gündeme alınıp alınmayacağı hususundaki
görüşmeler tamamlanmıştır. 
Şimdi, gensoru önergesinin gündeme alınıp
alınmayacağı hususunu oylarınıza sunacağım.
Gensoru önergesinin gündeme alınmasını
kabul edenler… Kabul etmeyenler… Gensoru önergesinin gündeme alınması kabul
edilmemiştir. (AK PARTİ sıralarından alkışlar)
Birleşime on beş dakika ara veriyorum.
Kapanma
Saati: 18.46
ÜÇNÜCÜ OTURUM
Açılma Saati: 19.06
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Ali Haydar HAKVERDİ (Ankara)
-----0-----
BAŞKAN – Sayın
milletvekilleri, Türkiye Büyük Millet Meclisinin 14’üncü Birleşiminin Üçüncü
Oturumunu açıyorum.
Bu kısmın 2’nci sırasında yer alan, Halkların
Demokratik Partisi Grubu adına Grup Başkanvekilleri Diyarbakır Milletvekili
İdris Baluken ve Diyarbakır Milletvekili Çağlar Demirel'in sokağa çıkma
yasakları nedeniyle oluşan eğitim hakkı ihlallerini gideremediği, 15 Temmuz darbe
girişiminin ardından öğretmenlerin meslekten ihracı ve açığa alınmasında hak
ihlallerine sebebiyet verdiği, mülakata dayalı sözleşmeli öğretmen alımıyla
kadrolaşmaya ve eğitimde güvencesiz istihdama yol açtığı ve proje okulu
uygulaması ile eğitimin niteliğini değiştirmeyi amaçladığı iddiasıyla Milli
Eğitim Bakanı İsmet Yılmaz hakkında bir gensoru açılmasına ilişkin (11/12) esas
numaralı Gensoru Önergesi’nin görüşmelerine başlıyoruz. 
2.- HDP Grubu adına, Grup Başkan Vekilleri Diyarbakır
Milletvekili İdris Baluken ve Diyarbakır Milletvekili Çağlar Demirel'in, sokağa
çıkma yasakları nedeniyle oluşan eğitim hakkı ihlallerini gideremediği, 15
Temmuz darbe girişiminin ardından öğretmenlerin meslekten ihracı ve açığa alınmasında
hak ihlallerine sebebiyet verdiği, mülakata dayalı sözleşmeli öğretmen alımıyla
kadrolaşmaya ve eğitimde güvencesiz istihdama yol açtığı ve proje okulu
uygulamasıyla eğitimin niteliğini değiştirmeyi amaçladığı iddiasıyla Millî
Eğitim Bakanı İsmet Yılmaz hakkında gensoru açılmasına ilişkin önergesi (11/12)
BAŞKAN – Hükûmet? Yerinde. 
Önerge daha önce bastırılıp dağıtıldığı ve Genel
Kurulun 25/10/2016 tarihli 11’inci Birleşiminde okunduğu için tekrar
okutmuyorum.
Sayın milletvekilleri, Anayasa’nın 99’uncu maddesine
göre, bu görüşmede önerge sahiplerinden bir üyeye, siyasi parti grupları adına
birer milletvekiline ve Bakanlar Kurulu adına Başbakan veya bir bakana söz
verilecektir.
Konuşma süreleri önerge sahibi için on dakika, gruplar
ve Hükûmet için yirmişer dakikadır.
Şimdi, söz alan sayın üyelerin isimlerini
okuyorum: Önerge sahipleri adına Gaziantep Milletvekili Sayın Mahmut Toğrul;
Halkların Demokratik Partisi Grubu adına Muş Milletvekili Sayın Ahmet Yıldırım;
Milliyetçi Hareket Partisi Grubu adına Ankara Milletvekili Sayın Zühal Topcu;
Cumhuriyet Halk Partisi Grubu adına Eskişehir Milletvekili Sayın Gaye Usluer;
Adalet ve Kalkınma Partisi Grubu adına Tokat Milletvekili Sayın Zeyid Aslan;
Hükûmet adına da Millî Eğitim Bakanı Sayın İsmet Yılmaz konuşacaklardır. 
Şimdi, ilk olarak, önerge sahipleri adına
Gaziantep Milletvekili Sayın Mahmut Toğrul’u kürsüye davet ediyorum.
Buyurun Sayın Toğrul. (HDP sıralarından
alkışlar)
MAHMUT TOĞRUL (Gaziantep) – Teşekkürler
Sayın Başkan.
Genel Kurulu saygıyla selamlıyorum.
Sayın Başkan, eğitim öğretim çağında
bulunan bütün çocukların eğitim olanaklarına ulaşması, fiziksel ve ekonomik
olarak eğitime erişimi ile beceri ve yeteneklerine göre eğitim görme hakkı
birçok uluslararası anlaşma ve birçok anayasal norma göre garanti altına
alınmıştır. Ancak, 7 Haziran seçimlerinin saray-AKP iktidarı tarafından
beğenilmemesi neticesinde, özellikle Kürt coğrafyasında başlatılan savaş
neticesinde, yıkım savaşı neticesinde eğitim öğretime 300 binin üzerinde
öğrencinin ulaşımı engellenmiştir. Bölgedeki birçok eğitim kurumu, değerli
arkadaşlar, öğrenci yurdu ve eğitim kurumu bu hâle dönüştürülmüştür.
OSMAN AŞKIN BAK (Rize) – Roket atılanları
da göster ya, roket atılanları da göster.
BAŞKAN – Sayın Bak, müdahale etmeyin,
lütfen.
MAHMUT TOĞRUL (Devamla) – Eğitim kurumu
burası, dikkatinizi çekiyorum, eğitim kurumu.
OSMAN AŞKIN BAK (Rize) – Allah Allah!
MAHMUT TOĞRUL (Devamla) - Evet, bunlar
birer eğitim kurumu ve eğitim kurumlarını ne hâle getirildiğini göstermek
gerekiyor.
OSMAN AŞKIN BAK (Rize) – Yıkılanları da
göster.
MAHMUT TOĞRUL (Devamla) – Değerli
arkadaşlar, tabii, bu yıkım savaşı sırasında vicdanı olan, vicdanlı birçok
eğitim emekçisi de çeşitli düzeylerde tepkilerini ortaya koymuşlardır.
Özellikle, bildiğiniz üzere, öğretmenlerin bölgeden çekilmesi sırasında
öğretmenler üretimden gelen haklarını kullanmışlardır. Bunun için, iki olayda
eylem ve etkinlik yapmışlardır: 
Birincisi, bildiğiniz üzere, 10 Ekim Gar Meydanı
patlamasından sonra öğretmenler, eğitim emekçileri “Biz barış istiyoruz hemen
şimdi.” dedikleri için ve eğitim emekçilerinin ölümüne tepki vermek için 12-13
Ekimde bir iş bırakma eylemi yapmışlardır. 
Yine arkasından “Çocuklar eğitimsiz kalmasın, bu savaş
suçudur.” diyen birçok eğitim emekçisi 29 Aralıkta sendikalarının aldığı karar
gereği bir günlük iş bırakma eylemi gerçekleştirdi. 
Bu eylemlere katılanlar hakkında önce soruşturmalar
başlatıldı, bir cadı avına dönüştürüldü. Tam da o sırada üniversitelerde
öğretim üyeleri, öğretim elemanları, üniversite çalışanları “Bu suça ortak
olmayacağız.” diye barış çağrısına yönelik bir bildiri imzaladılar. Bu
bildiride, eğitimciler savaşın durmasını talep ederken, barışın bu ülkede
egemen olmasını talep ederken maalesef yüzlerce, binlerce eğitim emekçisi
hakkında soruşturma başlatıldı. 
İşte, tam da böylesi bir dönemde, biz “Eğer barış
olmazsa bu ülkede darbe mekaniği çalışır ve bu ülkede birileri, kendilerinde
başkaca fikriyatlara girme eğilimi gösterir.” dediğimiz sırada, 15 Temmuzda bu
ülkede bir darbe girişimi yaşandı. Daha önce beraber devleti
şekillendirdikleri, kamuya yerleştirdikleri Fetullahçı cemaatin darbe girişimi
neticesi… Tabii, AKP, bunu birçok ağızdan “Allah’ın bir lütfu” diye
değerlendirdi ve gerçekten, bu Allah’ın lütfunu ne hâle dönüştürdüler? Daha
önce haklarında soruşturma başlatılan öğretmenlerle ilgili önce açığa alma,
ardından görevden çıkarma gibi cezalar verildi.
Değerli arkadaşlar, bugün öğretmenlikten atılanların
sayısı 30.382’yi geçmiş durumda, akademisyen sayısı 3.613’ü bulmuş durumda.
Hiçbir soruşturma yapılmadan, hiçbir hukuki yol ve yöntem izlemeden yapılan bu
cadı avı neticesinde eğitim tamamen çökmüş bir hâle dönüştürüldü.
Tabii, Hükûmet şöyle düşünüyor büyük ihtimalle: “Ben bu
ülkede ses çıkaranları zapturapt altına alırsam herkes bana biat eder.” diye
düşünüyor.
Bakın, eğitim emekçilerinin birinden size bir mektup
var, size okuyacağım. Eğitim emekçilerinin sizin bu saldırılarınıza verdiği
cevap şudur. Bakın, Mardin’de görev yapan Uşaklı bir öğretmen Derya Alp size
şöyle bir mektubu okumamızı söylüyor: “Zar zor emeklerle öğretmen oldum. 20
yaşındaydım Nusaybin’e atandığımda ve her çalışanın yapması gereken gibi
haklarım için sendikalı oldum. EĞİTİM-SEN, duruşu ve emekçiye verdiği değeriyle
olmam gereken sendika idi ve asla da pişman etmedi. Daha güzel bir dünya
istedim; kimsenin hakkının yenmediği, ölmediği, ötekileştirilmediği bir dünya
istedim. Böyle bir dünya için ne çaldım ne çırptım ne kopya çektim ne kan
akıttım. Hatta böyle bir dünya için şiir yazmaktan, çocuklarıma ‘Böyle biri
olun.’ demekten, ağaç dikmekten, insanları sevmekten başka bir şey yapmadım.
Eksik kaldım diyebilirim. Şimdi, sendikalıyım diye beni mesleğimden attılar.
Bunu yaparak kendi kanlı, kirli ellerini üzerime sileceğini düşündüler. Bunu
yaparken büyük ihtimalle artık şiir yazmayacağımı, ağaç dikmeyeceğimi,
çocukları sevmekten vazgeçeceğimi sandılar. ‘Lar’ diyorum, kim onlar, kaç
kişiler? Saymıyorum. Vicdanlarının üzerine nasıl uyuduklarını bilmiyorum.
Yıllarca test kitaplarında yuttuğum silgi tozlarını, sınıfta çocuklarıma verdiğim
altı yılı nasıl böyle pervasız attılar? Ağızları köpüklü müydü konuşurken?
Bilmiyorum. Atıl ve sakat bıraktılar kendilerince. Beş parasız kalmak onlar
için sakat kalmak olabilir, biz emekçiler zaten hiç zengin olmadık. Zengin
olmak için değildi mücadelemizin nedeni; dedim ya, çocuklar hür ve güzel bir
dünyada doğsun diyeydi. Bunu demek için insan olmak yeterli. 
Başta Nusaybin’deki 17 değerli emekçi arkadaşımı, sonra
tüm Türkiye ve dünyadaki emekçileri selamlıyorum.”
Yani öğretmen size diz çökmüyor. Sandığınız gibi,
bağırdığınızda, çağırdığınızda, sokağa attığınızda kimse size biat etmiyor;
biat etmeyecek EĞİTİM-SEN. Tüm derdiniz EĞİTİM-SEN’i işlevsiz bırakmak. Bunu
niçin yapıyorsunuz? Kamuya kendi sistematiğiniz içinde daha iyi yerleşmek
istiyorsunuz. Bunu, bakın, hemen ilk KHK’da değerlendirdiniz. Ne yaptınız?
Sözleşmeli personel, sözleşmeli eğitimci yolunu açtınız ve AKP’nin zihniyeti
dışında, darbecilere biat etmeyen, sizlerin dışında kimsenin kamuya
yerleşmesini istemediğiniz bir süreci başlattınız. 
Yine, değerli arkadaşlar, AKP projeciliği çok seviyor.
Sanıyorlar ki adında “proje” olunca çok güzel bir iş yapmış oluyorlar. “Proje
okulları” adı altında, bildiğiniz üzere, Türkiye'nin laik, demokratik ve
barışçıl ve çoğulcul eğitim yapan en güzide kurumlarını proje okulları ilan
ettiler. Neydi proje okullarındaki avantajları? Buradaki öğretmenleri,
müdürleri bir cümleyle atayabileceklerdi. Yani “Nasıl olur da siz böyle bir
eğitim verirsiniz? Hâlbuki, kamuda biz böyle bir eğitim veremeyiz.” der gibi,
onları da daha önce ele geçirdikleri, yozlaştırdıkları eğitimin içine çekmeye
çalıştılar. Sayısız öğretmenin yeri değiştirildi, “proje okulları” adı altında
oradaki yöneticiler ve öğretmenler bugün oraya, buraya sürülmeye devam ediyor.
Hâlbuki, bu okullar kamuda nitelikli eğitimin mümkün olduğunu gösteren birer
numuneydi ama AKP “Kötülükte eşit olacağız.” diyor; “Biz, başarısız, sorumsuz,
yeteneksiz kişi yetiştirmekte eşit olacağız. Biz, böyle okulları yaratırsak
ancak amacımıza ulaşır ve örgütleniriz.” diye düşünüyorlar. 
(Mikrofon otomatik cihaz tarafından
kapatıldı) 
MAHMUT TOĞRUL (Devamla) – Değerli arkadaşlar, Bakanın
yarattığı bu tablo karşılığında… Aslında Bakan, Eğitim Bakanı değil; Bakan, bir
Millî Savunma Bakanıdır ve böyle de bakıyor olaya. 
Hepinizi saygıyla selamlıyorum, Bakanın derhâl görevden
alınması gerektiğini düşünüyorum. (HDP sıralarından alkışlar) 
BAŞKAN – Teşekkür ederim Sayın Toğrul. 
Halkların Demokratik Partisi Grubu adına Muş
Milletvekili Sayın Ahmet Yıldırım konuşacak. 
Buyurun Sayın Yıldırım. (HDP sıralarından alkışlar)
HDP GRUBU ADINA AHMET YILDIRIM (Muş) – Teşekkür ederim
Sayın Başkan. 
Sayın Başkan, değerli milletvekilleri; özellikle,
konuşmamın içeriğine geçmeden önce, her geçen gün dikta rejimine geçişi
hızlandıran ve bu hızın eğitim alanındaki uygulamalarla da kendini gösterdiği
bir sürece dair birkaç hususu sizlerle paylaşmak istiyorum. 
Şunu ifade edelim ki AKP iktidarı ve saray iş
birliğiyle takvime bağlanmış bir şekilde bu dikta rejimine geçişte halka reva
görülen sadece “Bekle, gör.” değildir. Birebir, neredeyse artık faşizm
uygulamalarında karşılaşılan bazı kararlaşmaların toplumsal yaşama sokulduğunu
üzüntüyle ve ibretle izliyoruz biz. 
Şurada ifade edelim, bakın değerli milletvekilleri iki
gün ifade edeceğim size: Biri eylül ayının başında kanun hükmünde kararnameyle
ihraç edilen 15 bin, biri de 29 Ekim günü kanun hükmünde kararnameyle ihraç
edilen 18 bin kişi; toplam 33.995 kişinin ihraç edildikleri günlerin özellikle
zamanlamasını sizlerle paylaşmak istiyorum. 
Birincisi, eylül ayında -Kurban Bayramı’ndan bir gün
önce Sayın Bakan- arife günü insanlar bayram hazırlığını yaparken çoğu Kürt
eğitimcilerden oluşan insanların işleri, meslekleri, diplomaları, birikimleri…
Bu birikimlerini öğrencileri için kullanma hâllerine son verildi. Burada
verilen mesaj: “Biz sizin manevi dünyanıza, kutsallarınıza, bayramınıza bile
müdahale eder, onu yaşanılmaz kılarız.”
Bir diğeri ise fazla değil üç gün önce, 29 Ekim
gününde, bu ülkenin kuruluşunun ilan edildiği günde bu ülkenin eğitimcileri, akademisyenleri
ve birçok kamu personeliyle ilgili, o millî bayram gününün bile yaşatılmasına
halel getirilecek, onun üzerine meşruiyet gölgesi düşürecek, insanların bu
devlete ve Hükûmete dair aidiyet duygusunu zayıflatacak bir kararın altına imza
atıldı. Biri Kurban Bayramı, manevi dünyaya tekabül ediyor; diğeri ise
Cumhuriyet Bayramı, bu ülkenin bütün eksikliklerine rağmen kuruluşunun yıl
dönümünde insanların eğitimlerinin, emeklerinin, mesleklerinin, birikimlerinin,
topluma faydalı olma biçimlerinin nasıl ellerinden alındığı üzerinden bir
toplumsal algı ve bunun üzerinden de özellikle hazırlanmaya çalışılan bir korku
atmosferi oluşturulmaya çalışıldı. 
Bugün şunu söyleyelim: Evet, ağırlıklı olarak
Kürtlerden başladı, solculara uzandı; giderek bütün toplumsal muhalefet
kesimlerini kapsayacak bir şekilde bütün kamu personel rejimiyle, toplumsal
yaşamla, toplumsal barışla demokratik hayatın az bir şeyi kalmış alanlarının
yok edilmesi üzerine bir politika kuruluyor. Buradan ifade edelim, şunu çok iyi
biliyoruz: Bugün HDP’li belediyelere kayyum atandı. Üzülerek ifade edeyim,
muhalefet partilerinden bazı değerli milletvekili arkadaşlarımızın kişisel
düşüncelerinin ötesinde kurumsal bir açıklamanın olmamasını ibretle izliyoruz.
Dün Kürt medyası kapatıldı, Cumhuriyet gazetesine baskın yapıldı. Üç gün önce
Diyarbakır Büyükşehir Belediyesi Başkanları alındı, tutuklandı; bugün kayyum
atandı. Göreceğiz, yarın bir gün Aydın Büyükşehre sıra gelecek, İzmir
Büyükşehre sıra gelecek. Çünkü burada hedeflenen hiç etnik, sınıfsal, ideolojik
aidiyet ayrımı yapılmaksızın toplumsal muhalefetin bütün kanallarını tıkatmaya
dönük tam bir dikta rejiminin tesisidir. 
Sayın
Bakan, eğitim sisteminin yıllardır çözüm bekleyen temel sorunları AKP
iktidarından önce de vardı; buna hiçbir itirazımız yok. Ancak her geçen yıl bu
sorunların azalması bir yana, giderek katmerleşen, kangrenleşen, içinden
çıkılmaz hâle gelinen bir eğitim gerçekliğiyle bu ülkede karşı karşıyayız.
Bir
diğer husus: Millî Eğitim Bakanlığı var olan sorunlara, kendi iktidarları
döneminden önce var olan yapısal sorunlara dönük çözüm üretmek bir yana,
giderek bu sorunları artıran, bu sorunları işin içinden çıkılmaz hâle getiren,
yeni sorunlar üreten politika ve uygulamaları nedeniyle eğitim emekçilerini,
öğretmenleri, öğrencileri, velileri giderek daha fazla mağdur etmektedir.
Neresinden tutsak elimizde kalacak bir eğitim gerçekliğiyle karşı karşıyayız.
Açığa alınan öğretmenler artık ihraç edilen öğretmenlere dönüşüyor. Okulları
yıkılan öğrencilerimizin artık evleri yıkılıyor. Yine, inançlara saygı
sisteminden giderek mezhepçiliği körükleyen bir eğitim anlayışına doğru
gidiyoruz. Toplumsal cinsiyet eşitsizliği eğitimin neredeyse ilköğretim
kademesinde -birazdan vereceğim örneklerle- başladı. 
Değerli
milletvekilleri, ihraç edilenler er geç geri döneceklerdir Sayın Bakan. Ben
mesleğe, eğitimciliğe 1993 yılında başladım. Ben başladığımda, akademisyen
olduktan sonra üniversiteme ilk kez gelen eğitimcilerle, akademisyenlerle
karşılaştım. Ya, bunlar yaşlı, nereden geldiler diye sorduğumda “1982’de
1402’den atılanlar, on bir, on iki yıl sonra bütün kayıp haklarını yasal
faiziyle kazanarak geri döndüler.” Bu devran böyle gitmeyecek, iki yıl, üç yıl,
beş yıl, on yıl sonra da olsa bu ihraç edilenlerin hepsi bütün kayıp haklarını
alarak geri dönecekler. Biz, sendikalara, emekçi arkadaşlarımıza sadece
kurumsal olarak dava açmayın, bu kararın altına imza atmış olan siyasi
iktidarın mensuplarına rücu edilmek üzere maddi haklarınızı talep edecek
davalar açın diyoruz. Bunlar er geç geri dönecekler, bütün hepsi ama; bütün
kayıp haklarını geri alacaklar. Ama bizim burada amacımız, muradımız, derdimiz,
ne kadar erken mağduriyetleri gidermiş olursak bu açıdan onların mağduriyetini
önlemiş oluruz; hazinenin, bütçenin, emekçinin alın terinin mağduriyetinin
derinleşmesini engellemiş oluruz. Bir an önce bu haksızlıklar ve hukuksuzluklar
sona erdirilmelidir. 
Değerli milletvekilleri, burada ifade edelim, Sayın
Bakan, bakın, özellikle az önce arkadaşım ifade etti, bir sendikanın almış
olduğu karar üzerinden iş bırakma süreçleriyle karşılaştık. Özellikle 29 Aralık
2015 günü bölgede süren çatışmalı ortama, şehirlere sirayet etmiş olan
saldırılara ve insanların ölümüne, kentlerin yıkımına, evlerinin başına
yıkılmasına dair bir eğitimcinin insani bir duruş sergilemesi onun eğitimci
olmasının ötesinde insan olmasının gereğidir. Sendikasının almış olduğu kararı
uygulamaya çalıştı ve düşünün ki “İnsanlar Ölmesin, Çocuklar Ölmesin, Okula
Gelsin” sloganıyla bir gün iş bırakmış olanların bu iş bırakma eylemleri
üzerinden cezası işten atılmak oldu.
Şimdi soruyorum Sayın Bakana, peki, bunun dışında size
rakamlarla şunu söyleyeyim: Evet, öğretmenler bir gün iş bıraktılar ama bunun
yanı sıra Şırnak merkezde 40 bin, Cizre’de 41 bin, Nusaybin’de 32 bin, Derik’te
7 bin, Dargeçit’te 17 bin, Silopi’de 39 bin, İdil’de 24 bin, Sur’da 30 bin,
Silvan’da 28 bin ve Yüksekova’da 33 bin kişi olmak üzere 300 bin öğrencinin
eğitim hakkını elinden alan kararlara siz imza attınız. Bugün, hâlâ Şırnak
merkezde eğitim yok Sayın Bakan. Çadırlarda insanlar yaşam mücadelesi
vermektedir. Bir gün iş bırakan öğretmenin, insanlar ölmesin diye iş bırakan
öğretmenlerin iş bırakmasının cezası işten atılmak oluyor da aylarca iş
bıraktırmaya, eğitimi durdurmaya imza atan uygulayıcıların cezası ne olacak?
Şırnak’ta bugün hâlâ eğitim yok. Onlar barış olsun diye iş bıraktılar ama
aylardır eğitimi durdurmuş olanlar ölme ve öldürme üzerine kurulu bir politika
üzerine bu işi durdurdular, eğitimi durdurdular. Çocukların Anayasa’dan, Avrupa
İnsan Hakları Sözleşmesi’nden, Birleşmiş Milletler Çocuk Hakları
Sözleşmesi’nden kaynaklı haklarını elinden alan uygulamalarınızın cezası ne
olacak peki? Öğretmenlerimiz bir gün bıraktılar, bir gün; cezası işten atılmak.
Peki, aylardır eğitimi durdurmuş olmanızın bir karşılığı yok mu Sayın Bakan?
Bir de buradan bakmayı hiç düşünüyor musunuz? Size örnek vereyim: Siz, 30 bin
eğitimciyi attınız, bunların 11 bini benim yaşadığım bölgeden. Derslerin çoğu
boş geçiyor Sayın Bakan. Bakın, size yer söylüyorum; arayın, İlçe Millî Eğitim
Müdürlüğüne sorun; Diyarbakır’ın Bağlar ilçesinde öğretmen açığı had safhada.
Ortaokulda 6 ve 7’nci sınıflarda derse bir şekliyle öğretmen ayarlanıyor ama
8’inci sınıfların büyük bir çoğunluğunun, kahir ekseriyetinin dersi boş
geçiyor. Niye? Bu yıl TEOG sınavına girecekler. Ya, Kürt çocuğunun başarısından
bu kadar mı korktuk biz? Neden bu yıl sınava girecek öğrencilerin dersleri boş
geçiyor? Araştırın, iddiam doğru değilse söz veriyorum, gelip özür dileyeceğim
sizden. Diyarbakır’ın Bağlar ilçesinde 6 ve 7’nci sınıflara bir şekliyle
sözleşmeli, ücretli öğretmenler ayarlanıyor ve derse giriyor ama 8’inci
sınıfların çoğunun dersi boş geçiyor. Birkaç ay sonra sınava girecekler; bir ay
sonra 1’inciye girecekler, bir de nisan ayında 2’nci TEOG sınavına girecekler
Sayın Bakan. 
Bir diğer husus: Hani, Cizre’de eğitim öğretimin
durdurulmasından söz ettim Sayın Bakan. Siz, o zaman Millî Eğitim Bakanı
değildiniz ama biz kurumsal süreklilik gereği soruyoruz: Bakın, Cizre’de sokağa
çıkma yasağı ilan edilmeden, orada kentler savaş alanına dönüştürülmeden,
ölümler başlamadan önce, dört gün önce Bakanlık bir SMS attı bütün
öğretmenlerin ilçeyi terk etmesi ve hizmet içi kursa alınacakları hususunda.
Size bir söz daha veriyorum Sayın Bakan; Cizre’de o mesaj üzerine ilçeyi terk
eden, hani hizmet içi kursa alınacaklar diye terk eden öğretmenlerden birinin
bir gün hizmet içi kurs gördüğünü ispatlayın, söz veriyorum size,
milletvekilliğinden istifa edeceğim. Bakın, Bakanlık SMS atıyor: “İlçeyi terk
edin, hizmet içi kurslara alınacaksınız.” Bir gün hizmet içi kurs yok değerli
arkadaşlar, bir gün yok. Ama nedir? Orada büyük bir yıkım başlayacak…
İDRİS BALUKEN (Diyarbakır) – Steril katliam var, steril
katliam!
AHMET YILDIRIM (Devamla) – …orada steril bir katliam
başlayacak, orada vahşet bodrumlarının yaşatılacağı öngörülmüş, “Bir kısmını
çekelim.” Ayrılmayan öğretmenler, işte bu kararnamelerle açığa alınan
öğretmenler; öğrencilerini yalnız bırakmayan öğretmenler, bugün onca yıllık
eğitimleri görmezden gelinerek işten atılan öğretmenler. 
Değerli milletvekilleri, burada fırsat eşitliğinin
hiçbir kırıntısı kalmamış. 8 ve 12’nci sınıflarda bulunup bu yıl TEOG sınavına
ve üniversite sınavına girecek öğrencilerin, zaten dezavantajlı koşullarda
okullarına devam ederken o eğitim hakları bile maalesef ellerinden alındı.
Bir diğer husus: Sayın Bakan, giderek eğitim
özelleştiriliyor. Bu AKP’nin parayla, ticaretle ve özelleştirmeyle kafasını
bozmuş olma hâli çocuklarımızın eğitim öğretim hayatına çok negatif yansıyor.
Şöyle ki: Son dört yılda özel okulda okuyan öğrenci sayısı -ilköğretim ve
ortaöğretimde- 580 bin iken son dört yılda 2 katına çıkarak 1 milyon 75 bine
çıkmış yani 2 katına çıkmış. Yine, son dört yıl içerisinde, Hükûmet ve Millî
Eğitim iş birliğiyle özel lise sayısı 2,8 kat artmış, özel liseye giden öğrenci
sayısı 2,7 kat artmış. Özel mesleki ve teknik lise sayılarında durum daha
vahim; okul sayısı son dört yılda 9,3 kat; öğrenci sayısı ise 22,8 kat artmış.
“Bir devlet düşünün ki kamuda öğrencilerini okutamıyor, istihdam edemiyor, bu
okulları yönetemiyor.” gibi algılıyoruz biz. 
Bir diğer husus, özellikle, değerli milletvekilleri,
ana dili üzerinden Kürtçe eğitimin serbest olduğuyla övünen ve bunun yalan
üzerine kurulu propagandasını yapan iktidar mensuplarına şunu söylemek isterim:
Bir kişi ana dilinde, parasız, demokratik, bilimsel eğitimi hak eder. Bu,
Anayasa’nın 42’nci maddesinin; bu, Avrupa İnsan Hakları Sözleşmesi’nin Ek 1
Protokolü’nün gereğidir; bu, Birleşmiş Milletler Çocuk Hakları Sözleşmesi’nin
birinci kısım 1’inci maddesinin amir hükmüdür. Bunların hepsine Türkiye
taraftır. Açıla açıla üç okul açılmıştı Sayın Bakan, onu da bir buçuk ay önce
siz kapattınız; siz sağ, biz selamet. Bundan sonra da ana dilde, Kürtçede
eğitimin serbest olduğunu, bunu sağladığınızı hiçbir yerde söylemeyin, ne ülkeyi
ne kendinizi ne toplumu komik duruma düşürün. Bu bizim için utanç verici bir
durumdur. Düşünün, milyonlarca Kürt çocuğu eğitimini parayla alabilecek, o
parayla aldığı eğitimi de ancak kıt kanaat koşullarda yapılmış binalarda
yapacak, o da hiçbir gerekçe gösterilmeden -darbeyle nasıl bir ilişkisi varsa-
topyekûn olarak kapatılacak. 
Bir diğer husus: Özellikle, sakın ola ki yarın bir gün
bu okulların terörizmle ilişkisinden falan söz etmeyin. Zaten iktidarın son bir
buçuk yıllık politikalarında, bir bütün olarak Kürtleri terörist görme, Kürt
dilini de terörist dili olarak, terör dili olarak görme anlayışını yaşamın her
alanında Kürtler hissediyor. 
Sayın Bakan, iktidarınız döneminde, 2010’dan sonra
uygulamaya konulan 4+4+4 sisteminin özellikle kız çocuklarında okullaşmayı
nasıl düşürdüğünü sizin rakamlarınızla sizlerle paylaşmak istiyorum. Bakın,
2013-2014 yılında kız çocuklarının okullaşma oranı yüzde 99,61’di Sayın Bakan,
bir yıl sonra, 2014-2015, okullaşma oranı 96,7’ye düşüyor; Sayın Bakan, geçen yıl,
2015-2016’da ise kız çocuklarının okullaşma oranı daha da düşerek yüzde
95,22’ye geriliyor. 4+4+4’ün kız çocuklarının okullaşma oranını arttırdığı da
bir şehir efsanesi, bir safsata, giderek düşüyor, tedricî olarak düşüyor. Bu,
benim değil, TÜİK’in vermiş olduğu rakamlar.
Ayrıca, UNESCO’nun hedeflerine göre ilkokul ve
ortaokulda toplumsal cinsiyet eşitliğinin gerçekleşmesi durumu riskli 24 ülke
var, bu ülkelerden biri de Türkiye. Bunu ben değil, UNESCO verilerinden alarak
söylüyorum.
Değerli milletvekilleri, yine, bakın, burada özellikle
İstanbul’da dağıtılan, nisan ayında okullara dağıtılan ve tavsiye edilen
kitaplar, “Öğrenciler Yazarlarla Buluşuyor” adı altında. Burada bir isim
söyleyeyim, buyurun, siz araştırın Sayın Bakan. Hariçten Sözler kitabı, kitabın
yazarı Ozan Taşdemir. Birkaç tanesini, bütün arkadaşların affına sığınarak,
utanarak okuyacağım. Kitapta diyor ki: “Kadınlar da tespih gibi olmalı, varlığı
hoşluk, yokluğu boşluk vermeli.” Bir diğer yerinde: “Genelde erkekler güç
gösterisine, kadınlar ise cilve histerisine meyillidir. Kadınlar ait olmayı,
erkekler ise sahip olmayı yeğlerler.” Kitapta yazıyor ve bunu İstanbul’da çıkıp
öğrencilerin karşısına tavsiye edilmesi gereken kitap ve yazar olarak
çıkarıyoruz. Devam ediyor: “Erkekler doğayı, kadınlarsa yuvayı severler.” Bir
de yine affınıza sığınarak söyleyeyim: “Kadınlar paylaşır, erkekler pay eder.”
Tavsiye edilen kitap, Hariçten Sözler, yazarı Ozan Taşdemir. Nisan ayında bütün
bunlar bu ülkenin okullarında cereyan etti. Bir başka kitap, Kocaeli’de benzer
cinsiyetçi söylemlerle dolu bir kitap tavsiye edilmiş, hiç zamanımı onlarla
harcamayacağım.
Değerli milletvekilleri, proje okulları konusunda bazı
şeyleri dile getirmeden önce bir iki hususa daha değinmek istiyorum, onunla
alakalı olarak da özellikle rakamlar üzerinden ifade etmek istediğim bir hususu
sizlerle paylaşmak istiyorum.
Değerli milletvekilleri, özellikle TÜİK verilerine göre
kız çocuklarımızın okullaşma oranının, üzülerek söylüyorum, giderek azaldığı
yine son üç yılda yaşanan bir durum olarak karşımıza çıkıyor. “Proje” kavramı
özünde ticari bir kavramdır. Zaten AKP iktidarının özellikle proje okullarla bu
okullara müdahale etme amacı şuydu: Bir, özelleştirme. İki, ticarileşme. Üç,
siyasi ideolojik kodlar üzerinden okulların dönüşümünü sağlamak. Niye? Çünkü
adı yaygınca geçen Kabataş Lisesi, Kadıköy Anadolu Lisesi, Vefa Lisesi veya
Avni Akyol Anadolu Lisesinde öğrencilerin velileri, çocuklarını, son bir buçuk
ayda, okul açıldıktan sonra bu okullardan alarak mecburen özel okullara
gönderme eğilimini başlatmış durumdadır. 
Bir diğeri, bu okullarla alakalı olarak kamuda,
devletin ve Millî Eğitim Bakanlığının, çocukları özele göndermeden nasıl başarı
efsanesinin yaratılacağı ispat edilmiş Sayın Bakan. Ve bu okullarda para
olmaksızın bilimsel eğitimin, demokratik eğitimin, toplumsal cinsiyetçi
eğitimin nasıl verileceği ispat edilmiş ve bunu yapan öğretmenlerimiz oradan
uzaklaştırılıyor. Oysaki öğretmenlerimiz kâr hırsıyla, ticari mantıkla değil
mütevazıyetle yapmışlar, kamuyla yapmışlar bu işi; siyasi ve ideolojik
yaklaşımla yapmamışlar, bilimsel, demokratik yaklaşımla yapmışlar. Oradaki
uzaklaştırılan öğretmenlerimiz yandaşlık ve militanlıkla değil, ahlakla,
vicdanla, inançla, sevgiyle, özveriyle, fedakârlıkla, bilimle, ilimle,
bilgiyle, irfanla bu işi yapmışlar. 
Son olarak şunu ifade etmek isterim; “Düşündüğün bir
yıl sonrasıysa tohum ek, düşündüğün on yıl sonrasıysa ağaç dik ama düşündüğün
yüz yılın ötesiyse çocukları eğit.” Kuan-tzu söylüyor ve devam ediyor: “Bir kez
tohum ekersen bir kez ürün alırsın; bir kez ağaç dikersen on kez ürün alırsın;
yüz kez eğer olacaksa bu ürün, eğitirsen toplumu yüz kez ürün alırsın.” 
(Mikrofon otomatik cihaz tarafından kapatıldı) 
AHMET YILDIRIM (Devamla) – Birine balık verirsen doyar
bir defa, balık tutmayı öğret, doysun ömür boyunca diyorum ve çocuklarımızın
bugünkü gibi ticarileşmeye, özel eğitime, siyasi, ideolojik eğitime değil;
kamusal, parasız, demokratik eğitime ihtiyacının olduğunu ifade ediyorum. 
Gensoruya bütün milletvekillerinin destek vermesi
umuduyla Genel Kurulu saygıyla selamlıyorum. (HDP sıralarından alkışlar) 
BAŞKAN – Teşekkür ederiz Sayın Yıldırım.
Milliyetçi Hareket Partisi Grubu adına Ankara
Milletvekili Sayın Zühal Topcu konuşacak. 
Buyurun Sayın Topcu. (MHP sıralarından alkışlar) 
MHP GRUBU ADINA ZÜHAL TOPCU (Ankara) – Değerli
milletvekilleri, HDP Grubunun Millî Eğitim Bakanı hakkında vermiş olduğu
gensoru üzerine Milliyetçi Hareket Partisi Grubu adına söz almış bulunuyorum.
Hepinizi saygıyla selamlıyorum. 
Yıllardır, neredeyse beş yıla yaklaştı, bu kürsüden
sürekli olarak “eğitim, “eğitim, eğitim” dedik ama çok fazla dikkate
alınmadığını da gördük. Gerçekten, bir toplumu var eden de eğitim, yok eden de
eğitim, buna canlı olarak şahit olduk. Yani, özellikle, Allah bir daha vermesin
ama “Ekmeğini yemek, suyunu içmek.” diye bir tabir vardır, bu toprağın ekmeğini
yiyen, suyunu içenlerin nasıl hainlik ettiklerini, bu toprağın beslediği, bu
topraktaki bütün imkânlardan faydalanarak palazlanan belli bir terörist grubun,
FETÖ terör grubunun, elamanlarının, üyelerinin bu ülkeye nasıl hainlik ettiğini
de hep birlikte gördük. İşte tekrar bu sondan hareket ettiğimizde geldiğimiz
nokta yine eğitim oluyor. “Acaba biz nerede yanlış yaptık, neyi eksik yaptık,
neyin içini dolduramadık?” işte bunların irdelenmesi gerekiyor. Yani, bu hain
grup bu ülkeden yediği ekmeğiyle, içtiği suyuyla bu ülkeyi bombaladı; bu
ülkenin vatandaşlarına, bu millete kurşun sıktı ve gerçekten bunlar Türk
milletinin onurlu üyeleri asla olamadılar demek ki onun için de zaten gereken
yerde, gerekli cezaların da verilmesi gerekiyor. 
Şimdi, baktığımızda, bu gelinen sonuçla beraber artık
neyin doğru neyin yanlış yapıldığının çok iyi irdelenmesi lazım, buradan bazı
derslerin çıkarılması lazım. Acaba nerede yanlış yaptık? Onun için, iyice, dikkatlice
gerekli hazırlıkların yapılması lazım. Herkes bu ülkede eğitimle ilgili
konuşuyor; hani “Ağzı olan konuşuyor.” ifadesi var ya, bilen de bilmeyen de
eğitimle ilgili konuşuyor. Artık ayrıştırmanın zamanı değil. “Senden” veya
“benden” demenin zamanı hiç değil. Onun için el ele, sırt sırta vererek bu
ülkenin en önemli problemi olan eğitim sorununu hep birlikte çözmemiz gerekiyor
çünkü 15 Temmuzda millet olarak çok büyük travma geçirdik. Bu travmanın el
birliğiyle atlatılması gerekiyor. İşte bunun için de “Yenikapı ruhu” diye hep
birlikte hareket edilen bir dönem başlatıldı 15 Temmuzdan sonra. Biz Milliyetçi
Hareket Partisi olarak Yenikapı ruhuna ta baştan itibaren destek verdik. Hatta
şu anda Yenikapı ruhu denilen bu ruhun oluşturulması için Milliyetçi Hareket
Partisi olarak yıllardır çalıştık, ortak dil dedik, ortak bayrak dedik, ortak
vatan dedik, tek millet, tek bayrak, tek vatan dedik ama dikkate alınmadığını
gördük. Demek ki bazı şeylerin olması gerekiyordu. 
Neyse, tekrar geriye dönmek istemiyoruz ama bu Yenikapı
ruhunun devam ettirilmesi lazım dedik. Bunun içindir ki herkesin artık
söylediğine dikkat etmesi lazım, işkembeikübradan atmaması lazım. Hele hele
sorumlu ve yetkili makamlarda isek on düşünüp bir söylemek lazım. Bu, özellikle
Millî Eğitimin başında olan kişilere. Yönetim kademesinde olan kişilerin bu
konuya çok daha fazla dikkat etmesi gerekiyor. Yani Sayın Bakan geçen bir yerde
yaptığı konuşmada “Elinde bayrak sallayan nesli yetiştireceğiz.” diyor. O zaman
sormak istiyoruz: Niye yetiştirmediniz şimdiye kadar? Biz, özellikle Doğu
Anadolu’da PKK’nın bayrağı indirdiğini söylerken neredeydiniz, Andımız
okunmuyor derken neredeydiniz, İstiklal Marşı ki bağımsızlık marşı, şehitlerin
kanı üzerine yazılan marş okunmuyor derken neredeydiniz diye soruyoruz. Ama
diyoruz ki artık bunların tekrar oluşması için, o elinde bayrak sallayan neslin
yetiştirilmesi için tarih şuurunun verilmesi lazım, millet şuurunun verilmesi
lazım, vatan şuurunun verilmesi lazım, bayrak şuurunun verilmesi lazım. Bunun
için de içerik analizlerinin çok iyi yapılması lazım. İşte, vatanını seven
öğretmenlerin yetiştirilmesi lazım. Ve Doğu Anadolu’da özellikle PKK terör
örgütüne ait ve FETÖ terör örgütüne ait elemanların eğitim sistemini sabote
ettiklerini söyledik biz yıllardır buradan. 
Ve diyoruz ki tekrar: Bu vatanı seven
öğretmenlerin yetiştirilmesi lazım artık. Biz Milliyetçi Hareket Partisi olarak
bu projeye destek veriyoruz, Millî Eğitim Bakanlığının yaptığı her şeye destek
veriyoruz. Niçin destek veriyoruz? Çünkü bizim bir tane ülkemiz var. Bizim
gidecek hiçbir şeyimiz yok, bir yerimiz de yok. Onun için hep birlikte
beraberce çözüm üretmemiz gerekiyor. 
Vatanına kurşun sıkan FETÖ ve PKK terör
örgütüne ait öğretmenleri istemiyoruz bu ülkede. Onun için, bir an önce
öğretmen müsveddelerinin ayıklanması gerekiyor. Tabii ki bunlar yapılırken de
haklının haksızın çok iyi bir şekilde ayırt edilmesi ve kul hakkının
yenilmemesi gerekmektedir.
Bunun için de öğretmen sorunlarının,
vatanını seven, bu ülkenin her bir değeri için canını verecek olan öğretmenin
sorunlarını çözmek de Millî Eğitim Bakanlığının en temel ve öncelikli görevleri
arasında olması gerekiyor. 
Ve diyoruz ki: Biz de muhalefet olarak bu
ülke için yapılacak her şeye elimizi ve hatta gerekirse vücudumuzu koyarız. Ama
hep birlikte hareket edilmesi lazım ve dikkat edilmesi lazım.
Ben iki hafta önce yaşadığımız bir olayı
burada paylaşmak istiyorum. Özellikle Sayın Bakan, bilginize de sunmak
istiyorum. 
Tabii ki öğretmenlerin gerçekten birçok sorunu var. Biz
de millet iradesinin temsilcileri olarak burada bu milleti temsil ediyoruz, hep
birlikte temsil ediyoruz. Ankara’da öğretmenlik yapan öğretmen
arkadaşlarımızdan bir tanesi sorununu iletti, biz de “Tamam, bunu Ankara İl
Millî Eğitim Müdürlüğüne aktarırız.” dedik. Millî Eğitim Müdürünü iki hafta
önce aradık. “Öğlen yemeğinde, dönünce arayacağız.” dediler, hâlâ öğlen
yemeğinden dönmedi, onu burada bildirmek istiyoruz. O zaman, diyoruz ki: Eğer
Yenikapı ruhunu yaşatmak istiyorsak bunların dikkate alınması lazım. Biz Ankara
İl Millî Eğitim Müdürünü tarla pazarlığı için aramadık veya kupon arsa için
aramadık. Ne için aradık? Bu milletin bağrında görev yapan öğretmenlerin
sorunlarını çözmek için aradık ama herhâlde o karıştırdı, dönmedi. Ben de,
buradan bunu size aktarmayı bir görev olarak biliyorum ve bunları paylaştık. 
“Vizyon çok önemli.” diyoruz. Özellikle millî eğitimde
geleceğin vizyonunu oluşturmak çok önemli çünkü yalnızca yarını veya anı
yaşayarak problemleri çözemiyorsunuz. Ama gördük ki Millî Eğitim Bakanlığı
neredeyse uzun yıllardır -yani bir tek AKP iktidarıyla da sınırlı değil ama-
vizyon oluşturamadı. Özellikle, Sayın Genel Başkanımızın 1995 yılında yazdığı
bir makalede belirttiği 2023 vizyonu var ki bunu, daha sonra Sayın
Cumhurbaşkanı da özellikle üzerine basarak 2023 vizyonunu hedef olarak koydu
ama Millî Eğitim Bakanlığı bu vizyonun altını doldurmaktan uzak icraatlar yaptı
ve o kadar ki 5 Millî Eğitim Bakanı geldi, bırakın sürdürülebilir olmayı, giden
bakanların aksine her gelen ne yaptı? Kesti, kesti attı. Bir şeyler yapılıyor,
“Olmadı, yeni baştan.” denilecek şekilde uygulamalara imza attılar. Biz, millî
eğitimde insana yatırımı yapıyoruz; insana. Özellikle her adımın dikkatlice
tartılıp incelenmesi gerekirken “Bu olmadı, pardon.” deyip geri dönüyoruz, “Bu
olmadı, bir de bunu deneyelim.” şeklinde sanki fabrikasyon üretim yapar gibi
uygulamalar var. Yani Sayın Devlet Bahçeli’nin ve Sayın Cumhurbaşkanının
vizyonuna hâlâ Millî Eğitim görevlileri vâkıf olamamıştır. Bunu da ben buradan
belirtmek istiyorum ve tekrar dikkatlere sunmak istiyorum.
Evet sayın milletvekilleri, 4. Sanayi Devrimi’ne
geçildiğine dair sürekli olarak çalışmalar yapılıyor. Acaba bunu yakalama
konusunda bizim de gelişmiş 20 ülke arasında bulunan ülkelerden biri olarak
bunu yaşama durumumuz veya yaşatma durumumuz nasıl diye baktığımızda gerçekten
işimizin çok zor olduğunu görüyoruz. Çünkü 4. Sanayi Devrimi’ne baktığımızda
matematiğin, fiziğin, biyolojinin çok iyi öğretilmesi gerektiğini biliyoruz.
Yapay zekâ, 3D yazıcılar, genetik bilimi, nanoteknoloji ve robot teknolojisi
üzerinde çalışılması gerekirken bugün fen fakültelerinde bu bölümlerin boş
kaldığını görüyoruz çünkü çocuklar buradan mezun olduktan sonra iş
bulamıyorlar. Bunların geleceği kalmadığı için -bu bölümler- bu fakültelerin
çok daha farklı işler hâle geldiğine hep birlikte şahitlik ettik. 
Çağı yakalamak istiyoruz ama hangi kadroyla
yakalayacağız, nasıl bir eğitim sistemiyle yakalayacağız? Bunların üzerinde
ayrı ayrı durulması gerekirken karşımızda Millî Eğitim Bakanlığında dağ gibi
sorunların olduğunu görebiliyoruz. Bunlardan bir tanesi, özellikle haber
bültenlerini de işgal eden proje okulları. Evet, acaba kalitede eşitlik mi
istiyoruz, kalitesizlikte eşitlik mi istiyoruz? Bunu özellikle sormak
istiyoruz. Yani bir okul kültürünü oluşturmak hiç kolay değil, hele eğitime
hizmet veriyorsanız. Eğitimde belli bir kültürün oluşması çok önemli. Daha
önceki, 18 veya 19. Millî Eğitim Şûrası’nda özellikle alınan kararlardan bir
tanesi de öğretmenlerin okullarda uzun soluklu kalıcılığının sağlanması. Çünkü
bir okul kültürünün oluşmasında ve verimli hâle gelmesinde bunlar çok önemli.
Eğer siz öğretmenleri sürekli olarak değiştirirseniz, kalıcı bir okul kültürü
yaratmayı ummanız pek beklenmemeli. 
Ve gördük ki proje okulları olarak ihdas edilen,
gerçekten her ilde çok başarılı olan okulların şu anda ders yapamaz hâle
geldikleri, öğretmenleri sekiz yılı doldurdukları için, sekiz yıllık süreyi
tamamladıkları için tayin edildiği, bu çocukların dersleri boş geçirdiği,
yakında sınavlara girecekleri, ailelerin paniklediği… Bugün de zaten hepimiz
gördük, aileler ziyarete gelmişti. Çare arıyorlar, “Bize çare üretin.”
diyorlar. Yani, “Çocuklarımız perişan oldu. Ne umutlarla bu okula gelmişti.“
diye özellikle bunları dile getirdiler bize. Acaba, bunların kaliteleri belli
bir yere oturtulmuşken… Sayın Bakan şöyle bir ifade kullandı: “Bu tecrübeli ve
kaliteli hocalar kaliteyi gittikleri okula götürsünler.” Sayın Bakanım, kalite,
gittikleri okula gitmeyle, münferit hocaların tayinleriyle olmuyor, bir ekip
işi kalite. Yani, hoca kalitesinden tutun, yarattığınız, oluşturduğunuz okul
iklimine kadar, sunduğunuz hizmete kadar, girişinden çıktısının geçirdiği
sürece kadar belli bir zaman zarfında bunların hemhâl olması gerekirken
bakıyoruz, bunların çok fazla dikkate alınmadığını da görebiliyoruz. Yani,
proje okullarının tekrar düşünülmesi lazım. Bu oluşturulan kültürün de
bozulmaması gerekiyor. Eğer kalitede eşitlik istiyorsak çok daha dikkat
edilmesi gerekiyor. 
Bir diğer konu, yine, çok fazla şikâyet aldığımız, bu
sözleşmeli öğretmen alımlarında yapılan mülakatlarda sorulan sorulara yönelik
olarak onu da diyelim. Şunu en baştan söyleyelim: Daha önce, biliyorsunuz ki
FETÖ terör örgütüne mensup kişiler soru çaldılar. Birçok insanın hakkını
gasbettiler. İşte, bu mülakatlarda da ha soru çalmışlar ha hak gasbı, aynı yola
çıkıyor. Onun için diyoruz ki: “Performans ölçümü” dediğimiz veya “yeteneklerin
ölçümü” dediğimiz uygulamalar -on dakikada- içeriği belli olmayan ve kimin
tarafından yapıldığı gerçekten dikkate değer derecede incelenmesi gereken bir
konuyu oluşturmaktadır. O kadar fazla şikâyet geldi ki “Bana şu soruyu
sordular.” diye, yani sorulmaması gereken sorular. Eğer siz gerçekten, bir
öğretmen adayının diksiyonunu, konuşmasını, bilgi içeriğini, bilmem nasıl ders
anlattığını ölçmek istiyorsanız onun yolu on dakika yapılacak sınavdan geçmez.
Buna çok daha farklı neler yaparsınız? Uygulamaları gündeme getirirsiniz. 
Ve bu arada da şaibeler yükselmiş durumda özellikle bu
sınavlara yönelik olarak. “Kendi yandaş kadrolarını oluşturuyorlar ve
hazırlıyorlar.” şeklinde bir sürü şikâyet aldık, bu konulara dikkat edilmesi
gerektiğini düşünüyoruz. Ve on dakikalık sınavın nasıl objektif hâle
getirilmesi gerektiğinin, bunun on dakikalığın ötesinde, belki çok daha farklı
bir şekilde objektif hâle getirilmesinin düşünülmesi lazım. Adaletin
terazisiyle oynanmaması lazım çünkü bir oynandıktan sonra bu teraziyle, ondan
sonra terazi dengede durmaz. 
Ve yine tekrar ediyoruz bunu, Millî Eğitim
Bakanlığındaki komisyonda görüşüldü ama: Öğretmenin sözleşmelisi olmaz; buradan
tekrar ediyoruz. Bunun için diyoruz ki: Sözleşmeli öğretmenlik uygulamasının
tekrar düşünülmesi gerekiyor.
Performans değerlendirme konusuna geldiğimizde de,
acaba bu ölçümler nasıl yapılacak, kim yapacak? Gerçekten vicdanları kanatıyor
bu, buna dikkat edelim. 
Rotasyon, Nabi Avcı döneminde konuldu ama
tekrar kaldırıldı, kullanılmadı diyelim. Kanunda var ama tekrar ediyoruz: Bu
rotasyonun tekrar gündeme getirilmesi huzursuzluk yarattı. Bu işin tekrar
düşünülmesi gerekiyor. 
Bir de mahkemeyi kazanan müdürlerin hâlâ
görevlere atanmadığını buradan bildirmek istiyoruz. Bir hukukçu olarak Sayın
Bakan, buna dikkatlerinizi çekmek istiyoruz. Bu konunun üzerinde de tekrar
durursanız belki önemli bir grubu memnun edersiniz diye düşünüyoruz. 
Bir diğeri, okullara kaliteyi getirirken
tabii ki sonuçlarına da bakmak lazım. Nasıl bir eğitim getiriyoruz ki sonuçları
nedir, bunlarla irdelenmesi gerekiyor. İşte, hem YGS genel başarı
ortalamalarına baktığımızda hem de LYS’ye baktığımızda inanın sonuçlarına çok
üzülüyoruz. Türkçe ortalaması 40 soruda 19, yüzde 50 bile değil, 19 tane soru
çözüyor bu çocuklar YGS’de. Matematikte 7,9, 40 soruda. Sosyal bilimlerde 10,
fen bilimlerinde de 4,6. Ondan sonra diyoruz ki 4. Sanayi Devrimi. Nasıl
yakalayacağız? Gerçekten biraz kendi kendimizle çelişiyoruz. LYS’de de aynı
durum var. Onun için diyoruz ki bunların tekrar irdelenmesi lazım. 
Üniversiteler konusuna geliyoruz, rektör atamaları
konusuna. Yani adaletten bahsetmek pek mümkün olmuyor. İşte en son örneğini
gördük -ki buna tekrar bakılması gerekiyor eğer Yenikapı ruhunun devam
ettirilmesi gerekiyorsa- adaletin tesis edilmesinde rektör atamalarının farklı
bir yapıya oturtulması gerekiyor. Biz de katılıyoruz, rektör seçimleri
okullardaki, üniversitelerdeki kutuplaşmayı artırdı, cepheleşmeyi artırdı ama
bunun belki mütevelli heyeti yoluyla çok daha farklı bir şekilde yapılmasında
fayda var diye düşünüyoruz. Hâlâ diyoruz ki Gazi Üniversitesinde ve
Erzurum’daki üniversitede 1’inci gelen adaylar değil, 4 ve 5’inci sıradaki adayların
atandığını da burada paylaşmak istiyoruz. 
ÖYP dediğimiz konu var biliyorsunuz, öğretim üyesi
yetiştirme konusu. Bu çocukların perişan edilmemesi lazım, kim suçluysa
suçluların bizzat tespit edilmesi lazım. 
Sorunların giderilmesi dileğiyle hepinize teşekkür
ediyoruz. (MHP sıralarından alkışlar)
BAŞKAN – Teşekkür ederiz Sayın Topcu.
Cumhuriyet Halk Partisi Grubu adına Eskişehir
Milletvekili Sayın Gaye Usluer konuşacak.
Buyurun Sayın Usluer. (CHP sıralarından alkışlar)
CHP GRUBU ADINA GAYE USLUER (Eskişehir) – Teşekkür
ederim. 
Sayın Başkan, değerli milletvekilleri; HDP Grubunun
Millî Eğitim Bakanı Sayın İsmet Yılmaz hakkında vermiş olduğu gensoruya ilişkin
Cumhuriyet Halk Partisi Grubu adına söz almış bulunmaktayım. Hepinizi saygıyla
selamlıyorum.
Öncelikle Genel Başkan Yardımcımız Sayın Bülent
Tezcan’a menfur saldırıyı yapanı, bu ortamı yaratanları kınıyor, Genel Başkan
Yardımcımız Bülent Tezcan’a acil şifa diliyorum.
Otobüsteki şortlu kadına tekme atan kişi, Genel
Başkanımıza Mecliste yumruk atan kişi, Genel Başkan Yardımcımız Sayın Bülent
Tezcan’ı vuran kişi; aslında hepsinde zihniyet aynı, arkasına aldığı siyaset
aynı mantıkla işlemekte. Toplumsal yaşamımız parça parça oldu. Her sabah güne
kaygıyla başlıyoruz, akşam yatarken yine kaygı içinde başımızı yastığa
koyuyoruz. 
“Osmanlı’nın yüz yıllık parantez arası.” dediğiniz
cumhuriyetimizin 93’üncü kuruluş yıl dönümünü OHAL’den istifade ederek
bahanelerle engellemeye çalıştınız. 30 Kasıma kadar tüm mitingleri, gösteri
yürüyüşlerini iptal ettiniz. Ne var 30 Kasıma kadar? 29 Ekim Türkiye
Cumhuriyeti’nin kuruluşu, 10 Kasım Atatürk’ü anma günü; her ikisini de iptal
etmeye çalıştınız. Buna karşın, Cumhuriyet Halk Partisi olarak tüm yurtta
yurttaşlarımızla birlikte, sivil toplum örgütleriyle birlikte coşkuyla,
sevgiyle ve inançla cumhuriyetimizin 93’üncü kuruluş yıl dönümünü kutladık. Çok
şükür ki bu yıl devlet erkânından hastalanan olmadı. 
29 Ekim Cumhuriyet Bayramı kutlamaları bağlamında
Nürnberg’deydim. Nürnberg’de faşist Hitler’in provalarını yaptığı, Nazi Partisi
tarafından dokümantasyon merkezi olarak kullanılan müzeyi gezdik. Müzeden
çıkarken faşizmi yüreğimde hissettim. Aslında, dokümantasyon müzesinde tam da
bugün OHAL’deki Türkiye’de yaşadıklarımızı bir bir gördüm ve oradan çıktıktan
sonra Nürnberg’deki meşhur mahkemelere gittik. O şaşaalı yaşamdan sonra,
istediği biçimde insan yaratma arzusunda olan faşist diktatörün, eninde
sonunda, o yüz binlerce hayatın kaybına neden olduktan sonra yargılandığı
mahkemeleri gördüğümde biraz içim rahatladı ve buradan diyorum ki: Hiçbir suç
ama hiçbir suç cezasız kalmamıştır, bu ülkede de hiçbir suç cezasız
kalmayacaktır. (CHP sıralarından alkışlar) 
29 Ekim gecesi yani Cumhuriyet Bayramı’mızı
kutladığımız o güzel günün gecesi bizlere, Türkiye Cumhuriyeti’nde yaşayan
yurttaşlara 93’üncü yıl hediyesi olarak 675 ve 676 sayılı Kanun Hükmünde
Kararnameleri çıkarttınız; yine binlerce ihraç, yine binlerce gözaltı ve 676
sayılı Kanun Hükmünde Kararname’yle rektör seçimlerini saraya bağladınız.
Aslında, 18 Ağustosta bir yasa içerisinde, torbanın içinde küçücük bir nokta
olarak rektör seçimlerini saraya bağlamaya çalışmıştınız ve bu yüce Meclis
çatısı altında gelen itirazları gördüğünüzde geriye çekmiştiniz. Bunu burada
bulunan herkes ve sizler mutlaka hatırlıyorsunuz. Ve buradan soruyorum size:
Rektör seçimlerinin, rektörlerin nasıl atanacağının OHAL’le ilişkisi nedir?
Sayın Bakan, rektör seçimlerinin OHAL’le ilişkisi nedir, sormak istiyorum. 
YÖK, 3 profesörün adını Cumhurbaşkanına
gönderecek, Cumhurbaşkanı bir ay içinde eğer bu 3 profesörden birini rektör
olmaya layık görmezse yeniden isim bildirilmesini isteyecek. Bunun
karşılığında, on beş gün içerisinde YÖK yeni bir bildirimde bulunmazsa, hazret
kimi istiyorsa onu atayacak. Rektörlük seçimleri 12 Eylül darbesinden sonra şahtı,
sizin on dört yıllık iktidarınızda şahbaz oldu. 
Üniversitelerde asıl hizipleşme rektörlük
seçiminin YÖK ve Cumhurbaşkanı ayağında olmaktadır. Damdan düşen kedi en iyi
anlar derler. 2007 yılında Eskişehir Osmangazi Üniversitesinde en yakın
rakibimden yüzde 30 fazla oy alarak rektör adayı seçildim. (CHP sıralarından
alkışlar) Yükseköğrenim Kurumundaki mülakatta yine 1’inci sırada olmama karşın,
Sayın Abdullah Gül göreve geldiğinin beşinci gününde, ondan sonraki
davranışlarının ne kadar tarafsız olacağına işaret eder bir şekilde 2’nci
sıradaki adayı atadı.
Peki, hizipleşme ne zaman ortaya çıktı
biliyor musunuz? Hizipleşme, öğretim üyelerinin sandığa gidişi sırasında
çıkmadı. Çok seviyorsunuz sandığı, her fırsatta “Millî irade bizi sandıktan
çıkardı.” diyorsunuz. Peki, siz sandıktan çıkabiliyorsunuz da koskoca
profesörler, koskoca öğretim üyeleri, kendilerini yönetebilecek rektörleri
seçmekten âcizler mi? 
Asıl hizipleşme, Cumhurbaşkanının 1’inci
olanı atamamasından sonra başlamakta. Bunu da hepiniz zaten biliyorsunuz. 
ALİ ŞEKER (İstanbul) – Sandık çalındı.
GAYE USLUER (Devamla) - Hatta, bugün
görevden aldığınız –adını vermeyeyim- bazı rektörler, 6’ncı sıradan atanan bazı
rektörler adaylık çalışmaları sırasında ana bilim dallarına giderek “Beni
Cumhurbaşkanı ilk 6’ya girmem sonucunda, 1 oy bile alsam atayacak. Ben sizlerle
tanışmaya geldim, ister oy verin, ister oy vermeyin.” dediğini ben de
biliyorum, sizler de biliyorsunuz. 
Kamuoyunda tartışılmaksızın, akademide
tartışılmaksızın, Mecliste müzakere edilmeksizin, kanun hükmünde kararnameyle
saraya bağlı rektörler yani dayatmayla atanan rektörler nasıl çalışacaktır?
Cumhurbaşkanının siyasi ideoloji doğrultusunda çalışacaktır. Yani ehliyeti boş
verin yani liyakati boş verin, esas olan sadakattir. Sadakat döneminin kanun
hükmünde kararnamesiyle atanacak rektörler hepinize kutlu olsun. İcazetli
rektörlük dönemi bu 29 Ekimde başlatılmıştır.
Ve yine buradan soruyorum sizlere:
Boğaziçi Üniversitesinde 12 Temmuz 2016 tarihinde rektörlük seçimleri yapıldı.
Profesör Doktor Gülay Barbarosoğlu –bu ismi iyi dinleyin- oyların yüzde 86’sını
almasına karşın hâlâ ataması yapılmadı. (CHP sıralarından alkışlar)
Soruyorum sizlere ve soruyorum buradan
Sayın Cumhurbaşkanına: En çok oy alan Sayın Gülay Barbarosoğlu’nu atamama
nedeniniz nedir, neden atamasını yapmıyorsunuz?
SAĞLIK BAKANI RECEP AKDAĞ (Erzurum) – Anayasa kendisine
yetki veriyor da onun için. 
GAYE USLUER (Devamla) – Bundan sonraki adım korkarım
mevcut rektörlerin istifasını istemek olacak. OHAL’le birlikte önce dekanları
istifa ettirdiniz. O dekanları atayan rektörler hâlâ görevlerinin başında, YÖK
sapasağlam ayakta. Öğretim üyelerini açığa aldınız, öğretim üyelerini ihraç
ettiniz, öğretim üyelerini tutukladınız. Peki, üniversitelerde üst makamlarda
oturmaya devam edenler, YÖK’te üst makamlarda oturmaya devam edenler, Millî
Eğitim Bakanlığındaki bürokratlar, partinin içindeki siyasiler, FETÖ’cüler ne
olacak? Onlara niçin dokunmuyorsunuz, bunu da öğrenmek istiyorum. 
2002 seçim beyannamenizi hatırlatmak istiyorum,
unuttuğunuzdan emininim çünkü. “Nitelikli eğitim” diye bir başlangıç vardı
Sayın Adalet ve Kalkınma Partili vekil arkadaşlarım, diyordu ki burada:
“Yaşadığımız sıkıntıların çoğunun kaynağı ve çözümü eğitimde saklıdır.” Çok
doğru. “Partimizin eğitimde temel hedefi fikri hür, vicdanı hür, irfanı hür
nesiller yetiştirmektir.” Siz neyi seçtiniz? Altın nesillerin yetişmesini
seçtiniz. 
Ve 2002 seçim beyannamenizde üniversiteler için şöyle
demişsiniz: “Rektör, dekan, bölüm başkanı, ana bilim dalı başkanı, enstitü
müdürü gibi her kademedeki akademik yöneticinin seçimle iş başına gelmesini
sağlayacak yasal düzenlemeler yapılacaktır.” Hani nerede? On dört yıl geçti
üzerinden? “Eğitimde reform” diye diye on dört yıl geçirdiniz. Eğitimde, Sayın
Bakanım, nicelik ve nitelik sorunları devam ediyor. Altın nesil yetiştirmekten
vazgeçtiniz. Aslında, on dört yıldır eğitimi anahtar teslimi Fetullah Gülen
Cemaati’ne vermiştiniz. OHAL’in ilanından beri kurtarmaya çalışıyorsunuz ve
Sayın Cumhurbaşkanı diyor ki “Yerli ve millî nesil yetiştireceğiz.” Diyorum ki
bu yerli ve millî nesli bir tarif etseniz de hepimiz öğrensek, nasıl yerli ve
nasıl millî olunuyor? 
HALİS DALKILIÇ (İstanbul) – Sizin gibi, tam sizin gibi!
GAYE USLUER (Devamla) - Millî Eğitim Bakanlığının
başındaki “millî” kelimesini kaldırıp sadece eğitim bakanlığını oluşturmuşken,
yerli ve millî eğitim, yerli ve millî insan modeli sizin gibi olacak. 
HALİS DALKILIÇ (İstanbul) – Bizim gibi, bizim gibi
olacak.
GAYE USLUER (Devamla) - KPSS sonuçlarına göre en yüksek
puanı alanların 3 katı kadar kişi alınacak öğretmen sayısıyla bağlantılı olarak
başvurdular, sözlü mülakata alındılar. Aslında, torba yasayla gelmişti bu,
itiraz etmiştik, demiştik ki “Sözlü mülakat demek torpil demektir, sözlü
mülakat demek kayırma demektir, kendi insanını çekme demektir” Ancak, baktınız
ki itiraz çok, onu da kanun hükmünde kararname ile getirdiniz. 
Sayın Bakan, sözlü mülakatla ne iyi öğretmeni
seçebilirsiniz ne de eğitimde kaliteyi sağlayacak kitleyi yaratabilirsiniz.
Bakınız, “Sözlü mülakatta herkes için ortak zarflar oluşturuldu, zarf seçimiyle
sorular soruldu.” dediniz ama Türkiye’nin değişik yerlerindeki jürilere
baktığımızda, sanki kendi aralarında sözleşmişler gibi aynı soruları sormuşlar;
“Reis kim?”, “Gezi nedir?”, “Gezi’de neredeydin?”, “Namaz kılıyor musun?”
demişler. Şimdi, bu soruların sorulması tesadüf olabilir mi? Nasıl söz birliği
ettiler? Tabii, bu noktada, dinlemek belki işinize gelmiyor ama kimi kime
şikâyet edeceğiz, işin acı tarafı da bu aslında. 
166 okulu proje okulu yaptınız. Kriterler belli,
dediniz ki “Proje okulu olacak okulların tarihi ve kültürü eski olacak. O ilde
en başarılı 5 okul arasında olacaklar ve TEOG sınavında da yüzde 1’lik
dilimdeki öğrencilerin olduğu okullar olacak.” dediniz. Yani Türkiye'nin en
başarılı, en gözde, tarihi, kültürü zengin okullarını hedeflediniz. Neden
hedeflediniz? Bu okullarda eğitimde bir sorun yok, bu okullarda zaten en iyi
öğrenciler var, bu okulların öğretmenlerinde de sorun yok. Eğer amaç eğitimde
nitelik artırmaksa, bu okullar yerine bu okullardan daha az iyi okulları
seçseydiniz, o daha az iyi okulları proje okulları yaparak iyileştirseydiniz.
Tabii, iyiyi yapmak zor ama iyiyi bozmak, dağıtmak kolay. “Proje okullarında
dört yılı doldurmuş olan öğretmenlere rotasyon” dediniz aynı yönetmelikte. Hatta
“Okul müdürü uygun gördüğü takdirde bir dört yıl daha okulda kalabilirsiniz
gibi.” de bir iyilik koydunuz. Aslında, “öğretmene rotasyon” denilen bu
uygulama, iyi öğretmenlere, okuluyla özdeşleşmiş öğretmenlere sürgün
cezalandırmasından başka bir şey değil. 
Ve 21 Temmuzda tüm ülkede OHAL ilan ettiniz, baskı,
zulüm ve mağduriyetlerin adresini kanun hükmünde kararnameler yaptınız. 90
binden fazla işten alınan kamu çalışanı, 50 binden fazla ihraç, 30 binin
üzerinde tutuklama. Mağdur öğretmenler hâlâ insafınızı bekliyor göreve geri
iade edilebilmek için.
Ve bu arada tutturdunuz “Yenikapı ruhu” diye. Bakınız,
sizin “Yenikapı ruhu” dediğiniz, 15 Temmuz darbe girişiminden sonra bizim
hissettiklerimizle eğer aynıysa biz hâlâ aynı yerdeyiz. Bizim, sizin “Yenikapı
ruhu” dediğinizden anladığımız, toplumsal uzlaşıydı; bizim anladığımız, ortak
akıldı, demokrasiydi, özgürlüklerdi, eşitlikti. Ancak, sizin Yenikapı ruhunuzun
toplumsal korku, toplumsal baskı ile “Türkiye bölünecek.” yaygarasıyla tek adam
diktasını meşrulaştırmak, adını da “Türk tipi başkanlık” koymak olduğunu kısa
sürede öğrendik. Eğer sizin Yenikapı ruhundan anladığınız bunlarsa buradan
diyorum ki o ruha hep birlikte el Fatiha.
Sizlere bir kitaptan bahsetmek istiyorum. Belki kitabı
okumamışsınızdır, filmini seyretmişsinizdir. Her ikisi de yoksa hiç olmazsa iki
saatlik filmi seyredin diyorum: Ölü Ozanlar Derneği; hem bir kitap hem iyi bir
sinema filmi. Aynı, Sayın Bakanım, proje okullarıyla özdeşleştirdim. Bu kitapta
eğitim sisteminde bir dayatma var, öğrenci-öğretmen ilişkisindeki mesafeyi
eleştiren bir kitap. Proje okullarındaki baskı ve dayatma da aynı bu kitapta
olduğu gibi. Kitabın sonunda öğrenciler okul müdürüne, o despot okul müdürüne
karşı çıkıp sıraların üstünde bağırmaya başlıyorlar; aynı Kabataş Lisesinde,
aynı Vefa Anadolu Lisesinde, aynı Kadıköy Anadolu Lisesinde olduğu gibi
öğretmenlerini savunuyorlar. (CHP sıralarından alkışlar) 
Ve Sayın Bakan “Proje okulları için yaygara
koparmayın.” diyorsunuz ama ben de diyorum ki Sayın Bakanım, lütfen bu çocuklara
kulak verin, lütfen bu çocukları dinleyin, dinleyelim, bir şey söylüyorlar. O
kitaptaki öğretmen şunu demişti: “Kim ne derse desin, sözcükler ve düşünceler
dünyayı değiştirebilir.” Ve ben de diyorum ki gençlerimiz, öğretmenlerimiz,
aydınlık geleceğimizin berrak düşünceleri, bu ülkeyi de, bu dünyayı da
karanlıktan kurtaracak onlardır. O berrak düşünceleri bulandırmanıza izin
vermeyeceğiz. 
Sözlerimi bitirirken… Dün, değerli bilim insanı, dürüst
siyasetçi Erdal İnönü’nün ölüm yıl dönümüydü. Kendisini rahmetle anarken onun
bir cümlesini de tekrar etmek istiyorum: “Olağanüstü hâl, olağanüstü
hukuksuzlukların kanun hükmüne bağlanmasıdır.” 
Hepinizi saygıyla selamlıyorum. (CHP ve HDP
sıralarından alkışlar) 
BAŞKAN – Teşekkür ederim Sayın Usluer. 
Adalet ve Kalkınma Partisi Grubu adına Tokat
Milletvekili Sayın Zeyid Aslan konuşacak. 
Buyurun Sayın Aslan. (AK PARTİ sıralarından alkışlar) 
AK PARTİ GRUBU ADINA ZEYİD ASLAN (Tokat) – Sayın
Başkan, değerli milletvekilleri; Halkların Demokratik Partisi tarafından -Millî
Eğitim Bakanıyla ilgili- sokağa çıkma yasakları sebebiyle eğitimin
engellenmesi, ihraç edilen ve açığa alınan öğretmenler sebebiyle yapılan
uygulamalar nedenleriyle verilen gensoru önergesi üzerinde grubum ve şahsım
adına görüşlerimi belirtmek üzere söz almış bulunuyorum. Bu vesileyle, yüce
Meclisi saygıyla selamlıyorum. 
Öncelikle, biraz önce diğer milletvekili arkadaşlarımın
da ifade ettiği gibi, Aydın’da bir saldırıya uğrayan Cumhuriyet Halk Partisi
Genel Başkan Yardımcısı Sayın Bülent Tezcan’a geçmiş olsun diyor ve bu
saldırıyı yapanları, millî iradeyi temsil eden herkese görevini yaptığından
dolayı yapılan tüm saldırıları nefretle kınadığımı burada ifade etmek
istiyorum. (AK PARTİ ve CHP sıralarından alkışlar) Çünkü, bu milletvekilleri en
zor şartlarda görev yapan, Meclisin bombalandığı saatlerde bile demokrasiye ve
millî iradeye sahip çıkmak için, yetişebildikleri ölçüde, Meclise koşup gelen
milletvekilleridir. O yüzden, millî iradeyi temsil eden ve en zor şartlar
altında görev yapan tüm milletvekillerine yapılabilecek her türlü saldırı
Meclise yapılmış bir saldırıdır ve Meclisin tüm üyeleri ve mensupları olarak
ona karşı hep beraber durmak zorundayız.
Değerli arkadaşlar, gündem, ihraç edilen ve açığa
alınan öğretmenler ve özellikle güneydoğu bölgesinde geçen yılın temmuz ayından
beridir terörle verilen yoğun mücadele sebebiyle sokağa çıkma yasakları
sebebiyle öğrencilerin eğitiminin engellenmiş olması. 
Öncelikle, tabii ki öğrencilerin eğitiminin
engellenmesine neden olan şeyin sokağa çıkma yasağı olduğunun, sokağa çıkma
yasağının nedeninin de şehirleri işgal etmeye kalkıp fiilî durum oluşturmaya
çalışan terör örgütüne karşı verilen etkin bir mücadelenin olduğunun altını
çizmek gerekiyor. Bu sokağa çıkma yasakları durup dururken kendiliğinden ilan
edilmedi. Orada özellikle son zamanlarda Suriye’de yaşanan olayları fırsat
bilip orada kendine küçük kantonlar oluşturmuş birtakım güçlerin Türkiye’nin
içerisinde de fiilî durum oluşturmaya ve kantonlar oluşturmaya yönelik
gayretine ve çabasına devletin demir yumruğuyla cevap verilmesi bazı istenmeyen
sonuçları elbette ki doğurmuştur. Ama tüm bu şartlara rağmen -Millî Eğitim
Bakanı mutlaka biraz sonra istatistiki olarak bu bilgileri verecektir- orada
sokağa çıkma yasağı sebebiyle okuluna gidemeyen çocukları başka okullara
naklederek eğitimlerini devam ettirme noktasında devlet her türlü tedbiri
almanın gayreti ve çabası içerisinde oldu. 300 bine yakın öğrenciden
bahsediliyor, benim elimdeki bilgilerde 120 bin civarında. Bu öğrencilerin
hepsi başka okullara nakledilmek suretiyle eğitimlerine devam etme imkânı
sağlanmıştır. 
Ama burada HDP bu gensoru önergesini verirken acaba
gerçekten eğitim hakkını savunma niyeti mi taşıyor, yoksa gündemi başka
noktalara çekip yeni gündem oluşturma peşinde mi? Eğer HDP gerçekten o bölgede
yaşayan çocukların eğitim hakkını savunuyorsa öncelikle okulları yakılan bu
çocukların okullarını yakanlara karşı seslerini yükseltebilmeli. (AK PARTİ
sıralarından “Bravo” sesleri, alkışlar) Çocuklarını geleceğe hazırlamaya
çalışan öğretmenleri öldüren alçak katiller sürüsüne karşı en azından devlete
sesini yükselttiği kadar sesini yükseltebilmeli. 
Geçtiğimiz
ekim ayında Diyarbakır’da bir bildiri dağıtıldı. Burada Diyarbakır milletvekili
arkadaşlar var. Orada PKK’nın alt birimi, sivil birimleri olduğunu iddia eden
kimseler, sokaklarda, eğitim veren öğretmenleri bölgeyi acilen terk etmeleri,
terk etmemeleri hâlinde başlarına gelecek sonuçtan kendilerinin mesul olduğunu
ifade eden tehdit bildirileri dağıttılar. Peki, bu tehdit bildirileri dağıtılırken
o çocuklara eğitim veren öğretmenlerin hukukunu savunmak ve onlar adına sesini
yükseltmek için değerli HDP’li siyasetçi kardeşlerimiz ne yaptılar? 
HAKAN
ÇAVUŞOĞLU (Bursa) – Hiçbir şey.
ZEYİD
ASLAN (Devamla) - O okullar yakıldı, devlet bütün imkânlarını seferber edip
yeniden onardı. Onardı, yine yakıldı. Niye yakıldı bu okullar? Kürt çocukları
eğitim görmesin. Kürt çocukları eğitimsiz kalsın ki kalleş PKK’nın kucağına
daha rahat düşebilsin, cahil kalsın ki dağa gitme noktasında daha kolay kandırılabilsin.
Ama, eğitim hakkını savunduğunu iddia eden HDP’li siyasetçi arkadaşlarımın
yakılan okullar, öldürülen öğretmenler, tehdit edilen öğretmenler, bunlarla
ilgili bir irade ortaya koyduğunu görmüyoruz. Özellikle kendilerinin seçmeni ve
bölgesinin insanlarının eğitim hakkını, çocuklarının eğitim hakkını savunmak
için meydanlara çıktıklarını ve öğretmenleri tehdit eden, öldüren, okulları
yakanlara karşı çocukları adına kalkan olduklarını görmüyoruz. Ama, bir
taraftan bakıyoruz, çukur kazan, bu ülkenin şehirlerini işgal etmeye
çalışanlara karşı yürütülen devletin operasyonlarına karşı koruma duvarı
oluşturduklarını, canlı kalkan olduklarını görüyoruz. O yüzden, öncelikle bu
gensoruyu veren HDP’nin eğitim hakkını koruma noktasında samimiyetini bir
gözden geçirmesi gerekiyor. (AK PARTİ sıralarından alkışlar) 
Şöyle bu PKK’nın öldürdüğü öğretmenleri bir göz önüne
getirelim. Birkaç örnek vereceğim sadece, Şırnak’ta Yoğurtçular köyünde Şenol
öğretmen okulundan alınıyor, köyün meydanına getiriliyor, bütün köylüler toplanıyor,
bütün köylülerin önünde kafasına silah dayanıyor. Sonra bir ses “Sakın kurşun
sıkma, bunlara boşa kurşun harcamayalım.” ve sonra Şenol öğretmen bütün
öğrencilerinin ve köylülerin huzurunda telle boğularak orada şehit ediliyor ve
ardından o okul yakılıyor. Neşe öğretmen, yirmi bir günlük öğretmen,
Tekirdağlı; babası kızını yalnız göndermiyor, Diyarbakır Bismil’e kendisi de
beraber gidiyor. Yirmi bir günlük öğretmen, 21’inci gününde 21 yaşındaki Neşe
öğretmeni PKK’nin kalleşleri köyün meydanında babasıyla beraber şehit
ediyorlar. Yine, Tunceli Darıkent’te 6 öğretmeni birden... O günün gazete
manşetleri ve o günün PKK’nın yayın organının ifadesi şu: “Darıkent’te 6 ülkücü
öğretmeni infaz ettik.” Neydi suçları? Öğrencilere ders vermek için gayret etmek,
her türlü riski göze almak. Peki, bunlar yapılırken halk adına siyaset
yaptığını iddia eden HDP’li siyasetçilerden hiç ses çıktığını duyanınız oldu
mu?
HAKAN ÇAVUŞOĞLU (Bursa) – Yok. 
ZEYİD ASLAN (Devamla) – Buna karşı öğrencilerin eğitim
hakkını savunmak için bu kalleş teröristlere karşı kalkan olduklarını göreniniz
oldu mu?
HAKAN ÇAVUŞOĞLU (Bursa) – Nerede!
ZEYİD ASLAN (Devamla) – Ben görmedim. 
AYŞE SULA KÖSEOĞLU (Trabzon) – Biz de görmedik. 
ZEYİD ASLAN (Devamla) – Yine, daha yeni Kızılay’da bir
saldırı yapıldı, canlı bomba saldırısı PKK tarafından, burada birçok insan
hayatını kaybetti ama eğitimi konuştuğumuz için sadece birkaç öğrenciden
bahsedeceğim. 16 yaşında Destina, 15 yaşında Atakan, bunlar lise öğrencisi
çocuklar, otobüs beklerken PKK’nın kalleş bir saldırısında hayatlarını
kaybettiler. Üniversite öğrencisi, hukuk fakültesi öğrencisi Nusrettin ve
Başak; iki arkadaş, el ele, PKK’nın kalleş bir saldırısında Kızılay’da can
verdiler. Tokatlı, Eskişehir Osmangazi Üniversitesi öğrencisi Kerim bu saldırıda
can verdi. Bunlar da öğrenciydi. Peki, bu öğrencilerin ölümünden sonra PKK’nın
yaptığı bu kalleş katliama karşı sesini yükseltenleri duydunuz mu?
HAKAN ÇAVUŞOĞLU (Bursa) – Cenazesine gittiler. 
ZEYİD ASLAN (Devamla) – Şurada, hemen yanı başımızda, 29
kişinin katledildiği canlı bomba saldırısında bu canlı bomba talimatını veren
terörist, Diyarbakır Lice’de güvenlik güçleri tarafından öldürülünce, bugün
“Niye gözaltına alındı, tutuklandı?” diye feveran ettiğimiz Gültan Kışanak, en
başta cenazesinin başında duruyordu. Bu mu insana verdiğimiz değer? Bu mu
insanlığa verdiğimiz değer? Bu mu öğrenciye, bu mu öğretmene, bu mu eğitim
hakkına, bu mu yaşam hakkına verdiğimiz değer? (AK PARTİ sıralarından alkışlar)
HAKAN ÇAVUŞOĞLU (Bursa) – Hesap verecek.
İDRİS BALUKEN (Diyarbakır) – Hesabı kimin vereceği
belli olacak.
ZEYİD ASLAN (Devamla) – Elbette ki bunları
sorgulamadan, bunlara değinmeden HDP’nin gensorusunu anlamak mümkün değildir.
MAHMUT TOĞRUL (Gaziantep) – Hesabı kimin vereceği
ortaya çıkacak.
HAKAN ÇAVUŞOĞLU (Bursa) – Hesap verecekler. 
İDRİS BALUKEN (Diyarbakır) – Sen merak etme, merak
etme. Hesap günü geliyor, merak etme.
ZEYİD ASLAN (Devamla) – Bu öğretmenler niye açığa
alındı? Durup dururken, keyfî olarak “Biz 11 bin küsur öğretmeni işten atalım.”
mı dedi devlet? Elbette birtakım sebepleri ve kriterleri var. Eğer siz
derslerde PKK propagandası yapacak kadar cesur davranabiliyorsanız, eğer siz
Kandil’in çağrısıyla okullarda ve derslerde boykot yapıyor ve öğrenci ve
velilerini boykot yapmaya teşvik ediyorsanız, eğer siz PKK bağlantılı
gösterilere kendiniz katıldığınız gibi okulunuzdaki çocukları da alıp
götürüyorsanız, eğer siz “piknik ve gezi programı” adı altında dağa çocuk
göndermenin yolunu açıyor ve bunu teşvik ediyor, bunun altyapısını oluşturuyorsanız,
sosyal medya hesaplarınızla devlete “katil” diyorsanız, elbette ki devlet buna
sessiz kalmayacak, elbette ki devlet bunu yapanlardan hesap soracak. İşte,
bugün yapılan da PKK propagandası yapan, öğretmen değil, âdeta PKK’nın bir
neferi gibi çalışan, kendini öğretmen olarak göstermeye çalışanlara karşı
yapılmış bir işlemden ibarettir. Devletten maaş alacaksın, devletin ekmeğini
yiyeceksin, devletin her türlü sosyal imkânlarından faydalanacaksın, ondan
sonra da kalkıp devleti yıkmaya yönelmiş terör örgütünün destekçisi olacaksın!
(AK PARTİ sıralarından alkışlar) Elbette buna birileri ses çıkaracak. 
Şimdi, örnekleri verilebilir ama zaman yok. Terörist
cenazelerinde okulu tatil eden okul müdürü ve öğretmenler var. Buna seyirci mi
kalınacak? Buna sessiz mi kalınacak? Bizim çocuklarımızı emanet ettiğimiz
öğretmen “Şimdi ders zamanı değil, ayaklanma, “…”(x)
zamanı.” deyip çocukları PKK eylemlerine gönderecek, buna sessiz kalınacak!
Elbette sessiz kalınmayacaktı ve sessiz kalınmadı ve bundan sonra da daha ağır
bir şekilde gereği neyse yapılmaya devam edecek. 
Değerli arkadaşlar, herkesin artık şunu bilmesi
gerekiyor ki: Sınıfta öğretmen, meydanda terörist; gece PKK’lı, sabah memur;
yok öyle yağma, bu dönemler artık bitmiştir. (AK PARTİ sıralarından alkışlar)
Ve buradan değerli HDP’li siyasetçi kardeşlerime
sesleniyorum: Lütfen gelin, sorunun parçası değil, çözümün parçası olun. Lütfen
gelin, umudun düşmanı değil, umudun dostu olun. 
Kürtlerin tarihteki en büyük katilinin PKK olduğunu
daha önceki konuşmamda söylemiştim, bir kez daha altını çiziyorum. Kürtlerin
tarihindeki en büyük katili olan PKK’nın sözcülüğüne soyunmaktan, onları meşru
hâle getirmeye çalışmaktan, onlar adına hak hukuk mücadelesi vermekten vazgeçin
de, onlara kalkan olmaktan vazgeçin de Kürtleri katleden bu PKK’lılara karşı,
Kürt halkına kalkan olmaya çalışın. (AK PARTİ sıralarından alkışlar)
FİLİZ KERESTECİOĞLU DEMİR (İstanbul) – Eğitim sistemi?
ZEYİD ASLAN (Devamla) – Değerli arkadaşlar, aslında,
girmek istemiyordum ama bir cümleyle… Tabii, 15 Temmuzu yaşadı Türkiye ve 15
Temmuzdan sonra birçok şey değişti. Neticede, burası bir siyaset kürsüsü, bu
kürsüye Cumhurbaşkanı gelip kendi hakkını savunma imkânına sahip değil.
Cumhurbaşkanının avukatı değiliz ama neticede, milletin yüzde 52 oyla seçtiği bir
Cumhurbaşkanının hukukunu korumak da millî iradenin temsilcisi olan Meclisin
görevidir diye düşünüyorum. (AK PARTİ sıralarından alkışlar) 
Şimdi, durup dururken Sayın Kılıçdaroğlu çıktı,
Cumhurbaşkanımıza “Beyefendi, 15 Temmuz gecesi Marmaris’te tatil yapıyordu.”
gibi istihzai, alaycı ve iftira atan bir cümle kullandı, “Meclis çalışırken sen
tatil yapıyordun.” dedi. Bütün Türkiye biliyor ki Sayın Cumhurbaşkanımız, o
gece milletiyle beraber meydanlarda olabilmek için bütün riskleri göze alıp,
canını ortaya koyup İstanbul’a her türlü şartta inmeyi başardı. (AK PARTİ
sıralarından alkışlar) Peki, bu soruyu soran Sayın Kılıçdaroğlu neredeydi, ne
yaptı? Saat onda Ankara’dan İstanbul’a uçtunuz, 23.15’te İstanbul Havaalanı’na
indiniz…
BÜLENT YENER BEKTAŞOĞLU (Giresun) – Sen yanında mıydın?
ZEYİD ASLAN (Devamla) – …biraz VIP salonunda oturdunuz,
sonra, kendi ifadenizle, Bakırköy Belediye Başkanıyla birlikte, Bakırköy
Belediye Başkanının evinde olayları izlemek üzere Bakırköy Belediye Başkanının
evine gittiniz. 
HAKAN ÇAVUŞOĞLU (Bursa) – Bir de “Tankın üstüne
çıkacağım.” diyordu.
ZEYİD ASLAN (Devamla) – Şimdi, Ağustos 2010, referandum
kampanya süreci, Sayın Kılıçdaroğlu Kral FM’de konuşuyor, diyor ki: “Eğer bu
ülkede darbe olursa o tankın önüne ilk önce ben geçerim.” Şimdi, ben buradan
soruyorum, cumhuriyeti kurduğunu iddia eden Cumhuriyet Halk Partisinin Genel
Başkanına buradan soruyorum: Siz havaalanından çıkarken her taraf tanklarla
kuşatılmıştı, askerler doluydu orada, onların arasından geçtiniz, gittiniz.
Niye orada durup da “Siz kimsiniz? Ben, cumhuriyeti kuran Cumhuriyet Halk
Partisinin Genel Başkanıyım. Bu cumhuriyetin yok edilmesine, demokrasinin
aksatılmasına müsaade etmem. Bu tanklar beni çiğnemeden buradan geçemez.” diye
niye seslenemediniz, niye seslenmediniz? Hadi tankın altına yatmadınız Metin
gibi, hadi tek başına Boğaz Köprüsü’nde onlarca tankın ve silahın karşısında
kafasına silah dayanmasına rağmen direnen Safiye Bayat kadar cesaret
göstermediniz, bari iki kelam edeydiniz. (AK PARTİ sıralarından alkışlar) En
azından, tankın önüne yatamıyorsanız da “Bu tank burada niye var arkadaş? Siz
ne yapmaya çalışıyorsunuz?” diye niye demediniz?
BÜLENT YENER BEKTAŞOĞLU (Giresun) – Sen neredeydin?
ZEYİD ASLAN (Devamla) – Şimdi, eğer birilerini
sorguluyorsanız sizin de o süreçte dik duruşunuzu göstermeniz lazım. 
NURHAYAT ALTACA KAYIŞOĞLU (Bursa) – Mehmet Dişli’yi
Kılıçdaroğlu mu yerleştirdi Genelkurmaya? Darbeci Mehmet Dişli’yi Kılıçdaroğlu
mu yerleştirdi Genelkurmaya?
ZEYİD ASLAN (Devamla) – Hani Çin atasözü var ya,
başkasının camına taş atarken kendi camına taş geleceğini bileceksin. 
Değerli arkadaşlar, bu konuyu uzatmayacağım, bununla
ilgili aslında söylenebilecek çok şey var ama 15 Temmuz bu ülkede birilerinin
maskesini düşürmüştür. (CHP sıralarından gürültüler)
NURHAYAT ALTACA KAYIŞOĞLU (Bursa) – Televizyona
bağlandılar, Genel Kuruldan televizyona bağlandılar. 
HAKAN ÇAVUŞOĞLU (Bursa) – Dinle!
BAŞKAN – Sayın milletvekilleri, lütfen…
ZEYİD ASLAN (Devamla) – 15 Temmuz, sadece bu ülkedeki
değil, dünyadaki maskeleri de düşürmüştür. Kendilerini demokrasinin beşiği
kabul eden Avrupa’nın, kendilerini dünyanın jandarması kabul eden Amerika’nın
tüm maskeleri düşmüştür.
NURHAYAT ALTACA KAYIŞOĞLU (Bursa) – 2004 MGK kararını
Kılıçdaroğlu mu yok saydı?
ZEYİD ASLAN (Devamla) – Burada millî iradeye,
demokrasiye, cumhuriyete saldırı varken sesini çıkarmayan ve uzun süre sessiz
kalan Avrupa ve Amerika’nın günler sonra yaptığı açıklamalarda, darbeye maruz
kalan millete değil, milletin tedirginliğini değil, darbecilerin akıbetinin tedirginliğini
ifade ediyor olması da nasıl iki yüzlü bir anlayışın içinde olduklarını açıkça
göstermiştir. (AK PARTİ sıralarından alkışlar) Dünyada kendilerini demokrat
kabul edenlerin maskesi düştüğü gibi bu ülkede de birçok insanın maskesi ve
birçok kurumsal yapının maskesi düşmüştür. Bir zaman bu ülkede insanlara
“Makarnaya, kömüre iradesini satıyor, bidon kafalı, göbeğini kaşıyan adam.”
diye aşağıladığımız o halkın, yine birilerinin “Televizyonlarda alt yazıyla
darbe geçse bunlar sokağa bile çıkamaz, caminin avlusundaki müezzin ezan
okumaya gidemez.” diye aşağılanan bu halkın, 15 Temmuz gecesi maskeleri nasıl
düşürdüğünü gördük. Ve 15 Temmuz gecesi “cumhuriyet” dediğinde, “cumhuriyeti
kutlamak” dediğinde yeri göğü inletip meydanlara inenlerin, tankları, topları
gördüklerinde evlere nasıl sindiğini gördük ve bu millet bunların maskesini
düşürdü. (AK PARTİ sıralarından alkışlar) 
HAKAN ÇAVUŞOĞLU (Bursa) – Marketlere gittiler,
bankamatiğe gittiler.
TURABİ KAYAN (Kırklareli) – 12 Eylülde neredeydiniz? 12
Eylülde kimin koltuğunun altındaydınız?
ZEYİD ASLAN (Devamla) – Bu millet, su sıkan TOMA’ların
üstüne çıkıp şov yapanların nasıl sahte bir devrimci olduğunu, tankların
altında vücutlarını ikiye bölerek gösterdi… (AK PARTİ sıralarından alkışlar)
(Mikrofon otomatik cihaz tarafından kapatıldı) 
BAŞKAN – Sayın Aslan, teşekkür ederim.
ZEYİD ASLAN (Devamla) – Bir dakika yok mu?
BAŞKAN – Kimseye vermedim, size de vermeyeceğim.
İDRİS BALUKEN (Diyarbakır) – Sayın Başkan…
LEVENT GÖK (Ankara) – Sayın Başkan…
BAŞKAN – Sayın Baluken’den başlayalım.
İDRİS BALUKEN (Diyarbakır) – Sayın Başkan, konuşmanın
on beş dakikası zaten partimize yönelik hakaretlerle geçti, son beş dakikasını
CHP’ye yönelik hakaretlere ayırdı. O nedenle sataşmadan dolayı söz istiyoruz. 
PKK’nin sözcülüğünü yaptığımızdan eğitimle ilgili
samimiyetsizliğimize kadar birçok hakaret…
BAŞKAN – Buyurun iki dakika…
İDRİS BALUKEN (Diyarbakır) – Ahmet Yıldırım cevap
verecek.
BAŞKAN – Buyurun Sayın Yıldırım. (HDP sıralarından
alkışlar) 
VIII.- SATAŞMALARA İLİŞKİN KONUŞMALAR (Devam)
4.- Muş Milletvekili Ahmet Yıldırım’ın, Tokat
Milletvekili Zeyid Aslan’ın (11/12) esas numaralı Gensoru Önergesi üzerinde AK
PARTİ Grubu adına yaptığı konuşması sırasında Halkların Demokratik Partisine
sataşması nedeniyle konuşması 
AHMET YILDIRIM (Muş) – Teşekkür ederim Sayın Başkan.
Şimdi, ezberletilmiş cümleler bitince zaten baştan sona
eğitimle alakası olmayan konuşmaları bir on üç on dört dakika ezberletilmiş
cümleler bitince ondan sonra ilgisi olmayan bir başka muhalefet partisinin
liderine sataşmaya başladı sayın hatip ama bazı şeyleri itiraf etti. Şunu
söyledi, itiraf etti: “PKK yaparsa biz de yaparız. PKK adam öldürürse biz de
öldürürüz.” 
Ya o zaman soralım: 33 bin öğretmen
derste eğer PKK eğitimi veriyorsa siz ne yapıyordunuz şimdiye kadar? Bunların
hepsi yirmi yıllık öğretmen, yirmi beş yıllık öğretmen.
HAKAN ÇAVUŞOĞLU (Bursa) – Gereği oluyor,
gereği. Gereği olacak şimdi bundan sonra. 
AHMET YILDIRIM (Devamla) - Ne
yapıyorlardı şimdiye kadar? Şimdiye kadar iyi çocuk yetiştiriyorlar, iyi sınav
kazandırıyorlardı da şimdi mi geldi bu?
Bir diğer husus: HDP –bakın, tekrar
söylüyoruz- bugüne kadar açığa çıkmış rengi, dili, dinî, ırkı ne olursa olsun
bütün sivil ölümleri kınamıştır, tekrar kınar. 20 Temmuz 2015’ten beri
siparişle açığa çıkarılmış bu kirli savaşta ölen herkesi tekrar rahmetle
anıyoruz, bunların ölümüne sebep olanları kınıyoruz.
Bir diğer husus…
HAKAN ÇAVUŞOĞLU (Bursa) – Şurada ortak
açıklamalara imza atmadınız be, konuşuyorsun! Ortak açıklamalara imza atmadınız
burada be! 
İDRİS BALUKEN (Diyarbakır) – Otur yerine!
Otur!
BAŞKAN – Sayın Çavuşoğlu, lütfen…
AHMET YILDIRIM (Devamla) – Siz gelin
biraz da burada Roboski’de öldürülen çocukları anlatın. 
HAKAN ÇAVUŞOĞLU (Bursa) – Hiçbir ortak
açıklamaya imza atmadınız, burada konuşuyorsun! Bırak Allah aşkına!
İDRİS BALUKEN (Diyarbakır) – Seninle
hiçbir yere imza atmam!
MAHMUT TOĞRUL (Gaziantep) – Sen kimsin ki
seninle davranalım?
BAŞKAN – Sayın Çavuşoğlu…
Devam edin siz.
AHMET YILDIRIM (Devamla) – Bir diğer
husus: Allah, bizi partimiz dışında bütün kurumların sözcülüğünden de insanları
diri diri yakan katillerin avukatlığından da men etsin.
Teşekkürler. (HDP sıralarından alkışlar) 
BAŞKAN – Teşekkür ederim.
Sayın Aslan, siz, Sayın Yıldırım’ın
konuşması üzerine mi söz istemiştiniz?
Sayın Gök, sizi dinleyeyim daha sonra
gerekirse Sayın Aslan’a söz veririm.
Buyurun.
LEVENT GÖK (Ankara) – Sayın Başkanım, az
önce konuşan AKP sözcüsünün Genel Başkanımıza atfen ifade ettiği ithamlarla
ilgili bir sataşmadan dolayı söz talebi…
BAŞKAN – Buyurun.
İki dakika vereyim size de.
5.- Ankara Milletvekili Levent Gök’ün, Tokat
Milletvekili Zeyid Aslan’ın (11/12) esas numaralı Gensoru Önergesi üzerinde AK
PARTİ Grubu adına yaptığı konuşması sırasında Cumhuriyet Halk Partisi Genel
Başkanına sataşması nedeniyle konuşması
LEVENT GÖK (Ankara) – Sayın Başkan,
değerli milletvekilleri; nereden nereye geldik. 15 Temmuz gecesi burada omuz
omuza bombalara karşı direnen bu Parlamentonun 15 Temmuzdan sonra siyaset
dilinin daha bir uzlaşmacı, daha birbirine sıkı sıkıya bağlayan bir ortamda
devam etmesi gerekirken, yine Türkiye Büyük Millet Meclisinin 15 Temmuzdan
önceki siyaset diline döndüğünü görmekten büyük üzüntü duyuyorum. 
İLYAS ŞEKER (Kocaeli) – Genel Başkanına
söyle.
BAŞKAN – Sayın milletvekilleri, lütfen...
LEVENT GÖK (Devamla) – 15 Temmuzda millî iradeye karşı
yapılan bir saldırıyı bütün partilerin beraber omuzladığı o geceden sonra eğer
yaşanılan tablo “O gece darbeyi önledik ama yeni bir dikta kurma.” anlayışı
olmasaydı elbette Türkiye'nin siyaset iklimi çok farklı olacaktı. Ama bugün, bu
gelinen noktada 15 Temmuz gecesindeki o beraberliğin ve Yenikapı ruhunun hangi
amaçlar uğruna, Başkanlık uğruna nasıl yıkıldığını görmenin de derin üzüntüsünü
yaşıyoruz. 
İLYAS ŞEKER (Kocaeli) – Onu Genel Başkanına
söyleyeceksin.
LEVENT GÖK (Devamla) - Türkiye bunu hak etmiyor. Genel
Başkanımız o gün aslanlar gibi, hepimize talimat vermiştir. “Gidin, Meclise
sahip çıkın, bombaların altında, millî iradeyi yaşatın.” demiştir. Ben polemik
yapmak için söylemiyorum ama o gün de Kastamonu tünellerinde olduğunu Sayın
Binali Yıldırım kendisi söylememiş midir? Efkan Ala, uçakta, haberinin
olmadığını söylememiş midir? Sayın Cumhurbaşkanı, darbeyi eniştesinden
öğrendiğini söylememiş midir? Bunları ne çabuk unuttunuz? (CHP sıralarından
alkışlar) Bizim güvenliğimizi emanet ettiğimiz Başbakan ortada yok,
Cumhurbaşkanı eniştesinden öğrenecek, kalkıp Kemal Kılıçdaroğlu’na laf
söyleyeceksiniz!
ŞAHİN TİN (Denizli) – Halkın içine indi.
LEVENT GÖK (Devamla) - Bu, hiç de şık bir tablo
değildir. Burada konuşulması gereken, eğitimdi, eğitim! Konuşacağınız konu yok,
konuyu nereye çekiyorsunuz. Şiddetle reddediyorum bu tavrınızı. (CHP
sıralarından alkışlar) 
BAŞKAN – Teşekkür ederim Sayın Gök. 
VII.- GENSORU (Devam)
A) Ön Görüşmeler (Devam)
2.- HDP Grubu adına, Grup Başkan Vekilleri Diyarbakır
Milletvekili İdris Baluken ve Diyarbakır Milletvekili Çağlar Demirel'in, sokağa
çıkma yasakları nedeniyle oluşan eğitim hakkı ihlallerini gideremediği, 15
Temmuz darbe girişiminin ardından öğretmenlerin meslekten ihracı ve açığa
alınmasında hak ihlallerine sebebiyet verdiği, mülakata dayalı sözleşmeli
öğretmen alımıyla kadrolaşmaya ve eğitimde güvencesiz istihdama yol açtığı ve
proje okulu uygulamasıyla eğitimin niteliğini değiştirmeyi amaçladığı
iddiasıyla Millî Eğitim Bakanı İsmet Yılmaz hakkında gensoru açılmasına ilişkin
önergesi (11/12) (Devam)
BAŞKAN – Sayın milletvekilleri, şimdi Hükûmet adına
Millî Eğitim Bakanı Sayın İsmet Yılmaz konuşacak. 
Buyurun Sayın Bakan. (AK PARTİ sıralarından alkışlar) 
Süreniz yirmi dakika. 
MİLLÎ EĞİTİM BAKANI İSMET YILMAZ (Sivas) – Sayın
Başkan, sayın milletvekilleri; HDP tarafından Millî Eğitim Bakanı hakkında
verilen gensoruya ilişkin görüşlerimi Hükûmet adına açıklamak üzere söz almış
bulunmaktayım, bu vesileyle sizleri saygıyla selamlıyorum. 
Öncelikle, Cumhuriyet Halk Partisi Aydın Milletvekili
ve Cumhuriyet Halk Partisi Genel Başkan Yardımcısı Bülent Tezcan’a yapılan
saldırıyı kınıyor, Bülent Tezcan’a “Geçmiş olsun.” diyor, kendisine acilen
şifalar diliyorum. 
Sayın Başkan, değerli milletvekilleri; halkımızın en
çok ilgilendiği, Hükûmetimizin de en çok değer verdiği alanlardan biri olan
eğitim, bitmeyen bir gayret istiyor. Her gün yeni bir şeyin yapılması, her gün
yeni bir şeyin söylenmesi gereken bir hizmet alanı çünkü muhatabı insan. Bu
alanda tüm siyasi partilerimizin yapıcı eleştirilerine açık olduğumuzu,
onlardan faydalandığımızı ve faydalanmaya da devam edeceğimizi de açıkça
belirtmek isterim.
Sayın Başkan, değerli milletvekilleri; gensoru
özellikle dört konuda. Bir tanesi “Proje okullarının dönüştürülmeye çalışılması
nedeniyle.” diyor. Tabii, bu konuda açıklama yapılması fırsatı tanındığı için
de teşekkür ediyorum. Proje okullarıyla ilgili kanuni düzenleme 2014 yılında
yapılmıştır. Bu düzenlemeyle Millî Eğitim Bakanlığının Teşkilat ve Görevleri
Hakkında Kanun Hükmünde Kararname’nin personel atamasını düzenleyen 37’nci
maddesine ekler konulmuştur. Bu kanuna göre, yurt içi veya yurt dışında yerli
veya yabancı kurum ve kuruluşlarla veya başka ülkelerle iş birliği anlaşması
çerçevesinde kurulan ulusal veya uluslararası proje yürüten, belirli bir eğitim
reformu ve programları uygulayan okulların “proje okul” olarak kapsama
alınacağı belirtilmiştir. Yine, bu düzenlemede öğretim üyelerinin de proje
okullarında görevlendirilebileceği hükmü de getirilmiştir. Proje okullarına
alınma süreci yönetmelikte belirtildiği üzere, proje okulu kapsamına alınması
için oluşturulan komisyonun proje okulu olarak önerilen okulları
değerlendirmesini müteakip, yönetmelikte belirtilen kriterleri sağlayan okulların
bakan onayıyla proje okul kapsamına alınmasıyla tamamlanmaktadır. Proje okulu
uygulanmasındaki temel gaye, eğitimde kaliteyi artırmak, başarılı uygulaması
olan okulların başarısını devam ettirmek, uygulanan özel bir projenin başarılı
olması için gerekli desteğin bakanlık tarafından verilmesini sağlamaktır. 
Türkiye genelinde 163 proje okulu bulunmaktadır. Bu
proje okullarından Mesleki ve Teknik Eğitim Genel Müdürlüğüne bağlı 6 proje
okulumuz bulunmaktadır. Bu okulların hepsinde özel bir proje ya da bir
protokolün uygulanması gerçekleştirilmektedir. Bu okullardan bir tanesi –proje
okulların daha iyi anlaşılabilmesi için örnek veriyorum- Adana Sarıçam Türk
Tekstil Vakfı Mesleki ve Teknik Eğitim Merkezinde Türkiye Tekstil Sanayii
İşverenleri Sendikası ve Türk Tekstil Vakfıyla imzalanan bir protokol
kapsamında özel bir program uygulanmaktadır. Bu okulda tekstil alanında program
geliştirme çalışmaları yanında öğretmen eğitimleri de yapılmaktadır. 
Bir diğer proje okul, Ostim Mesleki ve Teknik Anadolu
Lisesi; Ankara Sanayi Odasıyla yapılan iş birliği sebebiyle proje okul
olmuştur. Bir diğeri, Konya Karatay Aykent Mesleki ve Teknik Anadolu Lisesinde
Konya Büyükşehir Belediyesi ve Konya Ayakkabıcılar Odasıyla imzalanan protokol
gereğince özel programlar uygulanmaktadır. Bu okulda ayakkabıcılık sektörüne
nitelikli eleman yetiştirilmektedir. Böyle bir uygulamanın, sektör
ihtiyaçlarını ve taleplerini karşıladığı tartışmasızdır. 
Kamuoyunda tartışılan ve gensoruya da konu olduğu
düşünülen proje okulları, genelde Ortaöğretim Genel Müdürlüğüne bağlı
okullardır. Bu birime bağlı da 58 proje okulu bulunmaktadır. Bu okullarda ise
akademik başarı ve akademik eğitim ön planda tutulmaktadır. 
Proje Okulları Yönetmeliği’nde, yöneticilerin ve
öğretmenlerin dört yıllığına atanacağı, aynı unvanla aynı eğitim kurumunda
sekiz yıldan fazla süreyle yönetici veya öğretmen olarak görev yapılamayacağı
kuralı da bulunmaktadır. 
İstiyoruz ki bu okullardaki başarıyı daha da yukarıya
taşıyalım. Mevcut başarılı öğretmenlerin başarısından diğer okullarımız da
yararlansın, başarı aşısı diğer okullarımıza da yapılsın. Bizim sadece 163
okulumuz yok; 7.613 okulumuzun ve 5,5 milyona yakın da öğrencinin sorumluluğunu
taşıyoruz. Başarıyı sürdürmek, daha da üst seviyelere taşımak istiyoruz. 
İstanbul Çapa Fen Lisesinde, proje okul olmadan önce 49
öğretmen bulunmaktaydı. Proje okul olduktan sonra bu okuldan öğretmen
alınmamış, boş olan 4 kadroya da yüksek lisans ve doktora yapmış 4 öğretmen
atanmıştır. İzmir Karşıyaka Cihat Kora Anadolu Lisesinde proje okul olmadan
önce 44 öğretmen görev yapmaktaydı. Proje okulu sonrası 24 öğretmeni başka
okullara alındı; yerlerine, 7’si alanında yüksek lisans ve doktora yapanlardan
olmak üzere 40 öğretmen ataması yapılmıştır. 24 öğretmen alındı, 40 öğretmen
ataması yapıldı. Yeni atanan öğretmenlerin yaş ortalaması 45’tir. Bu şekilde
dinamik ve nitelikli bir öğretmen kadrosu ile bu gözde okulumuzun buluşması
sağlanmıştır. 
Bir başka proje okulumuz İstanbul Kadıköy Atatürk Fen
Lisesinde proje okul olmadan önce 24 öğretmen bulunmaktaydı. Bu okuldan 3
öğretmen ayrılmış, yerine 6’sı yüksek lisans veya doktora yapanlardan olmak
üzere 9 öğretmen atanmıştır. 
Örnekleri artırmak mümkündür ancak genel bir öğretmen
sürgünü ya da proje okullarına rastgele bir öğretmen ataması söz konusu
değildir. Belli bir amaç doğrultusunda belirli alanlarda çeşitli proje ve
protokollerle eğitim ve öğretimin kalitesinin artırılması hedeflenmektedir. 163
proje okuluna bir bütün olarak bakıldığında mevcut öğretmen sayısı 4.086’dır.
Bu öğretmenler arasında yeni görevlendirmeler yapılmadan önce yüksek lisans
yapan öğretmen sayısı 132’ydi, atamalardan sonra yüksek lisans yapan öğretmen
sayısı 186 oldu. Herkes kabul eder ki toplam öğretmen içinde, 4.086’da 132
yüksek lisans yapmış öğretmeni olan bir eğitim kurumundan daha iyi bir eğitim
kurumu veya topluluğu, 186 yüksek lisans yapmış öğretmeni olan bir eğitim
kurumudur. Atamalar yapılmadan önce doktoralı öğretmen sayısı 2’ydi, şimdi 19.
Şimdi daha iyi, daha nitelikli atamalar yapıldı, yapılan tercihler doğru. Daha
kaliteli eğitim vermeye devam edeceğiz. Dolayısıyla, bu okulların
öğretmenlerinin kalitesinin düşürüldüğü iddiası doğru değildir, bizim her bir
öğretmenimiz değerlidir. 
Proje okullarına en büyük ilgi İstanbul’da
gösterilmektedir. Proje ile İstanbul’la ilgili de bilgi vermek isterim.
İstanbul’daki proje okullarımızda toplam öğretmen sayımız 1.492’dir,
İstanbul’da proje okullarından ayrılan öğretmen sayımız 275’tir. Bu, toplam
öğretmen sayısının yüzde 18’idir. Proje okullarında kalan öğretmenlerin yüzde
82’si devam ediyorsa, burada okulların dönüştürüldüğü iddiası da doğru
değildir. 
Buradan başka okullara tayin olan öğretmenlerimiz de bu
okullara bizim dönemimizde atandı. On üç yıldır iktidardaysak herhâlde bu
öğretmenleri biz atadık. Bizim dönemimizde yine görev yeri değiştirildi. Bizim
dönemimizde atananın, yine bizim dönemimizde, on üç yıl sonunda görev yeri
değiştiriliyorsa “Burada bir kadrolaşma çabası var.” sözü de doğru değildir. 
Yine, bu okullarda yirmi beş yıl dokuz ay görev yapmış
öğretmen alındı. Yirmi üç yıl on ay görev yapan öğretmen alındı. Yirmi iki yıl
sekiz ay görev yapan öğretmen alındı, değiştirildi; teşekkür ediyoruz
hizmetleri için. On sekiz yıl on bir gün görev yapan alındı. Yirmi dokuz yıldan
fazla öğretmenlik yapan alındı ve yirmi üç yıldan fazla öğretmenlik yapan da
alındı. Hatırlıyorsunuz, sözleşmeli öğretmenlik getirildiğinde, dört yıl
getirildiğinde “Bu süre fazla.” diyenler, bu proje okullarında yirmi sekiz yıl,
yirmi dokuz yıl öğretmenlik yapanların süresine herhâlde “fazla” demiyorlardır
diye düşünüyorum. Ancak bizim muhakkak ki kanunları da dikkate almamız lazım.
Millî Eğitim Temel Kanunu’nun 46’ncı maddesi “Öğretmenlikte yurdun çeşitli
bölgelerinde görev yapmak esastır.” der. Elinizi vicdanınıza koyun da karar
verin: Yirmi dokuz yıl bir okulda görev yapmış da ondan sonra yine aynı ilde
bir başka yere tayini çıktığında “Sürgün oldum.” diyor ve buna da itibar
ediliyor.
Sayın Başkan, değerli milletvekilleri; yine, gensoruda
bir diğer konu, sokağa çıkma yasakları nedeniyle ülkenin bir bölümünde eğitim
hakkının tamamen askıya alınması. Doğu ve Güneydoğu Anadolu Bölgemizde terör
nedeniyle zaman zaman eğitim öğretim aksamıştır. Okullara içerisinde öğrenci
var mı, yok mu diye bakmadan molotof atılan, okul yakılan bir terör ortamında mümkün
olduğunca eğitimi vermeye gayret ediyoruz. Son bir yılda Mardin, Diyarbakır,
Hakkâri, Şırnak ve Van illerinde toplam 3.814 dersliği olan 242 okulumuz, terör
örgütü tarafından kundaklanarak kullanılamaz hâle getirilmiştir. Bu
okullarımızdan 189’u 29 milyon lira harcanarak tekrar halkımızın hizmetine
sunulmuştur, 27 okulumuzun ise onarımı mümkün olmadığı için yıkılmıştır, 8
okulun onarım çalışmaları da devam etmektedir. Diyarbakır’ın Sur ilçesinde
onarımı tamamlanan üç okul tekrar kundaklanmıştır. 15 Temmuz gecesi, 15
Temmuzun gündüzü, cuma günü ben Diyarbakır Sur’daydım, okullarımızı yeni eğitim
öğretim yılına hazırlayabilmek için. Orada kundaklanan okulların 4 tanesinin
kullanılamaz hâle geldiğini, ancak geri kalanlarının tekrar bakım onarıma
alınarak halkımızın hizmetine verileceğini, ancak bu yıl içerisinde 20 tane
yeni yapılan okulun da Diyarbakır’da halkımızın ihtiyaçlarına verildiğini
gördük. Yörede eğitim ve bölgeye aydınlık gelmesini istemeyenler var, cehalet
devam etsin fakirlik sürsün diyenler var, onlar istemeseler de aydınlık
gelecek, karanlık son bulacaktır.
Böyle bir ortamda, terör baskısından bunalan ve bölge
dışına nakil olmak isteyen öğrencilerimize nakil imkânı tanınmıştır. Bu
imkândan, ilköğretim düzeyinde 90.793, ortaöğretim düzeyinde de 30.948 olmak
üzere toplam 121.741 öğrencimiz yararlandırılarak taban puan şartı aranmaksızın
başka okullara nakledilmiştir. Ara tatil döneminde 672 gönüllü öğretmenimizin
katkısıyla 12.524 öğrenciye yatılı telafi eğitim programı uygulanmıştır. Telafi
eğitimleri, eğitim öğretim yılının ikinci yarıyılı itibarıyla sokağa çıkma
yasağı biten ilçelerdeki bütün öğrenciler için mahallinde, sokağa çıkma yasağı
devam eden ilçelerdeki öğrenciler için sınav takvimi nedeniyle sekizinci ve on
ikinci sınıf öğrencileri merkeze alınarak yatılı olarak devam etmiştir. İkinci
yarıyılı itibarıyla sokağa çıkma yasağının devam ettiği süre boyunca
Diyarbakır’ın Sur ilçesinde sekiz ve on ikinci sınıf öğrencilerine
Diyarbakır’ın Yenişehir ilçesinde; Şırnak il merkezi, Cizre, İdil ve Silopi
ilçelerindeki öğrencilere Batman il merkezinde; Mardin’in Nusaybin ilçesindeki
öğrencilere Mardin il merkezinde; Hakkâri’nin Yüksekova ilçesindeki öğrencilere
Van ve Hakkâri il merkezlerinde telafi eğitimleri verilmiştir. Sokağa çıkma
yasağı biten ve eğitim öğretim faaliyetleri başlayan Sur, Cizre, Silopi ve İdil
ilçelerindeki tüm öğrencilere mahallinde telafi eğitim programı, eğitim öğretim
yılı boyunca, Yüksekova’da ise eğitim öğretim yılının bitmesine ek olarak bir
hafta ilave süreyle verilmiştir. Sokağa çıkma yasakları devam eden Nusaybin
ilçesindeki 8’inci ve 12’nci sınıf öğrencilerine Mardin il merkezinde ve
Şırnak’ın merkez ilçesindeki öğrencilere ise Batman il merkezinde telafi
eğitimleri eğitim öğretim yılı boyunca verilmiştir. Bu ilçelerde sokağa çıkma
yasaklarının bitmesiyle birlikte, yaz sezonu içinde, eylül ayı itibarıyla
telafi eğitimi programlarının tüm sınıflar için uygulanması amacıyla
hazırlıklar yapılmıştır. 
Özet olarak -il il, ilçe ilçe dökümü var ama- toplamda
147 bin telafi eğitimi gören öğrencimiz olmuştur ve burada da 6.187
öğretmenimiz görev yapmıştır. 
Tüm süreç boyunca yapılan telafi eğitimlerinin
tamamında, öğrencilere eğitim öğretim faaliyetleriyle birlikte sosyal, kültürel
ve sportif faaliyetler planlanmış, sağlık taraması gerçekleştirilmiş, öz bakım
ürünleri, kıyafet gibi ayni yardımlar yapılmış, aynı zamanda öğrencilere
psikososyal destek amaçlı rehberlik faaliyetleri de uygulanmıştır. Ayrıca,
telafi eğitimlerine devam eden öğrencilere aylık 100 Türk lirası da destek verilmiştir.

Telafi eğitimleri kapsamında öğrencilere her türlü ders
materyali, kaynak ve yardımcı kitap temin edilmiştir. Bu kapsamda, yaklaşık 200
bin ders materyali gönüllü yayın kuruluşları aracılığıyla öğrencilere
ulaştırılmıştır. Ayrıca, her ilçe ile bir il arasında bağ kurularak o illerdeki
öğrencilerin gönüllü kitap kampanyalarıyla bölgedeki öğrencilere destek vermesi
de sağlanmıştır. Öğrencilerin düzenledikleri kampanyalarla bölgeye ulaştırılan
kitap sayısı da yaklaşık 150 bindir. 
Merkezî sınavlar konusunda ise TEOG sınavına girmeyen
tek bir öğrencimiz bile bulunmamaktadır. Daha önce söylediğim gibi, Ağrı’nın
Diyadin ilçesinden, Şırnak’ın İdil ilçesinden, Muş’un Varto ilçesinden, Van’ın
Erciş ve Erdek ilçesinden TEOG’da 120 sorunun 120’sini yapanlar da çıkmıştır.
Üniversiteye giriş sınavlarına gelince, normal takvime
göre 1-14 Nisan tarihleri arasında alınan sınav başvurularına terör olayları
sebebiyle başvuramayan öğrencilerimiz için ÖSYM tarafından 27 Nisan-3 Mayıs
tarihleri arasında o an bulundukları il, ilçe merkezlerine sınav başvurusu
yapma imkânı getirilmiştir. 
Yine, yörenin öğretmensiz kaldığı iddiası da doğru
değildir. Bakanlığımız, her eğitim öğretim yılında aldığı öğretmenlerin en
çoğunu yine bu yöreye atamaktadır. En son yapılan öğretmen atamasında da
atadığımız öğretmenlerin yüzde 91’inden fazlasının ataması yine bu yöreye
yapılmıştır. 
Gensoruya ilişkin bir başka konu öğretmen
sınavlarıyla ilgili. Millî Eğitim Temel Kanunu var, 1973 yılında çıkmış. Temel
Kanun diyor ki: Öğretmeni öğrenciye, sınıfa, derse göndermeden önce mülakat
sınavı yap. Aday öğretmenleri, en az bir yıl fiilen çalışmak ve performans
değerlendirmesine göre başarılı olmak şartlarını sağlamak kaydıyla sözlü sınava
al -o zaman ancak hak kazanabiliyor- bu mülakat sınavında, sözlü sınavda
öğretmenlere şu konuyu sor: Bir konuyu kavrayıp özetleme, ifade kabiliyeti ve
muhakeme gücü var mı? İletişim becerileri, öz güveni ve ikna kabiliyeti var mı?
Bilimsel ve teknolojik gelişmelere açıklığı var mı? Topluluk önünde temsil yeteneği
ve eğitimcilik nitelikleri var mı? Dolayısıyla, Bakanlıkça oluşturulacak
komisyon tarafından değerlendir. Sınavda başarılı olanlar öğretmen olarak
atanır.
Bakanlığımızın ihtiyacı olan öğretmenleri
4/B kapsamında mülakatla almak için, Kamu Personeli Seçme Sınavı’ndan 50 puan
ve üzeri not alanlar arasından, ancak alınacak kadronun da 3 katı kadar aday
mülakata çağrıldı. Mülakatlar 15 Ağustos ile 28 Eylül arasında yapıldı. Bu
mülakatlarda 18 ilde 300 komisyon oluşturuldu, bine yakın görevli görev aldı.
53.674 aday mülakata alındı. Mülakat sonuçları 28 Eylülde açıklandı. Giren 53
bin adayın itiraz edeni 3 bin aday; itiraz üzerine 17 kişide maddi hata
bulundu. Tercih yapmaya hak kazanan adayların da ataması 10 Ekimde yapıldı. Bu
öğretmenlerle il eğitim müdürlüklerince birer yıllık sürelerle sözleşme
imzalanacak, öğretmen performansına bağlı olarak bu süre dört yıla kadar da
uzatılabilecektir. Dört yıl başarılı hizmet sonunda kadrolu öğretmenlik
statüsüne geçirilecektir. 
Toplam atanan öğretmenlerin 16.895’i yani
yüzde 91’den fazlası Doğu ve Güneydoğu Anadolu’daki öğretmen açığı olan illere
atanmıştır. Atama sonrası öğretmen doluluk oranı Güneydoğu Anadolu’da yüzde
89’a, Doğu Anadolu’da yüzde 90’a çıkmıştır, yüzde 89,67. Bu orandaki bir atama
cumhuriyet tarihinde bir ilktir. Bundan dolayı da gensoru verilse yeridir.
Diğer 5 bölgeye atanan öğretmen sayısı 1.611, oranı yüzde 8,71’dir. 
Sayın Başkan, değerli milletvekilleri;
bir başka husus öğretmenlere sorulan sorularla ilgili. Çok geniş bir heyet
tarafından bu sorular hazırlandı, her türlü bilimsel incelemeden geçti. Ama,
adaylara komisyon 2 adet soru yöneltti. Sorular her adaya farklı zarflardan
birini seçmek suretiyle kapalı zarf içinde sunuldu. Adayın seçtiği zarftan
çıkan sorular kendisine yöneltildi. Ayrıca, soruları yüksek sesle okuyup
ardından soru kağıdını da imzalaması istendi. Nedir? “Eğitim hayatın
kendisidir; açıkla.”, “Bilgi vermektense bilgiye nasıl ulaşılacağını öğretmek
daha önemlidir; açıkla.” gibi. Hiçbir zaman “Son yüz yıla yön veren lider
kimdir? Başkomutan kimdir? Reis kimdir? Hangi yurtta kaldınız? Gezi olayları
hakkında ne…” gibi sorular sorulmadı ama “Son yüz yıla yön veren lider kimdir?”
denildiğinde, “Başkomutan kimdir?” denildiğinde, “Reis kimdir?” denildiğinde
herkesin aklına bir şey geliyorsa bizim de yapacağımız bir şey yoktur diye
düşünüyorum. (AK PARTİ sıralarından alkışlar)
KAMİL AYDIN (Erzurum) – O da Mustafa
Kemal’dir.
ERKAN AKÇAY (Manisa) – Reis deyince
aklımıza Mustafa Kemal Atatürk geliyor.
MİLLÎ EĞİTİM BAKANI İSMET YILMAZ (Devamla)
– Sayın Başkan, sadece son cümle olarak… Kastamonu Üniversitesine 15 oyla
1’inci olanı değil de kendisinden başka birisinin oyunu alan kimseyi, Bahri
Gökçebay’ı bir önceki Cumhurbaşkanımız yani Abdullah Gül’den önceki
Cumhurbaşkanımız atamıştı. 
(Mikrofon otomatik cihaz tarafından
kapatıldı) 
MİLLÎ EĞİTİM BAKANI İSMET YILMAZ
(Devamla) – Niye atadı? Yetkisini kullandı. Bakın, 15 oy alan var ama Ahmet
Necdet Sezer onu atamadı. 
KAMİL AYDIN (Erzurum) – Kötü timsal emsal
olmaz. 
MİLLÎ EĞİTİM BAKANI İSMET YILMAZ
(Devamla) – Kimi atadı? 2 oy alanı,1 oy da kendisinden başka bir kimsenin daha
oyunu alan -1’i kendi oyuydu- birini atadı. Dolayısıyla, niye atadı? 
AHMET YILDIRIM (Muş) – O da yanlış, bu da
yanlış Sayın Bakan.
MAHMUT TOĞRUL (Gaziantep) – Yani
“Yanlışın üzerine yanlışla gideriz.” dediler.
MİLLÎ EĞİTİM BAKANI İSMET YILMAZ
(Devamla) – Yetkisi vardı. Sayın Cumhurbaşkanımız da yetkisini kullanmıştır.
Yetkisini kullanana “Niçin yetkisini kullandı?” denilmez.
Bir başka husus: Yine sayın milletvekili
dedi ki…
Başkanım, tamamlıyorum, özür dileyerek,
sabrınızı da taşırmadan…
LEVENT GÖK (Ankara) – Bir de rektör
atamalarını bir değerlendirseniz Sayın Bakan.
MİLLÎ EĞİTİM BAKANI İSMET YILMAZ
(Devamla) – Hangisini?
LEVENT GÖK (Ankara) – Rektör, bu yeni
KHK’daki…
MİLLÎ EĞİTİM BAKANI İSMET YILMAZ
(Devamla) – Ha, işte onunla ilgili de söyleyeyim.
Yine bir başka sayın milletvekilimiz dedi
ki: “Rektör seçiminin…”
MAHMUT TANAL (İstanbul) – Bir beş on
dakika daha verin Sayın Başkan yani zarar mı edeceğiz? Bakan konuşsun, biz de
dinleyelim bakalım.
BAŞKAN – Sayın Bakan, bir dakika daha
vereyim, Sayın Tanal da öyle arzu etti; bir dakika daha vereyim size ek süre
olarak.
MİLLÎ EĞİTİM BAKANI İSMET YILMAZ
(Devamla) – Umumi istek üzerine.
BAŞKAN - Buyurun Sayın Bakan.
MİLLÎ EĞİTİM BAKANI İSMET YILMAZ
(Devamla) – Peki, teşekkür ediyorum.
Efendim, bir sayın milletvekilimiz dedi
ki: “Rektör atamasının bu olağanüstü hâlle ne ilgisi var?” Orada ise hukukçular
–ben de bir hukukçuyum- şöyle diyorlar: “Normal, olağan kanun hükmünde
kararnameyle eğer hükûmete Meclis her konuda kanun hükmünde kararname çıkarma
yetkisi tanımışsa, kamu güvenliğinin zorda olduğu dönemde yani olağanüstü hâl
kararnamelerinde idarenin veya hükûmetin elini kolunu bağlayacağı, sadece bir
alanda onun yetkisinin olacağını söyleyebilmek, hayatın olağan akışına
aykırıdır.” Bir hukukçu olarak ben de bu noktadayım. Olağanüstü hâl
kararnameleri idarenin yetkisini kısıtlamaz, her alanda çıkarır. Meclis
görevini yapacak, bu olağanüstü hâl kararnamelerini geçirecek ve Anayasa Mahkemesi
de o incelemeye tabi tutacak. Eğer Meclisin hatası varsa -ne hatasıdır;
incelemiyorsa, geçirmiyorsa- Meclisin hatasını bir başka yere yüklemek veya
olağanüstü hâl kararnamelerinin çerçevesini daraltmak doğru değil diyorum.
Bize güvenin. İnanın, eğitim eskiye
nazaran çok iyi gidiyor. 
(Mikrofon otomatik cihaz tarafından
kapatıldı) 
MİLLÎ EĞİTİM BAKANI İSMET YILMAZ
(Devamla) – Güveniniz devam ettiği sürece inşallah 21’inci yüzyılı çok daha
aydınlık günler yapacağız.
Hepinizi saygıyla selamlıyorum. (AK PARTİ
sıralarından alkışlar) 
BAŞKAN – Teşekkür ederim Sayın Bakan.
MAHMUT TANAL (İstanbul) – Sayın Başkan,
Değerli Bakan dedi ki: “O yörede öğretmensiz okul yok.” “Yöre” dediği Şanlıurfa
ili… 
BÜLENT TURAN (Çanakkale) – Böyle bir usul
yok Sayın Başkanım.
BAŞKAN – Sayın Turan, lütfen…
MİLLÎ EĞİTİM BAKANI İSMET YILMAZ (Sivas)
– Okul ismini versin, bakayım.
MAHMUT TANAL (İstanbul) – Bakın,
Şanlıurfa ili Siverek ilçesi Çıkrık köyü Raif Mumcu İlköğretim Okulunda 100
öğrenci var, öğretmen yok. 
MUSTAFA ELİTAŞ (Kayseri) – Sayın Başkan,
Sayın Bakan öyle bir şey demedi.
MİLLÎ EĞİTİM BAKANI İSMET YILMAZ (Sivas)
– Tamam, tamam, bakacağım.
BAŞKAN – Teşekkür ederim Sayın Tanal.
MAHMUT TANAL (İstanbul) – Sayın Bakanım,
adres verdim bakın, sizden istirham ediyorum.
MUSTAFA ELİTAŞ (Kayseri) – Sayın Başkan…
BAŞKAN - Arkadaşlar, lütfen, müsaade
edin.
Teşekkür ederim.
LEVENT GÖK (Ankara) – Sayın Başkan… Sayın
Başkan…
BAŞKAN - Millî Eğitim Bakanı İsmet Yılmaz
hakkındaki gensoru önergesinin gündeme alınıp alınmayacağı hususundaki
görüşmeler tamamlanmıştır.
LEVENT GÖK (Ankara) – Sayın Başkan, izin verirseniz,
yerimden bir söz talebim var. 
BAŞKAN – Görmedim Sayın Gök, buyurun.
IV.- AÇIKLAMALAR (Devam)
27.- Ankara Milletvekili Levent Gök’ün, rektörlük
seçimleriyle ilgili düzenlemenin Meclis iradesinden kaçırılarak kanun hükmünde
kararnameyle yapılmasının doğru olmadığına ilişkin açıklaması
LEVENT GÖK (Ankara) – Sayın Başkan, teşekkür ederim. 
Bu son çıkartılan kararnamede eklenen rektörlük seçimi
18 Ağustosta görüştüğümüz bir torba yasa içerisinde aynen getirilmişti Sayın
Bakan yani milletin Meclisinde o gün yine AKP Grubunun teklifiyle de geri
çekilmişti. Şimdi, bu, şık bir hareket değil yani o gün Mecliste keşke mücadele
etseydiniz, geçirseydiniz daha şık olabilirdi ama Meclisin iradesinden kaçırıp
KHK’ların arkasına saklanmak doğru bir yol değil. Kaldı ki bu tablo…
MİLLÎ EĞİTİM BAKANI İSMET YILMAZ (Sivas) – Kanun
hükmünde kararnameler Meclise geliyor. 
LEVENT GÖK (Ankara) – Bakın, Sayın Bakan, az önce
savunduğunuz bu tablo 12 Eylül rejiminin ürünüdür yani şu anda KHK’ya koymuş
olduğunuz maddeler 12 Eylül darbe hukukunun uygulamalarıdır. 1991 yılında
kaldırıldı ama şimdi tekrar siz eskiye dönmek suretiyle darbe hukukunu savunan
bir anlayışa geliyorsunuz. 
Bazı arkadaşlarınız da diyor ki: “Seçim olursa
gerginlik artıyor üniversitelerde…” 
(Mikrofon otomatik cihaz
tarafından kapatıldı)
LEVENT GÖK (Ankara) – Devam edeyim efendim,
bitiriyorum.
BAŞKAN – Teşekkür ederim Sayın Gök.
LEVENT GÖK (Ankara) – Bitiriyorum Sayın Başkan.
MUSTAFA ELİTAŞ (Kayseri) – Sayın Başkan, yorum yapıyor
ama. 
Sayın Bakanla görüşün Sayın Gök.
LEVENT GÖK (Ankara) – Bitiriyorum Sayın Başkan,
bitiriyorum.
BAŞKAN – Sayın Gök, peki, bir dakika daha veririm ama
lütfen toparlayın.
LEVENT GÖK (Ankara) – Yani bazı arkadaşlarınız da
“Rektörler seçime giderse üniversitelerde gerginlik olur; HSYK işte, seçime
giderse yargıda gerginlik olur.” diyor. E, o zaman, Sayın Bakan, biz ülkedeki
bütün seçimleri kaldıralım, yerel seçimleri de kaldıralım, genel seçimleri de
kaldıralım yani gerginlik olduğunu düşündüğünüz bütün seçimleri kaldıralım. 
SAĞLIK BAKANI RECEP AKDAĞ (Erzurum) – Konu o değil,
konu başka.
BÜLENT TURAN (Çanakkale) – Konu o değil, kaliteli
eğitim sorunu.
LEVENT GÖK (Ankara) – 1991 yılında tam da çoğulculuk
ilkesi uygulansın diye getirilmişti bu en çok oy alan 6 aday arasından
seçilmesi ama şimdi de tekrar 12 Eylül hukukuna dönmekle çok yanlış bir yola
girildiğini ifade ediyoruz.
BAŞKAN – Teşekkür ederim Sayın Gök.
MİLLÎ EĞİTİM BAKANI İSMET YILMAZ (Sivas) – Kanun
hükmünde kararnameler Meclise gelecek. 
BAŞKAN – Açayım mikrofonunuzu, bir dakika. 
Buyurun.
28.- Millî Eğitim Bakanı İsmet Yılmaz’ın, Ankara
Milletvekili Levent Gök’ün yaptığı açıklamasındaki bazı ifadelerine ilişkin
açıklaması
MİLLÎ EĞİTİM BAKANI İSMET YILMAZ (Sivas) – Muhterem
Başkanım, çıkardığımız olağanüstü hâl kararnameleri yani genel düzenleme içeren
olağanüstü hâl kararnameleri Meclise gelecek, zaten sunulması kanunun hükmüdür,
yasa gereğidir. Dolayısıyla da Meclisten kaçırılan bir husus yoktur, Meclis yine
iradesini kullanacaktır.
Teşekkür ediyorum. 
MUSTAFA ELİTAŞ (Kayseri) – Gelecek hafta görüşmeye
başlıyoruz zaten. Gelecek hafta kanun hükmünde kararnameleri görüşmeye
başlıyoruz Sayın Başkan.
BAŞKAN – Teşekkür ederim.
VII.- GENSORU (Devam)
A) Ön Görüşmeler (Devam)
2.- HDP Grubu adına, Grup Başkan Vekilleri Diyarbakır
Milletvekili İdris Baluken ve Diyarbakır Milletvekili Çağlar Demirel'in, sokağa
çıkma yasakları nedeniyle oluşan eğitim hakkı ihlallerini gideremediği, 15
Temmuz darbe girişiminin ardından öğretmenlerin meslekten ihracı ve açığa
alınmasında hak ihlallerine sebebiyet verdiği, mülakata dayalı sözleşmeli
öğretmen alımıyla kadrolaşmaya ve eğitimde güvencesiz istihdama yol açtığı ve
proje okulu uygulamasıyla eğitimin niteliğini değiştirmeyi amaçladığı
iddiasıyla Millî Eğitim Bakanı İsmet Yılmaz hakkında gensoru açılmasına ilişkin
önergesi (11/12) (Devam)
BAŞKAN – Şimdi gensoru önergesinin gündeme alınıp
alınmayacağı hususunu oylarınıza sunacağım.
Gensoru önergesinin gündeme alınmasını kabul edenler…
Kabul etmeyenler… Gensoru önergesinin gündeme alınması kabul edilmemiştir. (AK
PARTİ sıralarından alkışlar)
Alınan karar gereğince, sözlü soru önergelerini
görüşmüyor ve gündemin “Kanun Tasarı ve Teklifleri ile Komisyonlardan Gelen
Diğer İşler” kısmına geçiyoruz. 
1’inci sırada yer alan, 388 sıra sayılı Kanun Tasarısı
ve Adalet Komisyonu Raporu’nun görüşmelerine başlayacağız. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Bilirkişilik Kanunu Tasarısı (1/687) ve Adalet
Komisyonu Raporu (S. Sayısı: 388)
BAŞKAN – Komisyon? Yok. 
Ertelenmiştir. 
2’nci sırada yer alan, 405 sıra sayılı Kanun Tasarısı
ve Millî Eğitim, Kültür, Gençlik ve Spor Komisyonu Raporu’nun görüşmelerine
başlıyoruz.
2.- Millî Eğitim Bakanlığının Teşkilat ve Görevleri
Hakkında Kanun Hükmünde Kararname ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/721), Tebligat
Kanunu ile Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Tasarısı (1/693), Osmaniye Milletvekili Ruhi Ersoy ve Milliyetçi Hareket
Partisi Grup Başkanvekili Manisa Milletvekili Erkan Akçay’ın 2547 Sayılı
Yükseköğretim Kanununda Değişiklik Yapılmasına Dair Kanun Teklifi (2/511),
Erzurum Milletvekili Mustafa Ilıcalı’nın Yükseköğretim Kanununda Değişiklik
Yapılmasına Dair Kanun Teklifi (2/546), Konya Milletvekili Mustafa Kalaycı ve
Milliyetçi Hareket Partisi Grup Başkanvekili İzmir Milletvekili Oktay Vural’ın
Yükseköğretim Kanununda Değişiklik Yapılmasına Dair Kanun Teklifi (2/666) ile
Millî Eğitim, Kültür, Gençlik ve Spor Komisyonu Raporu (S. Sayısı: 405)
BAŞKAN – Komisyon? Yok.
Ertelenmiştir.
Bundan sonra da komisyonların bulunamayacağı
anlaşıldığından, alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için, 2 Kasım 2016
Çarşamba günü saat 14.00’te toplanmak üzere birleşimi kapatıyorum.
İyi geceler diliyorum. 
Kapanma Saati: 21.14




(x) Bu bölümde Hatip tarafından Türkçe
olmayan bir kelime ifade edildi.




