



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

37’nci Birleşim
10 Şubat 2016 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR 
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, Şırnak’ın Cizre ilçesinde şehit olan Fatih Yaşar ve Arif
Subaşıoğlu ile bütün şehitlere Allah’tan rahmet, yakınlarına başsağlığı ve
yaralılara acil şifalar dilediğine ilişkin konuşması
2.- Oturum Başkanı TBMM Başkan Vekili Ayşe
Nur Bahçekapılı’nın, kendisine geçmiş olsun dileğinde bulunanlara teşekkür ettiğine
ilişkin konuşması
3.- Oturum Başkanı TBMM Başkan Vekili Ayşe
Nur Bahçekapılı’nın, Meclis Başkanlığının, soru, araştırma ve genel görüşme
önergelerinde İç Tüzük ve Anayasa’ya uygun denetim yaptığına ve Meclis
çalışmalarında partiler arasında ayrım yapılmadığına ilişkin konuşması
V.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Kahramanmaraş Milletvekili Mehmet Uğur
Dilipak’ın, 12 Şubat Kahramanmaraş’ın düşman işgalinden kurtuluşunun 96’ncı yıl
dönümüne ilişkin gündem dışı konuşması
2.- Ankara Milletvekili Ali Haydar
Hakverdi’nin, Ankara ilinin sorunlarına ilişkin gündem dışı konuşması
3.- Iğdır Milletvekili Mehmet Emin
Adıyaman’ın, cezaevlerinde yaşanan sorunlara ilişkin gündem dışı konuşması
VI.- SATAŞMALARA İLİŞKİN KONUŞMALAR
1.- Tokat Milletvekili Coşkun Çakır’ın,
Ankara Milletvekili Ali Haydar Hakverdi’nin yaptığı gündem dışı konuşması
sırasında Adalet ve Kalkınma Partisine sataşması nedeniyle konuşması
2.- Ankara Milletvekili Ali Haydar
Hakverdi’nin, Tokat Milletvekili Coşkun Çakır’ın sataşma nedeniyle yaptığı
konuşması sırasında şahsına sataşması nedeniyle konuşması
3.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın usul görüşmesinde
yaptığı konuşması sırasında HDP Grubuna sataşması nedeniyle konuşması
4.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması
5.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
6.- İstanbul Milletvekili Hüda Kaya’nın,
Konya Milletvekili Abdullah Ağralı’nın HDP grup önerisi üzerinde yaptığı
konuşması sırasında Halkların Demokratik Partisine sataşması nedeniyle
konuşması
7.- Amasya Milletvekili Mehmet Naci
Bostancı’nın, İstanbul Milletvekili Engin Altay’ın HDP grup önerisi üzerinde
yaptığı konuşması sırasında Adalet ve Kalkınma Partisine sataşması nedeniyle konuşması
8.- İstanbul Milletvekili Engin Altay’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Cumhuriyet Halk Partisine sataşması nedeniyle konuşması
9.- İstanbul Milletvekili Hüda Kaya’nın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
10.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması ve yaptığı açıklaması sırasında Halkların Demokratik
Partisine sataşması nedeniyle konuşması
VII.- AÇIKLAMALAR
1.- Tokat Milletvekili Coşkun Çakır’ın, son
iki gün içerisinde kaybedilen 6 şehide Allah’tan rahmet dilediğine, Sultan II.
Abdülhamid’in 98’inci ölüm yıl dönümüne ve Oturum Başkanı TBMM Başkan Vekili
Ayşe Nur Bahçekapılı’ya geçmiş olsun dilediğinde bulunduğuna ilişkin açıklaması
2.- İstanbul Milletvekili Engin Altay’ın,
Oturum Başkanı TBMM Başkan Vekili Ayşe Nur Bahçekapılı’ya geçmiş olsun
dilediğinde bulunduğuna ve Türkiye Büyük Millet Meclisinin Kürt ve terör
sorununu bitirmek için ne lazım geliyorsa yapması gerektiğine ilişkin açıklaması
3.- Diyarbakır Milletvekili İdris
Baluken’in, Oturum Başkanı TBMM Başkan Vekili Ayşe Nur Bahçekapılı’ya geçmiş
olsun dilediğinde bulunduğuna, AKP Hükûmetinin sahaya sürmüş olduğu savaş
konseptinin can almaya devam ettiğine, çatışmalarda yaşamını yitiren bütün
yurttaşlara Allah’tan rahmet dilediğine, Cizre’de bazı binalarda mahsur kalan
yaralıların bir an önce hastanelere nakledilmesi gerektiğine ve 10 Ekim 2015
tarihinde Ankara Garı’nda yapılan katliamı 4’üncü ayında bir kez daha
lanetlediğine ilişkin açıklaması
4.- İzmir Milletvekili Oktay Vural’ın,
Oturum Başkanı TBMM Başkan Vekili Ayşe Nur Bahçekapılı’ya geçmiş olsun
dilediğinde bulunduğuna, 9 şehide Allah’tan rahmet dilediğine, terör örgütünü
güçlendirecek her türlü politik söylemden uzaklaşmak gerektiğine, terör
örgütlerinin üniversitelerde kargaşa çıkarmaya devam ettiğine ve eğitim
kurumlarında bu konuda önlem alınması gerektiğine ilişkin açıklaması
5.- Diyarbakır Milletvekili İdris
Baluken’in, HDP Grubunun vermiş olduğu soru, araştırma ve genel görüşme
önergelerinde İç Tüzük ve Anayasa’ya aykırı bir durum olmamasına rağmen Meclis
Başkanlığınca iade edilmesi nedeniyle denetim görevlerini yapamaz hâle
geldiklerine ve Meclis Başkanlığının bu konuyla ilgili Genel Kurulu
bilgilendirmesi gerektiğine ilişkin açıklaması
6.- Amasya Milletvekili Mehmet Naci
Bostancı’nın, sataşma nedeniyle yaptığı konuşmasındaki bazı ifadelerine ilişkin
açıklaması
7.- Amasya Milletvekili Mehmet Naci
Bostancı’nın, yaptığı açıklamasındaki bazı ifadelerine ilişkin açıklaması
VIII.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Ordu Milletvekili Seyit
Torun’un Plan ve Bütçe Komisyonu üyeliğinden istifasına ilişkin önerge yazısı
(4/11)
B) Meclis Araştırması Önergeleri
1.- Trabzon Milletvekili Haluk Pekşen ve 27
milletvekilinin, Ege’de antlaşmalarla kurulan düzenin yeniden tesisi ve
muhafazası maksadıyla izlenecek uzun vadeli devlet politikasının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/87)
2.- Trabzon Milletvekili Haluk Pekşen ve 26
milletvekilinin, şeker üretimi ve arzında istikrarı sağlamak için gerekli
politikaların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/88)
3.- Trabzon Milletvekili Haluk Pekşen ve 26
milletvekilinin, Türkiye’nin ve KKTC’nin münhasır ekonomik bölgeleri üzerindeki
asli haklarının korunması için yapılması gerekenlerin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/89) 
IX.- USUL HAKKINDA GÖRÜŞMELER
1.- Oturum Başkanı TBMM Başkan Vekili Ayşe
Nur Bahçekapılı’nın, HDP Grubunun soru, araştırma ve genel görüşme önergelerinin
Meclis Başkanlığınca iade edilmesiyle ilgili bir işlem yapmamasının İç Tüzük
hükümlerine uygun olup olmadığı hakkında
X.- ÖNERİLER
A) Siyasi Parti Grubu Önerileri
1.- HDP Grubunun, 9/2/2016 tarihinde Şırnak
Milletvekili Faysal Sarıyıldız ve arkadaşları tarafından, “Cizre’nin Madımak’ı”
olarak tanımlanan olayın araştırılması amacıyla verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak 10 Şubat 2016 Çarşamba günkü birleşiminde sunuşlarda okunmasına
ve ön görüşmelerinin aynı tarihli birleşiminde yapılmasına ilişkin önerisi
2.- CHP Grubunun, Türkiye Büyük Millet
Meclisi Genel Kurulunun 6 Şubat 2003 tarihli 32’nci Birleşimi ve 1 Mart 2003
tarihli 39’uncu Birleşiminde gerçekleştirilen kapalı oturumlara ilişkin
tutanaklar ile tutanak özetlerinin, İç Tüzük’ün 71’inci maddesine göre yayımlanmasının
Genel Kurulun onayına sunulmasına ilişkin önerisi
XI.- SEÇİMLER
A) Komisyonlarda Açık Bulunan Üyeliklere
Seçim 
1.- Plan ve Bütçe Komisyonunda açık bulunan
üyeliğe seçim
XII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (1/540) (S. Sayısı: 97)
XIII.- YAZILI SORULAR VE CEVAPLARI
1.- Batman Milletvekili Ayşe Acar
Başaran’ın, 6284 sayılı Kanun kapsamında koruma talebinde bulunan kadınlara
ilişkin sorusu ve Adalet Bakanı Bekir Bozdağ’ın cevabı (7/189)
10 Şubat 2016 Çarşamba
BİRİNCİ OTURUM
Açılma Saati: 14.01
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Mücahit DURMUŞOĞLU (Osmaniye)
----- 0 -----
BAŞKAN
– Türkiye Büyük Millet Meclisinin 37’nci Birleşimini açıyorum.
III.- YOKLAMA
BAŞKAN - Elektronik cihazla yoklama yapacağım.
Yoklama için üç
dakika süre veriyorum.
Sayın
milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla üç dakikalık süre içinde Başkanlığa
bildirmelerini rica ediyorum.
Yoklama işlemini
başlatıyorum.
(Elektronik
cihazla yoklama yapıldı)
BAŞKAN – Toplantı yeter sayısı yoktur.
Birleşime on beş dakika ara veriyorum.
Kapanma
Saati: 14.06
İKİNCİ OTURUM
Açılma Saati: 14.24
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Mücahit DURMUŞOĞLU (Osmaniye)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 37’nci Birleşiminin
İkinci Oturumunu açıyorum.
III.- YOKLAMA
BAŞKAN –
Açılışta yapılan yoklamada toplantı yeter sayısı bulunamamıştı.
Şimdi yoklama işlemini tekrarlayacağım.
Yoklama için üç
dakika süre veriyorum ve süreyi başlatıyorum.
Buyurun.
(Elektronik
cihazla yoklama yapıldı)
BAŞKAN –
Toplantı yeter sayısı vardır, görüşmelere başlıyoruz. 
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, Şırnak’ın Cizre ilçesinde şehit olan Fatih Yaşar ve Arif
Subaşıoğlu ile bütün şehitlere Allah’tan rahmet, yakınlarına başsağlığı ve
yaralılara acil şifalar dilediğine ilişkin konuşması
BAŞKAN – Sayın
milletvekilleri, dün gece Şırnak’ın Cizre ilçesinde şehit olan Fatih Yaşar ve
Arif Subaşıoğlu’na ve bütün şehitlerimize Allah’tan rahmet diliyorum.
Ailelerine, yakınlarına başsağlığı ve sabır diliyorum, yaralılara da acil
şifalar temenni ediyorum.
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk söz, Kahramanmaraş’ın düşman işgalinden
kurtuluş yıl dönümü münasebetiyle söz isteyen Kahramanmaraş Milletvekili Mehmet
Uğur Dilipak’a aittir.
Buyurun Sayın Dilipak. (AK PARTİ sıralarından alkışlar)

Gündem dışı ilk sözümü de vermiş oldum bu çalışma
döneminde.
Buyurun.
V.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Kahramanmaraş Milletvekili Mehmet Uğur
Dilipak’ın, 12 Şubat Kahramanmaraş’ın düşman işgalinden kurtuluşunun 96’ncı yıl
dönümüne ilişkin gündem dışı konuşması
MEHMET UĞUR DİLİPAK (Kahramanmaraş) – Değerli Başkan,
sayın milletvekilleri; Kahramanmaraş’ımızın 12 Şubat 1920 tarihinde düşman
işgalinden kurtuluşu hakkında gündem dışı söz almış bulunuyorum. Bu vesileyle
Sayın Başkanım, size de hayırlı görevler diliyorum.
Değerli arkadaşlar, Kahramanmaraş’ta bundan doksan altı
yıl önce başörtüsüne el uzatan Fransız askerine karşı Sütçü İmam’ın gereken
cevabı verip 2 Fransız askeri öldürmesiyle başlayan büyük direnişin adıdır
Kahramanmaraş. Sütçü İmam’ın başlattığı direniş Kurtuluş Savaşı’nın âdeta bir
meşalesi olmuştur. Yani Kahramanmaraş tek vatan, tek millet, tek bayrak altında
tek yürek olmanın sembolü olmuştur. 
Diğer bir kahraman, Rıdvan Hoca ise kalede düşman
bayrağını görünce “Kalede düşman bayrağı varken hür olamayız. Hür olmayan bir
memlekette cuma namazı kılınmaz.” diyerek bu kutlu direnişin meşalesini
yakmıştır ve galeyana gelen halk kalesindeki düşman bayrağını indirdikten sonra
cuma namazını ancak kılabilmiştir. Bayrak, bağımsızlığımızın sembolüdür. 
Kadın kahramanlarımızdan, kocası Millî Mücadele’de
şehit düşmüş Senem Ayşe, komşusunda düşman cephaneliği olduğunu öğrenince kendi
evini, bir saniye bile düşünmeden ateşe vererek vatanın bağımsızlığı için bu
milletin her şeyi feda edeceğini tüm dünyaya göstermiştir. 
Sütçü İmam, Senem Ayşe, Rıdvan Hoca, Aslan Bey, Ali
Sezai Efendi gibi diğer kahramanlarımızın destansı öyküleri anlatılmakla
bitmez. 
Millî Mücadele’den sonra Kahramanmaraş’ımıza bu kutlu
çatı altında İstiklal Madalyası vermek için isim istendiğinde Maraşlıların
cevabı çok açık ve nettir: “Maraş’ta savaşa katılmayan hiçbir fert yoktur.”
derler ve bu cevap üzerine 5 Nisan 1925 yılında şehrimize kırmızı şeritli
İstiklal Madalyası verilerek bu yüce çatı altında onurlandırılmıştır. 
Ülkemizin maruz kaldığı terör olaylarına karşı Sütçü
İmam, Senem Ayşe ve Rıdvan Hocanın ruhu iyi bilinmelidir. Bugün AK PARTİ olarak
tek bayrak, tek vatan, tek millet arzumuzu doksan altı yıl öncesinden
aldığımızı belirtmek isterim. 
Kahramanmaraş’ın kurtuluş mücadelesine baktığımız
zaman, Kürt’üyle, Laz’ıyla, Çerkez’iyle, Alevi’siyle Sünni’siyle bu milletin
bağımsızlık mücadelesinde et ve tırnak olduğumuzu belirtmek isterim. 
Kurtuluş Savaşı kahramanlarından Diyarbakır Müftüsü
Hacı İbrahim Efendi, Van Müftüsü Şeyh Masum Efendi, Norşinli Şeyh Muhammed
Ziyaeddin Efendi, Urfa Müftüsü Hasan Efendi ve Şeyh Müslüm Efendiler gibi doğu
ve güneydoğuda vatan için tek yürek ve tek bir millet olan milletimizin
kemiklerini asla sızlatmayacağız, sızlatmak isteyenlere de dün olduğu gibi,
bugün de asla müsaade vermeyeceğiz. 
Yakın zamanda güneydoğuda vatan savunmasında şehadet
şerbeti içen Kahramanmaraşlı şehidimizin amcasının dediği gibi “Vatan varsa
şehit vardır, şehit varsa vatan vardır.” sözü doksan altı yıl önceki aynı ruhla
hareket ettiğimizin göstergesidir.
Üç beş kendini bilmezin sözde öz yönetim çağrılarını
asla kabul etmeyeceğiz. Onların çukur siyasetine asla prim vermeyeceğiz.
1990’lı yıllarda buzdolabına konulmuş, buzu çözülünce de yeni Türkiye’den
haberi olmayanlara sesleniyorum: Elinde silahı olanları milletimiz asla muhatap
kabul etmeyecektir. Onları savunanları da bu millet asla affetmeyecektir, bu
böyle bilinmelidir. 
Ayrıca, cennet mekân Abdülhamid Han’ı, vefatının
98’inci yıl dönümünü idrak ederken rahmetle anıyorum.
(Mikrofon otomatik cihaz tarafından kapatıldı)
MEHMET UĞUR DİLİPAK (Devamla) – Ulu Hakan’a “Kızıl
Sultan” diyenler bugün kurucu Genel Başkanımıza, Recep Tayyip Erdoğan’a
“diktatör” diyenlerle aynı zihniyetin ürünleridir.
BAŞKAN – Teşekkür ederim Sayın Dilipak.
MEHMET UĞUR DİLİPAK (Devamla) – Bu söylemleri üretenler
milletimize saygısızlık yapmaktadır.
BAŞKAN – Sayın Dilipak, teşekkür ederim.
MEHMET UĞUR DİLİPAK (Devamla) – Bu tip söylemler, en
hafif ifadeyle, haddini bilmezlik olarak değerlendiriliyor. 
Yüce Meclisimizi, yerli ve millî olan tüm
milletvekillerini saygıyla selamlıyor, tüm şehitlerimize Allah’tan rahmet,
gazilerimize uzun ömürler diliyor, saygılar sunuyorum. (AK PARTİ sıralarından
alkışlar) 
BAŞKAN – Teşekkür ederim Sayın Dilipak.
Gündem dışı ikinci söz, Ankara’nın sorunları hakkında
söz isteyen Ankara Milletvekili Ali Haydar Hakverdi’ye aittir.
Buyurun Sayın Hakverdi. (CHP sıralarından alkışlar) 
2.- Ankara Milletvekili Ali Haydar
Hakverdi’nin, Ankara ilinin sorunlarına ilişkin gündem dışı konuşması
ALİ HAYDAR HAKVERDİ (Ankara) – Sayın Başkan, sayın
Divan üyesi arkadaşlarım, sayın vekil arkadaşlarım, Genel Kurulumuzun
emekçileri ve Genel Kurulumuzun basın emekçileri; hepinizi saygı ve
sevgilerimle selamlıyorum. 
Şimdi, Ankara’nın en büyük sorunu bana göre 1 kişi,
ismini söylemeye gerek yok. Şimdi, başkentte yaşıyoruz ve metro gece 23.00’te
kapatılıyor. Düşünün, dünyada hangi başkentte metro gece 23.00’te kapatılır?
Bizim metromuz gece 23.00’te kapatılıyor. Yine, bizim başkentimizde bir EGO
otobüsü kaldırımda yürüyen 12 yolcumuzu biçerek öldürdü. Hangi başkentte
görülür böyle şeyler? Yine, bir de bizim bitmeyen Keçiören metromuz var
biliyorsunuz. Geçenlerde evlenen bir çift arabasının arkasına aynen şu yazıyı
yazdırmış, demişler ki: “Aşkımız Keçiören metrosu gibi hiç bitmesin.” Düşünün
yani metronun hâlini.
HÜSEYİN BÜRGE (İstanbul) – Bir de Çankaya’dan da
bahset, daha iyi… 
ALİ HAYDAR HAKVERDİ (Devamla) – Arkadaşlar, lütfen
zamanımdan çalmayın, duyulmuyorsunuz çünkü.
HÜSEYİN BÜRGE (İstanbul) – Sen duydun ya, mesele yok.
ALİ HAYDAR HAKVERDİ (Devamla) – Şimdi, değerli
arkadaşlar, ben Meclis Divanı kâtip üyesiyim, tarafıma da kırmızı plakalı bir
araç tahsis edildi ve geçenlerde yapılan ulaşım zamlarını protesto etmek için
aracımla Mamak ilçesinden, Şahintepe’den, Şirintepe’den ve Tuzluçayır’dan
Kızılay’a 3 tur yaptım. Durakta bulunan yolcuları aldım, Kızılay’a bıraktım, 3
tur yaptım. Bu turun bedeli ne biliyor musunuz? Bu turun bedeli 30 kilometre,
8,20 kuruş. Ya, bu araba benim değil, sizin hiç değil, halkın arabası ve halkın
arabasıyla bir farkındalık yaratmak için halkı 3 tur taşıdım. Bunun maliyeti
8,20 kuruştur. Peki, bunun üzerinden bu şehri yöneten beyefendi bir “tweet”
attı, dedi ki: “Araba senin değil, devletin, benzin devletin. Sen nasıl böyle bir
şey yaparsın?” Şimdi, peki, o insanları AKP mitinglerine taşıdığınız otobüsler
senin babanın malı mıydı? (CHP sıralarından alkışlar) Senin babanın malı mıydı
da benim vergimle AKP mitinglerine kişi taşıdın? Geçtik, peki geçtik, eyvallah.
Peki, Sayın Cumhurbaşkanınız, 200 bin dolar ile kendi o
özel zırhlı makam aracını Şili’ye götürdü. Yani 600 milyar para.
MEHMET UĞUR DİLİPAK (Kahramanmaraş) – Sırtında mı
taşıyacaktı?
ALİ HAYDAR HAKVERDİ (Devamla) - Kimin cebinden yaptı bu
işi arkadaşlar, kimin cebinden yaptı? Benim vergimle yaptı. 
Peki, Vietnam’da bir genç iş adamımız öldü geçen hafta.
Sağlığında çok mücadele ettik getirtilmesi için, devletimiz getirmedi,
cenazesini getirdi buraya. Arabanız mı önemliydi, benim vatandaşım mı
önemliydi? Niye oraya harcamadınız? Benim vergimle götürdünüz, ben helal
etmiyorum. Ve şunu söylüyorum: Halkın vergisiyle alınan araçla halkı taşımaktan
ben onur duyarım. 
O gün, eylem yapacağımı duyan beyefendi vızır vızır
otobüs seferlerini artırmış. O gün halkımız rahat etti, ne güzel. Eğer bunu
yapacağını bileyim, her gün, her gün halkımızı rahat ettirmek için ben o eylemi
yaparım, yapmaya da devam ederim.
Evet, sonuç itibarıyla ben şunu söylüyorum arkadaşlar:
Bütün kullandığınız araçlar aslında halkımızın, halkın imkânlarını kullanıyorsunuz
ve devleti kendiniz sanıyorsunuz. Devlet, siz değilsiniz; devlet eşittir AKP
değildir. O yüzden, halkın bana verdiğini sonuna kadar halka tahsis edeceğime
şimdi buradan tekrar tekrar söz veriyorum. Bu refahınız, bu bolluğunuz elbet
bir gün bitecek. Güvendiğiniz padişahınız, o da bir gün elbet devrilecek.
Genel Kurulunuzu saygıyla selamlıyorum. (CHP
sıralarından alkışlar)
BAŞKAN – Teşekkür ederim.
COŞKUN ÇAKIR (Tokat) – Sayın Başkan…
BAŞKAN – Sayın Çakır, buyurun.
COŞKUN ÇAKIR (Tokat) – Sayın Başkan, değerli konuşmacı
grubumuzu kastederek “Güvendiğiniz padişahınız” demek suretiyle olmayan bir şey
söylüyor hakaretamiz bir şekilde. 69’a göre söz istiyorum. 
BAŞKAN – Buyurun, iki dakika. (AK PARTİ sıralarından
alkışlar)
VI.- SATAŞMALARA İLİŞKİN KONUŞMALAR
1.- Tokat Milletvekili Coşkun Çakır’ın,
Ankara Milletvekili Ali Haydar Hakverdi’nin yaptığı gündem dışı konuşması
sırasında Adalet ve Kalkınma Partisine sataşması nedeniyle konuşması
COŞKUN ÇAKIR (Tokat) – Sayın Başkan, değerli milletvekilleri; hepinizi
saygıyla selamlıyorum.
Konuşmacı arkadaşımız, değerli hatip “Güvendiğiniz
padişahınız, bir gün o da iktidardan düşecektir.” dedi. Yani, bu bir söz değil,
bir laf değil esas itibarıyla ama yine de kayıtlara geçiyor. Bu ülkenin nasıl
yönetildiğini herkes biliyor, bu ülkede bir padişah yok; padişahlık 1923’le
birlikte sonlandı. Bu ülkede cumhuriyet var, bu ülkede demokrasi var, bu ülkede
seçim var; tabiatıyla, gelen seçimle gelir, giden seçimle gider. Bunu söylemeye
bile hacet yok, eskilerin deyimiyle izahtan varestedir.
Öte taraftan, değerli
arkadaşımızın arabasıyla kimi taşıdığı bizi çok ilgilendirmez ama yani bunun
sahici bir şey olmadığı, Ali Haydar Bey, çok açık bir şov olduğu da ortadadır.
Yani, siz o araçla taşısanız taşısanız 8-10 kişiyi taşırsınız, iyi de edersiniz
de yani o araç size onun için mi tahsis edildi bilmiyorum. Ama, bence araçla
mahalleler arasında şov yapmak yerine, bence Ankara başta olmak üzere
-konuşmanızın girişinde yaptığınız gibi- toplu taşımasına ilişkin katkı
sağlayabiliyorsanız bu daha hayırlı, daha verimli bir çaba olur diye
düşünüyorum.
Hepinizi saygıyla selamlıyorum.
(AK PARTİ sıralarından alkışlar)
BAŞKAN – Teşekkür ederim.
ALİ HAYDAR HAKVERDİ (Ankara) –
Efendim, şov yapmakla suçladı beni. 
MEHMET METİNER (İstanbul) – Doğru
söylüyor.
ALİ HAYDAR HAKVERDİ (Ankara) – Ben
sataşmadan söz istiyorum. 
BAŞKAN – Peki, iki dakika, gelin.
ALİ HAYDAR HAKVERDİ (Ankara) –
İsmimi kullanarak şov yapmakla suçladı.
BAŞKAN – Peki, iki dakika,
buyurun.
COŞKUN ÇAKIR (Tokat) – Tabii,
tabii, öyle dedim yani.
MEHMET UĞUR DİLİPAK
(Kahramanmaraş) – Şov yapma ama.
2.- Ankara Milletvekili Ali Haydar Hakverdi’nin, Tokat Milletvekili Coşkun
Çakır’ın sataşma nedeniyle yaptığı konuşması sırasında şahsına sataşması
nedeniyle konuşması
ALİ HAYDAR HAKVERDİ (Ankara) –
Arkadaşlar, şimdi bulunduğunuz yerden bağırıyorsunuz ya, inanın duyulmuyor
televizyonlardan. O yüzden, sadece hatibe müdahale etmiş oluyorsunuz. 
BAŞKAN – Sayın konuşmacı, siz
lütfen Genel Kurula hitap edin. 
ALİ HAYDAR HAKVERDİ (Devamla) –
Ama ben mesela söyleyeyim, “Şov yapma.” diyorsunuz, “Şov yapma.” diyorsunuz ya
gelirken bile...
BAŞKAN – Meclisin düzenini ben
sağlayabilirim. Siz konuşmanıza devam edin lütfen.
ALİ HAYDAR HAKVERDİ (Devamla) –
Hayır, devam ediyorum efendim. İki dakika süremi kullanıyorum.
Şimdi “Şov yapma.” diyorsunuz ya,
bağırdığınız inanın duyulmuyor, “Şov yapma.” diye bağırdığınız duyulmuyor ama
ben, kameraman arkadaşların, mesela bağıran arkadaşlarımı çekmesini isterim. Niye
isterim? Ben kefilim, buradan durdukları yerden bana bağırdılar ki, Sayın
Başbakana benim ricamdır -belki gücü yeter yetmez ama- hatta Cumhurbaşkanına
ricamdır: “Evet, bu arkadaş buradan bana çok büyük tepki gösterdi, hem de
bağırdı, lütfen arkadaşı terfi ettirin.” Böyle bir talebim olabilir, yoksa
ulaşmıyor, ulaşmıyor, ne derseniz ulaşmıyor arkadaşlar.
Şov yapma konusuna gelince: Çok net bir şey söylüyorum, bakın, ne
yaparsak yapalım, bu zamlara karşı ne yaparsak yapalım havuz medyanızda yer
almıyor ama böyle bir eylem yaptığımızda bir farkındalık yaratıyorsunuz ve
havuz medyanız dahi şöyle veya böyle bu eylemi gösteriyor. Niyetim şov yapmak
değildir, niyetim haksız zamları geri aldırmaktır çünkü kaşıkla verdiniz,
kepçeyle alıyorsunuz. 
GÖKCEN ÖZDOĞAN ENÇ (Antalya) – Kendi aracınızla
taşısanıza o zaman. Sayın Vekilim, kendi aracınızla taşıyın, madem hizmet
yapıyorsunuz. 
ALİ HAYDAR HAKVERDİ (Devamla) – Niyetim, bir
farkındalık yapıp bu zamları geri aldırma çabasıdır, şov yapma değildir. 
Genel Kurulunuzu saygıyla selamlıyorum. (CHP
sıralarından alkışlar) 
BAŞKAN – Teşekkür ederim Sayın Hakverdi. 
GÖKCEN ÖZDOĞAN ENÇ (Antalya) – Kendi aracınızla taşıyın
o zaman ya. 
MEHMET UĞUR DİLİPAK (Kahramanmaraş) – Sayın Başkan…
BAŞKAN – Buyurun. 
MEHMET UĞUR DİLİPAK (Kahramanmaraş) – Şahsıma “Terfi
ettirilmek için bir hareket yapıyor.” şeklinde ithamda bulundu. Onun için söz
istiyorum. 
ALİ HAYDAR HAKVERDİ (Ankara) – Yok, kimseye söylemedim
ben. 
ATİLA SERTEL (İzmir) – Terfi etmek mi istiyorsunuz?
Terfi mi etmek istiyorsunuz?
BAŞKAN – Anlamadım. 
MEHMET UĞUR DİLİPAK (Kahramanmaraş) – Terfi etmek gibi,
yalakalık göstermek gibi bir işlem yaptığımı düşünerek…
BAŞKAN – O kelimeyi kullanmadı. 
MEHMET UĞUR DİLİPAK (Kahramanmaraş) – Ama terfi
ettirilmek için bir çalışma…
ATİLA SERTEL (İzmir) – “Terfi etmek” diyor efendim,
“terbiye” demiyor, “terfi etmek” diyor. 
BAŞKAN – Ben zabıtlara bir bakayım, öyle bir duyumum
olmadı. Zabıtlara bakayım, size söz vereceğim sonra. 
ATİLA SERTEL (İzmir) – Kötü bir şey değil, kötü bir şey
değil, terfi etmek iyi bir şey. 
V.- GÜNDEM DIŞI KONUŞMALAR (Devam)
A) Milletvekillerinin Gündem Dışı
Konuşmaları (Devam)
3.- Iğdır Milletvekili Mehmet Emin
Adıyaman’ın, cezaevlerinde yaşanan sorunlara ilişkin gündem dışı konuşması
BAŞKAN – Gündem dışı üçüncü söz, cezaevlerinde yaşanan
sorunlar hakkında söz isteyen Iğdır Milletvekili Mehmet Emin Adıyaman’a aittir.

Buyurun Sayın Adıyaman. (HDP sıralarından alkışlar) 
MEHMET EMİN ADIYAMAN (Iğdır) – Sayın Başkan, değerli
milletvekilleri, Genel Kurulun değerli emekçileri; hepinizi saygıyla
selamlıyorum. 
Değerli milletvekilleri, Adalet
Bakanı Sayın Bekir Bozdağ’ın ocak ayında yaptığı açıklamaya göre şu anda
Türkiye cezaevlerinde 159 bin tutuklu ve hükümlü bulunmaktadır. Şimdi, Ceza
İnfaz Kanunu ve ilgili yönetmelik ve genel çağdaş ceza hukukunun temel
prensibi, hükümlülerin, suç işlemişlerin cezaevinde yattıkları süreç içerisinde
onların yeniden topluma kazandırılması ve rehabilitasyonlarının sağlanmasına
yöneliktir. Tutuklular ise henüz suçluluğu mahkemece ortaya konulmamış,
davaları devam eden, esasen prensip olarak, hukuk prensibi açısından suçsuz
kabul edilen insanlardır. 
Şimdi, tabii,
değerli arkadaşlar, elimde Toplum ve Hukuk
Araştırmaları Vakfı ile Özgürlükçü Hukukçular Derneğinin 24 sayfadan ibaret,
sadece Marmara Bölgesi’ndeki cezaevlerine yönelik bir raporu bulunmakta.
Bu raporu hazırlayan arkadaşlar bire bir bu cezaevlerine giden, hemen her gün
cezaevlerinde müvekkilleri olan, her gün farklı cezaevlerine giden ve bire bir
hükümlü ve tutuklularla görüşen avukatlar. Dolayısıyla, cezaevlerinde yaşanan
hak ihlallerini en yakından bilen, en yakından takip eden hatta bu hak
ihlallerini ilgili merciler önüne götüren hukukçular. 
Tabii, rapor 24 sayfa olduğundan dolayı
tek tek hak ihlallerini burada beş dakikalık zaman süreci içerisinde ifade
etmem mümkün değil ama şunu açıkça ortaya koymak lazım: Şimdi, Sayın
Cumhurbaşkanı bir süre önce kaymakamlarla yaptığı toplantıda “Mevzuatı bir
tarafa bırakın, kendi düşüncelerinize, kendi kanaatlerinize göre karar verin ve
uygulayın.” dedi. Şimdi, bunu kaymakamlara söyleyen Sayın Cumhurbaşkanının bu
söylemi âdeta bir talimat gibi bürokrasinin tüm kademelerinde karşılık
bulmakta, dolayısıyla Ceza İnfaz Kanunu ve ilgili yönetmelik olmasına rağmen,
maalesef cezaevlerinde de cezaevi idareleri mevzuatı bir kenara bırakıp kendi
subjektif duygularıyla, kendi ideolojileri veya kendi inançları doğrultusunda
tutuklu ve hükümlüler üzerinde uygulamalar gerçekleştirmekte, bu hükümlü ve
tutukluların mevzuattan doğan hiçbir hakkı maalesef pratiğe geçirilmemektedir. 
Dolayısıyla, hem hasta tutsakların hem
normal yaşamına devam eden tutsakların yönetmelikten ve kanundan doğan temel
hakları bugün Türkiye’de ayaklar altına alınmış durumdadır. Hasta tutsaklar
hastanelere götürülmemektedir. Yine, infazı yaklaşmış, tahliyeleri yaklaşmış
hükümlülerin infazlarının yakılması adına birtakım bahanelerle, birtakım
gerekçelerle disiplin suçları kapsamında cezalandırılmakta, infazları
yakılmakta.
Daha da önemlisi, değerli arkadaşlar,
kanun ve yönetmelik açık olmakla beraber, İmralı Adası’nda bulunan Sayın
Abdullah Öcalan da bu mevzuattan yani kanun ve yönetmelikten yararlanma hakkı
bulunmasına rağmen 4 Nisan 2015 tarihinden beri akrabalarıyla, yakınlarıyla
hiçbir şekilde görüştürülmemektedir. Kendi ailesi ve kendi müdafileriyle
görüşme hakkı kanundan doğan, kanunda düzenlenmiş bir hak ama fiilen, İmralı
Adası’nda özel bir statü, özel bir hukuk uygulanmakta, mevcut yasa dahi ihlal
edilmekte, dayanağı olmayan, tamamen subjektif, tamamen politik gerekçelere
dayanan bir uygulamayla özel bir tecrit hukuku, özel bir İmralı hukuku
uygulanmaktadır. 
Anlaşılan o ki Sayın Cumhurbaşkanının
verdiği talimat, bizim yaşamımızın her alanında hukuku rafa kaldırıp tamamen
keyfî, mevzuattan yoksun, talimat esaslarına dayalı ve politik görüşlere dayalı
bir hukuk sistemiyle karşı karşıyayız.
Hepinizi saygıyla selamlıyorum. (HDP
sıralarından alkışlar)
BAŞKAN – Teşekkür ederim Sayın Adıyaman.
Sayın milletvekilleri, söz için sisteme
giren sayın milletvekillerimiz var, bir açıklama yapma zorunluluğum hasıl oldu.

Şu anda henüz gündeme geçmedik ve gündem
dışı bölümünü görüşüyoruz İç Tüzük’ün 59’uncu maddesine göre. İç Tüzük’ün
59’uncu maddesinin birinci fıkrasında “Başkan en fazla üç kişiye söz verir.”
denilmektedir. Bu nedenle, sisteme giren arkadaşlara söz veremeyeceğim ama
çalışmalarımızın seyri esnasında 60’a göre söz isteyen, söz talebinde bulunan
sayın milletvekillerinin bu taleplerini elbette ki takdire alacağım.
Teşekkür ederim.
Şimdi, söz almak isteyen grup başkan
vekilleri varsa onlara söz vermek istiyorum.
Sayın Çakır, buyurun.
VII.- AÇIKLAMALAR
1.- Tokat Milletvekili Coşkun Çakır’ın, son
iki gün içerisinde kaybedilen 6 şehide Allah’tan rahmet dilediğine, Sultan II.
Abdülhamid’in 98’inci ölüm yıl dönümüne ve Oturum Başkanı TBMM Başkan Vekili
Ayşe Nur Bahçekapılı’ya geçmiş olsun dilediğinde bulunduğuna ilişkin açıklaması
COŞKUN ÇAKIR (Tokat) – Teşekkür ederim Sayın Başkan.
Ben öncelikle iki gün içerisinde kaybetmiş olduğumuz 5
şehidimize Cenab-ı Hak’tan rahmetler diliyorum. Konya Seydişehir’den Yüzbaşı
Fatih Yaşar, Kocaeli Gölcük’ten Arif Subaşıoğlu, Adana’dan Tayfun Yüce, Sivas
Hafik’ten Osman Yurt, Şanlıurfa’dan Abdülkadir Oğuz ve Balıkesir’den de Hasan
Talay isimli güvenlik görevlilerimizi, askerlerimizi ve polislerimizi
kaybettik, şehit verdik, hepsine Allah’tan rahmet diliyorum. Yine diliyor, dua
ediyor ve ümit ediyoruz ki bir an evvel bu çatışma son bulsun, ülkemiz huzur ve
sükûn bulsun, şehitlerimiz gelmesin, insanlarımız hayatını kaybetmesin.
İkinci olarak da bugün Sultan II. Abdülhamid’in ölüm
yıl dönümüdür, 1918’de kaybettik ve 98’inci ölüm yıl dönümüdür. Bunu şunun için
söylüyorum: Sultan II. Abdülhamid, Osmanlı İmparatorluğu’nun en netameli
döneminde, son döneminde bugün günümüze ışık tutacak şekilde hem şahsıyla hem
de döneminde otuz üç yıl gibi uzun bir dönemde yaşanılan olaylar itibarıyla
bizim için son derece laboratuvar görevi gören bir kişilik ve bir döneme
tekabül etmektedir. Zira bugün yaşamış olduğumuz sorunların önemli bir kısmını
aynı dönemde o zaman da, o dönemde de yaşıyorduk. Aynı şekilde bir kişilik
olarak kendisi bugün modern cumhuriyetin temellerini inşa eden birçok kurumun,
eğitim kurumları, hukuk kurumları vesaire, hepsinin temelinin yine aynı dönemde
atıldığını ifade etmeliyiz. Ancak maalesef, Abdülhamid’i konuşmak, “Kızıl
Sultan”, bazen “Ulu Hakan” dikotomisinden kurtularak sahici bir Abdülhamid
portresi çıkarmak mümkün olmamıştır. Sevinerek görmekteyiz ki son on yıllarda,
özellikle son çeyrek asırda resmî tarihçiliğin de dışında yapılan gayriresmî
tarihçilik içerisinde Abdülhamid sağdan ve soldan, bütün kesimlerden hakkıyla
çalışılmaya başlanmış ve hak ettiği yer yavaş yavaş verilmiştir. Kendisini
rahmetle anıyoruz.
Hepinizi saygıyla selamlıyorum.
BAŞKAN – Teşekkür ederim Sayın Çakır.
Sayın Altay, buyurun.
2.- İstanbul Milletvekili Engin Altay’ın,
Oturum Başkanı TBMM Başkan Vekili Ayşe Nur Bahçekapılı’ya geçmiş olsun
dilediğinde bulunduğuna ve Türkiye Büyük Millet Meclisinin Kürt ve terör
sorununu bitirmek için ne lazım geliyorsa yapması gerektiğine ilişkin
açıklaması
ENGİN ALTAY (İstanbul) – Teşekkür ederim..
Sayın Başkan, öncelikle, sizin uzun süre aramızda
olamamanıza neden olan rahatsızlığınızın hemen hemen tümüyle geçmiş olması bizi
sevindirdi. Sağlıklı, mutlu, uzun bir yaşam diliyorum. Geçmiş olsun diliyoruz
Cumhuriyet Halk Partisi Grubu olarak.
BAŞKAN – Çok teşekkür ederim, sağ olun, hep beraber.
ENGİN ALTAY (İstanbul) – Sayın Başkan, artık bu
Parlamentoda her gün açılışta şehit haberleriyle ilgili üzüntü ve taziye
dilemek istemiyoruz. Aynı şekilde, bölgeden gelen, kimi kadın, çocuk sivillere
yönelik temel hak ve özgürlükleri ihlal edici bir mahiyette kamunun yaklaşımı
da Türkiye’yi germekte, Türkiye’de doğusuyla batısıyla bir bütün olarak huzur
ortamını, huzur iklimini, toplumsal barışı olumsuz etkilemektedir. Dün, bizdeki
bilgi, 7 Hazirandan bu yana 270 şehidimizin olduğu şeklindeydi. Bugünkü
bilgilerle 6 şehidimiz daha var, 276. Bu daha ne kadar sürecek? Türkiye Büyük
Millet Meclisi taziye çadırı değildir. Burada elbette taziye diliyoruz,
Allah’ım rahmet eylesin. Şehitlerimiz, bizim inancımıza göre de ölü değillerdir
şüphesiz ama onların geride bıraktıkları anneler, babalar, yetimler… Türkiye
Büyük Millet Meclisinin bu olaya el koyması için ne kadar daha şehit gelecek
bunun cevabını bekliyoruz. Elbette Hükûmetten bekliyoruz, elbette sizden
bekliyoruz, şu anda Türkiye Büyük Millet Meclisini yöneten Başkan olarak sizden
bekliyoruz. Bu sorunun ne dağda, ne bayırda, ne adada, ne ovada, ne şurada, ne
burada çözülemeyeceği artık belli olmuştur. Biz bu uyarılarımızı yıllardır
yapıyoruz. Bu sorun büyük bir sorundur. Bu sorun her geçen gün biraz daha
büyümektedir ve bir an önce, sorunu çözme ehliyetine tek sahip, tek muktedir
olan Türkiye Büyük Millet Meclisinin bütün siyasi parti gruplarını ve
Başkanlığı göreve davet ediyorum. Tekrar altını çiziyorum, Büyük Millet Meclisi
her gün taziye dilenen bir çadır olmaktan çıkmalı, bu trajediyi, bu Kürt
sorununu ve bu terör sorununu bitirmek için ne lazım geliyorsa onu yapmalıdır. 
Teşekkür ederim.
BAŞKAN – Ben de teşekkür ederim Sayın Altay.
Cumhuriyet Halk Partisi Grubuna da şahsımla ilgili
dileklerinden dolayı ayrıca teşekkür etmekteyim, sağ olun.
Sayın Baluken…
3.- Diyarbakır Milletvekili İdris
Baluken’in, Oturum Başkanı TBMM Başkan Vekili Ayşe Nur Bahçekapılı’ya geçmiş
olsun dilediğinde bulunduğuna, AKP Hükûmetinin sahaya sürmüş olduğu savaş
konseptinin can almaya devam ettiğine, çatışmalarda yaşamını yitiren bütün
yurttaşlara Allah’tan rahmet dilediğine, Cizre’de bazı binalarda mahsur kalan
yaralıların bir an önce hastanelere nakledilmesi gerektiğine ve 10 Ekim 2015
tarihinde Ankara Garı’nda yapılan katliamı 4’üncü ayında bir kez daha
lanetlediğine ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan.
Ben de öncelikle, geçirmiş olduğunuz rahatsızlıktan
dolayı bir kez daha geçmiş olsun dileklerimizi grubumuz adına iletmek
istiyorum. Hayırlı şifalar diliyorum.
BAŞKAN – Çok teşekkür ederim, sağ olun. 
İDRİS BALUKEN (Diyarbakır) – Sayın Başkan, müzakere
masasının devrilmesiyle birlikte AKP Hükûmetinin sahaya sürmüş olduğu savaş
konsepti maalesef can almaya devam ediyor. Gün geçmiyor ki yüreğimizi yakan
ölüm haberlerini almayalım, gün geçmiyor ki bu ülkenin dört bir tarafında
yaşaması gereken, ailelerinin yanında olması gereken genç insanlarımızın
cenazelerini kaldırma durumunda kalmayalım. Ben HDP’nin, Halkların Demokratik
Partisinin ayrım yapmadan, sahaya sürülen bu savaş konseptinden dolayı yaşanan
bu çatışmalarda yaşamını yitiren bütün yurttaşlarımıza buradan Allah’tan
rahmet, ailelerine de başsağlığı dileklerimi iletmek istiyorum. 
Tabii, bu savaş konseptiyle ilgili son derece önemli
trajediler yaşanıyor. Birkaç gündür burada, Meclis Genel Kurulunda da özellikle
Cizre ve Sur’daki duruma dikkat çekmeye çalışıyoruz. Cizre’de maalesef,
insanlığı katleden büyük trajedilere bugün bir yenisi daha eklendi. 2 bodrum katıyla
ilgili mevcut durum henüz netleşmemişken bugün Cizre’den bize ulaşan yaralı bir
yurttaş, bir başka binada 45 kişinin mahsur kaldığını ve hastaneye nakledilmeyi
beklediğini ifade etti. Ancak o binaya yapılan bombalamalar sonucunda orada
bulunan 20 yurttaşın yaşamını yitirdiğini, 25 yurttaşın da hem 112 hem 155’i
arayarak hastaneye nâkil taleplerini ilettiğini ifade etti. Bu nakil
taleplerine rağmen, kendileriyle kurmaya çalıştığımız irtibatlarda hâlâ binanın
kuşatma altında olduğu ve ağır bir ateş altında olduğu bilgisi bize ulaştı.
Tabii, son derece endişeliyiz, kaygımız büyük. 
Ben burada, Meclis tutanaklarına geçsin diye de, şu
anda orada sağ olduğundan emin olduğumuz ve hastaneye nakletme iradesini devlet
yetkililerine aktaran, bunu kayıt altında tutan bu yurttaşlarımızın ismini
paylaşmak istiyorum: Derya Koç -ki bizim, HDP Milas İlçe Eş Başkanımızdır-
Fatma Demir, Lokman Bilgiç, Murat Keskin, Sinan Kaya, İbrahim İverendi, Fırat
Malgaz, Orhan Tunç, Meryem Akyol, Mürsel Dalmış, Star Öztürk, Murat Tunç,
Abdulselam Turgut, Emek Aydın, Mesut Özer, Abdullah Özgür, Agit Aydın, Barış
Ağadır, Sahip Edip ve soyadını yazamadığımız Ferhat adındaki bir yurttaşımız şu
anda o bahsetmiş olduğumuz binada hastaneye nakledilmeyi bekliyorlar. 
Sayın Başkan, bir hukuk devletinin, evrensel
kriterlerle kendisini bağlamış bir sosyal devletin yapması gereken şudur:
Hastaneye nakledilmeyi, bu iradeyi kendisine iletmiş olan yurttaşları oradan
sağlıklı bir şekilde alır, hastaneye nakleder, tıbbi bakıma ihtiyacı olanlara
gerekli tıbbi müdahaleyi yapar. Orada hukuki açıdan, devlet açısından sıkıntılı
durumu olan vatandaşlar varsa da onlarla ilgili adli tahkikatını yürütür. 
Maalesef, her iki bodrum vahşetinde bu yapılması
gerekenler şu saate kadar yapılmamıştı. Umarız ki bize iletilen bu üçüncü
trajediyle ilgili kötü bir sonuçla karşılaşmayız. Buradan telefonlarımıza
çıkmayan Hükûmet ve devlet yetkililerine de oradaki ateşi bir an önce durdurup
bu yurttaşların hastaneye nakilleriyle ilgili süreci işletmelerini
beklediğimizi ifade etmek istiyorum.
Diğer taraftan, Sayın Başkan, biliyorsunuz, 2015
yılının Ekim ayının 10’uncu gününde “Barış istiyoruz.” şiarıyla Ankara’daki
Sıhhiye istasyon meydanında toplanmak için bir araya gelen yüz binlerce
yurttaşımıza yönelik IŞİD’li çeteler tarafından -ki devlet içerisindeki
yetersizlikler, ihmaller ya da kasıtlar neticesinde hazırlanan zemin
doğrultusunda- çok alçakça, vahşice bir saldırı gerçekleşmişti ve 101
yurttaşımız yaşamını yitirmiş, 400’den fazla yurttaşımız da yaralanmıştı. Bugün
4’üncü ayında anıyoruz. Yaralı yakınları ve hayatını yitirmiş olan
yurttaşlarımızın yakınları bugün yine Ankara Garı’nın önünde anmayı yaptılar.
Biz bir kez daha bu katliamı lanetliyor, bu katliamın arka planıyla ilgili
etkin soruşturma süreçlerinin hızla yürütülerek tekrar böylesi katliamlarla yüz
yüze kalmamamız gerektiği çağrısını buradan vurgulamak istiyorum.
Teşekkür ederim.
BAŞKAN – Teşekkür ederim.
Ayrıca, sağlığımla ilgili sarf ettiğiniz sözlerden
dolayı da içtenlikle teşekkür ederim.
Sayın Vural, buyurun.
4.- İzmir Milletvekili Oktay Vural’ın,
Oturum Başkanı TBMM Başkan Vekili Ayşe Nur Bahçekapılı’ya geçmiş olsun
dilediğinde bulunduğuna, 9 şehide Allah’tan rahmet dilediğine, terör örgütünü
güçlendirecek her türlü politik söylemden uzaklaşmak gerektiğine, terör
örgütlerinin üniversitelerde kargaşa çıkarmaya devam ettiğine ve eğitim
kurumlarında bu konuda önlem alınması gerektiğine ilişkin açıklaması
OKTAY VURAL (İzmir) – Teşekkür ederim Sayın Başkan.
Ben de sizlere geçmiş olsun dileklerimi ifade etmek
istiyorum.
Hoş geldiniz.
BAŞKAN – Çok teşekkür ederim, sağ olun.
OKTAY VURAL (İzmir) – Bu bakımdan, inşallah, bundan
sonraki süreç içerisinde sağlıklı bir şekilde hep beraber burada birlikte
oluruz.
BAŞKAN – Hep beraber.
OKTAY VURAL (İzmir) – Efendim, tabii, maalesef, çözüm
ve açılım sürecinin, müzakere sürecinin güçlendirdiği, PKK’nın kirlettiği il ve
ilçelerimizi terör örgütünden temizlemek için güvenlik güçlerimizin mücadelesi
devam etmektedir. 
Ama, maalesef, her gün şehit haberlerimiz var.
Maalesef, 9 şehidimiz var: Adana’dan Polis Memuru Tayfun Yüce, Balıkesir’den
Uzman Erbaş Hasan Talay, Van’dan Polis Memuru Osman Yurt, yine Van’dan Er Vedat
Dolançay, ayrıca Şırnak’ta Devlet Memuru Ahmet Arttı ve Diyar Oslu, Kayseri’den
Polis Memuru Mehmet Güngördü, Koceli’den Er Arif Subaşıoğlu ve Konya’dan
nihayet Yüzbaşı Fatih Yaşar rahmetli olmuştur. Allah rahmet eylesin, başımız
sağ olsun, gerçekten acımız büyük. 
Bu süreç içerisinde terörle bu kadar amansızca mücadele
ederken birinci çözüm sürecinin geldiği bu safhayı dikkate alarak, gerekli
dersleri çıkartarak sözde ikinci çözüm paketleriyle terör örgütünün siyasi
amaçlarına ulaşabileceği yolunda cesaretlendirilmesinin de terörle mücadeleyi
akamete uğrattığının bir ders olarak, bir ibret olarak ele alınması gerektiğini
ifade etmek istiyorum. Terör örgütüyle mücadelenin, terörle mücadelenin
Anayasa’yla hiçbir alakası yoktur, yerel yönetimlerle hiçbir alakası yoktur.
Terör örgütünü, bu yönüyle bakıldığında, bu şekilde güçlendirecek her türlü
politik söylemden uzaklaşmanın gerekli olduğunu düşünüyorum, bu çerçevede de
Hükûmeti uyarıyorum. 
Sayın Başkan, tabii, maalesef daha önce Ege
Üniversitesinde bölücü terör örgütünün yuvalanmasının meydana geldiği ortam
içerisinde Fırat Yılmaz Çakıroğlu’nu şehit edenler, onları koruyan ve
kollayanlar sürecini maalesef yaşadık. Üniversitelerimiz bilimin, eğitimin,
öğrenimin devam etmesi gereken yerler ama üniversitelerde özellikle bölücü
terör örgütünün saldırıları devam ediyor. Bu çerçevede, bölücü terör örgütünün
daha önce Ege Üniversitesinde, şimdi Dokuz Eylül Üniversitesi Yabancı Diller
Yüksekokulunda sahneye çıktığını ve bahçeye gece yarısı bırakılan el yapımı 4
patlayıcıdan 3’ünün infilak ettiğini dikkate aldığımızda, bunlar, açıkçası
üniversitelerimizi bu şekilde terörize eden unsurlar maalesef korunuyor,
kollanıyor. Bu bakımdan, İzmir Ülkü Ocakları da bununla ilgili üniversite
yönetimine, Emniyet Müdürlüğüne gerekli önlemlerin alınması gerektiğini ifade
etti. 
Tekrar uyarıyoruz: Bakın, terör örgütleri
üniversitelerde kargaşa çıkartmaya, buraları terörize etmeye devam ediyor,
bunları takip ediniz, bunları enterne ediniz. Oradaki insanlarımız eğitim
görmek istiyor, öğrenim görmek istiyor. Doyasıyla, bugün o yörelerimizi bu
şekilde gerçekten terörize eden bu unsurlar üzerinde, sorumluları ortadayken
hem üniversite yönetiminin hem İzmir Emniyetinin gerekli duyarlılığı yaparak
bunlarla ilgili ivedilikle gerekli takipleri yapmasının ve terör örgütünün bu
zeminleri kullanarak gençlerimizi açıkçası terörize etmesinin önünün kesilmesi
gerektiğini ifade etmek istiyorum. Bu çerçevede, İzmir Ülkü Ocakları da hukuk
çerçevesinde bu mücadeleyi yapacaklarını ve gerekli uyarıları bu konuda sorumlu
olan yöneticilere ilettiklerini ifade ediyor. Ben de Meclis kürsüsünden bu
eğitim öğrenim kurumlarına, hem yöneticilerine, hem emniyet görevlilerine
buralarda terör örgütü faaliyetlerini yürütenlerle ilgili etkili bir mücadele
sürdürülmesi ve tekrar Fırat Yılmaz Çakıroğlu’nun şehadetine götürecek
süreçlerin yaşanmaması için gerekli önlemlerin alınması gerektiğini ifade
ediyorum.
Teşekkür ederim Sayın Başkan.
BAŞKAN – Ben de teşekkür ederim sağlık dileklerinizle
ilgili olarak.
COŞKUN ÇAKIR (Tokat) – Sayın Başkan…
BAŞKAN – Sayın Çakır, bir şey mi söyleyecektiniz?
COŞKUN ÇAKIR (Tokat) – Bir şey ekleyeceğim Sayın Başkan
izin verirseniz. 
COŞKUN ÇAKIR (Tokat) – Hem dün hem de bugün
sağlığınızla fazlaca konuşup sizi yoracak kadar ve bundan hamdolsun duymuş
olduğumuz memnuniyeti ifade ederken konuşmamın başında biraz ihmalkârlığıma,
biraz da acemiliğime verin lütfen…
BAŞKAN – Estağfurullah.
COŞKUN ÇAKIR (Tokat) – …tekrardan geçmiş olsun demeyi
ihmal ettim, tekrardan geçmiş olsun diyorum, aramıza hoş geldiniz diyoruz.
BAŞKAN – Çok teşekkür ederim.
COŞKUN ÇAKIR (Tokat) – Bundan sonraki yaşamınızda da
sağlık, afiyet, esenlik diliyoruz.
BAŞKAN – Çok teşekkür ederim sevgili arkadaşlar. 
IV.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili Ayşe
Nur Bahçekapılı’nın, kendisine geçmiş olsun dileğinde bulunanlara teşekkür
ettiğine ilişkin konuşması
BAŞKAN – Evet, bir rahatsızlık geçirdim görme duyusuyla
ilgili olarak ama geldi, geçti, bitti, gitti. Bundan sonra, inşallah, kardeşlik
hukuku çerçevesi içinde hep birlikte sağlıklı, sıhhatli bir çalışma
sürdürebiliriz ve yaşayabiliriz. (AK PARTİ sıralarından alkışlar) Ben hepinizi
sevgiyle selamlıyorum, gerçekten çok yakın ilginizi gördüm, parti ayrımı
olmaksızın bu ilgiyi gördüm, bu beni çok mutlu etti. Dediğim gibi, sağlıklı,
iyi niyetli, kardeşlik hukuku çerçevesinde birlikte iyi şeyler üretebileceğimiz
bir dönem diliyorum. 
Çok çok teşekkür ediyorum ve sevgilerimi sunuyorum.
NURETTİN YAŞAR (Malatya) – Hoş geldiniz Başkanım.
BAŞKAN – Teşekkürler.
Gündeme geçiyoruz. 
“Başkanlığın Genel Kurula Sunuşları” vardır. 
VIII.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Ordu Milletvekili Seyit
Torun’un Plan ve Bütçe Komisyonu üyeliğinden istifasına ilişkin önerge yazısı
(4/11)
BAŞKAN – Sayın milletvekilleri, Ordu Milletvekili Sayın
Seyit Torun’un Plan ve Bütçe Komisyonu üyeliğinden istifasına ilişkin yazı
10/02/2016 tarihinde Başkanlığımıza ulaşmıştır, bilgilerinize sunulmuştur. 
Meclis araştırması açılmasına ilişkin üç
önerge vardır, ayrı ayrı okutacağım. Meclis araştırması önergeleri 500
kelimeden fazla olduğu için önergelerin sadece özetleri okunacaktır ancak
önergelerin tam metni Tutanak Dergisi’nde yer alacaktır.
Buyurun:
B) Meclis Araştırması Önergeleri
1.- Trabzon Milletvekili Haluk Pekşen ve 27
milletvekilinin, Ege’de antlaşmalarla kurulan düzenin yeniden tesisi ve
muhafazası maksadıyla izlenecek uzun vadeli devlet politikasının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/87) (X)
Türkiye Büyük Millet Meclisi
Başkanlığına
Türkiye ile Yunanistan arasında Ege Denizi'ndeki bazı
coğrafi formasyonların (EGAYDAAK-Ege Denizi’nde Egemenliği Antlaşmalarla
Yunanistan'a Devredilmemiş Ada, Adacık ve Kayalıklar) hukuki statüsü ve bu
formasyonlar üzerindeki egemenliğin hangi ülkeye ait olduğu hususunda çok
boyutlu önemli bir sorun mevcuttur. EGAYDAAK’la ilgili egemenlik sorunu
Yunanistan'ın ismen kendisine antlaşmalarla devredilen adalar üzerindeki
haklarını aşarak Anadolu sahillerinden itibaren "üç deniz mili"
dışında kalan bütün ada, adacık ve kayalıkları sahiplenme arzusundan doğmaktadır.
Kardak krizinde net olarak ortaya konulan askerî ve siyasi irade on üç yıldır
ülkeyi yöneten Hükûmet tarafından devam ettirilmemiş, Hükûmet tarafından da
açıkça kabul edildiği üzere, hukuki olarak egemenlik hakları bize ait olan
EGAYDAAK'ları Yunanistan fiilî olarak işgal etmiştir. Yunanistan tarafından
anlaşmalarla egemenlik durumu tespit edilmemiş ada, adacık ve kayalıklarla
ilgili yaratılan fiilî durumun tespiti ve fiilî durumun ortadan kaldırılması
için gerekli yöntemlerin belirlenmesi, Yunanistan'ın oluşturduğu fiilî
durumlara ve oldubittilere karşı alınması gereken önlemlerin tespit edilmesi,
EGAYDAAK konusundaki siyasi iradenin açıkça ortaya konulması, Ege'de
antlaşmalarla kurulan düzenin yeniden tesisi ve muhafazası maksadıyla izlenecek
uzun vadeli bir devlet politikasının tespit edilmesi, egemenlik hakkımızın ve
ülke menfaatlerimizin korunması için alınması gereken önlemlerin araştırılması
ve gerekli politikaların üretilmesi amacıyla, Anayasa'nın 98’inci ve Türkiye
Büyük Millet Meclisi İçtüzüğü’nün 104’üncü ve 105’inci maddeleri gereği, Meclis
araştırması açılmasını arz ederiz. 
Saygılarımızla. 02/12/2015
1) Haluk Pekşen  (Trabzon)
2) Ali Şeker  (İstanbul)
3) Gülay Yedekci  (İstanbul)
4) Atila Sertel  (İzmir)
5) Ahmet Akın  (Balıkesir)
6) Ali Yiğit  (İzmir)
7) Hüseyin Yıldız  (Aydın)
8) Murat Bakan  (İzmir)
9) Şerafettin Turpcu  (Zonguldak)
10) Mustafa Sezgin Tanrıkulu  (İstanbul)
11) İbrahim Özdiş (Adana)
12) Kamil Okyay Sındır  (İzmir)
13) Özkan Yalım  (Uşak)
14) Musa Çam (İzmir)
15) Gürsel Erol  (Tunceli)
16) Erdin Bircan (Edirne)
17) Mehmet Göker  (Burdur)
18) Gamze Akkuş İlgezdi  (İstanbul)
19) Mahmut Tanal  (İstanbul)
20) Ünal Demirtaş  (Zonguldak)
21) Yaşar Tüzün  (Bilecik)
22) Kadim Durmaz  (Tokat)
23) Zülfikar İnönü Tümer  (Adana)
24) Haydar Akar  (Kocaeli)
25) Mustafa Tuncer  (Amasya)
26) Devrim Kök  (Antalya)
27) Okan Gaytancıoğlu  (Edirne)
28) Aytuğ Atıcı  (Mersin)
Gerekçe Özeti: 
Ege Denizi’nde sadece 24 tanesi 100 kilometrekareden
büyük 1.800 kadar kara parçası bulunmaktadır. 1830 yılına kadar Osmanlı
İmparatorluğu'nun egemenliği altında kalan Ege adaları, Yunanistan'ın
bağımsızlık süreciyle birlikte Trablusgarp, Balkan Savaşları ve Birinci Dünya
Savaşı sonrası yaşanan gelişmelerle Türk hâkimiyetinden fiilen çıkmıştır.
Türkiye ile Yunanistan arasında Ege Denizi nedeniyle yaşanan temel sorunlardan
birisi de bazı coğrafi formasyonların (EGAYDAAK-Ege Denizi’nde Egemenliği
Antlaşmalarla Yunanistan'a Devredilmemiş Ada, Adacık ve Kayalıklar) hukuki
statüsü ve bu formasyonlar üzerindeki egemenliğin hangi ülkeye ait olduğudur.
Yunanistan'ın antlaşmalarla egemenliği kendisine devredilmeyen kara parçaları
üzerinde hak iddia etmesiyle ada, adacık ve kayalıklar sorunu ortaya çıkmıştır.
Hâlen 152 adet EGAYDAAK'ın, diğer deniz yetki
alanlarının paylaşımı oranlarını değiştirecek yönde büyük etkileri vardır.
Çünkü bu kayalıkların kara suları vardır, kara suları olduğu için de hava
sahası vardır. Kıta sahanlığı ve üzerlerinde ekonomik bir faaliyet varsa adaların
kendilerine ait münhasır ekonomik bölgeleri de vardır. Dolayısıyla, son yirmi
yıldır gündemde bulunan söz konusu ada/adacıkların egemenlik tartışması esasen
çok boyutludur. Hâlen yürürlükte olan 6 mil kara suyu rejimine göre, bu ada,
adacık ve kayalıkların oluşturduğu kara suları alanı Ege'nin yaklaşık yüzde
6’lık kısmını oluşturmaktadır. Ege'de Yunanistan'ın kara sularının yüzde 38,66;
Türkiye'nin yüzde 7,5 olduğu düşünüldüğünde, yüzde 6'lık ilave payın ne kadar
önemli olduğu izahtan varestedir.
Yunanistan'da Ege'deki hükümranlık hakları ve bu
kapsamda EGAYDAAK’lara yönelik politikalar devlet politikasıdır ve hükûmetler
değişse de Megali İdea kesinlikle değişmemektedir. Ülkemizin hak ve
menfaatlerini istismar eden Yunanistan'ın tek taraflı devlet uygulamalarına hak
ettiği reaksiyon, hükûmetler tarafından kararlılıkla gösterilmediği takdirde
ülkemizin geleceği tehlikeye girerken, halkımızın refahı adına kaybedilecek hak
ve menfaatler çok ciddi boyutta olacaktır.
Ege'de egemenliği antlaşmalarla Yunanistan'a devredilmemiş
adalar vardır. Bunların egemenliği Osmanlı İmparatorluğu'ndan halefiyet yoluyla
Türkiye Cumhuriyeti'ne geçmiştir. Lozan ve Paris Antlaşmalarıyla oluşan
dengeyle egemenlikleri Yunanistan'a devredilen adalar dışında kalan ada, adacık
ve kayalıklar üzerinde esasen var olan Türkiye Cumhuriyeti egemenliğini hiçe
sayan uygulamaların kabul edilmesi mümkün değildir.
Yunanistan
tarafından anlaşmalarla egemenlik durumu tespit edilmemiş ada, adacık ve
kayalıklarla ilgili yaratılan fiilî durumun tespiti ve fiilî durumun ortadan
kaldırılması için gerekli yöntemlerin belirlenmesi, Yunanistan'ın oluşturduğu
fiilî durumlara ve oldubittilere karşı alınması gereken önlemlerin tespit
edilmesi, EGAYDAAK konusundaki siyasi iradenin açıkça ortaya konulmas, Ege'de antlaşmalarla
kurulan düzenin yeniden tesisi ve muhafazası maksadıyla izlenecek uzun vadeli
bir devlet politikasının tespit edilmesi, egemenlik hakkımızın ve ülke
menfaatlerimizin korunması için alınması gereken önlemlerin araştırılması ve
gerekli politikaların üretilmesi amacıyla bir Meclis araştırmasına ihtiyaç
duyulmaktadır. 
2.- Trabzon Milletvekili Haluk Pekşen ve 26
milletvekilinin, şeker üretimi ve arzında istikrarı sağlamak için gerekli
politikaların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/88) (X)
Türkiye Büyük Millet Meclisi Başkanlığına
Türkiye şeker
pancarından şeker üretmek yerine NBŞ kotasını artırarak şeker pancarından şeker
üretimini engellemekte, dolayısıyla şeker pancarı üretim alanlarını
daraltmaktadır. NBŞ üretim kotasının artırılması ise mısır ham maddesinin
ithalatını gerekli kılmaktadır. Ülkemizde üretilip, ülkemiz ekonomisine,
çiftçisine, tarımına katkı yapan şeker pancarı tarımını kısıtlarken mısır
imalatının önünü açacak NBŞ kotasının artırılması hangi ülke yararına iktisat
politikası üretildiğinin de sorgulanmasını gerektirmektedir. Türkiye'nin şeker
üretim politikalarının değerlendirilmesi, şeker pancarı üretimine getirilen
kotaların ekonomiye verdiği zararların tespiti, NBŞ üretimi kotasının
artırılmasının hem ekonomik hem de sağlık açısından vereceği zararların
incelenmesi, şeker pancarı üretimine getirilen kotaların tarım sanayileşmesine
verdiği zararların araştırılması, gelişmiş ülkelerin güdümünde uygulamaya
konulan tarım politikalarının ülke besin güvenliğine ve ekonomisine yaptığı
zararların tespit edilmesi, ülkemizin uzun dönemli çıkarları lehine şeker
üretimi ve arzında istikrarı sağlamak için gerekli politikaların üretilmesi
amacıyla, Anayasa'nın 98’inci ve TBMM İçtüzüğü’nün 104’üncü ve 105’inci
maddeleri gereği, Meclis araştırması açılmasın arz ederiz. 02.12.2015
Saygılarımızla.
1) Haluk Pekşen  (Trabzon)
2) Mustafa
Sezgin Tanrıkulu  (İstanbul)
3) Gülay Yedekci (İstanbul)
4) Gürsel Erol  (Tunceli)
5) Mustafa
Tuncer (Amasya)
6) Atila Sertel (İzmir)
7) Hüseyin
Yıldız  (Aydın)
8) Murat Bakan  (İzmir)
9) Şerafettin
Turpcu (Zonguldak)
10) İbrahim
Özdiş  (Adana)
11)Kamil Okyay
Sındır  (İzmir)
12) Özkan Yalım  (Uşak)
13) Ahmet Akın  (Balıkesir)
14) Erdin Bircan
 (Edirne)
15) Mehmet Göker
 (Burdur)
16) Gamze Akkuş
İlgezdi  (İstanbul)
17) Mahmut Tanal
 (İstanbul)
18) Ali Şeker (İstanbul)
19) Musa Çam (İzmir)
20) Ünal
Demirtaş  (Zonguldak)
21) Yaşar Tüzün  (Bilecik)
22) Kadim Durmaz
 (Tokat)
23) Zülfikar
İnönü Tümer  (Adana)
24) Haydar Akar  (Kocaeli)

25) Devrim Kök (Antalya)
26) Okan
Gaytancıoğlu (Edirne)
27) Aytuğ Atıcı (Mersin)
Gerekçe Özet :
Türkiye'de şeker pancarı üretimine 1998 yılından sonra
kota uygulanmaya başlanırken 2001 yılında yürürlüğe giren Şeker Kanunu’yla
şeker üretimi ve arzında istikrarı sağlamak amacı adı altında, üretilecek ve
pazarlanacak şeker miktarlarına ayrıntılı kotalar getirilmiştir. 2015/7530
karar sayılı Bakanlar Kurulu Kararı’yla 2014-2015 pazarlama yılında nişasta
kökenli şekerler için Şeker Kurulu tarafından 250 bin ton olarak belirlenen
kotanın yüzde 30 oranında artırılması kararlaştırılmıştır.
Ülkemizde şeker pancarı üretimine, şeker üretimine ve
iç pazara verilebilecek şeker miktarına kotalar getirilmesi ve nişasta bazlı
şeker (NBŞ) üretiminin kota dâhilinde de olsa önünün açılmasına onay verilmesi,
şeker pancarı üreticisi çiftçiler ve şeker pancarı fabrikaları üzerinde ciddi
sorunlar yaratırken NBŞ kullanımının toplum sağlığı üzerinde yaratacağı
risklerde çok önemli bir diğer sorunu oluşturmaktadır. Şeker Kanunu
uygulamaları sonucunda Türkiye'de şeker üretiminin geriletilmesi, ithalata
bağımlı kılınması, üretimde NBŞ'lerin önünün açılması Türk tarımı ve
sanayileşmesi açısından hayati derecede önemli bir konudur.
Türkiye'de şeker pancarı ekim alanları yıllar
itibariyle azalıp 2013-2014 döneminde 288 bin ha olurken ABD 467 bin ha, Rusya
890 bin ha, Almanya 357 bin ha, Fransa 361 bin ha alan şeker pancarı ekmiştir.
Pancar veya kamıştan üretilen şekere “sakaroz”
denilirken mısırdan üretilen şekere “nişasta bazlı şeker (NBŞ)” denilir.
NBŞ'nin izoglukoz (HFCS) ya da glukoz şurubu olmak üzere iki türü
bulunmaktadır. Dünyanın en büyük NBŞ üreticisi ABD, dünya NBŞ üretiminin
yarısından fazlasını gerçekleştirmektedir. ABD’nin dünyanın bir numaralı mısır
üreticisi olarak üretim ana maddesi mısır olan NBŞ'nin bir numaralı üreticisi
de olması çok doğaldır. 2012 yılında ABD 22 milyar 233 milyon 636 bin dolar
değerinde 273 milyon 820 bin 066 ton mısır üretmiştir. Aynı zamanda ABD
dünyanın bir numaralı mısır ihracatçısı olarak 2012 yılında 13 milyar 982
milyon 404 bin dolar değerinde, 45 milyon 888 bin 272 ton mısır ihraç etmiştir;
benzer şekilde ABD NBŞ'nin de bir numaralı ihracatçısıdır. Türkiye'de mısır
üretimi mısır talebini karşılamadığından 2012/13 döneminde 1 milyon 544 bin 531
ton, 2013/14 döneminde 1 milyon 261 bin 330 ton mısır ithalatı
gerçekleştirmiştir. Mısır ve NBŞ üretimi ve ticaretinde en yüksek paya sahip
olan ABD'nin, dünya şeker piyasasını kendi ekonomi politikalarına ve
üstünlüklerine göre de yönlendirmekte olduğu çok açıktır.
Türkiye, şeker pancarından şeker üretmek yerine NBŞ
kotasını artırarak şeker pancarından şeker üretimini engellemekte, dolayısıyla
şeker pancarı üretim alanlarını daraltmaktadır. NBŞ üretim kotasının
artırılması ise mısır ham maddesinin ithalatını gerekli kılmaktadır. Ülkemizde
üretilip ülkemiz ekonomisine, çiftçisine, tarımına katkı yapan şeker pancarı
tarımını kısıtlarken mısır ithalatının önünü açacak NBŞ kotasının artırılması,
hangi ülke yararına iktisat politikası üretildiğinin de sorgulanmasını
gerektirmektedir.
Genetik yapısı değiştirilmiş mısırın insan sağlığı
üzerinde yarattığı riskler söz konusu iken mısırdan üretilen NBŞ'lerin sağlığa
verdiği zararların daha büyük olduğu yönünde çok ciddi tartışmalar bulunmaktadır.
Mısır ithalatı ve NBŞ üretiminin ekonomiye verdiği zararların dışında, insan
sağlığı üzerinde yaratacağı riskler çok daha önemli olmaktadır.
Türkiye'nin şeker üretim politikalarının
değerlendirilmesi, şeker pancarı üretimine getirilen kotaların ekonomiye
verdiği zararların tespiti, NBŞ üretimi kotasının artırılmasının hem ekonomik
hem de sağlık açısından vereceği zararların incelenmesi, şeker pancarı
üretimine getirilen kotaların tarım sanayileşmesine verdiği zararların
araştırılması, gelişmiş ülkelerin güdümünde uygulamaya konulan tarım
politikalarının ülke besin güvenliğine ve ekonomisine yaptığı zararların tespit
edilmesi, ülkemizin uzun dönemli çıkarları lehine şeker üretimi ve arzında
istikrarı sağlamak için gerekli politikaların üretilmesi amacıyla bir Meclis
araştırmasına ihtiyaç duyulmaktadır.
3.- Trabzon Milletvekili Haluk Pekşen ve 26
milletvekilinin, Türkiye’nin ve KKTC’nin münhasır ekonomik bölgeleri üzerindeki
asli haklarının korunması için yapılması gerekenlerin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/89) (X)
Türkiye Büyük Millet Meclisi
Başkanlığına
Güney Kıbrıs Rum Yönetimi’nin (GKRY) tek taraflı olarak
deniz yetki alanları belirleme, ruhsat verme ve denizde hidrokarbon arama,
çıkarma faaliyetleri Türkiye'nin Doğu Akdeniz'deki kıta sahanlığı alanlarıyla
çakışmaktadır. GKRY'nin İsrail, Lübnan ve Mısır başta olmak üzere diğer
ülkelerle geliştirdiği ikili ilişkiler ve antlaşmalarla çıkarlarını maksimize
etmesine karşı Türkiye'nin etkili bir politika geliştirememesi, Türkiye'nin
hareket alanını daraltıp yalnızlaştırırken egemenlik haklarından doğan
çıkarlarını da koruyamaz duruma düşmesine neden olmuştur. Akdeniz'le ilgili MEB
haritaları incelendiğinde Türkiye'nin MEB alanı neredeyse yok görülmektedir.
Türkiye'nin deniz yetki alanlarındaki egemenlik haklarını koruması için gerekli
askerî ve siyasi irade hâlihazırda hâlen gösterilmemektedir. Türkiye'nin
Akdeniz'deki deniz yetki alanlarındaki her türlü ekonomik potansiyelinin
belirlenmesi, Türkiye'nin Doğu Akdeniz havzasında hukuki hakkı olabilecek
hidrokarbon varlığı olan bölgelerin tespit edilip değerlendirilmesi, Doğu
Akdeniz'deki doğal
kaynaklar üzerindeki haklarımıza yapılan müdahalelerin incelenip önlenmesi; GKRY'nin
tek yanlı olarak ısrarla sürdürdüğü deniz
yetki alanları belirleme, ruhsat verme ve denizde hidrokarbon arama, çıkarma
faaliyetlerini durduracak etkili politikaların belirlenmesi; Türkiye'nin ve
KKTC'nin MEB'si üzerindeki asli haklarının korunması için gerekli önlemlerin
tespit edilmesi ve uygulanmaya konulması, deniz yetki alanlarımızdaki egemenlik
haklarımızın korunmasında gözlemlenen zafiyetin giderilmesi, deniz yetki
alanlarının sınırlandırılması hususunda bölgesel ortaklıkların geliştirilmesi ve
Türkiye'nin MEB çıkarlarının korunması için gerekli politikaların üretilmesi
amacıyla, Anayasa'nın 98’inci ve TBMM İç Tüzüğü’nün 104’üncü ve 105’inci
maddeleri gereği, Meclis araştırması açılmasını arz ederiz. 01/12/2015
Saygılarımızla.
1) Haluk Pekşen (Trabzon)
2) Mustafa Sezgin Tanrıkulu (İstanbul)
3) Gülay Yedekci (İstanbul)
4) Gürsel Erol (Tunceli)
5) Hüseyin Yıldız (Aydın)
6) Kamil Okyay Sındır (İzmir)
7) Atila Sertel (İzmir)
8) Ali Yiğit (İzmir)
9) Şerafettin Turpcu (Zonguldak)
10) Ahmet Akın (Balıkesir)
11) Murat Bakan (İzmir)
12) İbrahim Özdiş (Adana)
13) Erdin Bircan (Edirne)
14) Mehmet Göker (Burdur)
15) Özkan Yalım (Uşak)
16) Gamze Akkuş İlgezdi (İstanbul)
17) Mahmut Tanal (İstanbul)
18) Ali Şeker (İstanbul)
19) Musa Çam (İzmir)
20) Ünal Demirtaş (Zonguldak)
21) Kadim Durmaz (Tokat)
22) Zülfikar İnönü Tümer (Adana)
23) Haydar Akar (Kocaeli)
24) Mustafa Tuncer (Amasya)
25) Devrim Kök (Antalya)
26) Okan Gaytancıoğlu (Edirne)
27) Aytuğ Atıcı (Mersin)
Gerekçe Özet: 
Denizlerin doğal kaynakları ve zenginliklerinin
işletilmesi için kıta sahanlığı (en fazla 350 deniz mili) ve münhasır ekonomik
bölge (MEB) (en fazla 200 deniz mili) çerçevesinde deniz yetki alanlarının
belirlenmesi, egemenlik haklarının ilanı ve korunması ülkemizin güvenliği,
refahı ve çıkarları açısından çok önemli bir konudur. Kıta sahanlığı deniz
yatağı ve yer altının mineral ve diğer canlı olmayan kaynaklarını kapsarken MEB
deniz yatağının üzerindeki suların, deniz yatağının ve bunun toprak altının
canlı ve canlı olmayan doğal kaynaklarının kullanımını kapsamaktadır. “MEB”
kavramı daha kapsayıcı olduğundan dolayı, ülkeler kıta sahanlığı yerine artık
MEB üzerine yoğunlaşmışlardır. Ülkeler MEB alanlarını ilan ederek denizlerdeki
egemenlik haklarını belirlemektedirler.
GKRY Hükûmeti 26 Ocak 2007 tarihinde
kabul ettiği bir yasayla ilan ettiği 13 adet petrol arama ruhsat sahası
bölgesinde, 16 Şubat 2011 tarihinde petrol arama lisansı için ihale sürecine
başlamıştır. GKRY'nin çeşitli şirketlere Akdeniz'de hidrokarbon arama
ruhsatları vermeye başlaması, hem Türkiye'nin hem de KKTC'nin hak ve
çıkarlarının hiçe sayılmasıdır. GKRY'nin tek taraflı olarak deniz yetki
alanları belirleme, ruhsat verme ve denizde hidrokarbon arama çıkarma
faaliyetleri Türkiye'nin Doğu Akdeniz'deki kıta sahanlığı alanlarıyla (sözde 1,
4, 5, 6 ve 7 no.'lu sahaların bir kısmı) çakışmaktadır. GKRY, Türkiye'nin kıta
sahanlığını ihlal ederken KKTC'nin iradesi de hiçe sayılarak KKTC'nin 22 Eylül
2011 tarihinde TPAO'ya verdiği G ve F ruhsat sahalarını da yasa dışı olarak
işletmek istemektedir.
GKRY'nin sözde MEB bölgesinde ilan ettiği 13 adet
ruhsat sahasının toplam yüz ölçümü 70 bin kilometrekaredir. 1, 4, 5, 6 ve 7
no’lu parseller Türkiye'nin kıta sahanlığının 7 bin kilometrekarelik kısmıyla
çakışmaktadır. GKRY'nin egemenliği altındaki alanın yaklaşık 5.896
kilometrekare olduğu düşünüldüğünde, Türkiye'nin deniz egemenlik alanına
yapılan saldırının büyüklüğü daha net anlaşılacaktır.
GKRY'nin ilan ettiği MEB, Mısır, İsrail ve Lübnan’la
yaptığı deniz yetki alanları sınırlandırma anlaşmaları ve ruhsatlandırdığı
bölgeler birlikte dikkate alındığında, Türkiye'nin MEB alanını yok farz etmeye
yönelik politikaların yürürlüğe konulmasına ciddi bir karşı tavır alınmamıştır
ve hâlen bu konudaki siyasi iradesizlik devam ettirilmektedir. Akdeniz'le
ilgili MEB haritaları incelendiğinde Türkiye'nin MEB alanı neredeyse yok
görülmektedir.
Türkiye'nin deniz yetki alanlarındaki egemenlik
haklarının korunması için gerekli askerî ve siyasi irade hâlihazırda hâlen
gösterilmemektedir. Türkiye'nin Akdeniz'deki deniz yetki alanlarındaki her
türlü ekonomik potansiyelinin belirlenmesi ve MEB'inin ilan edilmesi,
Türkiye'nin Doğu Akdeniz havzasında hukuki hakkı olabilecek hidrokarbon varlığı
olan bölgelerin tespit edilip değerlendirilmesi, Doğu Akdeniz'deki doğal kaynaklar
üzerindeki haklarımıza yapılan müdahalelerin incelenip önlenmesi; GKRY'nin tek
yanlı olarak ısrarla sürdürdüğü deniz yetki alanları belirleme, ruhsat verme ve
denizde hidrokarbon arama, çıkarma faaliyetlerini durduracak etkili
politikaların belirlenmesi; Türkiye'nin ve KKTC'nin muhtemel MEB'i üzerindeki
asli haklarının korunması için gerekli önlemlerin tespit edilmesi ve
uygulanmaya konulması, deniz yetki alanlarımızdaki egemenlik haklarımızın
korunmasında gözlemlenen zafiyetin giderilmesi, deniz yetki alanlarının
sınırlandırılması hususunda bölgesel ortaklıkların geliştirilmesi ve
Türkiye'nin muhtemel MEB çıkarlarının korunması için gerekli politikaların
üretilmesi amacıyla bir Meclis araştırmasına ihtiyaç duyulmaktadır.
BAŞKAN –
Bilgilerinize sunulmuştur. 
Önergeler gündemdeki yerlerini alacak ve Meclis
araştırması açılıp açılmaması konusundaki ön görüşmeler, sırası geldiğinde
yapılacaktır.
Sayın milletvekilleri, biraz önce Sayın Dilipak’ın
sataşmadan dolayı söz istemesi üzerine tutanakları getirteceğimi belirtmiştim.
Sayın Dilipak burada yok ama kayıtlara geçmesi anlamında kısa bir açıklama
yapacağım.
Sayın Hakverdi’nin -sözlerini okuyorum- “Evet, bu
arkadaş buradan bana çok büyük tepki gösterdi, hem de bağırdı. Lütfen arkadaşı
terfi ettirin.” diye bir beyanı var ama somut bir kişiye yönelik, isim
zikredilerek sarf edilen bir cümle değil. Ayrıca, daha sonraki konuşmasında -tutanaklardan
okuyorum- Sayın Hakverdi’nin “Yok, kimseye söylemedim ben.” şeklinde bir beyanı
var. Dolayısıyla sataşmadan dolayı Sayın Dilipak’ın özelinde söz verme durumu
hasıl olamamaktadır diye kayıtlara geçmesini istedim.
Evet, Sayın milletvekilleri, Halkların Demokratik
Partisi…
İDRİS BALUKEN (Diyarbakır) – Sayın Başkan…
BAŞKAN – Buyurun.
VII.- AÇIKLAMALAR (Devam)
5.- Diyarbakır Milletvekili İdris
Baluken’in, HDP Grubunun vermiş olduğu soru, araştırma ve genel görüşme
önergelerinde İç Tüzük ve Anayasa’ya aykırı bir durum olmamasına rağmen Meclis
Başkanlığınca iade edilmesi nedeniyle denetim görevlerini yapamaz hâle
geldiklerine ve Meclis Başkanlığının bu konuyla ilgili Genel Kurulu
bilgilendirmesi gerektiğine ilişkin açıklaması
İDRİS BALUKEN (Diyarbakır) – Sayın Başkan, şimdi,
elimde bir dosya var. Bu dosya, uzun süredir aslında burada da birkaç defa
tartıştığımız bir sorunla ilgili. Özellikle yeni Meclis Başkanımızın İç
Tüzük’ün veya Anayasa’nın gerektirdiği durumlarda onları referans alarak soru
önergelerini ve araştırma önergelerini değerlendirme yerine, daha çok kendi
kişisel görüşleri, siyasi görüşleri ve ideolojik bakışı doğrultusunda
değerlendirilmesi nedeniyle grubumuza tekrar iade edilen önergelerden oluşuyor.
Buraya bir kısmını getirdim, buraya sadece grubumuza iade edilen önergelerin
bir kısmını ben getirdim. 
Şimdi ortaya öyle bir durum çıkıyor ki biz, Halkların
Demokratik Partisi olarak halkımızın bize vermiş olduğu denetim görevini
yapamaz duruma geliyoruz. Elimdeki önergelerin hiçbirinde İç Tüzük’e ya da
Anayasa’ya aykırı en küçük bir ibare yok, daha çok Meclis Başkanının kişisel
görüşlerine aykırı birtakım cümleler olmuş olabilir; öyle düşünüyoruz. Daha
önceden hem Genel Kurulda dile getirdiğimizde hem Başkanlık Divanında bu konu
dile getirildiğinde belli bir hassasiyetin gösterileceği ifade edilmişti. 
Bakın, ben birkaç örnek okumak istiyorum
size: “Sivil yurttaşların yaşam hakkı ihlal edilmiş.” denildiği için araştırma
önergesi grubumuza iade edilmiş. Burada birkaç örneği özellikle ifade edeyim ki
yani varmış olduğumuz bu aşamanın en azından vahameti anlaşılsın. 
Bir başka önergede “Bu yasaklar sırasında
78 sivil yurttaşımız yaşamını yitirmiştir.” Cümle aynen bu. “78 sivil
yurttaşımız yaşamını yitirmiştir.” ifadesi iade sebebi olarak iletilmiş. 
Yine bir başka araştırma önergesindeki
“Hukukun Anayasa üzerinden bizzat Cumhurbaşkanının ağzıyla askıya alındığının
açıklanması.” bir iade gerekçesi olarak gösterilmiş.
Yine bir başka önergede, soru önergesi
vermişiz, 8 numaralı soruyu iade sebebi olarak göstermiş. Soru şu: “Mürşitpınar
Sınır Kapısı’ndan resmî izinle Türkiye’ye giriş yapan 6 yaralı YPG’linin
Ankara’da tedavi görürlerken gözaltına alınarak Ahrar el-Şam kontrolündeki
Cilvegözü Sınır Kapısı’ndan esir olarak teslim edilmesi konusunda hâlen
Hükûmetinizden bir izahat alınamamış olması bu savaş suçunu kabul ettiğiniz
anlamına mı gelmektedir?” sorusu. Bu, uluslararası kamuoyunda da yankı
uyandıran bir konu. Buraya AFAD’ın kimlik kartıyla gelen 6 Rojavalının, onların
savaşmış olduğu güçlere teslim edilmesiyle ilgili bir husus. 
Yine aynı şekilde… 
BAŞKAN – Sayın Baluken, sanıyorum bütün
önergelerde benzeri ifadeler var. Talebinizi öğrenebilir miyim?
İDRİS BALUKEN (Diyarbakır) – Sayın Başkan, yani bu
ibarelerinin hiç birinde İç Tüzük’e ya da Anayasa’ya aykırı bir durum yok.
Özellikle grup olarak da biz bu önergeler iade edildikten sonra bir daha böyle
bir durum yaşanmasın diye hassasiyet de gösteriyoruz ama buna rağmen, işte
“Sivil yurttaş yaşamını yitirmiştir.” cümlesi üzerinden bile eğer önergelerimiz
iade ediliyorsa burada, Halkların Demokratik Partisine “Kendi yapmış olduğunuz
tespitler ya da görüş açınız doğrultusunda bu Mecliste çalışma yapamazsınız.”
mesajı verilmek isteniyor. Arkanızdaki yazıda “Egemenlik, kayıtsız şartsız
milletindir.” diyor. Biz de kayıtsız şartsız egemenliği taşıyan milletin
oylarıyla buraya gelmiş milletvekilleriyiz ve grup olarak da iktidar partisinin
yanlış uygulamalarıyla ilgili denetim görevimizi yapmak üzere buradayız. Şimdi,
Meclis Başkanının bu şekilde keyfî tutumuyla karşılaşacaksak bu durumda bizim
gerçekten bu Mecliste çalışacak bir alanımız kalmayacak demektir. 
Ayrıca -diğerlerine artık girmeyeyim ama- şöyle de bir
örnek vereyim size: Bir araştırma önergemiz de Sayın Başkan, 15/12/2015
tarihinde ve 22/12/2015 tarihinde 2 kez Genel Kurulda görüşülmüş ancak Genel
Kurulda görüşülen önerge daha sonra tekrar iade edilmiş. Şimdi, bu, tamamen
Meclis Başkanının keyfî uygulamasıyla ilgili bir durum. Diğer siyasi partilerin
de bu konuda zaman içerisinde bazı şikâyetleri vardı ve yine, onlar da burada
dile getirdiler. 
Ben bu durumla ilgili oturuma ara vermeniz gerektiğini,
Meclis Başkanını ya buraya davet ederek grup başkan vekilleriyle görüşmelerini
sağlamanız gerektiğini ya da bunların İç Tüzük’e ve Anayasa’ya aykırı olmadığı
hâlde neden iade gerekçesi yapıldığının bilgisini size iletip sizin de Genel
Kurulu bilgilendirmeniz gerektiğini düşünüyorum. Aksi takdirde, dediğim gibi,
biz burada denetim görevimizi yapamayacak duruma geleceğiz.
BAŞKAN – Teşekkür ederim Sayın Baluken.
IV.- OTURUM BAŞKANLARININ KONUŞMALARI
(Devam)
3.- Oturum Başkanı TBMM Başkan Vekili Ayşe
Nur Bahçekapılı’nın, Meclis Başkanlığının, soru, araştırma ve genel görüşme
önergelerinde İç Tüzük ve Anayasa’ya uygun denetim yaptığına ve Meclis
çalışmalarında partiler arasında ayrım yapılmadığına ilişkin konuşması
BAŞKAN – Sayın Meclis Başkanı elbette ki
her türlü araştırma önergesinde veya yazılı sorularda İç Tüzük’ün 67’nci
Anayasa’nın 138’inci maddesine uygun bir denetim yapmakta. Mutlaka yaptığı
denetim sonunda iade ettiği yazılar varsa gerekçesini de belirtmektedir. Bunu
sadece kendi grubunuza yönelik bir tavır olarak algılamamanızı öneririm çünkü
şimdiye kadar 23’üncü Yasama Döneminde Başkanlığa sunulan 1.113 araştırma
önergesinden 7’si, daha sonra 24’üncü Yasama Döneminde 3.355 araştırma
önergesinden 38’i Anayasa ve İç Tüzük’te belirtilen şartları taşımadığından
iade edilmiş. Yine 26’ncı Yasama Döneminde ise bugün itibarıyla Başkanlığa
sunulan 494 araştırma önergesinden 59’u iade edilmiştir. Elbette ki, “Egemenlik
kayıtsız şartsız milletindir.” Bunun ifadesinde Meclis pratiğinde bir parti
anlamında bir ayrım yapılacağına ve yapıldığına inanmak istemem, böyle de
algılanmasını da istemem, böyle bir kasıt olmadığına da inanırım, düşünürüm. 
Dediğim gibi Sayın Meclis Başkanı, bunu,
İç Tüzük’ün ve Anayasa’nın kendine emrettiği kurallar çerçevesinde
değerlendirmektedir. Bu konu sizin açınızdan bir sorun ise eğer, Meclis
Başkanıyla elbette bu konuyu görüşebilirsiniz. Çalışma ekonomisi açısından ben
görüşmelere devam edeceğim. Siz bu süre içinde veya daha sonraki bir zaman
diliminde burada dile getirdiğiniz sorunları Meclis Başkanımızla paylaşabilirsiniz.
Talepleriniz kayda da geçti zaten. Sanıyorum hasıl olan amaca ulaşılmıştır
kayda geçmesiyle diye düşünüyorum. 
İDRİS BALUKEN (Diyarbakır) – Sayın
Başkanım, hayır.
BAŞKAN – Buyurun.
İDRİS BALUKEN (Diyarbakır) – Şimdi, biz
bu konuda Meclis Başkanıyla görüşmeler yaptık zaten. Başkanlık Divanında da bu
konu, Başkanlık Divanı üyesi olan vekillerimiz tarafından dile getirildi. Ancak
bu konuyla herhangi bir ileriye doğru gidişle ilgili olumlu bir gelişme
yaşanmadı. Yani neredeyse HDP’nin vermiş olduğu her soru önergesi veya
araştırma önergesi artık iade edilecek bir noktaya geldi. 
Şimdi, ben size açık cümleleri okuyorum,
hani İç Tüzük ve Anayasa gerekçesine dayandırıyorsunuz ya: “Bu yasaklar
sırasında 78 sivil yurttaş yaşamını yitirmiştir.” Bu cümlenin neresi İç Tüzük’e
aykırı, neresi Anayasa’ya aykırı. Ya da demin, yine okuduğum “Sivil
yurttaşların yaşam hakkı ihlal edilmiş.” Bugün reddettiği bir gerekçede “Kolluk
güçleri ve mülki amirler ambulansa izin vermemiştir.” ibaresi geçtiği için bir
gerekçe oluşturuyor. İç Tüzük’e ve Anayasa’ya dayanmayan, kendi kişisel
görüşlerine dayanan bir iade durumu söz konusudur.
BAŞKAN – Anladım Sayın Baluken, bunları söylediniz.
İDRİS BALUKEN (Diyarbakır) – Dolayısıyla, bunu netliğe
kavuşturmanız lazım.
BAŞKAN – Bunları söylediniz biraz önceki konuşmanızda
ama siz de gayet iyi biliyorsunuz ki şu anda Meclisi, Genel Kurulu yönetme
durumunda olan şahsımın yani benim, Meclis Başkanlığı tarafından iade edilen
araştırma önergesi ve genel görüşme talepleri konusunda yapabileceğim bir işlem
yok şu anda.
İDRİS BALUKEN (Diyarbakır) – Biz talebimizde ısrarcıyız
Sayın Başkan. Eğer tutumunuzda bir değişiklik olmazsa usul tartışması açacağım.
BAŞKAN – Tutumumda bir değişiklik yok çünkü benim
yapabileceğim bir işlem yok.
İDRİS BALUKEN (Diyarbakır) – O zaman tutumunuz hakkında
usul tartışması açılmasını istiyorum.
BAŞKAN – Zaten bunun için, usul tartışması açmak için
herhâlde beni bir işlem yapmaya zorladınız ama İç Tüzük’le ilgili olarak bu
konuda benim yapabileceğim herhangi işlem olmadığını siz de gayet iyi
biliyorsunuz. Tabii ki usul tartışması açarım bu konuda ama usul tartışmasına
yer olduğunu da düşünmüyorum.
RAMAZAN CAN (Kırıkkale) – Lehte…
MEHMET DOĞAN KUBAT (İstanbul) – Lehte…
OKTAY VURAL (İzmir) – Lehte…
BAŞKAN – Lehinde, Sayın Vural. 
MEHMET NACİ BOSTANCI (Amasya) – Lehte…
BAŞKAN – Lehinde, Sayın Bostancı.
ENGİN ALTAY (İstanbul) – Aleyhte…
BAŞKAN – Aleyhte, Sayın Altay.
İDRİS BALUKEN (Diyarbakır) – Aleyhte…
BAŞKAN – Aleyhte, Sayın Baluken.
Usul tartışması açtım. 
Lehte ilk konuşma Sayın Oktay Vural’a ait. (MHP
sıralarından alkışlar)
Buyurunuz, üç dakika süreniz var. 
IX.- USUL HAKKINDA GÖRÜŞMELER
1.- Oturum Başkanı TBMM Başkan Vekili Ayşe
Nur Bahçekapılı’nın, HDP Grubunun soru, araştırma ve genel görüşme
önergelerinin Meclis Başkanlığınca iade edilmesiyle ilgili bir işlem
yapmamasının İç Tüzük hükümlerine uygun olup olmadığı hakkında
OKTAY VURAL (İzmir) – Teşekkür ederim Sayın Başkan.
Tabii, bu usul tartışmasına aslında bakıldığında, sizin
yaptığınız bir uygulama söz konusu değil. Eğer Danışma Kuruluna müstenit olan
bir araştırma konusuyla ilgiliyse ki daha önce bizde oldu, bu Danışma Kuruluna
getirdiğimiz ve görüşülmesini istediğimiz araştırma önergemizi iade ettiği için
Danışma Kurulu önerimiz havada kalmıştı. Bunun üzerine bir usul tartışması
açmak durumunda kalmıştık ama burada Başkanlığın yapacağı ilave bir işlem yok.
Bu durumda bu işlemlerle ilgili Meclis Başkanlığının iradesi söz konusu. Dolayısıyla,
Türkiye Büyük Millet Meclisi gündemi ya da sizin bu gündemle ilgili bir konuyu
öne almak ya da geriye bırakmak gibi hususlarla ilgili bir işlem yapmadığınız
için, açıkçası sizin bu konuda -bu tutumun- karar verebilecek durumda
olmadığınızı ifade etmek istiyorum. Bu konuda müspet bir tavır içinde olsanız
ne yapacaksınız, elinizde hangi imkân var? Dolayısıyla bu, hukuken imkânsız bir
süreç. Bu usul tartışması sonucunda hangi yanlışı göreceksiniz, nasıl
düzelteceksiniz? Bunu yapmanız mümkün olmadığına göre, usul tartışmasının
açılmasının gerekli olmadığı kanaatindeyim. 
Teşekkür ederim. 
BAŞKAN – Ben teşekkür ederim. 
Aleyhte olmak üzere, Sayın Baluken’e söz vereceğim. 
Süreniz üç dakika, buyurun. 
İDRİS BALUKEN (Diyarbakır) – Sayın Başkan, değerli
milletvekilleri; hepinizi saygıyla selamlıyorum. 
Tabii, burada ifade ettiğimiz konu son derece önemli
bir konu. Yani, bir siyasi partinin bütün araştırma önergelerini, soru
önergelerini sudan gerekçelerle bir Meclis Başkanı eğer reddediyorsa, o siyasi
partinin denetim görevine doğrudan müdahale ediyorsa bu durumun mutlaka
düzeltilmesi gerekir. Nitekim, ifade ettiğim gibi, hem kendisiyle yapılan
kişisel görüşmelerde hem de Başkanlık Divanında bu konu gündeme getirildiğinde
yani bize vermiş olduğu tatmin edici bir yanıt yok. Burada okuduğum cümlelerin
hangisinin İç Tüzük’e ve Anayasa’ya aykırı olduğuna dair bize iletilmiş olan
bir geri dönüş yok.
Burada içinizde bulunan herhangi bir milletvekili de
çıkıp işte “Bu yasaklar sırasında 78 sivil yurttaş yaşamını yitirmiştir.”
cümlesinin İç Tüzük’e ve Anayasa’ya aykırı olduğunu düşünüyorsa, böyle bir
bilgiye sahipse onu da dinlemeye hazırız. Ama burada Meclis Başkanı tamamen
ideolojik davranıyor, Meclis Başkanı olduğunun bilincinde değil. Parlamento
Dergisi’ne röportaj vermiş manşetten, yeni anayasanın başkanlık sistemine
dayanması gerektiğini söylüyor. Böyle bir şey olabilir mi? Anayasa Uzlaşma
Komisyonunda çalışmaların başında olan kişi, bir siyasi partinin anayasa
teklifiyle ilgili doğrudan görüş belirten bir konuya değiniyor. 
Diğer taraftan, bizim HDP Grubu olarak, HDP
milletvekili olarak sahada yaşadığımız sayısız sorun var, hepsini kendisine
ilettik. Ayrımcı yaklaşımlar var, parti olarak neredeyse artık hiçbir
görevimizi yapamayacak durumla karşı karşıya olduğumuz bir ayrımcılık var ama
hiçbiriyle ilgili bir tutum geliştirmiyor.
Bakın, altı ayı aşkın bir süredir vekillerimiz
cezaevlerine gidemiyorlar. Utanç verici bir durum. Yani, CHP’den, MHP’den,
AKP’den herhangi bir milletvekili bir cezaevini ziyaret etmek istediği zaman
ona onay çıkıyor, HDP’den bir milletvekili cezaevlerine gitmek için başvurduğu
zaman dilekçelere cevap verilmeyecek şekilde reddediliyor. Meclis Başkanına
iletiyoruz “İlgili bakanlarla görüşüp niye bu durumu düzeltmiyorsun?” diyoruz
ama maalesef, ortada, Meclis Başkanlığının taşıdığı ağırlığa denk düşecek,
tarafsızlığa denk düşecek hiçbir tutum yok. Milletvekillerimiz darbediliyor,
öldürücü müdahalelere maruz kalıyor, evleri basılıp, işte, orada yaşam hakları
tehdit ediliyor, Meclis Başkanına iletiyoruz, hiçbir gelişme yok. Dolayısıyla,
bunlarla ilgili durumun düzeltilmesi açısından burada ifade ettik. Doğru olan
yaklaşım da Başkan, sizin oturuma ara verip Meclis Başkanından bilgi almanız,
HDP ve Genel Kurulu bu konuda bilgilendirmenizdi.
(Mikrofon otomatik cihaz tarafından kapatıldı)
İDRİS
BALUKEN (Devamla) – Umarım ki bu tutumunuzu değiştirirsiniz. 
Genel
Kurulu saygıyla selamlıyorum. (HDP sıralarından alkışlar) 
BAŞKAN
– Teşekkür ederim.
Tutumumun
lehinde Sayın Naci Bostancı konuşacak.
Buyurun
Sayın Bostancı. (AK PARTİ sıralarından alkışlar) 
MEHMET
NACİ BOSTANCI (Amasya) – Sayın Başkan, değerli arkadaşlar; esasen sizin
yönetiminize ilişkin herhangi bir problem yok, bu çerçevede 63’e göre bir usul
tartışması açılması manasız. İç Tüzük’ün 67’nci maddesine göre, Sayın Başkan
kendisine gelen, Meclise intikal eden önergelere ilişkin bir düzenleme
yetkisine sahip, bu yetkisini de kullanmış. Bu yetkisini sistematik bir şekilde
HDP'nin önergelerine karşı kullandığı iddiası boşlukta bir iddiadır çünkü her
gün sizin önergelerinizi burada dinliyoruz, her gün dinliyoruz Sayın Baluken, her
gün burada sizin önergeleriniz üzerine tartışıyoruz. Dolayısıyla iddianız ile
Meclisin her günkü zabıtları ve gündemi çelişiyor. 
İkincisi:
Egemenlik kayıtsız şartsız milletin. Elbette milletin ve burada Meclis o millet
iradesini temsil ediyor ama bu şu anlama gelmiyor: Aklımıza estiği gibi
davranırız, aklımıza estiği gibi burada uygulamalar yaparız. Öyleyse Anayasa
niye var, İç Tüzük niye var, yasalar niçin var?
MAHMUT
TOĞRUL (Gaziantep) – Söylenenlerin hangisi Anayasa’ya aykırı?
MEHMET
NACİ BOSTANCI (Devamla) – Yasalar bir irade kullanılırken kim kullanırsa
kullansın o iradenin nasıl şekilleneceğine ilişkin kuralları gösterir, elbette
kurallar olacak. Eğer son zamanlarda sizin önergelerinize ilişkin bir problemin
ortaya çıktığını düşünüyorsanız bunu biraz da Meclisteki dilinize,
önergelerinizin içeriğine, burada kullandığınız üsluba ilişkin bir problem var
mı diye düşünmeniz uygun olur. Şimdi gelip buraya “AKP’nin dayattığı savaş
konsepti…” diye başlarsanız bir kere ben bunu şiddetle reddederim, bunu bir
eleştiri olarak da görmem. Çünkü, bu açıktan açığa, sanki PKK’ ile AK PARTİ
karşılıklı siyasi rekabet içerisinde “Ey AK PARTİ’ye karşı olan muhalifler, siz
de safınızı belirleyin.” diyen bir çağrıdır. Burada açıkça yaşanan, terör
örgütünün bu millete Kürt’üyle, Türk’üyle meydan okumasıdır ve bu meydan
okumaya karşı bu devlet elbette cevap verecektir. Ne adına? Millet adına. Cevap
veren bu devlet, sizin de çeşitli suçlamalarınızla karşılaşan bu devlet sizin
de bir parçası olduğunuz, burada temsil ettiğiniz devlettir. O bakımdan benim
HDP’ye tavsiyem -birbirimize tavsiyelerde bulunuyoruz ya- kendinizi o
çukurların arkasına atmayın. Türkiye'nin başka yerlerine de açılın,
söylediğiniz sözler milyonlarca insan tarafından nasıl anlaşılıyor, lütfen buna
da biraz dikkat edin Türkiyelileşme iddianız hâlen varit ise, geçerli ise.
Teşekkür
ediyorum. (AK PARTİ sıralarından alkışlar) 
BAŞKAN
– Teşekkür ederim Sayın Bostancı.
İDRİS
BALUKEN (Bingöl) – Sayın Başkan…
BAŞKAN
– Usul tartışması bitsin, vereceğim söz size.
Aleyhte
Sayın Altay, buyurun.
ENGİN
ALTAY (İstanbul) – Yani Meclis Başkanının aleyhinde, sizin değil.
Geçti
mi tutanaklara?
OKTAY
VURAL (İzmir) – Ama Meclis Başkan Vekilinin uygulamalarıyla alakalı.
BAŞKAN
– Teşekkür ederim.
Buyurun.
ENGİN
ALTAY (İstanbul) – Teşekkür ederim Sayın Başkan.
Sayın
Baluken’in müşteki olduğu konu bizim de defaatle Meclis Başkanlığına hem söz
hem yazılı olarak başvurduğumuz konulardan.
Buradaki
herkesin, Meclis Başkanı da buna dâhil, orta yerdeki Anayasa’ya ve İç Tüzük’e
uyması gerekir. Kimse kaynağını Anayasa’dan almadığı bir yetkiyi de kullanmaya
kalkmamalıdır hangi koltukta oturursa otursun. Şimdi, bizim de geçmişte Meclise
verdiğimiz bazı araştırma önergeleri -Meclis Başkanının kendisinin de baktığına
inanmıyorum- Meclis bürokratları tarafından, Kanunlar tarafından şu veya bu
sakıncalarla, çekincelerce -sakıncadan çok çekinceyle- sanıyorum Başkana
getiriliyor, Başkan da bir koruma güdüsüyle belli tasarruflarda bulunuyor.
Geçmiş zamanda da geçmiş başkanlarda da bunun örneğini çok gördük ama bu Sayın
Başkan da bu örnek pik yaptı, had safhaya çıktı. 
Buradan Sayın Başkana bir tavsiyem var. Sayın Başkan
bir koruma güdüsü içine girecekse -ki bu olabilir- Sayın Başkanın koruma güdüsü
içinde hareket edeceği iş hukukun üstünlüğüyle ilgilidir, insanın ve milletin
menfaatiyle ilgilidir. Sayın Başkanın, Hükûmeti, Cumhurbaşkanını, hatta -ne
söylediğimi bilerek söylüyorum- devleti koruma iç güdüsüne girmesine gerek yok.

Bu kürsü özgür bir kürsüdür. Kürsü masuniyeti diyoruz,
kürsü dokunulmazlığı diyoruz. Şu var şimdi, uygulamada şu oluyor: Kürsüde her
şey serbest, yazılı olan araştırma önergesi, soru önergeleri bir denetime
sahip. Türkiye Büyük Millet Meclisi Başkanının görevleri İç Tüzük 14’te
tanımlanmıştır. Türkiye Büyük Millet Meclisinin görevleri de Anayasa 87’de
tanımlanmıştır. Kimse işgüzarlık yapmasın. Türkiye Büyük Millet Meclisi
Başkanın yaptığı, açık söylüyorum, bir işgüzarlıktır. Buna hakkı da yoktur,
haddi de yoktur. Ben bir araştırma önergesi vererek, bir soru önergesi vererek
bir konuyla ilgili, bir yetkiliyle, bir makam işgal eden biriyle ilgili laf
ederim. “Efendim 138.” Bu 138’i de herkes kafasına göre yorumluyor. 138’i
herkes iyi okusun. 138 sadece yargı yetkisinin kullanılmasıyla ilgili bir
tahdit getirmiş. Yoksa bir konu mahkemelik oldu diye bu konuda herkes ağzına
fermuar çekecek değil. 
Bu vesileyle şunu da söylemem lazım: Bu Parlamentoda
bir uygulama birliğine de ihtiyaç var. Her oturumu yöneten Meclis başkan
vekilinin kendi kafasına göre, kendi perspektifine göre Genel Kurulu -sizin
için söylemiyorum bunu- bir sevk ve idare yetkisi yok. 
“60’a göre söz” meselesi, çok tatsız bir hâl almıştır.
Bir başkan vekili 50 kişiye söz verirken bir başkan vekili hiç kimseye söz
vermemektedir. Elbette bu konudaki tasarruf oturumu yöneten başkan vekiline
aittir ama bu konuda bir orta yol bulunamaz mı? Burası milletin Meclisi.
Milletin vekilleri gelmiş, burada, memleketin dört bir yanındaki yangınla
ilgili, şikâyetle ilgili, sıkıntıyla ilgili derdini Hükûmete anlatacak Hükûmeti
bulabilirse. Hükûmeti de Mecliste bulmak mümkün değil. Hükûmeti de Parlamentoya
daha saygılı olmaya davet ediyorum.
Genel Kurulu saygıyla selamlıyorum. (CHP sıralarından
alkışlar) 
BAŞKAN – Teşekkür ederim.
İDRİS BALUKEN (Diyarbakır) – Sayın Başkan…
BAŞKAN - Size sataşmadan dolayı…
İDRİS BALUKEN (Diyarbakır) – Sayın Başkan, Sayın
Bostancı konuşması sırasında bizim bütün önergelerimizin, konuşmalarımızın İç
Tüzük’e, Anayasa’ya aykırı olduğunu burada bizzat müşahede ettiğini söyleyerek
sataştı. Ona cevap vereceğim.
BAŞKAN – “İç Tüzük’e aykırı” demedi de... 
İDRİS BALUKEN (Diyarbakır) – Öyle dedi, onu kastetti. 
BAŞKAN – “Burada konuşuyorsunuz zaten, anlatıyorsunuz
her şeyi.” dedi. 
İDRİS BALUKEN (Diyarbakır) – “Zaten biz de tanıklık
ediyoruz.” dedi.
BAŞKAN – Buyurun, iki dakika verelim. 
VI.- SATAŞMALARA İLİŞKİN KONUŞMALAR (Devam)
3.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın usul görüşmesinde
yaptığı konuşması sırasında HDP Grubuna sataşması nedeniyle konuşması
İDRİS BALUKEN (Diyarbakır) – Tekrar hepinizi saygıyla
selamlıyorum.
Biz önergeye ne yazacağımıza, burada nasıl
konuşacağımıza Sayın Bostancı’dan ya da AKP’li yetkililerden müsaade alarak
karar verecek değiliz. Öyle olmuş olsaydı herhâlde aynı siyasi partide olurduk.
Tam tersine, burada ifade ettiğimiz bütün o konuşmaların tamamını, belli
ölçüde, demokratik geleceğimizle ilgili, halklarımızın bir arada yaşamasıyla
ilgili duymuş olduğumuz kaygıdan dolayı son derece hassasiyetle ortaya
koyuyoruz.
“AKP’nin savaş konsepti” demişiz, rahatsız olmuşsunuz.
Yalan mı?
MEHMET NACİ BOSTANCI (Amasya) – Yalan. 
İDRİS BALUKEN (Devamla) – İki buçuk yıl boyunca biz
çözüm süreci masasında bu ölümlerin tamamını engellemedik mi? Çatışmalardan
kaynaklı tek bir ölüm o süreç içerisinde yaşandı mı? Peki, o çözüm süreci
masasında, eğer resmî müzakerelere geçilirse, bir izleme heyeti adaya geçerse
bir hafta içerisinde kırk yıllık çatışma bitecek şeklinde anlaşmış mıyız?
Devletin kayıtlarına bakabilirsiniz. Ama bir hafta barışa uzak bir mesafedeyken
birisi çıkıp “İzleme heyeti olmaz.”, “Masa yok.”, “Taraf yok.”, “Çözüm yok.”,
“Kürt sorunu yok.” deyip sonra kamuoyuna ifşa edilen çöktürme planlarını sahaya
sürerse bunun adı nedir? Savaş konseptidir işte. Öyle, terörle mücadele
söylemleriyle halkı kandıramazsınız. 
Bakın, üç gündür burada ifade ediyoruz, Bodrum’da
bekleyen yaralı ve cenazelerin hastaneye nakli bir terörle mücadele konusu
mudur? Böyle bir şey var mı? Sosyal hukuk devletiyseniz yapmanız gereken şey
bellidir, hastaneye taşırsınız, soruşturmalık olanı soruşturursunuz. Ama
burada, mevzuatı bir kenara bırakın, mevzuatı takmayın, biz rejimi değiştirdik,
peşinden Anayasa gönderin diyen bir zihniyet varsa kusura bakmayın, burada
mevcut konseptin adı da tam da bahsettiğimiz savaş konseptidir, Kürt halkına
karşı yapılmış bir savaş konseptidir. 
Teşekkür ederim. (HDP sıralarından alkışlar) 
BAŞKAN – Teşekkür ederim. 
Sayın milletvekilleri…
MEHMET NACİ BOSTANCI (Amasya) – Sayın Başkan…
BAŞKAN – Sayın Bostancı, buyurun.
MEHMET NACİ BOSTANCI (Amasya) – Sayın konuşmacı, AK
PARTİ’yi Kürt halkına karşı savaş konsepti içinde bir iktidar olarak
tanımlamıştır, bu açık bir sataşmadır. 
BAŞKAN – Buyurun, iki dakika…
4.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması
MEHMET NACİ BOSTANCI (Amasya) – Sayın Başkan, değerli
arkadaşlar; insaf ve vicdan gerekir. Türkiye’de kimlik, kültür meselelerini
demokratik ve özgürlükçü bir zeminde çözmek için siyasi risk adına ne varsa
bunu göze alarak siyasetinin en temel kuralı şeklinde sahaya çıkan AK
PARTİ’dir. Daha önce hiçbir siyasi grup, hiçbir siyasi çevre buna cüret
edememiştir. Yeter ki rızaya dayalı bir şekilde bu ülkede birlik ve kardeşlik
olsun, her şey demokratik zeminde konuşulsun, her şey demokratik bir şekilde
teşekkül eden iktidar ilişkileri üzerinden, Meclis üzerinden yürüsün; AK
PARTİ’nin durduğu yer burasıdır. Evet, çok çeşitli girişimler oldu, nihayet
2013’ten sonra, o siyasi ilişkileri de üstlenen birisi diye hitap ettiğiniz
kişi “Değil kolumu, gövdemi koyarım.” diyerek bu işin öncülüğünü yaptı Sayın
Baluken, biliyorsunuz. 
MAHMUT TOĞRUL (Gaziantep) – Şimdi ne yapıyor? 
MEHMET NACİ BOSTANCI (Amasya) – Böylesine yapan bir
insan, böylesine yapan bir siyaset, bir anlayış eğer temmuz ayında bu terörist
kalkışma karşısında, devletin kudreti marifetiyle halka, bu ülkeye yönelik bu
tehdidin karşısında duruyorsa sorulması gereken soru şudur: 2013’te siyasi risk
üstlenerek çözüm sürecini başlatanlar hangi tehdit ve tehlikeyi görerek şimdi
bu yönteme müracaat etmek durumunda kaldılar? Haklı, haysiyetli, doğru soru
budur. 
AK PARTİ milletle kucaklaşmaya devam edecek. Bu
millete, Kürt’üyle, Türk’üyle meydan okuyan teröre karşı da gereken cevabı
verecektir.
Saygılarımla. (AK PARTİ sıralarından alkışlar) 
BAŞKAN – Teşekkür ederim.
OKTAY VURAL (İzmir) – Sayın Başkan…
BAŞKAN – Sayın Vural…
OKTAY VURAL (İzmir) – Efendim, aslında, tabii, terörle
mücadele bir siyasi partinin yürüttüğü mücadele değildir; açıkçası, siyasi
çözüm arayışlarının kirlettiği il ve ilçelerimizi temizlemek için devletimizin
güvenlik güçlerinin yürüttüğü bir mücadeledir. 
Haysiyetli bir soru daha sormamız lazım: Bu terör
örgütü bu ilçelere, bu illere gelirken, hendekleri kazarken, bu kadar silahı,
bu kadar kurşunu getirirken, valilere “Operasyon yapmayın.” talimatı verenler
ya da bu süre içerisinde bu silahları görmezden gelenler bu haysiyetli soruyu
aynaya bakarak kendilerine sorması gerekmiyor mu? Ben de bu haysiyetli soruyu bütün
milletim adına soruyorum. Hiç olmazsa bu sorunun da kendilerine yöneltilmesi
gerekir. Türkiye’de terörle mücadeleyi kimse bir halka yönelik mücadele değil,
aksine, o yöredeki halkı bizar eden terör örgütüne karşı devletin egemenliğini,
milletin egemenliğini kullanarak meşru bir şekilde kamu düzenini sağlamaya,
aziz milletimizin ve devletimizin birliğini, bütünlüğünü korumaya yönelik bir
mücadele olduğunu ifade etmek istiyorum.
Teşekkür ederim.
BAŞKAN – Teşekkür ederim.
İDRİS BALUKEN (Diyarbakır) – Sayın Başkan…
BAŞKAN – Sayın Baluken, şu işlemimi bir bitireyim.
İDRİS BALUKEN (Diyarbakır) – Hayır, sataşma var da.
Sayın Bostancı, yaptığım konuşmanın insaf ve vicdandan yoksun olduğunu ifade
etti. Çok ağır bir sataşma, ona cevap vereceğim.
BAŞKAN – Buyurun, iki dakika…
Lütfen başka sataşmalara neden olmayınız, işlemi
bitireceğim çünkü.
MEHMET NACİ BOSTANCI (Amasya) – “İnsaf ve vicdan
gerekir.” dedim, “yoksun” demedim.
5.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
İDRİS BALUKEN (Diyarbakır) – Teşekkür ediyorum.
Sayın Başkan, değerli milletvekilleri; tekrar hepinizi
saygıyla selamlıyorum.
Sizin insafınız Cizre’deki bodrum katlarının enkazı
altında kaldı, vicdanınız da yine o enkazların altında duruyor. Dünyanın hiçbir
yerinde hiçbir ülke, hiçbir devlet bir bodrum katında mahsur kalmış olan
insanları hastaneye nakletmeyle ilgili on sekiz gün boyunca, on gün boyunca
canlı yayınla diri diri ölüme gönderecek bir süreci yürütmez, böyle bir işlemi
kabul etmez. Dolayısıyla, bu tablo ortadayken, demin ifade ettim, 3’üncü
bodrumun haberi bize gelmişken, o insanlar can çekişiyorken buraya gelip bize
insaftan ve vicdandan bahsetmeyin; o insafınızı ve vicdanınızı Cizre’nin orta
yerinde, enkaz altında bıraktınız.
NİHAT ÖZTÜRK (Muğla) – Çukur kazanlara söyleyin onu.
İDRİS BALUKEN (Devamla) – Biz tabii ki iki buçuk yıllık
süre içerisinde bu kürsüden her konuştuğumuzda, bugün en ağır eleştirdiğimiz
siyasi liderlere de teşekkür ettik, “Allah razı olsun.” dedik. Niye o doğrudan
bu yanlışa gelindiğini sorguladık. Bugün de aynı noktadayız. 
Bakın, çok merak ediyorsanız söyleyeyim yani. Bu
süreci, masayı bozmasının, masayı tekmelemesinin iki sebebi var. Birincisi: HDP
parti olarak seçime girmeye karar verdi, başkanlık yolu kapatıldı. “Seni başkan
yaptırmayacağız.” söylemi çözüm masasının devrilme gerekçesi yapıldı.
NİHAT ÖZTÜRK (Muğla) – Sizin elinizde mi yani? Sizin
elinizde mi başkan yaptırmamak? Sen mi karar vereceksin başkan olup
olmayacağına?
İDRİS BALUKEN (Devamla) – İkincisi ise Suriye’deki
denklemde Kürtlerle ilgili, Kürtlerin statüsüyle ilgili Rojava’da olumlu
gelişmeler yaşandı. İki tane temel sebebi var, hiç öyle uzaklara falan
gitmenize gerek yok. Bir siyasi partinin en doğal hakkı olan, parti olarak
seçime girmesi ve karşıt olan bir siyasi partinin projesiyle ilgili net bir
siyasi tutum ortaya koyması eğer bir barış sürecinin pazarlığı hâline
getiriliyorsa orada sorunlu bir yaklaşım var demektir, orada barışla ilgili bir
samimiyet yoktur demektir diyorum.
Genel Kurulu saygıyla selamlıyorum.
BAŞKAN – Teşekkür ederim.
MEHMET NACİ BOSTANCI (Amasya) – Sayın Baluken’in “’Seni
başkan yaptırmayacağız.’ dediği için bu işler başladı.” iddiasını şiddetle reddediyorum.
BAŞKAN – Teşekkür ederim Sayın Bostancı.
İDRİS BALUKEN (Diyarbakır) – Başbakan diyor, ben
demiyorum. 
MAHMUT TOĞRUL (Gaziantep) – Başbakan söyledi.
İDRİS BALUKEN (Diyarbakır) – Davutoğlu diyor, iki gün
önceki açıklaması. Yalçın Akdoğan diyor, biz demiyoruz. Siz kendi
siyasetçilerinizi takip edin.
BAŞKAN – Sayın milletvekilleri… Sayın Baluken…
IX.- USUL HAKKINDA GÖRÜŞMELER (Devam)
1.- Oturum Başkanı TBMM Başkan Vekili Ayşe
Nur Bahçekapılı’nın, HDP Grubunun soru, araştırma ve genel görüşme önergelerinin
Meclis Başkanlığınca iade edilmesiyle ilgili bir işlem yapmamasının İç Tüzük
hükümlerine uygun olup olmadığı hakkında (Devam)
BAŞKAN – Biraz önce bir usul tartışması
yaşadık. Ben bununla ilgili olarak tutumumda ısrar ediyorum. Meclis Başkanıyla
her zaman görüşme olanağına sahipsiniz, bununla ilgili bir ara vermeyi
düşünmüyorum. 
Yalnız, söylemek istediğim iki nokta var.
Bunlardan bir tanesi, İç Tüzük’ün 63’üncü maddesi usul tartışmalarını
düzenlemektedir. Ne deniliyor? “…gündeme veya Türkiye Büyük Millet Meclisinin
çalışma usullerine uymaya davet, bir konuyu öne alma veya geriye bırakma gibi
usule ait konular, diğer işlemlerden önce konuşulur.” deniliyor. 
Şimdi, bazı talepler oluyor burada,
grupların talepleri oluyor. Bu taleplerde, Genel Kurulu yöneten Meclis başkan
vekilinin İç Tüzük’ten kaynaklanan herhangi bir yetkisi yok. Meclis başkan
vekili bunu söylediği zaman da bu tutumdan dolayı usul tartışması açılıyor.
Kanımca, bu anlamdaki usul tartışmaları bu maddenin ruhundaki samimiyetle
bağdaşmıyor, bunu belirtmek isterim.
Bir şeyi daha söyleyeceğim Sayın Altay’a:
Evet, bir uyum sağlamamız gerekiyor Meclis başkan vekilleri. Bunu tam
düşündüğüm sırada dile getirdiniz. En yakın zamanda bunu halletmeye
çalışacağım. Ben girişim yapacağım bu konuda.
ENGİN ALTAY (İstanbul) – Kalp kalbe
karşıdır Sayın Başkan.
BAŞKAN – Teşekkür ederim.
Şimdi, Halkların Demokratik Partisi
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve oylarınıza sunacağım.
OKTAY VURAL (İzmir) – Sayın Başkan,
Halkların Demokratik Partisinin Danışma Kurulu önerisi 9 Şubat tarihinde
verilen 967 sıra numaralı bir araştırma önergesi. 
BAŞKAN – Evet.
OKTAY VURAL (İzmir) – Ben bu araştırma
önergesini istedim ama bana gelen 984; 10 Şubat 2016 tarihli araştırma
önergesi. Dolayısıyla bu konuda müstenit olan araştırma önergesi hangisidir?
984; o 10 Şubat 2016, burada gündeme getirilmesi istenen 967; 9 Şubat.
BAŞKAN – Orada bir düzeltme yapılmış,
paraflı bendeki örnekte Sayın Vural.
OKTAY VURAL (İzmir) – Bende yok.
ENGİN ALTAY (İstanbul) – Bendeki 966; 3
tane oldu.
OKTAY VURAL (İzmir) – Sizde 966, burada
“967” diyor, bende 984 var.
MEHMET DOĞAN KUBAT (İstanbul) – Bizde de
öyle.
BAŞKAN – Bende de 984 var. Bu
düzeltilmiş, 9 Şubat “10 Şubat” olarak, paraflı olarak imzalanmış Sayın Vural.
Benim elimdeki metin de bu.
OKTAY VURAL (İzmir) – Danışma Kurulu
önerisinde mi?
BAŞKAN – Danışma Kurulu önerisi, evet. 
OKTAY VURAL (İzmir) – Bizde öyle bir şey yok efendim. 9
Şubat, 967 yazıyor orada. 967 değiştirilmiş mi?
BAŞKAN – Benim elimdeki paraflıda 984 sıra numaralı
var, paraflı.
OKTAY VURAL (İzmir) – 984 o zaman bu. 984 mü, 967 mi,
966 mı? Çünkü biz buna göre konuşacağız da. 
BAŞKAN – Fotokopide çıkmamış. Fotokopisi de burada
Sayın Vural, fotokopisi de burada. 
OKTAY VURAL (İzmir) – Anlıyorum. Bizde yok efendim o. 
BAŞKAN – Buyurun, inceleyebilirsiniz benim elimdekini. 
OKTAY VURAL (İzmir) – O zaman 984’se…
ENGİN ALTAY (İstanbul) – Bize de bir tane yollayalım
Sayın Başkan, bizde de yok. 
BAŞKAN – 984, 10 Şubat 2016. Tamam?
OKTAY VURAL (İzmir) – Evet, tamam. 
BAŞKAN – Tamam. Fotokopisi de aslı da burada,
bakabilirsiniz istediğiniz zaman. 
Buyurun. 
X.- ÖNERİLER
A) Siyasi Parti Grubu Önerileri
1.- HDP Grubunun, 9/2/2016 tarihinde Şırnak
Milletvekili Faysal Sarıyıldız ve arkadaşları tarafından, “Cizre’nin Madımak’ı”
olarak tanımlanan olayın araştırılması amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak 10 Şubat 2016 Çarşamba günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi
Türkiye Büyük Millet Meclisi Başkanlığına
Danışma Kurulu 10/2/2016 Çarşamba günü (bugün)
toplanamadığından grubumuzun aşağıdaki önerisinin, İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 İdris
Baluken
 Diyarbakır
 Grup
Başkan Vekili
Öneri: 
9
Şubat 2016 tarihinde Şırnak Milletvekili Sayın Faysal Sarıyıldız ve arkadaşları
tarafından verilen (984 sıra numaralı) "Cizre'nin Madımak'ı” olarak
tanımlanan olayın araştırılması amacıyla Türkiye Büyük Millet Meclisine
verilmiş olan Meclis araştırma önergesinin Genel Kurulun bilgisine sunulmak
üzere, bekleyen diğer önergelerin önüne alınarak 10/2/2016 Çarşamba günlü birleşiminde
sunuşlarda okunması ve görüşmelerin aynı tarihli birleşiminde yapılması
önerilmiştir.
BAŞKAN
– Halkların Demokratik Partisi grup önerisinin lehinde ilk konuşmacı İstanbul
Milletvekili Sayın Hüda Kaya. 
Buyurun.
(HDP sıralarından alkışlar) 
HÜDA
KAYA (İstanbul) – Sayın Başkan, sayın vekiller; hepinizi saygıyla selamlıyorum.

Öncelikle,
bugün 10 Şubat, Ankara katliamında kaybettiğimiz değerli dostlarımızın,
arkadaşlarımızın dördüncü ayı. Hepsini rahmetle anıyorum. 
Sayın
Başkan, sayın vekiller; yine, daha önce de grup başkan vekilimizin de
belirttiği gibi, acil bir bilgi olması hasebiyle Cizre’den ikinci bodrum
vahşetiyle ilgili bir bilgiyle başlayacağım. 
“Cizre’de
yeni bir vahşet bodrumu daha ortaya çıktı.” Bu bir son dakika haberi. Okumuş
olmalısınız ama burada tekrar edeceğim, paylaşacağım. “Sur Mahallesi’nde
bulunan bir evin bodrumunda mahsur kalan yaklaşık 50 kişiden 20-25 kişinin
devlet güçlerinin saldırıları sonucu katledildiği öğrenildi. Sağ kalan diğer
yaralıların da katledilmek istendiğine dair bilgiler geliyor. Olay, söz konusu
bodrumda mahsur kalan kişilerden biri olan HDP Milas eski İlçe Eş Başkanı Derya
Koç’un babasını telefonla arayarak haber vermesiyle ortaya çıktı. Koç’un
aradığı babasına ‘Şu anda burada mahsur kalan 20-25 kadar arkadaşımızı yakarak
katlettiler. Diğerlerini de infaz etmeye çalışıyorlar.’ dediğini öğrenmiş
bulunuyoruz.” 
Hani
çözüm sürecini, masaya bir tekme attıktan sonra “Çözüm sürecinin artık
belgeselini çekerler.” diyenler, evet, bu vahşet bodrumlarının belgeseli çekilecek
ama sizlerin bu yüz karası zulümlerinin de belgeseli tarihe bir kayıt olarak
düşecek. 
Daha
önceki hitaplarında da konuşmalarında da uyardığımı hatırlıyorum; saltanat
hırsınıza, iktidarda kalma savaşınıza lütfen artık Allah’ı ve Kur’an’ı alet
etmeyin arkadaşlar.
NURSEL
REYHANLIOĞLU (Kahramanmaraş) – Ölen askerlerimizi ne yapalım…
HÜDA
KAYA (Devamla) – Bugün Kürt halkının Filistin’den, Türkiye Cumhuriyeti’nin de
iktidarın dostumuz olarak ilan ettiği İsrail’den bir farkı olmadığını
görüyoruz. Yaşanan savaş, katliamlar, gasbedilen haklar, yalanlar, mazeretler,
gerekçeler, psikolojiler, toplumsal refleksler bire bir, aynen yaşanmaktadır.
Yaşanan savaş, Türkiye toplumu İsrail toplumu gibi hissizleştirilmeye,
duyarsızlaştırılmaya çalışılıyor; sahte, küçük, basit gerekçelerle çocukların
katliamına bir mazeret olarak görme vicdansızlığına mahkûm edilmek isteniyor.
Gerçekten, bir kez daha ortaya çıkıyor ki Türkiye toplumu için bir, bütün Orta
Doğu halkları için İsrail’den daha büyük bir tehdit vardır, o da İsrail’leşmedir.
İktidar İsrail’leştiği için bugün İsrail’e “dostumuz” diyebilme durumuna
gelmiştir. 
AYŞE
SULA KÖSEOĞLU (Trabzon) – Hüda Hanım, yapmayın Allah aşkına! İnsan vicdanını bu
kadar askıya almaz yani yapmayın.
HÜDA
KAYA (Devamla) - Bir kez daha vurguluyorum ki Kürt illerindeki sorun ne
terördür ne hendektir ne operasyonlar ne savaştır; hak sorunu vardır, insanlık
sorunu vardır, gasbedilen haklar sorunu vardır; örgüt de hendek de savaş da
sadece sonuçlardır. Saltanat savaşını İslam’a yamamaya çalışan iktidar İslam
için değil, İslam’a karşı bir savaş yürütmektedir.
AYŞE
SULA KÖSEOĞLU (Trabzon) – Zerre kadar vicdanınız varsa bu konuşmayı
yapmazsınız.
NURSEL
REYHANLIOĞLU (Kahramanmaraş) – Başörtüsü mücadelesi verdiğiniz günleri
unuttunuz mu?
HÜDA
KAYA (Devamla) - “Allah sizi barışa çağırıyor.” diyor Kur’an, İslam zaten barış
demektir; vatan, bayrak, saltanat yoktur Kur’an’da. 
NURSEL
REYHANLIOĞLU (Kahramanmaraş) – Başörtüsüyle kürsüde konuşup sonra devleti
suçluyorsunuz.
HÜDA
KAYA (Devamla) – “Vatan, millet, devlet, saray, saltanat, iktidar” gibi İslam
dışı kavramların mücadelesini verenler mi dinden, imandan bahsedebilir; yoksa
“hak, adalet, barış, özgürlük” kavramlarıyla, tamamı Kur’ani kavram olan
bunlarla mücadele edenler mi haktan bahsedebilir? Artık bu din sömürüsüne bir
son vermenin zamanı geldi, geçiyor. Ya, hodri meydan diyorum arkadaşlar, Kur’an
hakem olsun burada.
NURSEL REYHANLIOĞLU (Kahramanmaraş) – Hodri meydan!
HÜDA KAYA (Devamla) - “Müslüman’ım.” diyen, “Referansım
Kur’an.” diyenlere sesleniyorum: Kur’an hakem olsun; kimin gerçekleri, sözleri,
referansları meşrudur, haktır, tartışalım, görelim. DTK’nın sonuç bildirgesiyle
ilgili saldırdığınız günlerdeki o konuşmamda da ifade etmiştim; bu taleplerden,
isteklerden, beyanlardan tek bir tanesine karşı hak olmayan, meşru olmayan bir
delil gösterin demiştim ve ben de size hak vereyim dedim, yanlış yoldayız
diyelim dedim ama bir tane gösteremiyorsunuz, sadece “yalan” diyebiliyorsunuz.
Bu hak ve meşru olan beyana, taleplere saldıran hakka ve barışa saldırmış olur.
Hak da barış da Allah’ın ismidir, bunu sizler de biliyorsunuz. Barış
isteyenlere savaş açmak, Allah’a savaş açmaktır. Anlayın bunu.
NURSEL REYHANLIOĞLU (Kahramanmaraş) – Yanlarında neden
silah var, neden?
HÜDA KAYA (Devamla) - Bugün, muhafazakârlarından
dindarına, İslamcısına, Türkiye İslami camiasının anlaması gereken çok acı
gerçekler vardır ey İslamcı arkadaşlarım. Türkiye kurucu rejimleri, güçleri
tarafından; Ergenekoncular, darbeciler tarafından kullanılır hâle geldiniz
hepiniz.
NURSEL REYHANLIOĞLU (Kahramanmaraş) – Sen, sen?
AYŞE SULA KÖSEOĞLU (Trabzon) – İki tarafı da
kullanıyorsun. Sen kim tarafından kullanılıyorsun Hüda Hanım, ona cevap ver?
HÜDA KAYA (Devamla) - 28 Şubatın yıl dönümü geliyor.
Herkes 28 Şubat mağduriyeti edebiyatı etmeye başlayacak. Arkadaşlar, “28 Şubat
bin yıl sürecek.” diyenler haklı çıktı.
AYŞE SULA KÖSEOĞLU (Trabzon) – Yazıklar olsun, başka
bir şey demiyorum sana. Sana yazıklar olsun!
HÜDA KAYA (Devamla) - Bugün 28 Şubatlar hâlâ devam
ediyor ve siz bu darbecilerin maşası hâline geldiniz.
NURSEL REYHANLIOĞLU (Kahramanmaraş) – 28 Şubat devam
etse siz orada konuşamazdınız.
AYŞE SULA KÖSEOĞLU (Trabzon) – Sana yazıklar olsun! Yazıklar
olsun sana, başka bir şey söylemiyorum. 
NURSEL REYHANLIOĞLU (Kahramanmaraş) – Siz bizim sayemizde
oradasınız. 
HÜDA KAYA (Devamla) – Bugün, darbeciler,
Ergenekoncular, İslami camiayı kullanarak gerçek darbelerini
gerçekleştirmişlerdir. Bugün gelip Mecliste konuşmak dışında siyaset kanalları…
AYŞE SULA KÖSEOĞLU (Trabzon) – İnsaftan ve vicdandan
yoksun bir kadını dinlemeyeceğim. 
HÜDA KAYA (Devamla) - …vekillere, partilere kapalı hâle
gelmiştir. 
NURSEL REYHANLIOĞLU (Kahramanmaraş) – Hikâye anlat,
hikâye. 
HÜDA KAYA (Devamla) - Meclis işlevsiz hâle
getirilmiştir. Sarayda Türkiye tarihinin tüm kirli, derin yapıları ittifak
kurmuş ve Hükûmetinizi vitrine koyarak, kullanarak darbeyi
meşrulaştırmışlardır. 
Türkiye’nin din alimleri, kanaat önderleri, hoca
efendileri saray istedi diye, çözüm süreci, barış iktidarın ve sarayın işine
yarıyorken barış için hutbeler verdiler, fetvalar düzdüler. Şimdi ne
yapıyorlar? İktidar ve saray savaş istiyor diye, Kur’an’ın en temel
hakikatlerinden olan barış ve adalet, hakikat yok mu oldu? Yok mu olması
gerekiyor? Çatışma yokken, kan akmıyorken barış demek hakkı haykırmak demek
değildir, kahramanlık değildir, erdemlilik değildir. İçinde bulunduğumuz ülkede
akıl almaz vahşetler yaşanıyorken, her gün bir katliam haberleriyle uyanıyorken
barışı haykırmak, hakkı haykırmaktır. Budur kahramanlık, budur erdemlilik. 
“Kadınların vatani görevi çocuk doğurmaktır.”
diyenlerin vatani görev olarak çocukları katlettiği bir zamandayız, daha ne
kadar susacaksınız?
NURSEL REYHANLIOĞLU (Kahramanmaraş) – Bodrumdaki
teröristleri kurtaramayınca herhâlde böyle konuşmalar yapıyorsunuz burada.
JÜLİDE SARIEROĞLU (Ankara) – Yazıklar olsun!
BAŞKAN – Karşılıklı konuşmayın lütfen.
HÜDA KAYA (Devamla) – Evet, Kemal Bülbül’ün birkaç
mısrasıyla bitireceğim. 
“Kürdistan’da gezer cani gölgeler
Kimi “güneydoğu” kimi “bölge” der
Baran, Havin, Berfin hepsi bilgeler
Çocuğun kalbinde irfan vuruldu

Tarifi mümkün mü, bu nasıl acı
Adaletten öte yoktur ilacı
Bitkiyi, böceği, taşı, ağacı
Kökünü kazıdı, hayvan vuruldu

Cizre küle döndü, Nusaybin yandı
Direniş bitmiyor, cellât usandı
Nemrut bile şaşa kalıp utandı
Mehtap katledildi, nuran vuruldu

Aman dileme haaa uymaz yakarış
Surlara tırman da Amed’e karış
Ey bülbüli şeyda yıkıldı barış
Yürek diyorlar ya ordan vuruldu”
Saygılarımla. (HDP sıralarından alkışlar)
BAŞKAN – Teşekkür ederim.
Halkların Demokratik Partisi grup önerisinin...
ADNAN BOYNUKARA (Adıyaman) – Beğeni aldınız sizi
izleyenlerden.
HÜDA KAYA (İstanbul) – Bu gerçekler hepinizin yüzüne
gelecek, karşı karşıya geleceğiz. 
NURSEL REYHANLIOĞLU (Kahramanmaraş) – Hiçbir zaman.
BAŞKAN – Sayın konuşmacı, lütfen karşılıklı konuşmayın.
FUAT KÖKTAŞ (Samsun) – Dilsiz ol ama yalancı olma Hüda
Hanım, hiç yakışmıyor.
BAŞKAN – Halkların Demokratik Partisi grup önerisinin
aleyhinde ilk konuşmacı Konya Milletvekili Sayın Abdullah Ağralı. (AK PARTİ
sıralarından alkışlar)
NURSEL REYHANLIOĞLU (Kahramanmaraş) – Yalanlarla
milleti kandırmaya çalışıyorsunuz.
HÜDA KAYA (İstanbul) – Evet, bu yalanı yüzünüze
getirmek için, maskelerin farkına varmanız için sundum.
ADNAN BOYNUKARA (Adıyaman) – Yalancı olmayın!
BAŞKAN – Sayın milletvekilleri, lütfen...
HÜDA KAYA (İstanbul) – Yalanları ortaya döküyorum,
yalanlarınızı ortaya döküyorum.
BAŞKAN – Sayın konuşmacı kürsüye geliyor sayın
milletvekilleri.
HÜDA KAYA (İstanbul) – Keşke o yalanları fark
edebilseniz.
BAŞKAN – Sayın Ağralı, buyurun, sizi dinliyoruz.
NURETTİN YAŞAR (Malatya) – Yalana Allah’ı alet etmek
günahtır. 
BAŞKAN – Sayın milletvekilleri, lütfen...
HÜDA KAYA (İstanbul) – Evet, Kur’an-ı alet etmeyin,
Allah’ı alet etmeyin yalanlarınıza.
BAŞKAN – Sayın konuşmacı kürsüde, lütfen...
Buyurun.
ABDULLAH AĞRALI (Konya) – Sayın Başkan, değerli
milletvekilleri; HDP’nin Meclis araştırması aleyhine AK PARTİ Grubu adına söz
almış bulunuyorum. Bu vesileyle Genel Kurulu saygıyla selamlıyorum.
Konuşmama başlamadan önce, bugün Diyarbakır Sur’da
şehit olan Seydişehirli hemşehrim Yüzbaşı Fatih Yaşar ve tüm şehitlerimize
rahmet diliyorum; ailelerine, yakınlarına sabırlar diliyorum.
Bugün burada, yaklaşık iki aydır kamuoyunda yürütülen
terörle mücadelede yaşananlarla ilgili bazı gerçekleri vermek istiyorum. Daha
önce kendini İslam Balıkesir olarak tanıtan şahıs, 30 Ocak Cumartesi günü saat
07.21’de yaralıların olduğu iddia edilen bodrum katından aradığını söyleyerek
Şırnak 112 Komuta Kontrol Merkeziyle irtibata geçmiş; şahıs ifadesinde,
bulunduğu binanın bodrum katında 16 yaralının bulunduğunu, bunlardan 7’sinin
durumunun ağır olduğunu, toplam 6 cesedin bulunduğunu ve bunun yanında sağlıklı
9 kişinin olduğunu belirtmiştir. Bu görüşmelerden sonra, 07.34, 07.42, 07.43,
08.05, 09.08 saatlerinde aynı kişiyle toplam 6 görüşme olmuştur. Bu görüşmeler
üzerine Sağlık Bakanlığımız kriz masası oluşturmuş ve Sayın Şırnak Valisi,
Cizre Kaymakamımızla telefon bağlantısı kurulmuş; Bakanlığımız kriz sorumlusu,
Sağlık Hizmetleri Genel Müdürlüğü tarafından yönetilen tüm süreç, konuşmalar
155 Polis Hattı, olay yeri görüntüleme ve insansız hava aracıyla kayıt altına
alınmıştır. Bu süreç de HDP’li sayın milletvekili arkadaşlarımızın bilgisi
dâhilinde yürütülmüştür. 
Görüşmeler sırasında olduğu beyan edilen yaralıların
toplu tahliyesine karar verilmiş, bölgeye 10 ambulans, 30 sağlık personelinin
intikali sağlanmıştır. Yine, şeffaflık açısından 1 adet Şırnak Belediyesine, 1
adet Cizre Belediyesine ait hasta nakil aracı, Sağlık ve Sosyal Hizmet
Emekçileri Sendikası (SES) üyesi 3 sağlık personeli gönüllülük esasıyla sürece
dâhil edilmiştir. 
Sabah 07.21’de başlayıp akşam 15.30’a
kadar süren bu süreçte tüm güvenlik ve sağlık önlemleri alınmış, yaralıların
tahliye olmaması için hiçbir gerekçe bırakılmamıştır. Olay yerine 10 adet 112
ambulansı, 30 kişilik sağlık ekibi, 1 adet helikopter ambulans, 1 adet uçak
ambulans görevlendirilmiş; Cizre Devlet Hastanesi, Şırnak Devlet Hastanesi
bölge devlet hastaneleri ile Ankara merkezdeki devlet hastaneleri hazır hâlde
tutulmuştur. Ayrıca, 1 adet 112 ambulansımız ve Şırnak Belediyesine ait 1 adet
hasta nakil aracı iddia edilen adrese yaklaşık 150-200 metre mesafede sokağın
girişine konuşlandırılmıştır. Bu ekiplerimiz yaralıların çıkması için yaklaşık
altı saat beklemişlerdir. Tarif edilen bodrum katının önünde 3 mayınla
tuzaklanmış barikatlar nedeniyle ambulansın bölgeye ulaşması engellenmiştir. Bu
durum da yine HDP’li milletvekili arkadaşlarımızın bilgisi dâhilindedir. 
HDP’li milletvekili arkadaşlarımız bodrum
katında göçük olduğu iddiasıyla, Cizre Belediyesinden 2 görevlinin olay yerine
gidip tespit yapmaları ve yardım etmelerini istemiştir. Cizre Belediyesinin
görevlendirdiği 2 görevlinin ve onların yanında SES Sendikası üyesi 2 sağlık
personelinin -kendilerinin gönüllü olmasına istinaden- tarif edilen adrese
gitmelerine müsaade edilmiştir. Bu kişilere gidilecek yolun güvenli olmadığına
ilişkin bilgilendirme yapıldıktan sonra eve gidip gitmeyecekleriyle ilgili
karar için yaklaşık bir saat beklenmiştir. Kendi istekleriyle, olay yerinin
güvenli olmaması kaygısıyla gitmeme kararı vermeleri üzerine bu süreçten
vazgeçilmiştir.
MAHMUT TOĞRUL (Gaziantep) – Zaten
uyardıktan sonra olay yerine…
ABDULLAH AĞRALI (Devamla) – Bunun
üzerine, HDP milletvekilleri 3’üncü talep olarak 5 yaralının annesinin iddia
edilen adrese gönderilmesini istemiştir. Bu kişilerin profesyonel sağlık
hizmeti veya kurtarma hizmeti vermesinin mümkün olmayacağı açık olduğundan
müsaade edilmemiştir. 
Bu yönetilen tüm süreçte, var olduğu
iddia edilen yaralıların tahliyesinin yapılması için devlet olarak tüm çabalar
bütün şeffaflıkla gösterilmiştir. HDP milletvekillerine, ağır yaralılar
gelmiyor ise hafif yaralılar veya sağlam oldukları söylenen kişilerin tahliye
edilmesi önerilmiştir fakat onunla ilgili bir gelişme olmamıştır. Yaralı olduğu
iddia edilen yerde verilen bilgilerin doğruluğundan emin olunmasa da bu
kavşakta şu anda bir ambulans bekletilmektedir. 
Sokağa çıkma yasağının başladığı 14
Aralık 2015 tarihinden itibaren Şırnak ilinde hasta hizmetleri, hastane
hizmetleri büyük bir özveriyle gerçekleşmektedir ve bu konuda da sağlık
hizmetlerini -bütün can güvenliklerine rağmen- yürüten bütün sağlık hizmet
çalışanlarını, meslektaşlarımı tebrik ediyorum. 
Şimdi, arkadaşlar, şunu söylemek lazım:
Dünyanın neresinde acaba zırhlı ambulans vardır, bunu soruyorum. Dünyanın
neresinde zırhlı ambulans yapma ihtiyacı doğar? Eğer bir ambulansa, sağlık
çalışanlarına ateş ediliyorsa, o arkadaşlara roket atılıyorsa, evet, o
insanları oradan çıkarmak adına devlet zırhlı ambulans yapar.
İkincisi: Arkadaşlar, şimdi siyaseti bir
tarafa bırakalım; kaybedilen canlar hepimizin canları. İçinde bulunduğumuz
coğrafyanın dağınıklığı, bölünmüşlüğü ve parçalanmış durumda olduğu bir dönemde
hakikaten ülkemiz tarihî bir süreçten geçiyor. Adı konulmamış bir savaş hâli
var bu coğrafyada. “Üçüncü dünya harbi” denilebilecek kadar geniş bir
coğrafyada cereyan eden bu savaş hepimizi etkilemektedir. Birinci Dünya
Savaşı’nda birbiriyle savaşanların tamamı bugün aynı cephede ancak bu sefer
cephenin gerisinde savaşıyorlar. Tek düşmanları var, İslam coğrafyası. Savaş
taktiklerini değiştirdiler; bir Anadolu deyimiyle, çayın taşıyla çayın kuşunu
vurmaya çalışıyorlar.
Bugün Kürtlerle Türklere, Alevilerle
Sünnilere, bütün bu emperyalist emelleri bertaraf etmek için çok tarihî bir
görev düşüyor. Barışı, kardeşliği bir daha bu topraklardan ayırmamak üzere
koruma altına alma zamanı gelmiştir. Dün Malazgirt’te, Kudüs’te, Çaldıran’da,
Çanakkale’de, Maraş’ta, Antep’te, Urfa’da, Sakarya’da kardeşlik destanı yazan
bu halkların torunlarına ayrılık şarkılarını kim yazdırabilir, bu mümkün mü?
MAHMUT TOĞRUL (Gaziantep) - Bu savaş
politikalarınızla siz yazdırırsınız. 
ABDULLAH AĞRALI (Devamla) – Biz, bizi
bölmek isteyen, çatıştırmak isteyenlere karşı bütünleşeceğiz; ayrıştırmak
isteyenlere karşı inatla birleşeceğiz. Yine Cumhurbaşkanımızın sözü: “Bizi
birbirimizden ayırmak kimin haddine? Bizim kardeşliğimize kastetmek kimin
haddine? Bizi birbirimize düşürmek, düşman eylemek kimin haddine?” Terörü,
savaşı, ölümü kutsayanlara karşı biz inatla barışı, kardeşliği, birliği,
beraberliği, insanı yaşatmayı savunacağız. “Bayrak şairimiz” Arif Nihat
Asya’nın dediği gibi, bu ülkedeki kavga Türk ile Kürt’ün kavgası değil, hilal
ile haçın kavgasıdır. Hilalin altında toplanalım, haçın altında değil. (AK
PARTİ sıralarından alkışlar)
Tarih bizlere Fatih’in torunlarıyla
Selahaddin’in torunları olma dışında bir rol biçmemiştir. Bunun dışında bizlere
rol biçmek isteyenleri hep beraber elimizin tersiyle itmedikçe bu topraklara
barış ve huzur gelmeyecektir. 
Dün büyük düşünerek üç kıtaya
hükmedenlerin torunları bugün küçük meselelere takılıp gölgesinden korkan bir
kadere mahkûm olamazlar. Bu topraklar üzerinde, evet, Türk vardır, Kürt de
vardır, Arap da vardır, Çerkez de vardır ancak altında toplandıkları çatının
adı Türkiye’dir; bu topraklar üzerinde Sünni vardır, Alevi vardır ancak altında
toplandığımız çatının adı İslam’dır.
SEYFETTİN YILMAZ (Adana) – Girme mezhep
işine.
ABDULLAH AĞRALI (Devamla) - Evet
arkadaşlar, son olarak şunu söylemek istiyorum: ABD, Rusya, Batı, bu coğrafyada
gidicidir, kalıcı olan bizleriz. Sonunda bölgenin halkları kalacak, bizler baş
başa kalacağız. Geçmişte Saddam’dan, Kaddafi’den ve diğerlerinden ders almamız
lazım. Kime güvenip hesap yaptılarsa ölümleri de onlardan oldu. 
Evet, güzel bir atasözümüz var: “Su gider, kum kalır.”
Biz baş başa kalacağız.
İDRİS BALUKEN (Diyarbakır) – Bizce de ders alın,
Saddam’dan, Kaddafi’den ders alın.
MAHMUT TOĞRUL (Gaziantep) – İhtiyacınız var, siz alın,
evet.
ABDULLAH AĞRALI (Devamla) - Şimdi, şunu da söyleyelim:
Biz hakikaten siyaset yapabiliriz, AK PARTİ’yi eleştirebiliriz, doğrudur ama
insanlarımızı devlete düşman etmeyelim. Bu devlet hepimizin devleti. Bir devlet
olmadığı zaman insanın başına ne gelecekse… Kürtleri hepimiz görüyoruz,
Suriye’deki durum ortada; Kürt olmak, Türk olmak, Arap olmak, Sünni olmak, Şii
olmak bir anlam ifade ediyor mu? Yani, güzelliklerimizi kaybetmeden aklımızı
başımıza almayacak mıyız? 
Ben şunu da söyleyeyim: Evet, Kürtlerin haklarını
savunuyoruz. Şimdi, Kürtlerin evini yok edenler, hastanesini yıkanlar, okulunu
bombalayanlar, evini gasbedenler, malını talan edenler, sanatçısını linç
edenler, bunları da görüyoruz; düşünürünü hain ilan edenler, iş adamlarını
haraca bağlayanlar, kızlarını dağa kaldıranlar, çocuklarını uyuşturucu madde
bağımlısı hâline getirenler sonradan çıkıp da “Biz Kürtleri seviyoruz...” Ya,
Allah aşkına, eğer sevmek böyleyse Kürtlerden nefret etseydiniz ne olurdu
acaba? Soruyorum size: Gerçekten, ne olurdu acaba? 
ZİHNİ AÇBA (Sakarya) – Bu iş altı ayda mı oldu ya? Son
altı ayda mı oldu bu dediklerin. 
SEYFETTİN YILMAZ (Adana) – On senedir böyle
konuşuyordunuz.
ABDULLAH AĞRALI (Devamla) - Onun için arkadaşlar, şimdi
uzatmayacağım. 
Sizleri büyük üstat Nuri Pakdil’in söylemiyle
selamlıyorum: Bizler antisavaş, antiterör, antibölünmeye karşı; barış,
kardeşlik, birlik ve beraberlik ruhuyla dolu… Sevgi ve saygıyla selamlıyorum.
(AK PARTİ sıralarından alkışlar)
BAŞKAN – Teşekkür ederim.
İDRİS BALUKEN (Diyarbakır) – Sayın Başkan…
BAŞKAN – Buyurun Sayın Kaya.
HÜDA KAYA (İstanbul) – Sataşma olduğundan dolayı cevap
hakkı istiyorum. 
BAŞKAN – Ne demiştir sataşma olarak size?
HÜDA KAYA (İstanbul) – Şimdi, Haçlılar ve hilal
saflarını söyleyerek...
BAŞKAN – Efendim?
HÜDA KAYA (İstanbul) – Bizlere Haçlılar altında
toplanmış gibi bir ithamda bulundu. 
BAŞKAN – Size mi bulundu, kendisiyle ilgili mi söyledi?
HÜDA KAYA (İstanbul) – Evet, bize bulundu. 
İDRİS BALUKEN (Diyarbakır) – Konuşmanın tamamı zaten
sataşma içeriyor. 
BAŞKAN – Buyurun, iki dakika…
VI.- SATAŞMALARA İLİŞKİN KONUŞMALAR (Devam)
6.- İstanbul Milletvekili Hüda Kaya’nın,
Konya Milletvekili Abdullah Ağralı’nın HDP grup önerisi üzerinde yaptığı
konuşması sırasında Halkların Demokratik Partisine sataşması nedeniyle
konuşması
HÜDA KAYA (İstanbul) – Sevgili arkadaşlar, burada
-Allah da biliyor ya- mesele, ne iktidara ne Cumhurbaşkanına ne AKP’ye, partiye
ne de sizlerden pek çoğuyla öyle böyle hukukum olan değerli arkadaşlarıma
sataşmak, kin dökmek, hakaret etmek değil amacım. 
Bakın, dün grup sözcünüz AK PARTİ sıralarından
“Kerbelâ’yla kıyas etmek ne büyük bir talihsizliktir.” demişti. Bugün, biraz
önceki konuşmacı, bizi güya Haçlılar ve hilal taraftarları gibi böyle bir
kamplaşmaya ayırıyor. Demek ki AKP tarafı, Hükûmet, bugünkü iktidar, saltanat
hilal taraftarları olanlarının safı; bu iktidara, bu saltanata muhalefet eden,
eleştiren, haksızlık ve zulümleri ortaya koymaya çalışanlar da Haçlıların safı
öyle mi? Artık bu demagojileri bırakın. Dün Hazreti Hüseyin’i, Kerbelâ’yı
sahiplenen grup sözcünüz talihsizlik olarak nitelerken Kerbelâ’ya biz sahip
çıkarken, arkadaşlar şunu düşünelim: İmam Hüseyin saltanatçılığa, tek
tipçiliğe, hırsızlığa, ahlaksızlığa, yolsuzluğa, adaletsizliğe, infazlara,
haksızlıklara karşı çıktığı için; tek tipleştirme, saltanatçılık olmasın diye,
halkların adaleti, özgürlüğü yok olmasın diye ayağa kalktı.
NURETTİN ARAS (Iğdır) – Halkların kardeşliği için kıyam
etti.
HÜDA KAYA (Devamla) – Bugün İmam Hüseyin yaşasaydı bu
saltanata karşı da mücadele edecekti. Onun mücadelesi tek tipçiliğe karşı olmak
idi. Konuşmalarınızda Kerbelâ’yı kendinize hiç alet etmeyin, Sütçü İmam’ı
kendinize alet etmeyin. (HDP sıralarından alkışlar)
X.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 9/2/2016 tarihinde Şırnak
Milletvekili Faysal Sarıyıldız ve arkadaşları tarafından, “Cizre’nin Madımak’ı”
olarak tanımlanan olayın araştırılması amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak 10 Şubat 2016 Çarşamba günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN – Halkların Demokratik Partisi grup önerisinin
lehinde son konuşmacı İstanbul Milletvekili Sayın Engin Altay.
Buyurun Sayın Altay. (CHP sıralarından alkışlar)
ENGİN ALTAY (İstanbul) – Teşekkür ederim.
Sayın Başkan, sayın milletvekilleri;
keşke ülkede bu son günlerde, özellikle 7 Hazirandan sonra -esasen 1984’ten
beri süregelen- bu acı yaşanmasa da biz bu polemikleri ve bu konuşmaları
yapmasak. Benim burada yapacağım on dakikalık konuşma çok, eminim, ne iktidar
partisi grubunu ne HDP grubunu ne de MHP grubunu memnun etmeyecek. Bu da
aslında -bu sorun da otuz yıldır sürdüğüne göre. bizim çok haklı olduğumuzu,
doğru bir noktada olduğumuzu; son zamanlarda çok can yakıcı bir hâle gelmesinin
sebebinin de bizim başından beri getirdiğimiz doğru öneri ve önermelere
uyulmadığının maalesef bir sonucu. 
Ben az 10 defa söylediğim bir şeyi 11’inci defa burada
söylemek istiyorum: Hiçbir hak talebi teröriste masumiyet, terörizme meşruiyet
sağlamaz. Önce bunun altını çizmemiz lazım. Bütün şehitlerimize, bugün haberini
aldığımız 6 şehidimiz dâhil, Allah’tan rahmet diliyorum. Ancak, bununla beraber
hiçbir güvenlik kaygısı da temel hak ve özgürlüklerin gasbedilmesine dayanak
olmaz; ne o, ne o. Bu iki mantıkla da sorun çözülmez, sorun büyür. Türkiye bu
hâle niye geldi? Türkiye’nin bir bölgesinde hiç kimsenin tasvip etmeyeceği,
kabul edemeyeceği, bütün vicdanları sızlatan bu olaylar niye yaşanıyor? Ben
demin yerimden söz aldığımda da bunu söyledim ve bu işi çözecek tek kuvvetin,
tek mercinin bu iş üzerinden siyaset yapması; siyaset devşirmeye, seçime
yönelik oy hesapları, saray hesapları, başkanlık hesapları, oy
konsolidasyonlarına yönelik hamleleri Türkiye’ye yakışan hâller değildir, bu
Meclisi oluşturan partilere yakışan bir durum değildir. Devlet, elbette terörle
mücadele edecek. Bunu yaparken bütün partilerin “ama…”sız “fakat…”sız teröre
karşı net bir duruş sergilemeleri de bir zorunluluk ama bununla beraber bu
coğrafyanın 1984’te “üç beş çapulcu” diye nitelendirilerek başlayan ve bin
yıllık kardeşliğimizi yok etme noktasına getiren bir Kürt sorunu vardır, inkâr
edilemez. Bu sorunun da mutlaka ama mutlaka çözülmesi lazım. Devleti idare
edenlerin bölgedeki ahalinin tümünü “potansiyel PKK’lı” diye algılaması bu
sorunu büyütmekten başka hiçbir işe yaramaz, bu yanlıştır. Arada kalmış
insanların hâline şüphesiz, HDP milletvekillerinin gösterdiği kadar refleks
göstermesek de en az onlar kadar üzülüyor ve acıyoruz. 
Masumiyet, her şeyin üstünde, belki de kutsal olarak
çok saygıdeğer bulunması gereken, öyle algılanması ve herkesin korumak için
üzerine titremesi gereken bir durumdur. Kimsenin buna hakkı olduğunu
düşünmüyorum. Elbette, iki şeyi Türkiye karıştırdığı için, özellikle bu Hükûmet
-gene yok- karıştırdığı için bu hâle geldi Türkiye. Terör örgütü başka bir şey,
Kürt halkı başka bir şey. Eğer bunun ayırdında olabilseydi Türkiye, Türkiye
Büyük Millet Meclisi; Türkiye Büyük Millet Meclisi Hükûmete “Bir dakika
kardeşim, bu işi burası çözer; senin keyfine göre, senin gece gördüğün rüyaya
göre Kürt politikası belirlenmez.” diyebilseydi, bugün bu yaşadıklarımızı
inanıyorum ki yaşamamış olurduk, en azından minimize edilmiş olurdu. 
Bulunduğumuz coğrafyayla ilgili yeni
değil, yüz yıl değil, yüzlerce yıldır bu coğrafya üzerinde kirli emelleri olan
başka güçlerin olduğu bir vakıa, bir gerçek ama bu coğrafyada bu coğrafyayla
ilgili kirli emellere kim, ne zaman, nerede, ne kadar, nasıl alet oldu? Bu
sorunun cevabını bulmak bu Meclisin namus borcudur. Meclis, kanun yapma
fabrikası değildir; Meclis, yürütme organının parmak kaldırıp indirme makinası
değildir. Bunu bir hakaret diye söylemiyorum, bunlar işin doğasında biraz var.
Elbette, çoğunluk partisi Hükûmetten gelen tekliflere daha müspet olacak, buna
bir itiraz yok ama bu kürsüde hepinizin ettiği bir yemin var. Bu yemine sadakat
hepimizin öncelikli konusu olmalı. Burada, hepimizin siyasi gelecek kaygıları,
siyasi ikbal beklentileri çok insani ve normaldir ama bu kadar insani ve normal
olan bir şey daha vardır: Vatan sevgisi, millet sevgisi, insan sevgisi, hukuka
saygı, hukukun üstünlüğüne saygı. Bu konuda yüreklerin suskun olduğunu Türkiye
Büyük Millet Meclisinde üzüntüyle görüyorum.
Birkaç soru sormak istiyorum Meclise: 2002’ye, hatta
2004’e kadar 1999’daki ateşkes çerçevesinde sıfır terör vardı, dolayısıyla
Adalet ve Kalkınma Partisi Türkiye'nin yönetimini devraldığında sıfırdı terör.
PKK’nın kronolojik gelişimine bakın, yanlış bilmiyorsam, 1974’te filan kurulmuş
olması lazım. Hangi dönemde çok büyüdü? İnsan kaynağı olarak, lojistik güç
olarak, potansiyel olarak, halk desteği olarak PKK hangi dönemde büyüdü? Bana
cevap vermeyin ama ne olur bu akşam bu sorunun cevabını bir düşünün. Terör
örgütü diye nitelendirdiğiniz… Halkın oyuyla seçilmiş milletvekillilerini
teröristlerle kucaklaştığı için Meclisten atmaya kalktınız. Ama PKK’nın
lideriyle kim masaya oturdu? Kim oturdu? Bu sorunun cevabını da bu akşam bir
düşünün. (CHP sıralarından alkışlar)
Şehirlere, kasabalara silah, bomba, mühimmat, insan
kaynağı depolanırken Türkiye'yi kim yönetiyordu? Türkiye'nin Başbakanı kimdi?
Ben bir gün söyledim, “Cumhurbaşkanı Recep Tayyip Erdoğan, Başbakan Recep
Tayyip Erdoğan hakkında suç duyurusunda bulundu.” dedim. Aynen öyle oldu.
“Çözüm sürecinde yığınak yapıldı.” dendi; silah, cephane, bomba, nitrat, C4,
aklınıza ne gelirse… Peki, o günün Başbakanının bunda kusuru yok mu? O
silahlarla, o bombalarla, o patlatılan bombalarla ölen polisin, askerin kanında
bu ülkeyi o gün yöneten Başbakanın hiç vebali yok mu? Bu soruların cevaplarını
bu akşam bir düşünün isterseniz.
NURETTİN YAŞAR (Malatya) – CHP'nin?
ENGİN ALTAY (Devamla) - “Tek devlet”, “Tek vatan”, “Tek
millet” kolay öyle meydanlarda söylemek. Bölgede vergi dairesi kurulurken,
asker alma dairesi kurulurken, bölgede mahkeme kurulurken o dönemde Türkiye'nin
sorumlusu kimdi? Yürütmenin başı kimdi? Bunun da cevabını bir düşünün. 
NURETTİN YAŞAR (Malatya) – Engin Bey, bugün ne
diyorsun?
ENGİN ALTAY (Devamla) – Sizi kastetmiyorum.
NURETTİN YAŞAR (Malatya) – Bugün ne diyorsunuz? Bugün
ne diyorsunuz?
ENGİN ALTAY (Devamla) – Bu hendekler buranın ürünüdür,
bu sıraların ürünüdür bu hendekler. Bunu da bence bir düşünün.
Bu sürede sizi uyaran olmadı mı? Oldu. “Çözüm süreci”,
“millî birlik ve kardeşlik” diye başlattığınız sürecin haftasında “Gizli
ajandanız olmasın.” dedi Cumhuriyet Halk Partisi, “Samimi olun.” dedi.
NURETTİN YAŞAR (Malatya) – Bugün ne diyorsun, bugün?
ENGİN ALTAY (Devamla) – “Meclise bilgi verin.” dedi,
“Altından kalkamayacağınız bir taahhütte bulunmayın.” dedi. Size yol gösteren
de oldu ama siz size gösterilen yola kulağınızı tıkadınız. Size gösterilen,
size karşı verilen sese yüreğinizi kapattınız ve şuraya geldik, aha burada
söylüyorum, burada söylüyorum: Oslo, İmralı ve Dolmabahçe tutanakları
açıklanmadan bu Mecliste, gerekirse kapalı oturum yapmak kaydıyla, bu sorun
bitmeyecek. Ne söylediğimi bilerek söylüyorum. Bu tutanaklar açıklanacak; Oslo,
İmralı, Dolmabahçe tutanakları açıklanacak. Türkiye Büyük Millet Meclisine bu
işin hesabı verilecek. Neye evet dendi, neye hayır dendi bu milletin
vekilleriysek hep beraber bunu bilmek bizim en doğal hakkımız, en insani
hakkımız, en ahlaki hakkımız, en vicdani hakkımız. (CHP sıralarından alkışlar)
Bunun da altını çizmek istiyorum.
Biz dedik ki, CHP’nin çözümü 3’tü, şimdi 4 oldu: Oslo,
İmralı, Dolmabahçe tutanakları açıklanacak, bir. Türkiye Büyük Millet
Meclisinde bir toplumsal barış ve mutabakat komisyonu kurulacak. Bir ortak akıl
heyeti oluşturulacak. Ve Türkiye modeli bir gerçekleri araştırma komisyonu,
kurulu -neyse- kurulacak. Özetle: Bu kan akmasın, bundan sonra akan her damla
kandan Türkiye Büyük Millet Meclisi birinci elden sorumludur.
Teşekkür ederim. (CHP sıralarından alkışlar) 
BAŞKAN – Teşekkür ederim Sayın Altay.
MEHMET NACİ BOSTANCI (Amasya) – Sayın Başkan…
BAŞKAN – Sayın Bostancı, sizi dinliyorum.
MEHMET NACİ BOSTANCI (Amasya) – Sayın konuşmacı terörle
mücadele yürütülürken bölgedeki herkesi PKK’lı olarak gören bir anlayışla bu
işlerin yürütüldüğünü iddia etmiştir.
ENGİN ALTAY (İstanbul) – Evet, evleri bombalıyorsunuz.
MEHMET NACİ BOSTANCI (Amasya) – Bu, açık bir
sataşmadır; bu çerçevede söz talep ediyorum. 
BAŞKAN - Buyurun, iki dakika… (AK PARTİ sıralarından
alkışlar) 
ENGİN ALTAY (İstanbul) – Hükûmet cevap versin, sen
Millî Savunma Bakanı mısın?
SEYFETTİN YILMAZ (Adana) – Genelkurmay Başkanı,
Genelkurmay Başkanı!
BAŞKAN – Parti politikası.
ENGİN ALTAY (İstanbul) – Ha, siz kabul ediyorsunuz
yani. AKP’nin hendeklerin sorumlusu olduğunu kabul etti, tutanaklara geçsin.
BAŞKAN – Onu kabul etmedim, başka bir şeyi kabul ettim,
siz anladınız onu.
Buyurun.
VI.- SATAŞMALARA İLİŞKİN KONUŞMALAR (Devam)
7.- Amasya Milletvekili Mehmet Naci
Bostancı’nın, İstanbul Milletvekili Engin Altay’ın HDP grup önerisi üzerinde
yaptığı konuşması sırasında Adalet ve Kalkınma Partisine sataşması nedeniyle
konuşması
MEHMET NACİ BOSTANCI (Amasya) – Sayın Başkan, değerli
arkadaşlar; AK PARTİ’nin Hükûmetine ilişkin bir eleştiride bulunuyorsunuz,
burası da AK PARTİ Grubu Sayın Altay.
Ben şunu anlamakta zorlanırım: Sayın Altay esasen güzel
bir konuşma yaptı, katıldığımız ve katılmadığımız hususlar var.
ENGİN ALTAY (İstanbul) – Herkesin katıldığı yerler var,
evet.
MEHMET NACİ BOSTANCI (Devamla) – Ama terörü reddedip
“Hiçbir hak silah gücüyle istenmez.” deyip ondan sonra da “saray oyunları”
filan diyerek bu işleri oraya bağlamak çelişkidir Sayın Altay. Sizin keskin
zekânız buradaki çelişkiyi görmeliydi. Burada yaşanan, saray oyunları vesaire
değil, temmuz ayından sonra hem bölgedeki gelişmelerden yelkenlerini dolduracağını
zanneden hem de siyasal istikrarsızlıktan nemalanacağını ümit eden bir terör
örgütünün girişimidir. Orada sen de olsan, bir başkası da olsa bu ülkenin
birliğini ve geleceğini düşünen her siyasi iktidarın ahlaki ödevi bu ülkedeki
halkın, onun kamu düzenini sağlamak için gereken tedbirleri almaktır. Bu, oyun,
entrika filan değildir. Gereken yapılmıştır, bundan sonra da yapılmaya devam
edilecektir.
Bölgedeki herkesi PKK’lı görmek… Sayın Altay, burada
vekiller var bölgeden gelen, onlar da mı PKK’lı?
MAHMUT TOĞRUL (Gaziantep) – Şehirler boşalıyor, 130 bin
nüfuslu şehirler boşalıyor ya!
MEHMET NACİ BOSTANCI (Devamla) – Şimdi, PKK’lı olarak
görülenler o hendeklerin, o çukurların arkasında ellerinde silahla var olan
teröristlerdir. Onun dışında kimseyi PKK’lı olarak gördüğümüz yoktur, kimseye
öyle bir yaklaşımımız yoktur.
“Meclis” dediniz. Çözüm komisyonu kurduk hatırlarsınız,
yoktunuz.
ENGİN ALTAY (İstanbul) – O değil, bir dakika…
MEHMET NACİ BOSTANCI (Devamla) – Yoktunuz Sayın Altay,
“Meclis” diyorsunuz. 
Hüda Hanım, size de bir çift lafım var. Siz burada
konuşurken… Hani, lüks bir restorana girersiniz, duvarda başaklar asılıdır,
orayla kontrast teşkil eder.
(Mikrofon otomatik cihaz tarafından kapatıldı)
MEHMET NACİ BOSTANCI (Devamla) – Siz lüks restorandaki
duvara asılı başaksınız.
Saygılarımla. (AK PARTİ sıralarından alkışlar)
İDRİS BALUKEN (Diyarbakır) – Ayıp, ayıp!
BAŞKAN – Teşekkür ederim.
ENGİN ALTAY (İstanbul) – Sayın Başkan, polemik yapmak
istemem. Aslında diğer söylediklerine cevap vermeyi de düşünmedim ama biz…
HÜDA KAYA (İstanbul) – Hayır, hayır, siz bitince ben…
BAŞKAN – Sayın Kaya, Sayın Altay’a söz verdim.
HÜDA KAYA – Tamam, sonra da ben rica edeceğim.
BAŞKAN – Sayın Altay, buyurun.
ENGİN ALTAY (İstanbul) – “Mecliste çözüm komisyonu
kurduk, yoktunuz.” diyerek bizi izleyen kamuoyuna yönelik olarak Cumhuriyet
Halk Partisinin gütmediği bir politikayı güttüğümüz anlamında bir söz ifade
etti.
BAŞKAN - Buyurun. 
Teşekkür ederim açıkladığınız gerekçeden dolayı ayrıca.
Tam Tüzük’e uygun bir açıklamaydı da o yüzden.
8.- İstanbul Milletvekili Engin Altay’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Cumhuriyet Halk Partisine sataşması nedeniyle konuşması
ENGİN ALTAY (İstanbul) - Teşekkür ederim.
Sayın Bostancı, ne söylediğimizi biliyoruz, siz de
biliyorsunuz. Tabii, siz daha iyi demagoji yapabiliyor olabilirsiniz.
MEHMET NACİ BOSTANCI (Amasya) - Estağfurullah. 
ENGİN ALTAY (Devamla) - Herkesin bildiği bir şey var:
Sizin o kurduğunuz komisyon, Mecliste kurulan Millî Eğitim Komisyonu, Sağlık
Komisyonu gibi Parlamentodaki temsil oranına göre kurulmuş bir komisyondu. Bu
şekilde, böyle bir komisyonu kurmaya gerek yok; o temsil oranı burada var
zaten, bak, Parlamentonun yarısı sizde zaten. Biz dedik ki: “Geçmiş dönem kurulan
Anayasa Uzlaşma Komisyonu gibi -bu bir ülke meselesi, bir millî mesele, önemli
bir sorun- her parti…” Anayasa Uzlaşma Komisyonuna niye her partiden eşit üye
aldınız da bu sorunu çözmek için üye sayısının yarıdan fazlasını alıyorsunuz? 
MEHMET NACİ BOSTANCI (Amasya) - Bütün komisyonlar nasıl
kuruluyor Sayın Altay? 
ENGİN ALTAY (Devamla) - Oldu canım, böyle bir şey yok.
Samimi olun, dürüst olun. 
MEHMET NACİ BOSTANCI (Amasya) - Samimiyiz.
ENGİN ALTAY (Devamla) - Biz onun için size 4 Ocak
2011’de “Dürüst ve samimi olun.” dedik. Böyle bir komisyon kurmadınız. Bizim
öngördüğümüz, benim burada iddia ettiğim komisyon kurulsaydı, can başüstüne,
her türlü riski alarak biz o komisyona girerdik. Böyle bir komisyonun kurulması
için de hâlen ısrar ediyoruz. 
Genel Kurulu saygıyla selamlıyorum. (CHP sıralarından
alkışlar)
BAŞKAN - Teşekkür ederim.
İDRİS BALUKEN (Diyarbakır) - Sayın Başkan…
BAŞKAN - Efendim, Sayın Kaya’ya söz vereceğim, bir
talebi var. Sizin de ayrıca bir talebiniz mi var?
İDRİS BALUKEN (Diyarbakır) - Yani, talebimi size
sunayım, ona göre siz değerlendirin. 
Sayın Bostancı demin Hüda Hanım’la ilgili “Lüks
restoranda asılmış olan başak buğdayısınız.” demek suretiyle grubumuza lüks
restoran, Hüda Hanım’a da buğday başağı benzetmesi yapmıştır.
MEHMET NACİ BOSTANCI (Amasya) - Hayır, hayır, öyle
değil. O bir metafor. 
BAŞKAN - Şimdi, bir dakika Sayın Baluken…
İDRİS BALUKEN (Diyarbakır) - İki ayrı sataşma çıkıyor.
BAŞKAN - Hayır, hayır. 
MEHMET NACİ BOSTANCI (Amasya) - Sizin lüks restoran
olmadığınızı biliyoruz.
BAŞKAN - Sayın Baluken, şimdi, çok açıkça söylemek
gerekirse 2 kâtip üye arkadaşımla da bunu konuştuk. Ben şimdi Sayın Bostancı’ya
söz vereceğim, ne söylemek istediğini yerinden lütfen açıklasın, ona göre
sizin…
HÜDA KAYA (İstanbul) - Ben buğday başağıyım gibi
anlıyorum.
İDRİS BALUKEN (Diyarbakır) - Hayır, hayır. Sataşma
kesin. 
ENGİN ALTAY (İstanbul) - Hanımefendide sıra bence.
BAŞKAN - Söz hakkınız baki Sayın Kaya. 
İDRİS BALUKEN (Diyarbakır) - Bizim hem grubumuza hem
Hüda Hanım’a…
BAŞKAN - Hayır, hayır, bir dakika, durun siz şimdi.
Sayın Kaya’ya söz hakkı vereceğim. 
HAKAN ÇAVUŞOĞLU (Bursa) - Ne anladınız ya, ne
anladınız?
BAŞKAN - Bir açıklama yapsın çünkü sataşma olup
olmadığını kâtip üyeler de anlayamadı. Herkes kendine göre bir yorum yaptı.
Doğrusunu öğrenmek için size bir dakika süre veriyorum,
buyurun.
VII.- AÇIKLAMALAR (Devam)
6.- Amasya Milletvekili Mehmet Naci
Bostancı’nın, sataşma nedeniyle yaptığı konuşmasındaki bazı ifadelerine ilişkin
açıklaması
MEHMET NACİ BOSTANCI (Amasya) - Sayın Başkanım, teşekkür
ediyorum.
Esasen sürem olsaydı maksadımı daha geniş bir şekilde
anlatabilirdim.
Tabii ki HDP Grubu lüks bir restoran değil, Hüda Hanım
da bir demet başak değil. Gören göz, akıl bunu görüyor. 
İDRİS BALUKEN (Diyarbakır) – Biz de onu anlamadık yani.
MEHMET NACİ BOSTANCI (Amasya) - Kastım: Hüda Hanım’ın
HDP Grubuyla keskin bir kontrast teşkil eden diskurudur. Yeşil başörtüsüyle,
sürekli İslam’a ve Allah’a referans veren konuşmasıyla, geneliyle oluşturduğu
kontrasta işaret etmek için bunu belirttim. 
İDRİS BALUKEN (Diyarbakır) – İslam senin tekelinde mi?
Ne biçim konuşuyorsun?
MAHMUT TOĞRUL (Gaziantep) – Sizin tekelinizde mi o? Ne
biçim şey ya?
MEHMET NACİ BOSTANCI (Amasya) - Bir efekt olduğunu,
efekt olduğunu belirtmek için.
BAŞKAN – Anladım.
Sayın Kaya…
İDRİS BALUKEN (Diyarbakır) – Bütün gruba sataştı Sayın
Başkan.
BAŞKAN – Bir dakika, bir dakika, bir dakika durun, hep
beraber konuşacağız.
Sayın Kaya, talebiniz nedir, talebiniz?
HÜDA KAYA (İstanbul) – Talebimiz: Buğday başağı… Bu
sataşmaya cevap vermek.
İDRİS BALUKEN (Diyarbakır) – “Efekt” işte, “efekt”
diyor, daha ne desin.
BAŞKAN – Sayın Baluken, ben Sayın Kaya’yla görüşüyorum.
Biliyorsunuz ki kural gereği sormak ve kayda geçirmek zorundayım.
Buyurun Kaya, iki dakika.
MEHMET NACİ BOSTANCI (Amasya) – Bir simülasyon.
BAŞKAN – Hocam, başka simülasyon bulamadınız mı? Bakın
biz de tartıştık, burada ne olduğunu anlamadık.
VI.- SATAŞMALARA İLİŞKİN KONUŞMALAR (Devam)
9.- İstanbul Milletvekili Hüda Kaya’nın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
HÜDA KAYA (İstanbul) – Tekrar merhaba değerli
arkadaşlar.
Değerli sözcümüz “buğday başağı” benzetmesi yapınca -7
Haziran seçimleri öncesiydi, zannedersem ya Urfa ya Antep oralarda bir yerde-
Bilal Erdoğan’ın bir sözünü bana hatırlattı, HDP’ye çatayım dedi gariban. Dedi
ki: “Bu parti çiçekler, böcekler partisine dönmüş.” 
Arkadaşlar, biz zaten ekolojiyi politika yapmış olan
bir partiyiz. Buğday da biziz, çiçek de biziz, böcek de biziz, toprak da biziz,
kadın da biziz, yeşil de biziz. Biz zaten bu partiyiz. 
Aynı zamanda, bir de yine şu boyuttan, her zaman
söylediğim gibi, hayatımın tek referansı olan inançlarımdan aldığım öğretilerle
cevap vereyim. Sevgili Peygamber’imiz Medine’de tam bir çiçek, böcek toplumu
kurmuştu. Medine’de tek adam, tek dil, tek bayrak, tek vatan edebiyatı yapmadı.
Yahudi’si de özerkti, Hristiyan’ı da özerkti; inananı da, inançsızı da, hepsi
özerk. Kendi renkleriyle, dilleriyle kendi yöneticilerini seçen bir renk
toplumu, bir barış toplumu, bir medeniyet toplumu kurmuştu. İşte, bizim
referansımız bu. Bizim partimizde de Hristiyan’ımız var, Ermeni’miz var,
Alevi’miz var, Sünni’miz var; dindarımız, sosyalistimiz, Arap’ımız, her
çevreden insanımız var; inananı var, inanmayanı var. Ama temel kaide nedir?
Peygamberim’in ifadesiyle, benim sözümle, kendinize yapılmasını istemediğiniz
bir şeyi siz de başkasına yapmayın. Bunu yaparsak insan oluruz arkadaşlar. 
BAŞKAN – Teşekkür ederim Sayın Kaya.
MEHMET NACİ BOSTANCI (Amasya) – Sayın Başkan…
BAŞKAN – Sayın Bostancı, buyurun.
İDRİS BALUKEN (Diyarbakır) – Hayır, siz önce bana söz
vermiştiniz.
BAŞKAN – Pardon.
Evet Sayın Baluken, talebiniz nedir?
İDRİS BALUKEN (Diyarbakır) – Aynı gerekçeyle grubumuza
sataşma oldu.
BAŞKAN – Şimdi, bakın…
İDRİS BALUKEN (Diyarbakır) – Yani, şöyle bir benzetme
var Sayın Başkan… Tabii, Naci Bey herhâlde muhakeme gücünü çok kullanamıyor.
Biz benzetmeyi size sunarken zaten şunu kastetmeye çalıştık: Yani, sanki HDP’de
siyasal İslam geleneğinin görülmesi bir efekt olarak, özellikle bir proje
olarak kullanılmış gibi bir sunum yaptı, nitekim açıklamasında da bunu
doğruladı. Dolayısıyla, HDP’ye direkt bir sataşmada bulundu ama o anlamadığı
için lüks restoran ve buğday başağını…
BAŞKAN – Yalnız “HDP’ye karşı bir sözüm yok.” diye bir
beyanda bulundu. 
MAHMUT TOĞRUL (Gaziantep) – Var!
MEHMET EMİN ADIYAMAN (Iğdır) – Hayır…
BAŞKAN – Müsaade edin arkadaşlar, çözeceğiz, konuşarak
çözeceğiz.
İDRİS BALUKEN (Diyarbakır) – Sayın Başkan, partimize
açık sataşma var. Hayır, ne demek yani? İslam kendilerinin tekelindeymiş de…
BAŞKAN – Hayır, öyle bir şey söz konusu elbette
olmamalıdır. 
İDRİS BALUKEN (Diyarbakır) – HDP İslam dışı bir
oluşummuş da…
BAŞKAN – Hayır, hayır!
Sayın Baluken, bir dakika, bir Naci Bostancı’ya yerinden
söz vereceğim. 
İDRİS BALUKEN (Diyarbakır) – “Türbanlı bir
milletvekilini efekt olarak kullanıyor.” kastı yaptı, açık bir sataşmadır.
BAŞKAN – Sayın Baluken, Sayın Naci Bostancı’ya yerinden
bir dakikalık söz vereceğim, açıklama yapsın, ısrar ederseniz bir düzeltme
yapabilir belki sözüne bilmiyorum. 
MAHMUT TOĞRUL (Gaziantep) – “Düzelteyim.” deyince daha
da kötüsünü yapıyor.
BAŞKAN – Israr ederseniz size sataşmadan dolayı söz
vereceğim. 
Sayın milletvekilleri, lütfen…
İDRİS BALUKEN (Diyarbakır) – Ne demek yani, şimdi,
Sayın Başkan, demin…
BAKİ ŞİMŞEK (Mersin) – Sayın Başkan, her konuştuğumuzu
tercüme mi ettireceğiz burada? 
BAŞKAN – Evet, öyle yapacağım.
BAKİ ŞİMŞEK (Mersin) – Her konuşulan tercüme mi
edilecek? Böyle bir usul var mı?
BAŞKAN – Ha, evet, öyle yapacağım.
İDRİS BALUKEN (Diyarbakır) – Sayın Başkan, demin, hilal
ve haç hattı çizildi yani grubumuza dönerek hilal hattı ve haç hattı ile bunu
bir mücadele alanı olarak belirttiler.
BAKİ ŞİMŞEK (Mersin) – Anlama zorluğu mu var?
Anlayamıyorlar!
BAŞKAN – Dikkatli konuşun, dikkatli konuşun, bu Meclisi
ben yönetiyorum, hakaret etmeyin lütfen. Sakin gidiyoruz, İç Tüzük’ü uygulatmak
zorunda bırakmayın beni lütfen.
Buyurun Sayın Baluken, özür dilerim, sözünüzü kestim. 
İDRİS BALUKEN (Diyarbakır) – Yani din ve inanç
üzerinden atıflar yapan ve son derece yakışıksız olan değerlendirmeler var.
Buna cevap vermemiz lazım. 
BAŞKAN – Sayın Bostancı, buyurun, size bir dakika
açıklama veriyorum, sizin söz hakkınız saklı Sayın Baluken.
Buyurun.
VII.- AÇIKLAMALAR (Devam)
7.- Amasya Milletvekili Mehmet Naci
Bostancı’nın, yaptığı açıklamasındaki bazı ifadelerine ilişkin açıklaması
MEHMET NACİ BOSTANCI (Amasya) – Sayın Başkanım, burada
kullanılan bir metafordur. Metafor, sembolik olarak bir durumu anlatır. Hüda
Hanım biraz önce de konuşurken “Benim referansım Peygamber Efendimiz’in kurmuş
olduğu sistem.” dedi. Ben de HDP’nin hiçbir programında, hiçbir öğretisinde
“Bizim temelimiz, dünya görüşümüz böyledir.” görmedim. Bu bakımdan Hüda Hanım’ın
varlığı ve iddiasıyla HDP’nin bir siyasi parti olarak organizasyonu arasındaki
kontrasta işaret ettim, hepsi budur. Herhangi bir tahkir yok, buradan
çıkartılacak herhangi bir sataşma yok. Kontrast, kontrast, çelişki, söylediğim
budur.
BAŞKAN – Sayın Baluken, ısrarcı mısınız?
İDRİS BALUKEN (Diyarbakır) – Ben sataşmadan söz
isteyeceğim.
BAŞKAN – Buyurun iki dakika.
VI.- SATAŞMALARA İLİŞKİN KONUŞMALAR (Devam)
10.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması ve yaptığı açıklaması sırasında Halkların Demokratik
Partisine sataşması nedeniyle konuşması
İDRİS BALUKEN (Diyarbakır) – Teşekkür ederim Sayın
Başkan.
Değerli milletvekilleri, hepinizi saygıyla
selamlıyorum.
Temel sorun şudur: Şu anda AKP’nin temsil ettiği
anlayış, gerek etnisite gerek din, inanç, kimlik açısından tekçi bir
anlayıştır. Yani referansını İslam’ı Türkleştiren bir anlayıştan alan, aslında
İslam’ın özüyle de çok fazla ilgisi olmayan Diyanet üzerinden kurulmuş bir
devlet dini üzerinden toplumu yeniden dizayn etme anlayışıdır. HDP buna karşı
çıkıyor. HDP bu tekçi anlayışa karşı çoğul kimliği, çoğul demokrasiyi esas alan
bir proje olarak ortaya çıktı. Hüda Hanım belirtti, içimizde siyasal İslam
geleneğinden gelen çok kıymetli arkadaşlarımız olduğu gibi sosyalist
gelenekten, sol gelenekten gelen arkadaşlar da var. Türk arkadaşlar olduğu
gibi, Kürt, Arap, Ermeni, Asuri, Süryani arkadaşlar da var. Dikkat edin, bakın
bu tabloyu bir de Suriye’ye bir denkleştirin, Suriye’yle bir özdeşleştirin.
Orada da aynı tekçi anlayış ve aynı çoğul demokratik kimlik mücadelesini
görürsünüz. Buradaki AKP zihniyetinin oradaki yansımasını eminim ki siz benden
daha iyi biliyorsunuz. Oradaki halkların tamamını tekleştirmeye çalışan
zihniyet neyse dinimizle ilgili, inancımızla ilgili yapmış olduğunuz
değerlendirmenin zihniyeti de, Sayın Bostancı, aynıdır, sizi şiddetle
kınıyoruz. (HDP sıralarından alkışlar) 
MEHMET NACİ BOSTANCI (Amasya) – Sayın Başkan...
BAŞKAN – Sayın Bostancı...
MEHMET NACİ BOSTANCI (Amasya) – Sayın Baluken’in AK PARTİ’yi
tek tipçi anlayışla suçlayan iddiasını reddediyorum. Tek tipçilik totaliter
yönetimlerde olur. Türkiye’de demokrasi var. Demokrasinin olduğu bir ülkede bu
tür işler olmaz. Bakın, Parlamento burada.
Saygılarımla.
BAŞKAN – Teşekkür ederim.
X.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 9/2/2016 tarihinde Şırnak
Milletvekili Faysal Sarıyıldız ve arkadaşları tarafından, “Cizre’nin Madımak’ı”
olarak tanımlanan olayın araştırılması amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak 10 Şubat 2016 Çarşamba günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN – Halkların Demokratik Partisi grup önerisinin
aleyhinde son konuşmacı Adana Milletvekili Sayın Seyfettin Yılmaz olacak.
Buyurun Sayın Yılmaz. (MHP sıralarından alkışlar) 
SEYFETTİN YILMAZ (Adana) – Sayın Başkan, değerli
milletvekilleri; siyaset fikrî takip ve tutarlılık ister, devlet adamlığı da
ciddiyet ister. On dört yıldır bu ülkede Adalet ve Kalkınma Partisi iktidarı
var. Şu andaki kayıkçı kavgasına baktığımızda ne siyasi fikrî tutarlılığı ne de
devlet adamı ciddiyetini görmek mümkün değil.
İktidara geldikten sonra bu ülkede Genelkurmay
Başkanından albaylara, generallere kadar askerler içeriye alınırken diyordunuz
ki: “Allah bizi bu askerlerle savaşa sokmamış, çok şükür.” Aradan belli bir
süre geçti, “Askerlere kumpas kuruldu.” dediniz. Yine, on iki yıl boyunca Fethullah
Gülen Hareketi’yle kol kola Adalet ve Kalkınma Partisi olarak yürüdünüz. Hatta
bu ülkenin Başbakanı, bugünün Cumhurbaşkanı “Ne istediler de vermedik?” diyen
en tepedeki kişidir. “Hasretine dayanamıyorum, gel artık.” diyen de bu ülkenin
Başbakanıdır ama on iki yıl sonra “Ya, biz tanımamışız, bunlar paralelmiş,
bunlar Amerika’nın adamıymış, bunlar devleti ele geçiriyormuş.” dediniz.
HSYK’yla ilgili değişiklik yapıldı, Savcı Zekeriya Öz’ü içinizdeki
milletvekilleri dahi tavanlara çıkardınız, “Heykelleri dikilecek.” dediniz,
“İşte, cumhuriyetin savcısı budur.” dediniz, bu ülkenin Başbakanı altına zırhlı
aracı verdi, sonra “Vatan haini savcı.” dediniz. Esad’a “Kardeşim Esad.”
diyerek Bodrum’da tatil yaptı bu ülkenin Başbakanı ama sonra “Kardeşim Esad” “Kalleş
Esad” hâline geldi. 
Şimdi gelelim konumuza: 1 Kasımdan beri, 1 Hazirandan
beri, 22 Temmuzdan beri 300 asker, polis vatan evladı şehit oluyor. Her gün
vatan evlatları şehit oluyor. “Baldıran zehri içerim.” diyenleri arıyorum. “Bu
ülkenin dağlarında çiçek açacak.” diyenleri kürsüye davet ediyorum. “Çaylarında
balık tutulacak.” diyenleri kürsüye davet ediyorum. Evet, “baldıran zehri
içeriz.” diyenler baldıran zehri içmediler ama bu ülkenin fakir fukara vatan
sevdalısı genç evlatları şehadet şerbetini içti, içmeye devam ediyor.
Ben iyi hatırlıyorum, 2005 yılında burada Adalet ve
Kalkınma Partisinin milletvekilleri, grup başkan vekilleri… Şimdi, HDP’yle
kayıkçı kavgası yapıyorsunuz, birbirinize laflar söylüyorsunuz. Biz, bugün
sizin söylediklerinizin birçoğunu söylerken bu kürsüden, sizin
söylediklerinizi, bakın, AKP Grubu grup başkan vekilleri, oradan bize
diyordunuz ki: “Sizi gidi morg bekçileri, şehit gelmiyor diye rahatsız
oluyorsunuz.” diye laflar atıyordunuz. Bunların hepsi bu Meclis tutanaklarında var.
Şimdi, oluk oluk şehit kanı akıyor. Altı ay içerisinde bu vatanın 300 evladı
şehit oldu. Bunun sorumlusu PKK terör örgütüdür, buna yol açan AKP Hükûmetidir;
bu kadar net ifade ediyorum. Çünkü bu uyarıları yaptık değerli arkadaşlar,
burada teker teker saydık. 
Şimdi süreci bir değerlendirelim Allah rızası için. PKK
terör örgütü nedir? PKK terör örgütü 1978 yılında Diyarbakır’ın Lice ilçesinde
kurulduğunda kuruluş amacında ne diyordu? “Marksist, Leninist kürdistan devleti
kurmak.” 1978’den bugüne kadar bu hedefinden asla şaşmadı. 1990’lı yıllarda PKK
terör örgütü yine Türkiye’de eylemlerini azdırmıştı. Ama o zamanın Hükûmeti,
askeri, polisi, Özel Harekâtı PKK terör örgütüyle etkin bir mücadeleye girdi.
1999 yılına gelindiğinde PKK terör örgütünün beli kırılmıştır. PKK terör örgütü
artık Türkiye’de eylem yapamayacak noktaya gelmiştir. Kandil Dağı’nda, oraya
sığınmış, sınırlardan geçerek nokta olarak yapabildiği eylemler vardır. Ama
2005 yılında bu ülkenin Başbakanı nereden kulağına üflendiyse “Kürt açılımı” diye,
“Kürt sorunu” diye bir sorun çıkardı. 2005 yılından sonra uyguladığınız
politikalar ortadadır değerli arkadaşlar ve bu grup, Adalet ve Kalkınma
Partisinin grubu bunları savunmuştur. 
Şimdi, bu ülkede bir arkadaşımızın, bir kardeşimizin,
bir vatandaşımızın bırakın şehit olmasını, hangi etnik kökenden gelirse gelsin,
burnunun kanamasına dahi rıza göstermeyiz her birimiz. Ama “Barış getireceğiz.”
dediniz, “Analar ağlamasın.” dediniz. Ağlamasın, barış gelsin. Kim buna karşı?
Ama kim sizin muhatabınız? 35-40 bin kişinin katlinden sorumlu bebek katili
Abdullah Öcalan’ı muhatap aldınız, siyasi aktör hâline getirdiniz. Hatta o
zamanın gazete manşetlerine bakın: “Abdullah Öcalan beş vakit namaz
kılıyormuş.” Abdullah Öcalan, bebek katilidir, terör örgütünün lideridir,
nokta. Bu gerçeği değiştiremezsiniz. Ama siz ne yaptınız? Bütün Kürt kökenli
vatandaşların yegâne temsilcisi gibi PKK terör örgütünü ve onun elebaşı, çete
başını siyasi muhatap hâline getirdiniz. O bölgede PKK terör örgütüne taraf
olmayan, onların fikriyatına karşı çıkan, devletin birliğinden yana yer alan
birçok vatandaşımızı PKK terör örgütünün kucağına ittiniz, evet, siz ittiniz.
Açıkça söylüyorum. Çünkü muhatap olarak PKK terör örgütünü aldınız siz. Orada
yaşayan Kürt kökenli vatandaşımız Hakkâri’de, Şırnak’ta, Cizre’de oturduğu
yerde dedi ki: “Demek ki PKK terör örgütü haklıymış ki devlet, AKP Hükûmeti,
tüm, hepimizin muhatabı olarak PKK terör örgütünü muhatap alıyor.” 
Siz, bu görüşmeleri yaptınız, Dolmabahçe’de mutabakata
vardınız. Koştura koştura bebek katilinin ayağına, İmralı’ya heyetler
gönderdiniz, Oslo’da pazarlık yaptınız, Büyükşehir Yasası’nı Oslo’da
PKK’lılarla yaptığınız görüşmeler neticesinde getirdiniz. “Aman, barış sürecine
bir şey gelmesin.” dediniz, “Aman, bir şey gelmesin.” dediniz. Dediniz mi?
Dediniz. Burada onlarca konuşmanız var, inkâr edemezsiniz. Biz bu kürsüden ne
dedik? Dedik ki: “Yanlış yoldasınız, yanlış gidiyorsunuz. Bir katil terör
örgütüyle pazarlık yapamazsınız, bunların nihai hedefi Türkiye’yi bölmek,
ayrıştırmaktır, terörle masaya oturulmaz, katille masaya oturulmaz, suçlularla
masaya oturulmaz.” Bunu söylediğimizde hiçbiriniz ciddiye almadınız. Bu süreç
içerisinde bugün Başbakan, Cumhurbaşkanı itiraf ediyor. Diyor ki: “Biz bu çözüm
sürecini yürütürken silahlar yığılmış. Çözüm sürecini PKK terör örgütü bir
güçlenme mekanizması hâline getirmiş.” Ya, kusura bakmayın, siz bu ülkenin
Başbakanısınız, siz bu ülkenin Cumhurbaşkanısınız, siz köylü Mehmet ağa
değilsiniz, bu ülkeyi yönetme sorumluluğunu bu aziz millet size vermiş,
gereğini yapmak zorundasınız. Siz bu görüşmeleri yaparken PKK terör örgütü
orada silahlandı, yığınaklar yaptı, birçok genci dağ kadrosuna kattı. Dağdaki
teröristlerin birçoğunu şehirlere indirdi. Bugün Şırnak’ta, Cizre’de,
Hakkâri’de yaşananlar onlardır. Dağdaki terörü şehirlere indirdiniz, şehirlerin
tamamı kuşatıldı. Peki, ben size soruyorum: Ey AKP Grubu, ey Hükûmet; bu
hendekler kazılırken, bu yolların altına mayınlar döşenirken, bu uzun namlulu
silahlar PKK’lı teröristlerin eline geçerken, roketatarlar PKK’lının eline
geçerken, Şırnak’ta, Cizre’de şehirlerin merkezinde bunları yaparken bu Hükûmet
neredeydi Allah rızası için? Ne yapıyordu? Asker 980 tane operasyon izni
istiyor, valilere verdiniz ve valilere talimat verdiniz, “Aman dokunmayın, PKK
terör örgütü mensupları yol kessin, sırtlarındaki silahlarla gezsin, aman
dokunmayın.” Bunları bu Hükûmet söyledi değerli arkadaşlar, sizin Hükûmetiniz
söyledi. Bugün uyguladığınız politikalar neticesinde altı ay içerisinde 300
vatan evladı şehadet şerbetini içti. Geçen hafta evlerindeydim o şehitlerin
-buradan duygu sömürüsü falan yapmayacağım- hepsi gariban Anadolu çocukları.
Birileri beş yıldızlı otellerde, saraylarında sefa sürerken bu vatanın
evlatları şehit şerbetini içtiler. Şimdi, Sur’da seksen gündür… 1 milyonluk
güvenlik kuvvetine sahip Türk askeri ve polisi Sur’a giremiyor diye propaganda
yapılıyor ve Türk askeri, polisi katliamcı olarak her gün burada anılıyor. Türk
askeri ve polisi katliamcı olsaydı bırakın seksen günü altı saat içerisinde
Sur’un tamamına hâkim olurdu. Ama iğneyle kuyu kazar gibi oradaki vatandaşlarla
teröristi ayıracak şekilde kahraman askerimiz ve kahraman polisimiz orada
mücadele ediyor. 
HDP’ye
de bir çift lafım var: Artık, PKK terör örgütüyle aranıza mesafe koyun. Bin
yıldır bu ülkede kardeşçe yaşıyoruz. Bu ülkeyi kurarken yüzbinlerce şehit
verdik. Bu ülkeyi de hiç kimseye ayrıştırmayacağız, buna hiç kimsenin gücü
yetmeyecektir. Türk milleti, Türk devleti ilelebet bir ve beraber yaşayacaktır.

Teşekkür
ediyorum. (MHP sıralarından alkışlar) 
BAŞKAN
– Teşekkürler. 
Halkların
Demokratik Partisi grup önerisini oylarınıza sunuyorum: Kabul edenler… Kabul
etmeyenler… Kabul edilmemiştir. 
Birleşime
on beş dakika ara veriyorum. 
Kapanma Saati: 16.56
ÜÇÜNCÜ OTURUM
Açılma Saati: 17.13
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Ali Haydar HAKVERDİ (Ankara)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 37’nci Birleşiminin
Üçüncü Oturumunu açıyorum.
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım. 
2.- CHP Grubunun, Türkiye Büyük Millet
Meclisi Genel Kurulunun 6 Şubat 2003 tarihli 32’nci Birleşimi ve 1 Mart 2003
tarihli 39’uncu Birleşiminde gerçekleştirilen kapalı oturumlara ilişkin
tutanaklar ile tutanak özetlerinin, İç Tüzük’ün 71’inci maddesine göre
yayımlanmasının Genel Kurulun onayına sunulmasına ilişkin önerisi
Türkiye Büyük Millet Meclisi Başkanlığına
Danışma Kurulu, 10/02/2016 Çarşamba günü (bugün)
toplanamadığından, Grubumuzun aşağıdaki önerisinin, İç Tüzük’ün 19’uncu maddesi
gereğince, Genel Kurulun onayına sunulmasını saygılarımla arz ederim.

 Engin
Altay 
 İstanbul

 Grup
Başkan Vekili

Öneri:
Türkiye
Büyük Millet Meclisi Genel Kurulunun, 6 Şubat 2003 tarihli 32'nci Birleşimi ve
1 Mart 2003 tarihli 39'uncu Birleşiminde gerçekleştirilen kapalı oturumlara
ilişkin tutanaklar ile tutanak özetlerinin, İç Tüzük’ün 71’inci maddesine göre
yayımlanmasının Genel Kurulun onayına sunulması önerilmiştir.
BAŞKAN
– Cumhuriyet Halk Partisi grup önerisinin lehinde ilk konuşmacı olarak Ankara
Milletvekili Sayın Haluk Koç konuşacak. 
Buyurun
Sayın Koç. (CHP sıralarından alkışlar)
AHMET
HALUK KOÇ (Ankara) – Sayın Başkan, değerli milletvekilleri; hepinizi saygıyla
selamlıyorum. 
Bugün grup önerisi olarak keşke getirmeseydik, keşke İç
Tüzük 71, Anayasa 97’de yer aldığı şekliyle 1 Mart 2003 ve 6 Şubat 2003’te
gizli görüşme olarak yapılan görüşmelerin tutanakları, kendi doğal akışı
içerisinde Türkiye Büyük Millet Meclisi Başkanlığı tarafından açıklanabilseydi.
Değerli arkadaşlarım, bu konuda 5 Mart 2013’te on yıl
dolduktan sonra Cumhuriyet Halk Partisinin bir girişimi olmuştu. Bunu da ne
hikmetse, Genel Kurul reddetmişti o tarihte. 
Sizi biraz geriye götürmek istiyorum: 6 Şubat 2003;
2002 seçimleri olmuş, 58’inci Hükûmet kurulmuş, Sayın Recep Tayyip Erdoğan
yasaklı olduğu için Parlamentoya girememiş, Sayın Abdullah Gül, Hükûmetini
kurmuş ve Irak’ta -daha sonrasında yaşayacağımız Büyük Ortadoğu Projesi’yle
ilgili gelişmelerin hiçbiri yokken- Amerika Birleşik Devletleri’nin “kitle imha
silahı var” teziyle, olmayan bir zeminde, bir meşruiyet yaratma gayretiyle
-Irak’a müdahale açısından söylüyorum- bir süreç İkinci Körfez Savaşı lehine
oluşturulmaya çalışıldı. Bütün bunları biliyoruz, belki 57’nci Hükûmet
döneminde konulan direnç, rahmetli Ecevit’in, MHP’nin ve ANAP’ın oluşturduğu
Hükûmetin direnç göstermesi, Türkiye’yle müttefiklik arayan unsurların yeni
Hükûmet döneminde taleplerinin yoğunlaşmasına yol açtı ve Türkiye üzerinden
Irak’a harekâtı bir askerî strateji olarak benimsediler.
6 Şubat tarihli tezkere, Türkiye’deki çeşitli
limanların, çeşitli kavşak noktalarının Amerikalı uzmanlara olası bir askerî
harekâtın karargâh ülkesi olarak Türkiye’yi seçerek buralarda altyapı
hazırlamaya dönük çalışmalara zemin hazırlayacak bir müsaade istemiydi. 
O zaman Cumhuriyet Halk Partisi Grup
Başkan Vekiliydim, beş yıl Grup Başkan Vekili olarak görev yaptım. O 6 Şubat
tezkeresinde grup adına kapalı oturumda ben söz almıştım -Sayın Abdullah Gül de
burada oturuyordu- ve 1991 yılındaki tezkerede Sayın Abdullah Gül’ün
söylediklerini AKP Grubuna anlatmaya çalıştık ve bunları Sayın Abdullah Gül’ün
adıyla söyledim, çok iyi hatırlıyorum ve “Sayın Gül, karar verin, siz hangi
Abdullah Gül’sünüz, 57’nci Hükûmetin bu tezkereyi Meclise getiren Başbakanı
Abdullah Gül mü, yoksa 1991’de bu ifadeleri söyleyen Refah Partisinin Grup
Başkan Vekili Kayseri Milletvekili Abdullah Gül mü? Bir karar verin hangisi
olduğunuza ki grubunuz ona göre bu tezkere için oy kullanacak.” demiştim.
Çelişkiler içinde bir AKP vardı. O tezkere kabul edildi. Hemen ertesinde, 1
Mart 2003’te çok daha ciddi bir tezkere geldi, 62 bin Amerikan askerinin kendi
hukukuyla Türkiye topraklarında konuşlanması ve Türkiye sınırından Kuzey Irak’a
geçiş yaparak Mehmetçik’in Necef çöllerine kadar sürecek bir maceranın içine
atılması talebi. 
Değerli arkadaşlarım, bu tezkere, biliyorsunuz, o gün
katılanların salt çoğunluğunu sağlamadığı için daha fazla oy almasına rağmen
kabul edilmemiş oldu ve Türkiye Büyük Millet Meclisi tarihe damga vuracak,
gerçekten Gazi Meclis sıfatını hak eden onurlu bir duruşu, AKP’den de 99
arkadaşın ret oyu vermesiyle, bütün dünyaya, bütün dünya parlamentolarına ilan
etti. Yani, Türkiye belli ekonomik vaatlerle, ekonomik birtakım menfaatlerle
bir hukuksuz savaşın karargâh ülkesi de cephe ülkesi de olamaz kararı, bu
Mecliste 1 Martta çıktı.
Değerli arkadaşlarım, o gün oturumu yöneten Sayın Bülent
Arınç’ı saygıyla hatırlamak istiyorum ve Meclisi yöneten tüm Meclis
Başkanlarının… Sayın Arınç’ın o gün usul tartışması açılmasındaki -o bölümler
açık oturumdur, merak eden arkadaşlarımız varsa o bölüme bakabilirler- oradaki
yorumu, usul tartışmasını kabul edişi ve usul tartışmasında süre sınırlaması
yapmaması son derece önemlidir. Onun gerekçesini kendi konuşmasında veriyor
zaten. Orada, usul tartışmasında Sayın Önder Sav’ın konuşması tarihî bir
konuşmadır ve ondan sonra -esas tutanaklar açıklanırsa- kendisi burada -bir
dönem birlikte çalışmaktan onur duyduğumu da ifade edebilirim- Cumhuriyet Halk
Partisinin daha önceki Sayın Genel Başkanı Deniz Baykal’ın orada yaptığı
konuşma, bu Meclisin tarihine de, şanına da, onuruna da tüm -siyasi parti grubu
gözetmeden söylüyorum- herkes adına vekâlet verilen bir konuşmadır. Keşke
açıklansa da -biraz sonra ona da değineceğim, açıklanmaması için ne gerekçe
var, onu da anlamak mümkün değil- herkes bunu görsün, bilsin. Birazdan
değineceğim, Sayın Cumhurbaşkanının Güney Amerika dönüşü birtakım tartışmaların
içine girerek 1 Mart oturumuyla ilgili bazı ifadelerde bulunması, bazı eski
çalışma arkadaşlarını töhmet altında bırakması, her şey açığa çıksın; kim ret
oyu vermiş, kim evet oyu vermiş, bütün bunlar bilinsin. On üç yıl geçti, ne
söylenmiş, ne gelişmeler olmuş, kimler haklı çıkmış, kimler haksız çıkmış,
bütün bunları tarihin bize yaşattıklarının önünde hep beraber görme imkânımız
olsun. 
Değerli arkadaşlarım, Sayın Cumhurbaşkanı şunu ifade
ediyor: “1 Martta düşülen hataya Suriye’de düşmek istemiyoruz.” diyor o
konuşmasında. “1 Mart geçseydi, Türkiye masada olacaktı.” diyor. Hiçbir şekilde
Türkiye bu denklemin içinde yer almayacaktı, bu, çok net ve açık. Söylemlere
bakın, klişe söylemlerimiz vardı: “Irak’ın toprak bütünlüğü önemlidir.” Irak’ın
toprak bütünlüğü kalmadı değerli arkadaşlar, Irak, fiilen 3 parçadır. Irak’ın
kuzeyinde federal Kürt yönetim bölgesi oluşturulur iken, burada açıklıkla
söylüyorum, hiçbir etnik unsur ayırt etmeden söylüyorum, ama orada yaşayan
Türkmen soydaşlarımızın, Telafer’de ve Kerkük’te önce demografik uzaklaştırmaya
tabi tutuldukları, ondan sonra üzerlerindeki tüm tapu kayıtlarının tarumar
edildiğini, yani mülkiyet hakkı bakımından bile azınlığa düşürüldüklerini
hepimiz gördük, yaşadık ve bugün Irak, fiilî olarak 3 parçadır, bunu görüp
kabul etmek gerekir.
Suriye’de aynı şarkılar söylendi. “Suriye’nin toprak
bütünlüğüne bağlıyız.” Hatta bir ara Kuzey Irak benzeşmesi olmasın diye “kuzey
Suriye” söyleminden vazgeçildi. “Suriye’nin kuzeyde Türkiye’ye komşu olan
bölgesi.” diye konuşuldu birçok açıklamalarda. Bugün geldiğimiz duruma bakın,
çeşitli haritalar var; “muhalif unsur” olarak tarif edilenlerin egemen olduğu
parça, Esad güçlerinin egemen olduğu parça, IŞİD denen, Baas rejimi yıkıldıktan
sonra işte “birkaç öfkeli Sünni gencin oluşturduğu yapı”nın bugün geldiği
manzara ortada ve orada YPG’nin, PYD’nin tuttuğu alan ortada ve karşımıza çok
parçalı bir Suriye çıkıyor. Esas aktörlerin devreye girmesiyle, ana aktör
olarak Rusya’nın, Hizbullah’ın ve İran’ın devreye girmesiyle de esas, vekâlet
savaşı dönemi sona erdi ve Türkiye’yi tehdit eden çok ciddi tablo karşımıza
çıkmaya başladı. 
Şimdi, değerli arkadaşlarım, “Suriye’de bu iş ancak bir
yere kadar böyle gider.” diyor Sayın Cumhurbaşkanı. Ufku nasıl gördüğümüze bir
bakalım: Ufku değil, iki adım önümüzü göremedik biz Suriye konusunda. Yapıcı
eleştirilerin hepsine göz kapattınız, bunu koalisyon görüşmeleri sırasında da
dile getirdik, Sayın Başbakanla olan bire bir uzun süreli görüşmelerde de dile
getirdik. İnatla, Sayın Başbakan, kendi dünyasında gezinmeye devam ediyor.
Kendisine saygım var, bir akademisyen olarak da saygım var, zor bir noktada
görev yaptığını da görüyorum, iki arada bir derede ama bir konuşmaya başlıyor,
Oğuz boylarıyla beraber önce Ahmed Yesevi’nin kanatlarında biraz Turan
ülkesinde dolaşıyoruz, ondan sonra geliyoruz Selahaddin Eyyubi’yle Kudüs
önlerine gidiyoruz, Alparslan’la Malazgirt’e geliyoruz, bir kere de bu dünyada,
bu topraklarda verilmiş en kutsal, en mukaddes ulusal kurtuluş savaşını
referans olarak veremeyen bir Başbakanı görüyoruz. (CHP sıralarından alkışlar)
Değerli arkadaşlarım, evet en mukaddes, en kutsal ve en haklı savaş bu
topraklarda yaşanan. Bunu örnek veremeyecek bir Başbakanı tahayyül edemiyorum. 
Şimdi, Suriye’de tüm iddialarımız boşa çıkmış, hiçbir
ağırlığımız kalmamış ve politikalarıyla çatışmalara taraf olmuş ve bu yaşanan
ahlaksız savaşın maddi, manevi faturasına ortak olmuş bir dış politika
sorumluluğu altındayız. Kızabilirsiniz, görüntü budur, bütün dünyanın
algılaması da budur. Şimdi Suriye’ye askerî müdahaleden bahsedebiliyoruz. İşte
tam zamanı…
(Mikrofon otomatik cihaz tarafından kapatıldı)
AHMET HALUK KOÇ (Devamla) – Şu 1 Mart 2003’ün bütün
tutanakları açıklansın. Bunun gizli kalmasında hiçbir gerekçe, sizler için de
bir gerekçe yok. Hem Sayın Cumhurbaşkanı da…
BAŞKAN – Teşekkür ederim Sayın Koç.
AHMET HALUK KOÇ (Devamla) – Toparlıyorum efendim.
BAŞKAN – Lütfen…
AHMET HALUK KOÇ (Devamla) – Müsaade ederseniz…
BAŞKAN – Estağfurullah.
AHMET HALUK KOÇ (Devamla) – Kırk yılda bir çıktım, bir
dakika verirseniz mikrofondan da bitirebilirim. 
BAŞKAN – Lütfen buyurun.
AHMET HALUK KOÇ (Devamla) – Teşekkür ediyorum Sayın
Başkan. 
Onun için, neden karşı çıkılıyor anlamak mümkün değil.
Yasal süresini doldurmuş bir prosedür, bir yazım karışıklığından 71’inci madde
“açıklanabilir” hükmü koymuş ve Danışma Kurulu kararıyla Genel Kurula bırakmış.
Hâlbuki on yıl dolduktan sonra, bu, çok rahatlıkla açıklanabilir. Burada
saklanacak, gizlenecek bir şey yok. Bakalım, Sayın Deniz Baykal ne demiş? Önder
Sav’ın konuşmasını öğrenebilirsiniz. Diğerleri ne demiş? Hükûmet ne demiş? Ne
gerekçeler konmuş? Yaşananlar var ve oylama var. 99 arkadaşın bir kısmını
tanımaktan mutluluk duydum AKP içinde ve hâlâ da ilişkilerim devam ediyor,
ismen söylemeyeyim ama bir tek Ertuğrul ağabeyi, Sayın Yalçınbayır’ı söyleyebilirim.
Bursa’ya gittiğimde hâlâ evine uğrayıp kahve içme hukukum var. Kendisinin
ifadeleri var, diğer arkadaşlarımızın var. Suriye karışıklığının arifesinde 1
Mart 2003’ü bir görelim. Bu Parlamentonun bir deneyimi var. Bunu saklamakta,
gizlemekte hiç kimseye fayda yok. 
Ben açıklanması lehinde görüş belirttim Sayın Başkan.
Hepinize teşekkür ediyorum, saygılarımı sunuyorum. (CHP sıralarından alkışlar) 
BAŞKAN – Teşekkür ederim Sayın Koç.
Sayın Vural, siz mi konuşacaksınız, Sayın Özdağ mı?
OKTAY VURAL (İzmir) – Ben konuşacağım.
BAŞKAN – Cumhuriyet Halk Partisi grup önerisinin
aleyhinde ilk konuşmacı Sayın Oktay Vural, İzmir Milletvekili.
Buyurun. (MHP sıralarından alkışlar) 
OKTAY VURAL (İzmir) – Teşekkür ederim Sayın Başkan. 
Tabii, gruplara, her gruba söz hakkı düştüğü için
aslında bu 1 Mart tezkeresi konusuyla ilgili bu tutanakların açıklanmasının ben
doğru olduğunu düşünüyorum ama bugün Cumhuriyet Halk Partisinin verdiği 1 Mart
tezkeresiyle ilgili görüşme tutanaklarının açıklanması… Aslında o günden bugüne
gelince, Türkiye’nin Irak politikası nereye gitti, ona bakmak lazım.
Dolayısıyla, aslında, Türk dış politikasının iflas etmiş bir Irak politikasıyla
karşı karşıya olduğumuzu arz ediyorum.
Bu konu nereden çıktı? Sayın Cumhurbaşkanı “1 Mart
tezkeresi geçmeliydi. Dolayısıyla, yanındaydım. Gizli kulisler attılar. O
insanların kimler olduğunu araştırır bulursunuz. Maalesef, biz kendi
arkadaşlarımızın yanlışıyla baş başa kaldık.” diyor ve “Irak’ta düşülen hataya
Suriye’de düşmek istemiyoruz.” demek suretiyle 1 Mart tezkeresinin, kendi
partisi içerisinde birtakım insanların gizli pazarlıklar yaptığını ifade ederek
reddedildiğini söylüyor. Doğrusu, bu, son derece önemli. Bu pazarlıkları kim
yaptı? Hangi odaklarla yaptı? Muhatapları kimlerdi? Bu bakımdan, Sayın Cumhurbaşkanı
böyle bir ifadeyi neden bugün kullandı? Bütün bunların açığa çıkması lazım.
Gönül ister ki, bu Parlamentoda hepimiz, hep beraber,
birlikte, Türkiye’nin dış politikasını bütün boyutlarıyla masaya yatıralım.
Nereden nereye geldik? Bugün kadim Türk dış politikası hangi eksen kaymasına
uğramıştır? Bu eksen kaymasının maliyetleri nelerdir? Bunları ortaya koymamız
lazım.
Eğer millî bir dış politika takip edeceksek, dışarıda
bu politikayı destekleyecek millî güç unsurlarının bu politika hakkında bilgi
sahibi olması lazım. Bizler, Türkiye'nin millî bir dış politikasını
desteklemek, takip etmek istiyoruz ama bugün huzurlarınızda, maalesef, böyle
millî bir dış politika olmadığı gayet açık ve net. 
Hemen şu konuya gireyim: Sayın Cumhurbaşkanı diyor ki:
“Irak’a girmeliydik. Yanındaydım.” Fakat acaba bundan önce ne söylemiş?
Dolayısıyla, bunları dikkate almak lazım. Dün, Irak’a girilmemesini, acaba
kendisi nasıl ifade etmiş? Bakıldığında…
(Hatip, elektronik cihazla bir ses kaydı dinletmeye
başladı)
COŞKUN ÇAKIR (Tokat) – Başkanım, böyle bir usul var mı?

BAŞKAN – Sayın Vural, lütfen, konuşmanızı Genel Kurula
göre yapınız. Ben, size söz verdim Sayın Vural.
COŞKUN ÇAKIR (Tokat) – Sizi dinlemek istiyoruz
Başkanım. 
OKTAY VURAL (Devamla) – Evet. 
BAŞKAN – Sayın Vural, ben size söz verdim, lütfen…
(Hatibin elektronik cihazla bir ses kaydı dinletmeye
devam etmesi)
OKTAY VURAL (Devamla) – Girmedik… 
BAŞKAN – Sayın Vural, ben size söz verdim, lütfen…
OKTAY VURAL (Devamla) – Yani Irak’a girmeme iradesi; o
zamanın Sayın Başbakanının iradesi “Biz Irak’a girmedik.” diyor. E şimdi, siz
kendi iradenizle girmedik diyorsunuz, “1 Mart tezkeresinde ben olsaydım
alırdım….” E 1 Mart tezkeresinde olmadı da 20 Martta tezkere geçti, 7 Ekimde
tezkere geçti. Elinizi tutan mı vardı? 
Yani bugün karşımızda iflas etmiş bir Irak dış
politikası var. Kitle imha silahlarından arındırılması gerekir ki dönemin Sayın
Genel Başkanı olarak gittiğinde kendileri açıkça şunları söylemişlerdi: “Evet,
Irak’ın kitle imha silahlarından arındırılması gerekir, biz de
destekleyeceğiz.” demişti. CSIS’te yaptığı konuşmada aynen bunu söylüyor.
“Irak’ın kitle imha silahlarından arındırılması gereklidir, gerekli destek
verilecektir.”
Peki, Colin Powell ne dedi? “Bu bir istihbarat
yalanıydı.” dedi. Peki, Blair? Bu istihbarat yalanına dayalı olarak adım attığı
için özür diledi. Şimdi, Türkiye'nin verdiği destek hangi istihbarata dayalı
bir destektir ve Türkiye'nin Irak politikasının maliyeti ne olmuştur? 
Bakın, Türkiye'nin kadim Irak politikası, toprak
bütünlüğü, siyasal bütünlüğü, doğal kaynakların tüm Iraklılara ait olması,
Türkmen varlığının, diğer etnik gruplar hangi haklara sahip ise o Türkmen
varlığının bu haklara sahip olmasını temin etmek ve Irak’ta Türkiye'nin
güvenliğini tehdit edecek bir yapılanma olmamalıdır. 
Şimdi baştan alalım: Irak’ta PKK terör örgütünün
güvenli bölgesi var mı? Var. Oradan yönetiliyor mu? Yönetiliyor. Peki, oradan
yönelen tehditler can ve mal kaybına sebebiyet veriyor mu? E, veriyor.
Neredesiniz peki? Türkiye yok. Türkmen varlığı… Peki, bugün Türkmenlerin diğer
etnik gruplarla aynı siyasi haklara sahip olduğunu iddia edebilir misiniz?
Kerkük’ün özel statüye bağlı olması gerektiği 2005 yılına kadar geçici anayasa
çerçevesinde kayıt altına alınmıştı ama anayasa yapıldıktan sonra Kerkük’ün Irak’ın
kuzeyine bağlanmasının referandumla yapılması mümkün hâle getirildi. Ne oldu?
Kerkük’ün özel statüsü dahi ortadan kayboldu ve bugün, maalesef, Irak’ın
kuzeyinde, Suriye’de de Türkmenlerin siyasi varlığı tehdit altında. 
Irak’ın doğal kaynakları tüm Iraklılara ait olmalıdır,
enerji kaynakları. Türkiye ne yaptı? Merkezî Hükûmeti aşarak Irak’ın
kuzeyindeki yönetimle doğrudan doğruya enerji anlaşmaları yaptı. Dolayısıyla,
bunları yaparak aslında fiilen Irak’ın 3’e bölünmesinin gerekçeleri hazırlandı.
Bu yönüyle bakıldığında, Netanyahu’nun daha önce söylediği “Biz bağımsız bir
Kürdistan’ı destekleriz.” ifadesinden sonra Hüseyin Çelik’in AKP Sözcüsü olarak
“Biz de destekleriz.” ifadesi, Irak’ın bütünlüğünün bozulmasına ilişkin bir
sürecin de açıkçası Adalet ve Kalkınma Partisi tarafından öngörüldüğünü ortaya
koyuyor. Irak’ın toprak bütünlüğü de yok.
Ben soruyorum şimdi: Irak dış politikası millî midir?
Hiçbir millîliği yoktur. Oradan tehdit geliyor, Irak’ın bölünme süreci devam
ediyor, Türkmen varlığı maalesef tehdit altında. Şimdi, bu süreçlere geldiğimiz
zaman, Sayın Cumhurbaşkanının “Irak’ta düşülen hata” ifadesiyle Türkiye
Cumhuriyeti devleti maalesef Irak’ta sahip olduğu gücü kullanmamıştır. 
2004 yılında Sayın İlker Başbuğ “Eğer biz müdahale
edersek orada yapılanmanın maliyetini artırırız, Amerika Birleşik Devletleri de
bu maliyeti dikkate alır ve oranın yapılanmasında söz sahibi oluruz.” demişti.
Ne oldu? Hiçbir müdahale yapmadınız. 2007 yılına kadar Irak’la ilgili hiçbir
tezkereyi terör örgütüyle müzakere kapsamında dahi gündeme getirmediniz ve bu
yönüyle bakıldığında, Amerika Birleşik Devletleri’nin bu coğrafyada oynadığı
oyunu bozacak hiçbir adım atılmadı. Bu bakımdan, kadim olarak Sayın Başbakanın
Sykes-Picot Anlaşması’nı referans vermesi ile bu coğrafyanın emperyal güçler
tarafından bölünme ve paylaşılma süreci aslında Büyük Ortadoğu Projesi’nin
siyasi amaçlarından biriydi. 22 İslam ülkesinin siyasi coğrafyasını değiştiren
bir proje, maalesef, Türkiye tarafından bir eş başkanlık statüsüyle yürütülecek
noktaya geldi. 
Bugün her bir meseleyi ele alabiliriz ama bugün burada bir
parti seviyesinden değil, ben isterim ki Türkiye’nin menfaatleri açısından bu
konuları tartışalım, Türkiye’nin menfaatlerini temin edecek konular bakımından
Irak politikasını değerlendirelim. Ama ne böyle bir millî politikanın
oluşumunda Meclisin rolü var ne siyasi partiler arasında bir uzlaşma ve diyalog
arayışı var. Onun için, 2003 yılında at pazarlığı diye başlanan, ondan sonra
söylenen o ki Ertuğrul Yalçınbayır’ın “Bu tezkereye onay vermezsek memurların
maaşlarını bile ödeyemeyiz.” tehdidiyle milletvekillerinin iradesini etkileme
gayretleri, daha sonra Dubai’de imzalanan 1 milyar dolarlık, 8 milyar dolarlık
kredi olmak üzere yapılan bir anlaşmayla -Irak’a müdahale etmeme garantisini
veren bir anlaşmayla- bakıldığında, maalesef, Türk dış politikası yabancı
devletler tarafından rehin alınmıştır. 
O bakımdan, bu tutanakların açıklanması kadar… Ben
Hükûmete defalarca çağrıda bulundum. Gelin, bu dış politikayı, her bir dış
politika unsurunu -Türkiye’nin Irak’la, Suriye’yle, İslam coğrafyasıyla
ilişkileri olmak üzere- gelin, bu sorunları burada tartışalım. Millî bir dış
politikada hep beraber, birlikte olmamız gerekiyorsa olalım. Bu bakımdan,
zikzaklarla değil, bu dış politikaları hep beraber, birlikte, millî
menfaatlerimiz doğrultusunda olduğu zaman ancak destekleriz. Ben bugün
Türkiye’nin Irak politikası olarak, bu eksende, bu geldiği sonuçlar itibarıyla,
maalesef, yeterince ders alınmadığını görüyorum. 
(Mikrofon otomatik cihaz tarafından kapatıldı) 
OKTAY VURAL (Devamla) – Sayın Başkanım…
BAŞKAN – Size de bir dakika vereyim. 
Buyurun. 
OKTAY VURAL (Devamla) – Dolayısıyla, Joseph Biden’ın
Senatoda kabul ettiği ”three state” formülü olarak Irak’ın 3’e bölünmesi
projesi; aynı zamanda yine Princeton Üniversitesinde Şimon Peres ve Hillary
Clinton’ın bir araya geldiği toplantıda Suriye’nin Şii, Kürt ve Sünni olarak
3’e bölünmesi; Juppe’yle Davutoğlu’nun yaptığı anlaşma, Juppe-Wright planlarını
dikkate aldığımızda, Türkiye maalesef -Sykes Picot Anlaşması’yla birlikte
Türkiye’nin içini ilgilendiren Sevr Anlaşması dâhil olmak üzere- bu süreçlerde
yabancı güçlerin işlerini kolaylaştıracak adımlar atmış, Türkiye’nin millî güç
unsurlarını kendi millî menfaatleri doğrultusunda sevk ve idare etmeyerek millî
güvenliğimizi ve millî menfaatlerimizi haleldar etmiş durumdadır.
Dolayısıyla Irak’ta yapılan şey bellidir. Irak’ta bir
devlet yapısı çöktüğü zaman terör örgütü unsurlarının nasıl orada cirit
attığını dikkate alanlar, bu durumda bu coğrafyada yapılacak her türlü
girişimin aslında devlet dediğimiz bir yapıyı çökertmeden bir dönüşümü sağlamak
üzere kurgulanması gerektiğini düşünmüşlerdir. Gönül isterdi ki Türkiye bir
kaba gücün değil, yumuşak gücün tarafı olarak…
(Mikrofon otomatik cihaz tarafından kapatıldı)
OKTAY VURAL (Devamla) – …bu coğrafyada İslam’ın
barışını, huzurunu temsil edecek bir politika takip etseydi. Maalesef o
politikadan uzak olduğunu görüyoruz.
BAŞKAN – Teşekkür ederim Sayın Vural.
OKTAY VURAL (Devamla) – Ve millî bir dış politika oluşturma
konusunda da Hükûmete çağrıda bulunuyorum.
Teşekkür ederim. (MHP sıralarından alkışlar) 
BAŞKAN – Teşekkür ederim ben de.
Cumhuriyet Halk Partisi grup önerisinin lehinde son
konuşmacı olarak Iğdır Milletvekili Sayın Mehmet Emin Adıyaman konuşacak.
Buyurun Sayın Adıyaman. (HDP sıralarından alkışlar) 
MEHMET EMİN ADIYAMAN (Iğdır) – Sayın Başkan, değerli
milletvekilleri; Cumhuriyet Halk Partisinin 1 Mart tezkeresinin tutanaklarının
açıklanmasına ilişkin önerisi hakkında grubumuz adına söz almış bulunmaktayım.
Yüce Meclisi saygıyla selamlıyorum.
Değerli arkadaşlar, tabii, 1 Mart tezkeresinden bu yana
yaklaşık on iki yıl gibi bir zaman geçti. Elbette biz de 1 Mart tezkeresi
sürecinde neler görüşüldü, hangi siyasi parti hangi kaygılarla ret veya olumlu
oy verdi, o dönemdeki koşullar neydi, neler tutanaklara geçti, kim ne söyledi,
açıklanmasını ve kamuoyunun bilmesi gerektiğini biliyoruz.
Değerli arkadaşlar, 2003 yılına gittiğimizde, Irak’ın
tekçi, üniter, tek mezhep ve tek kimlik üzerine inşa olmuş Baas milliyetçiliği
1990’lı yıllara gelindiğinde yaklaşık 1,5 milyonu aşkın Şii’yi ve Halepçe dâhil
olmak üzere sadece 1986 ile 1988 arası 186 bin Kürt’ü katletmişti. Bununla
yetinmeyen faşist zihniyetli, tekçi, ırkçı Arap milliyetçiliğine dayanan Baas
rejimi Kuveyt’i işgal etmişti ve akabinde Birinci Körfez Savaşı’nı ve daha
sonraki gelişmeleri hepiniz biliyorsunuz. 
Şimdi, değerli arkadaşlar, Irak’ta Şiiler, Sünniler ve
Kürtler bir realite, bir gerçeklik. Az önce ifade ettiğim gibi, tekçi anlayışa
dayalı Baas iktidarının yaptığı katliamların, inkârcı ve tekçi anlayışının
doğal sonucu olarak Irak parçalanacaktı; iç savaş çıkacaktı veya Amerika
müdahale edecekti. Nitekim Amerika da 2003 yılında Irak’a müdahale kararı aldı.

Şimdi, o tarihe döndüğümüzde bu yüce Mecliste 1 Mart
tezkeresi reddedildi. Neydi o günkü kaygılar bir hatırlayalım, niye reddedildi?
Bu Meclis, Saddam Hüseyin’in kara kaşına kara gözüne mi hayrandı? Değildi.
Peki, neydi redde götüren kaygı? Değerli arkadaşlar, iki temel faktör vardı:
Biri, Amerika Birleşik Devletleri’nin İskenderun’dan Hakkâri’ye kadar bütün
sınır hattında 65 bin askerini ve hava kuvvetlerini konuşlandıracağı,
dolayısıyla bunun Türkiye’nin bağımsızlığını tehlikeye düşüreceğiydi. İkinci
önemli şey, Amerika Birleşik Devletleri’nin bu tezkerenin geçmesi hâlinde Kuzey
Irak’ta bağımsız bir Kürt devleti kurulmasına yardım edeceğiydi. Tamamen bu
kaygıyla, bu anlayışla, bu “Kürt devleti oluşmasın.” refleksiyle yetmiş, seksen
yıldır Türkiye’de devam eden, nerede olursa olsun, Türkiye’nin sınırları
dışında dahi olsa Kürt kimliğine tahammülsüzlüğün bir ifadesiydi ve bu şekilde
reddedildi. Bu nedenledir ki o dönemde AKP’den, MHP’den, CHP’den, özellikle bu
kaygı üzerinden, milliyetçi, ulusalcı kaygılarla reddedildi. 
Peki, o günden bugüne ne oldu Irak’a ilişkin politika?
Kırmızı çizgilerle, Kürtlerin orada bir statü, bir hak elde etmesine ısrarla
karşı çıkan, o dönemden bugüne aynı çizgiyi devam ettiren AKP Hükûmeti, sonraki
yıllarda, Irak’ta oluşan Kürdistan federal bölgesini, tam bir iş birliğiyle,
bir ekonomik pazar alanı veya işte, en yakın müttefik olarak görmeye başladı. 
Şimdi, aynı senaryo, aynı anlayış maalesef on iki yıl
sonra, şimdi de Suriye’nin kuzeyindeki Kürt hareketinin, Kürt halkının elde
ettiği statüye yöneliktir. Şu anda da “1 Marttan ders çıkardık, 1 Marttaki
hataya düşmeyeceğiz.” diyen Sayın Cumhurbaşkanının aslında altını çizmek
istediği şey: “Biz 1 Mart tezkeresini reddederek Kuzey Irak’ta bir Kürt
oluşumuna sebebiyet verdik ama biz Suriye’de bir Kürt oluşumuna, bir Kürt statüsüne
izin vermeyeceğiz, öyle bir hataya düşmeyeceğiz.” 
Değerli arkadaşlar, Orta Doğu’nun gerçekleri, Orta
Doğu’daki demografik yapı, sosyokültürel yapı, politikaları nasıl belirlersek
belirleyelim, dış politikaları bu realiteler üzerine inşa etmediğimiz takdirde
-daha önceki konuşmalarımızda da ifade ettiğimiz gibi- ancak iflasla, ancak
Arap çöllerine dönmekle biter. Şimdi, şu gerçeği Hükûmet hâlâ görmemektedir:
Orta Doğu’ya, Osmanlı hinterlandına Türkiye'nin açılabilmesinin, Türkiye'nin
dış siyasette güç elde edebilmesinin tek yolu var, o da Kürtlerle ittifak
yapmaktır. Nasıl ki bugün Irak’ta var olabilmek için, Bağdat’taki Merkezî
Hükûmete karşı Irak’ta varlığını, politikasını devam ettirebilmek için Kuzey
Irak’taki Kürdistan federal devletiyle, bölgesiyle iş birliği yapmak
zorundaysa, o olmaksızın Irak’ta bir güç olamayacaksa, İran’a karşı Irak’ta tek
bir söz geçiremeyecekse aynı şey Suriye için de geçerlidir. Suriye’de de,
Kürtlerle ittifak yapmaması, Kürtlerle eşitlik, hak, hukuk ve statülerinin
tanınması üzerine bir dış politika inşa edememesi durumunda Türkiye, tıpkı şu
anda varmış olduğumuz durum gibi, denklem dışında kalacaktır ve nitekim,
Suriye’deki Kürtlerle düşmanlık üzerine, inkâr üzerine ve kırmızı çizgiler
üzerine inşa edilen dış politikada Türkiye, gerek Rusya gerek ABD gerek İran ve
diğer bölge ülkeleri karşısında denklem dışı kalmış durumdadır. Ve bu yanlış
dış politikayla, maalesef, AKP Hükûmeti, Suudi Arabistan Krallığı, Kuveyt
Emirliği, Birleşik Arap Emirliği gibi aslında demokratik olmayan, dünyada çok
da prestiji olmayan ülkelerin iş birlikçisi, onlardan medet umar bir konuma
düşmüş bulunmaktadır.
Değerli dostlar, Suriye’nin kuzeyinde Kürtler sadece
tekçi bir yapıyla, tek bir kimlikle değil, çoğulcu din anlayışı, kültürel
farklılıklar, farklı etnisitelerden oluşan ve her bir halkın kendi aidiyetiyle,
kendi kültürü ve benliğiyle var olduğu, gönüllü ve eşitliğe dayalı bir
beraberlikle inşa edilmiş ve kendi aralarında imzalamış oldukları toplumsal
sözleşmeyle de bu çoğulcu yapıyı güvence altına almış bir statü, bir yapı elde
etmişlerdir. Bu gerçeği, bu durumu tespit etmeden, bunu kabul etmeden, salt
hamasi söylemlerle, inkârla, retle Suriye’de ve doğal olarak Orta Doğu’da
Türkiye’nin bir dış politika geliştirmesi, bir güç olması düşünülemez. Dolayısıyla,
Cumhuriyet Halk
Partisinin önerisinde belirttiği üzere, 2003 yılı 1 Mart tezkeresinde görüşülen
konuların ve arka planının nelerden ibaret olduğu, hangi saik ve gerekçelerle
bu tezkerenin geçirilmediği veya bu dönemde…
(Mikrofon otomatik cihaz tarafından kapatıldı) 
MEHMET EMİN ADIYAMAN (Devamla) – Sayın Başkan,
tamamlayayım. 
BAŞKAN – Size de bir dakika verelim bu defaya mahsus
olmak üzere. Sayın Koç’la birlikte başladık, diğer konuşmacılara da aynı
uygulamayı yapalım. Ek bir dakika süre veriyorum size, buyurun. 
MEHMET EMİN ADIYAMAN (Devamla) – Peki. 
Değerli arkadaşlar, biz de bu tutanakların
açıklanmasını ve yüce Mecliste, o dönemin şartları içerisinde, hangi partinin,
hangi milletvekilinin ve hatta Parlamento dışından görüşlerin, bilgilerin ortaya
çıkmasını ve kamuoyunun da doğal olarak on yıllık zamanı tamamlayan bu kapalı
Meclis görüşmelerindeki görüşleri bilmesinin doğal hakkı olduğunu düşünüyoruz. 
Bu vesileyle hepinizi saygıyla selamlıyoruz. (HDP
sıralarından alkışlar) 
BAŞKAN – Teşekkür ederim Sayın Adıyaman. 
Cumhuriyet Halk Partisi grup önerisinin aleyhinde son
konuşmacı olarak Kırıkkale Milletvekili Sayın Ramazan Can konuşacak. 
Buyurun. (AK PARTİ sıralarından alkışlar)
RAMAZAN CAN (Kırıkkale) – Sayın Başkanım, değerli
milletvekilleri; Cumhuriyet Halk Partisi grup önerisi üzerine söz almış
bulunuyorum. Bu vesileyle Genel Kurulu saygıyla selamlarım. 
Öncelikle, şehitlerimize Allah’tan rahmet diliyorum.
Sur’da Kırıkkaleli Bahattin Seçkin ve Mahmut Yağlı kardeşimiz yaralanmıştır,
kendilerine Mevla’dan acil şifalar temenni ediyorum. 
Yine, değerli Meclis Başkan Vekilimiz Ayşe Nur
Bahçekapılı’yı aramızda görmekten son derece mutluyum. Sağlık ve esenlikler
diliyorum efendim. 
BAŞKAN – Çok teşekkür ederim, sağ olun. 
RAMAZAN CAN (Devamla) – Sayın Başkan, değerli
milletvekilleri; 1 Mart tezkeresiyle ilgili, o dönem itibarıyla, buradaki
atmosferi yaşamış, o oylamaya katılmış az sayıda milletvekilinden biriyim.
Netice itibarıyla, 1 Mart tezkeresinde bir oylama yapıldı ve oylamanın
sonucunda toplantı yeter sayısı içerisinde yani oylamaya katılan 533
milletvekili içerisinde -burada sayılar da var- 250 ret, 264 kabul, 19 çekimser
oy kullanılmıştır. Toplam oy kullananları 2’ye böldüğümüzde, artı 1, 267
milletvekiline ulaşılamadığından dolayı tezkere kabul edilmemiştir. 
Netice itibarıyla, o tarihte yapılan
tezkere sonucundaki oylamada burada değerlendirmeler yapılmıştır. Bu
değerlendirmeler hukuki değerlendirmeler de olabilir, siyasi değerlendirmeler
de olabilir. Kapalı oturum tutanaklarının hukuki olarak açıklanabilmesi Anayasa
97’de “Görüşmelerin açıklığı ve yayımlanması” başlığında yer almış, “Türkiye
Büyük Millet Meclisi İçtüzük hükümlerine göre kapalı oturumlar yapılabilir, bu
oturumlardaki görüşmelerin yayımı Türkiye Büyük Millet Meclisinin kararına
bağlıdır.” denilmektedir. Yine aynı şekilde, İç Tüzük 70’inci maddede
düzenlenmiş, kapalı oturumlarla ilgili “Başbakanın veya bir bakanın veya bir
siyasi parti grubunun yahut yirmi milletvekilinin yazılı istemi üzerine kapalı
oturum yapılabilir.” diyor. Aynı 70’inci maddenin beşinci fıkrasında “Kapalı
oturum sırasındaki görüşme hakkında, kapalı oturumda bulunanlar ve bulunma
hakkını haiz olanlar tarafından hiçbir açıklama yapılamaz. Bunlar devlet sırrı
olarak kalır.” denilmektedir.
Yine 71’inci madde de kapalı oturum
tutanaklarıyla ilgili düzenlenmiştir; ikinci fıkrada “Kapalı oturum tutanakları
ve özetleri, kapalı oturum tarihinden itibaren on yıl geçtikten sonra
yayımlanabilir. Bunların daha önce veya daha sonra yayımlanması hususunda Genel
Kurul, Danışma Kurulunun teklifi üzerine işaret oyuyla karar verir.”
denilmektedir.
Yani, netice itibarıyla, Cumhuriyet Halk
Partisinin grup önerisindeki talebi hukuken karşılanabilir bir taleptir. Tabii
ki aynı zamanda, bu hukuki gerekçeleri haiz toplantı kararlarının açıklanmasıyla
ilgili siyasi karar da verilmesi lazımdır. Eğer bu konudaki kapalı oturum
tutanaklarının açıklanmasında siyaseten bir değerlendirme yapılacaksa bunu
partiler kendi yürütme organlarında değerlendireceklerdir ve Genel Kurulda bunu
oylama şeklinde dile getirebileceklerdir.
Netice itibarıyla, “1 Mart tezkeresi”
diye adlandırılan, aslında 25/2/2003 tarihinde verilmiş 850 sayılı Başbakanlık
Tezkeresi’dir. Dönemin Irak’a ilişkin gelişmeleriyle ilgili, 6 Şubat 2003
tarihli kapalı oturumda aslında bir görüşme yapılmış, Irak’la ilgili hadiseler
o kapalı oturumda tartışılmış. Netice itibarıyla, 6 Şubat 2003 tarihindeki
oturumdan sonra ABD’ye mensup teknik ve askerî personelin üç ay süreyle
Türkiye’de bulunmasıyla ilgili ileride bir toplantı yapılması kararı
alınmıştır. 19 Şubat 2003 tarihinde, NATO, Türkiye’ye destek verilmesi
anlamında bir anlaşma yapmıştır.
Yine, Türkiye'nin millî birliğini ve
toprak bütünlüğünü hedef alan terör unsurlarının bölgedeki yuvalanmalarından,
Irak’taki durumun Türkiye için teşkil ettiği tehdidin öneminden de
bahsedilmiştir. 
Netice itibarıyla, Irak’ın toprak
bütünlüğünün, millî birliğinin korunması ve Türkiye’mize gelebilecek muhtemel
zararlar da değerlendirilerek 17-18 Şubat 2003 tarihinde Avrupa Birliği üyesi
ülkeler de, zirve toplantısında alınan kararda, bunu bir destekleme mahiyetinde
açıklamıştır.
Netice itibarıyla, 58’inci Hükûmetin, bu mülahazalar
karşısında, gereği, kapsamı, sınırı ve zamanı Hükûmetçe belirlenecek şekilde
Türk Silahlı Kuvvetlerinin yabancı ülkelere gönderilmesine ve bu kuvvetlerin
gerektiğinde, belirlenecek esaslar dairesinde kullanılmasına; ikinci fıkrada,
uluslararası meşruiyet kuralları çerçevesinde en fazla 62 bin askerî
personelin, 255 uçak ve 65 helikopteri aşmamak kaydıyla hava unsurlarının üç aylık
bir süre zarfında Türkiye’de bulunmasına; gerek Türk Silahlı Kuvvetlerinin yurt
dışına çıkması gerekse dışarıdaki silahlı güçlerin Türkiye’de üç ay kalmasına
yönelik tezkeresi gündeme gelmiş ve burada ciddi derecede tartışılmıştır.
Memleketimizin menfaati, devlet geleneklerimiz de değerlendirilerek burada
milletvekillerinin bağımsız iradesiyle bir sonuç ortaya çıkmıştır. Bu sonucun
takdiri siyasi olarak -üzerinden on yıl geçmiş- kamuoyunca değerlendirilmiştir.

İDRİS BALUKEN (Diyarbakır) – Tamam, tutanakları
açıklayın diyor.
RAMAZAN CAN (Devamla) - Hukuken tutanakların
açıklanmasında bir beis yoktur, siyasi desteğe ihtiyaç vardır diyor, Genel
Kurulu saygıyla selamlıyorum. (AK PARTİ sıralarından alkışlar)
BAŞKAN – Teşekkür ederim.
Cumhuriyet Halk Partisi Grubunun önerisini oylarınıza
sunuyorum: Kabul edenler… Kabul etmeyenler… Kabul edilmemiştir.
ENGİN ALTAY (İstanbul) – Edildi.
MAHMUT TANAL (İstanbul) – Çoğunluktayız Sayın Başkan.
BAŞKAN – Kabul edilmemiştir.
Sayın milletvekilleri, on dakika ara veriyorum.
Kapanma
Saati: 17.56
DÖRDÜNCÜ OTURUM
Açılma Saati: 18.08
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Elif Doğan TÜRKMEN (Adana)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 37’nci Birleşiminin
Dördüncü Oturumunu açıyorum.
Gündemin “Seçim” kısmına geçiyoruz.
XI.- SEÇİMLER
A) Komisyonlarda Açık Bulunan Üyeliklere
Seçim 
1.- Plan ve Bütçe Komisyonunda açık bulunan
üyeliğe seçim
BAŞKAN - Plan ve Bütçe Komisyonunda boş bulunan
Cumhuriyet Halk Partisi Grubuna düşen 1 üyelik için İstanbul Milletvekili
Mehmet Bekaroğlu aday gösterilmiştir.
Oylarınıza sunuyorum: Kabul edenler… Kabul etmeyenler…
Kabul edilmiştir.
Alınan karar gereğince sözlü soru önergelerini
görüşmüyor ve gündemin "Kanun Tasarı ve Teklifleri ile Komisyonlardan
Gelen Diğer İşler" kısmına geçiyoruz. 
1'inci sırada yer alan, Araştırma ve Geliştirme
Faaliyetlerinin Desteklenmesi Hakkında Kanun ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı ve Sanayi, Ticaret,
Enerji, Tabii Kaynaklar, Bilgi ve Teknoloji Komisyonu Raporu’nun görüşmelerine
kaldığımız yerden devam edeceğiz. 
XII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (1/540) (S. Sayısı: 97) (x)
BAŞKAN – Komisyon? Burada.
Hükûmet? Burada.
Dünkü birleşimde tasarının tümü üzerindeki görüşmeler
tamamlanmıştı ve maddelerine geçilmesi kabul edilmişti. 
Şimdi, birinci bölümün görüşmelerine başlıyoruz. 
Birinci bölüm, 13’üncü maddeyle ihdas olunan Ek Madde 1
ve Ek Madde 2 dâhil, 1 ila 14’üncü maddeleri kapsamaktadır.
Birinci bölüm üzerinde Milliyetçi Hareket Partisi Grubu
adına Hatay Milletvekili Sayın Mehmet Necmettin Ahrazoğlu konuşacaktır.
Sayın Ahrazoğlu, buyurun. (MHP sıralarından alkışlar)
MHP GRUBU ADINA MEHMET NECMETTİN AHRAZOĞLU (Hatay) –
Sayın Başkan, öncelikle, size “Geçmiş olsun.” diyorum.
BAŞKAN – Çok teşekkür ederim, sağ olun.
Buyurun.
MEHMET NECMETTİN AHRAZOĞLU (Devamla) – Sayın Başkan,
değerli milletvekilleri; 97 sıra sayılı adı kısaca “AR-GE” olan Kanun
Tasarısı’nın birinci bölümü hakkında Milliyetçi Hareket Partisi adına söz almış
bulunuyorum. Hepinizi saygıyla selamlıyorum.
Konuşmama başlamadan önce, Hatay sınırına yakın olan
Bayır Bucak Türkmenleri’yle ilgili birtakım bilgileri size aktarmak istiyorum.
Değerli milletvekilleri, bugün, Bayır Bucak Türkmenleri
zor şartlar altında, bir yandan PYD, bir yandan Rusya, bir yandan da IŞİD
kuvvetlerine karşı üç koldan savaş vermektedir. Ülkemizi yakından ilgilendiren
bu durumda Türkiye’nin sessizliği karşısında Türkmenler orada yalnız
bırakılmıştır. Bugün, yapılan görüşmelerde Türkmenler, Kızılayın, Ülkü
Ocaklarının ve diğer toplum kuruluşlarının yardımlarına minnet duyduklarını
ancak bu yardımların yeterli olmadığını, daha doğrusu makarnadan, çadırdan başka
da yardımlar beklediklerini açıkça ifade etmektedirler. Bugün, Halep’in kuzeyi
ile Türkmenlerin arası kesilmiş, Türkmen tugaylarına birçok yerde saldırılar
olmuş, bir yandan Rusların uçak saldırıları, bir yandan da IŞİD’in ve PYD’nin
kuzeyden ve güneyden saldırmalarıyla maalesef, Türkmenler yerlerinden
yurtlarından edilmiş durumdadır. Türkmenler bizlerden yardım beklemektedirler,
her türlü yardıma da açık olduklarını çok açıkça ifade etmektedirler.
Kobani’ye, Ayn El Arap’a selam gönderenlerin Türkmenlere de hiç olmazsa gözünün
ucuyla bakması beklenmektedir. Bu konuda Türkiye Büyük Millet Meclisini de
duyarlı olmaya ve Türkmenlere yapılan bu soykırımı, yerinden etme hadisesini
kınamaya davet ediyorum. 
Sayın Başkan, değerli milletvekilleri; bugün
görüşeceğimiz ve kısaca “AR-GE” olarak adlandırılan kanun tasarısına bu ülkenin
geleceğine, kalkınmasına, toplumun refah düzeyinin yükselmesine inanan hiç
kimsenin karşı çıkması mümkün değildir. 
Bu kanun tasarısının metninde kısaca ülke ekonomisinin
uluslararası düzeyde rekabet edebilir bir yapıya kavuşturulması ve ülkemizi
muasır medeniyet seviyesine ulaştırma yolunda kamunun olduğu kadar özel
sektörün de yoğun çalışma ve gayret göstermesi gerektiği belirtilmektedir. Bu
amaçlar doğrultusunda hazırlanan tasarı, yüksek katma değerli ürünlerin
üretilmesini sağlamak ve desteklemek, AR-GE insan kaynağı kapasitesini
artırmak, bilgiyi ticarileştirmek, teknoloji ve yenilikçi şirketlerin ortaya
çıkmasını ve gelişmesini desteklemek, üniversite-sanayi iş birliğini
geliştirmek ve kurumsallaştırmak, AR-GE ve yenilik ekosistemini güçlendirmek
gibi pek çok konuyu dikkate almaktadır. 
Değerli milletvekilleri, ülkelerin rekabet gücünü ve
gelişmişlik ölçüsünü belirleyen temel faktörlerin başında, hiç şüphesiz ülkenin
mevcut teknolojik seviyesi gelmektedir. Ne yaparsak yapalım, ne kadar destek
verirsek verelim, kendinize ait olan, kendinizin geliştirdiği ürün veya
teknoloji olmazsa, montaj yöntemiyle bu seviyeyi yükseltmek mümkün
olmayacaktır. 
Araştırma ve geliştirme faaliyetleri, her
türlü ön yargıdan kurtularak ve imkânları zorlayarak yapılmalıdır. Bunları
yaparken de iktidar taassubuyla ve her şeyi en iyi ben bilirim edasıyla değil,
muhalefet milletvekilleri ve siyasi parti gruplarının da aklın, bilimin ve
pratik tecrübelerin ışığında ortaya koyduğu görüş ve düşünceleri hiçbir
komplekse kapılmadan dikkate alınmalı ve istifade edilmelidir.
Sayın Başkan, değerli milletvekilleri; 2008 yılında
kabul edilen 5746 sayılı Araştırma ve Geliştirme Faaliyetlerinin Desteklenmesi
Hakkında Kanunun görüşmelerinde, Milliyetçi Hareket Partisi milletvekillerinin
“Bugün görüşmekte olduğumuz ve geç kalan bu tasarıyı biz, esasen olumlu fakat
dar kapsamlı bulmaktayız.” şeklindeki dikkate alınmayan eleştirileri sonucunda,
çok değil, yedi, sekiz yıl sonra tekrar kanun tasarısının hazırlanması
eleştirilerimizin ne kadar haklı olduğunu ortaya koymuştur. 
2000 yılında, 57’nci Cumhuriyet Hükûmeti tarafından
Sanayi ve Ticaret Bakanlığınca Teknoloji Geliştirme Bölgeleri Kanunu
hazırlanmış, 26 Haziran 2001 tarihinde de kabul edilerek yürürlüğe girmiştir.
Gelişmiş ülke örneklerinde olduğu gibi, sanayicimiz ile araştırmacılarımızı
birlikte çalıştırmaya özendiren bu kanunla ülkemizde çok sayıda teknoloji
geliştirme bölgeleri kurulmuştur. Ancak, giderek artan destekleme çabalarına
rağmen, Türkiye'de AR-GE harcamalarının hem gayrisafi millî hasıladaki yeri hem
de ürün maliyeti içindeki payı olması gereken düzeylere maalesef,
ulaşamamıştır. Dünya Ekonomik Forumu’nun açıkladığı 2015-2016 Küresel Rekabet
Raporu’na göre, ülkemizin makroekonomik ortam ve kurumsal yapılanmadaki bozulma
sonucu, 140 ülke arasında bir önceki yıla göre 6 basamak gerileyerek 51’inci
sıraya düşmesi bunun en belirgin örneğidir. Anılan raporda da görüleceği gibi,
ülkeler global büyümedeki yavaşlama ve yüksek işsizlikle mücadele etmek için
verimliliklerini ve inovasyona sundukları destekleri artırmak zorunda kalmışlardır.
İnovasyona sunduğu destekle öne çıkan İsviçre, Singapur ve Amerika Birleşik
Devletleri 140 ekonomi arasında da en üst sırada yer almaktadır. Asıl önemlisi
ise Türkiye’nin 2014 yılı itibarıyla satın alma gücü paritesine göre yaklaşık
800 milyar dolarlık bir gayrisafi yurt içi hasıla büyüklüğüyle 140 ülke
arasında 18’inci, pazar büyüklüğüyle 16’ncı sırada olması ve nüfus sıralamasına
göre de 19’uncu sırada olmasına rağmen, rekabet gücü sıralamasında 51’inci,
inovasyon sıralamasında ise 60’ncı sırada olması bu güzel ülkeye ve çalışkan
Türk milletine hiç yakışmamaktadır. Bilimsel yayın sayısı bakımından da
Türkiye’nin dünya sıralamasındaki yerinin son sekiz, dokuz yıldır değişmemesi,
daha üst seviyelere çıkmaması da bir diğer ülke gerçeği olarak karşımızda
durmaktadır.
Sayın Başkan, değerli milletvekilleri; AR-GE
faaliyetlerinin bir sonucu olan patent başvuruları ve tescillerine de
baktığımızda da acı durumu görmekteyiz. Türk Patent Enstitüsünün 2015 yılı
raporlarına göre, 2014 yılında 4.861 yerli patent başvurusunun 1.251’i tescil
edilirken aynı yılda 7.514 yabancı patent başvurusunun 7.279’unun tescil
edilmesi, üzerinde çok düşünülmesi gereken acı bir gerçektir. Yani, ülkemizde
yapılan AR-GE çalışmalarının büyük bir çoğunluğunun patent tesciline dahi değer
bulunmaması AR-GE çalışmalarının yanlış anlaşıldığının bir diğer göstergesidir.
Türkiye’nin yüzde 1,01 olan AR-GE’ye ayrılan oranı 2023 yılında yüzde 3 yapmak
istemesi erişilebilir bir hedef olmaktan çok uzaktır ve geçmiş yıllara bakarak
“inşallah” demekten başka da bir şey aklımıza gelmemektedir.
Değerli milletvekilleri, Milliyetçi Hareket Partisi
olarak seçim beyannamelerimizde ve parti programlarımızda da belirttiğimiz
gibi, dışa açık ve rekabetçi bir yapı içerisinde dünya ekonomisiyle
bütünleşerek bölgesel ve küresel gelişmelerin önde gelen belirleyicileri
arasında yer alınmasını, bilgi çağının gereği olarak bilgi üretiminin
desteklenmesini…
(Mikrofon otomatik cihaz tarafından kapatıldı) 
MEHMET NECMETTİN AHRAZOĞLU (Devamla) – …bilgiye hızlı
ve kolay ulaşımın sağlanması suretiyle bilginin en etkin tarzda kullanılmasının
gerçekleştirilmesini, kolay kazanç sağlayan ranta dayalı bir tüketim ekonomisi
yerine teknolojik gelişmeyi, yenilikçiliği, verimliliği ve istihdamı esas alan
bir üretim ekonomisinin oluşturulmasının gerektiğini söylüyor, hepinize
saygılar sunuyorum. (MHP sıralarından alkışlar)
BAŞKAN – Teşekkür ederim Sayın Ahrazoğlu. 
Halkların Demokratik Partisi Grubu adına İstanbul
Milletvekili Sayın Filiz Kerestecioğlu konuşacak.
Buyurun. (HDP sıralarından alkışlar)
HDP GRUBU ADINA FİLİZ KERESTECİOĞLU DEMİR (İstanbul) –
Teşekkürler Sayın Başkan. 
Bu sabah, 10 Ekim Ankara katliamının 4’üncü ayı nedeniyle
Ankara Garı’nda ailelerle beraberdik. O ailelerin acısı ancak adalet duygusu
birazcık tamir edilebilirse hafifleyebilir; bu nedenle bu katliamı
unutmadığımızı ve unutturmayacağımızı her ay ve her zaman burada ifade
edeceğiz, umarız adalete gerçekten ulaşmaları mümkün olur.
Ben, dün reddedilen bir önergemle ilgili
söze başlamak istiyorum değerli milletvekilleri, Grubumuzun önergesiydi. Grup
başkan vekilimizin başta belirttiği gibi, gene aslında aynı hadsizlikle
reddedilen önergelerden birisi, çocuklarla ilgili; Türkiye'de çatışma sürecinde
yaşanan çocuk ölümlerinin ve çocukların bu süreçte gördükleri zararın tespit
edilmesi ve giderilmesi yönünde gerekli çalışmaların yapılması amacıyla
verdiğim bir önergeydi ve bu önergede, bölgedeki vekillerimizin aktardığı,
partimizin derlediği bilgilerle, Hümanist Büro ve Türkiye İnsan Hakları Vakfı
raporlarına göre “Çocuklar operasyon, çatışmalar ve gösteriler sırasında
vurularak, sivil alanlarda bulunan mühimmatın patlaması sonucu, hasta
olmalarına rağmen sokağa çıkma yasakları sebebiyle hastaneye götürülemedikleri
için…” diye devam ederek ve “…polisten kaçarken apartmandan düşerek, polis
tarafından dövülerek ve açılan ateşle vurularak yaralandı, hayatlarını
kaybettiler.” şeklinde devam eden bir önerge. İç Tüzük’ün 67’nci maddesi
kapsamında görüldüğünden, “Polis tarafından dövülerek ve açılan ateşle
vurularak yaralandı ve hayatlarını kaybettiler.” ifadesi İç Tüzük’ün 67’nci
maddesine aykırı görüldüğünden reddedildi.
Arkadaşlar, bu ülkede arkadaşımız Metin
Göktepe kimin tarafından öldürüldü? Ali İsmail Korkmaz, Berkin Elvan, Nihat
Kazanhan, bunlar kim tarafından öldürüldü? Kim yaralanmış oluyor biz bu
ifadeleri kullandığımız zaman? Polis tarafından öldürüldüler bu insanlar.
Dolayısıyla, ben Mecliste gerçekten düşünce ve ifade özgürlüğünün aslında, bu
önergelerin reddedilmesiyle ciddi bir şekilde ihlal edilmiş olduğunu
düşünüyorum.
Aynı şekilde, avukatlık yaptığım onca yıl
boyunca cezaevlerini ziyarete gidebildiğim hâlde, milletvekili olarak
cezaevlerini ziyarete gidemiyorum. Bunun da ayrı bir ayrımcılık ve ihlal
olduğunu düşünüyorum. Avukatlıkta en azından mesleki dayanışma vardı. Siz bunu
içinize sindirebiliyor musunuz? Bu şekilde, düşünce ifade edilen ve
beğenilmeyen önergelerin reddedilmesini, bir milletvekilinin verdiği önergenin
reddedilmesini ya da cezaevlerini ziyarete gidememesini meslektaş olarak
-asgarisinden- içinize sindirebiliyor musunuz? Ben açıkçası sindiremezdim.
Evet, Sayın Başkan, değerli milletvekilleri;
görüştüğümüz kanun tasarısı yüksek katma değerli ürünlerin üretilmesini
sağlamak ve desteklemek, AR-GE insan kaynağı kapasitesini artırmak gibi
hedefleri önüne koyuyor. Hedefler arasında bir konu da bilgiyi ticarileştirmek.
Türkiye’de ödemeler dengesi açığı, ara ve sanayi mal ithaline dayanıyor. Reel sermaye
yani sanayi sermayesi gitgide erimekte. Sıcak paraya dayalı bir ekonomimiz var
yani üretmiyoruz, tüketiyoruz. Hane halkı borçlanması artıyor, reel yatırımlar
inşaat alanında yani uzun süreli istihdam yaratmayacak alanlarda yapılıyor.
Sanayide var olan yatırımlar katma değeri düşük, ucuz iş gücüne dayalı tekstil
ve ara mal üretimi gibi sektörlerde yoğunlaşıyor. 
Peki, söz konusu kanun tasarısı bu derdimize çözüm
olacak mı? Sınai üretim yapan kamu işletmelerini birer birer, sanki başka
türlüsü mümkün değilmiş gibi, zarar ettikleri gerekçesiyle kapatan, Türkiye’yi
ucuz emek reklamlarıyla yabancı sermayeye pazarlayan, temel bilimleri kâr
etmediği iddiasıyla neredeyse üniversitelerin dışına atacak bir Hükûmet böylesi
bir sanayi ve teknoloji atılımını hakikaten başarabilir mi?
Esasen, kanun tasarısına hâkim görüş ne Türkiye’ye ne
AKP Hükûmetine özgü. Dünyanın pek çok yerinde, özellikle Türkiye gibi çevre ve
yarı çevre ülkelerde IMF ve Dünya Bankası gibi kurumların önerdiği bu model
ciddi direnişle karşılandı. Eğitimin ticarileşmesi, bilgi üretiminin yalnızca
kâr getirecek sermayeye endekslenmesiyle birlikte uygulamaya konulan dönüşüme
pek çok ülkede öğrenciler direnişle karşılık verdiler.
“Üniversite-sanayi iş birliği” diye anılan,
üniversiteleri “özerklik” söylemini kullanarak piyasa mekanizmalarına doğrudan
bağlayan söz konusu politikaların asıl hedefi ise özel sermayenin omuzlarından
külfetli AR-GE yatırımlarının maliyetini almak, bu maliyeti vergi veren herkese
ödetmek, öğrenciler ve akademisyenler dâhil üniversite kaynaklarını sermayenin
sınırsız kullanımına açmaktı. Böylece, şirketler rekabet şanslarını yükselten
araştırma faaliyetleri için daha esnek ve düşük maliyetli bir yol buldular.
Üniversite ve akademisyenin misyonu değişti. Toplum yararı, yerini firma gibi
işleyen üniversite ya da araştırmayı finanse eden işletmenin yararına bıraktı.
Bu müdahalenin endişe verici bir diğer sonucu ise gerçekleştirilen projelerin
üniversiteye gelir getirdiği oranda değerli sayılması. Söz konusu model
bilimsel, teknolojik araştırma konularının belirlenmesinde ülke ve toplum
ihtiyaçlarını değil, sermaye kuruluşlarının gündelik kâr hesabını merkeze
koyuyor. Bu durumda, akademisyenler, bilimsel yaratıcılıktan ve düşünce ufkunun
sınırlarını toplum yararına genişletmekten uzaklaşarak sermayenin ilgi
gösterdiği, kısa sürede patent alabilecekleri alanlara yönelmeye başladılar ve
âdeta birer girişimciye dönüşüyorlar. Sanayinin çıkarının üniversitelere
böylesi hâkim olması, üniversitede üretilen bilginin içeriğini, güvenilirliğini
ve bilgiyi üreten insanların motivasyonlarını, yönelimlerini, hatta
kişiliklerini bile etkiliyor. Oysa, önce bilgi ve sonrasında da katma değeri
yüksek ürünler üretmenin tek yolu, temel bilimlere önem vermek, üniversitelerin
giderlerini kamu bütçesinden sağlayarak üniversitelerin gerçekten özerk
olmasını temin etmek ve üniversite içi demokratik bir yapının oluşmasını
sağlamaktır. Fakat, ne yazık ki bugün, sermayenin müdahaleleri ve Hükûmet
politikalarıyla çoğu fakülte, bölüm ve ana bilim dalları gereksiz hâle
getiriliyor, sermaye için üretilen bilim kalitesizleştiriliyor. Söz konusu
kanun teklifiyle kendi bilimini üreten bir ülke değil, ancak ufak araştırma
kurumlarımızla merkez ülke sermayelerinin taşeronu, ancak uluslararası
firmaların yürüttüğü üretim operasyonlarının düşük maliyetli uygulayıcıları
olabiliriz ve elbette, kamu harcamalarını sermayenin lehine harcamak ancak
gelir ve varlık uçurumunu büyütür. 
Bugün, Türkiye'nin dört bir yanında onlarca üniversite
açılıyor. Kapıda “üniversite” yazıyor ama içeride yapılanlar pek de üniversite
tanımına uygun değil. Bu, aslında gençlerin umutlarıyla oynamak. Yükseköğretim
mezunu işsiz oranı gün geçtikçe artıyor. Resmî makamlar üniversite mezunları
arasında işsizlik oranını yüzde 10 civarında gösteriyor. Fakat iş aramaktan
umudunu kesenleri ve güvencesiz kısa dönemli işlerde çalışanları, eksik
istihdam edilenleri yani yetenekleri ve eğitimlerine denk düşmeyen işlerde
çalışan gençleri de hesaba kattığımızda bu oran çok daha büyüyor. Birçok
üniversitede onlarca polis bekliyor. Eğer öğrenciler demokratik bir eylem
yapmaya kalkarsa bu polis sayısı yüzleri buluyor. Sermayeden ve siyasi
baskılardan bağımsız bir gelenek büyütecek akademisyenler, örneğin barışa imza
atanlar hedef alınıyor. 
Tahsin Yücel yakın zamanda kaybettiğimiz değerli
yazarımız, kendisiyle ütopyalar üzerine bir tartışma yapma fırsatı da
bulmuştum, 2006 yılında yazdığı “Gökdelen” adlı kitabında, yargının özelleştiği
bir distopyayı kaleme almıştı. Bugün üniversiteler özelleştirilirken aslında
bir gün gerçekten yargının da özelleştirildiğini ve sermaye lehine birtakım
girişimler yapıldığını görmek çok da bize yabancı olmayacak gibi geliyor. O
nedenle, bilimin ve üniversitelerin özelleştirilmesi gibi yargının da
özelleştirildiğini görmeden, daha demokratik, bilim üreten üniversiteler ve
özgür bir yargı için mücadele etmemiz gerekiyor. 
(Mikrofon otomatik cihaz tarafından kapatıldı) 
BAŞKAN – Teşekkür ederim Sayın Kerestecioğlu.
FİLİZ KERESTECİOĞLU DEMİR (Devamla) - Sonuç olarak, kâr
zarar hesabıyla bilime bakan bu kanunun herhangi bir yarar getirmeyeceğini
düşünerek biz bu yasaya olumlu bakmadığımızı ifade ediyoruz.
Saygılar sunuyorum. (HDP sıralarından alkışlar)
BAŞKAN – Teşekkür ederim.
Cumhuriyet Halk Partisi Grubu adına İzmir Milletvekili
Sayın Tacettin Bayır konuşacak. (CHP sıralarından alkışlar)
Buyurun Sayın Bayır.
CHP GRUBU ADINA TACETTİN BAYIR (İzmir) – Sayın Başkan,
değerli milletvekilleri; görüşmekte olduğumuz 97 sıra sayılı Komisyon Raporu
üzerine söz almış bulunuyorum. Bu vesileyle hepinizi saygıyla selamlıyorum.
Komisyon görüşmelerinde de bazı çekincelerimiz olmasına
rağmen tasarıya genel hatlarıyla katıldığımızı ve bu doğrultuda katkı
vereceğimizi belirtmiştik. Nedeni şuydu: Çok Değerli Sanayi Bakanımız tasarıyla
ilgili Komisyonda bizleri bilgilendirirken, diğer siyasi partilerin de seçim
vaatlerini incelediklerini ve bu doğrultuda bir tasarı hazırlamaya
çalıştıklarını belirtmişlerdi, dolayısıyla bu bizi çok mutlu etti. Evet,
Türkiye için önemli bir kanun tasarısıydı bu. Muhalefet milletvekilleri olarak,
önerilerimizin iktidar partisiyle birlikte yapılmasından dolayı memnun
olmuştum. Komisyonda tasarı maddelerinin görüşülmesi sırasında 30 maddeden
27’nci maddeye kadar bütün önerilerimizin reddedilmesi üzerine yapmış olduğum
bir konuşmada bu yemeği birlikte pişirmeyi teklif etmiştim ve sağ olsunlar, o
önerimizden sonraki önerdiğimiz üç öneri de kabul edildi. Keşke 1’inci maddede
yapsaymışız böyle bir konuşmayı. Yani, ülke menfaatine, ülke yararına, sanayici
ve iş adamı adına yapılabilecek her tür katkıda, birlikte yapmanın tadına
birlikte varabileceğimizi o komisyon çalışmasında gördüğümüzü düşünüyorum. 
Bu anlamda, sevgili arkadaşlar, hepinizin de bildiği
üzere, ülkemizin AR-GE karnesi gelişmekte olan ülkelere kıyasla oldukça
düşüktür; küresel rekabette AR-GE yatırımının, yüksek teknolojinin ve yüksek
katma değerli ürün tasarımı ve ihracatının değeri ise oldukça ortadadır. Bu
ortamda ülkemizin bilgi sermayesine, insan odaklı kalkınmaya ve katma değeri
yüksek ürün tasarımına ihtiyaç duyduğu kaçınılmazdır. Belki bu kanun tasarısı
bunun önünü açmak adına bir adım olarak kabul edilebilir ama asıl olan
uygulamadaki başarısıdır. Yani, Hükûmetin bu tasarı üzerindeki tasarruflarını
nasıl kullanacağı ve yöneteceği önemli olacaktır. 
Sayın milletvekilleri, bir iş adamı
olarak, tasarının bir de girişimci yönüyle irdelenmesinden yanayım. Yani, şunu
söylemek istiyorum: Türkiye’den kaçan girişimcinin yani sermayenin geri dönüşü
için nelerin yapılması gerektiği konusunda yasama faaliyeti yapanların biraz
daha kafa yorması gerektiğine inanıyorum. Tabii ki beyin göçü de önemli ama
sermaye olmayınca AR-GE’nin olamayacağı, üretimin olamayacağı ve de istikrarın
sağlanamayacağı bilinmelidir. Sevgili arkadaşlar, Türkiye’deki genç beyinler
neden gidip başka ülkelerde AR-GE çalışması yapıp şirketler kuruyorlar? Neden
bu ülkeler bu genç beyinlere cazip geliyor, hiç düşündünüz mü? 
Değerli arkadaşlar, benim için bu göçün
birinci nedeni, ülkemizde olmayan imkânların bu ülkeler tarafından gençlere
sunuluyor olmasıdır. Bunun yanında, bu ülkeler şirket kurmayı oldukça
kolaylaştırmış, insanları vergi prosedürleriyle uğraşmaktan kurtarmış bir
ekonomik yapıya sahip ülkelerdir. Tercih edilen ülkelerde vergi oranları
adaletli ve yeni şirketlere ciddi vergi kolaylıkları sağlamaktadır. Dolayısıyla,
bu ülkelerde üretim ve yaratılan istihdamdan daha adil vergiler alınmaktadır. 
Bir de kendi memleketimizin hâline
bakalım. Haziran ve 1 Kasım 2015 seçimlerinden sonra, başka bir sorunumuz
yokmuş gibi bir başkanlık dayatmasıyla karşı karşıya geldik. Yani, illa “Ben
başkan olursam bu ülkeye istikrar gelir.” diye önümüze konuldu, “Her şey güllük
gülistanlık olur.” dendi. Bu söylem, kesinlikle kabul edilebilir, doğru bir
söylem değildir. Hele hele, geçtiğimiz hafta doğu ve güneydoğudaki bazı iş
adamlarını kabul eden Sayın Başbakanın “Siz mevzuatı boşverin, siz benim
dediğimi yapın.” dediği kaymakamlardan sonra, Cumhurbaşkanından sonra
Başbakanın da bu ülkede doğu ve güneydoğuda yatırım yapması için sanayici ve iş
adamlarımıza çağrı yaptığı aklıma gelince o yaptığı açıklamaya bir anlam
veremedim. Yaptığı açıklama aynen şuydu: “Biz, doğu ve güneydoğuda bazı iş
adamlarının mezarlıklara çekilerek onlara işkenceler yapıldığını, PKK
tarafından haraca bağlandığını biliyorduk.” Ben 55 yaşındayım, cumhuriyet tarihinde,
bir başbakanın “Sanayici ve iş adamlarına işkence yapıldığını biliyorduk ve
onlardan PKK’nın haraç aldığını biliyorduk.” dediğine ilk kez şahit oluyorum
sevgili arkadaşlar.
Şimdi, bir taraftan siz bakan olarak, sanayiciye ve iş
adamına “Gelin, doğu ve güneydoğuda iş yaratın, iş yeri kurun, açın, istihdam
sağlayın.” diyeceksiniz, diğer taraftan Sayın Başbakan çıkacak, sizi zora
sokacak. Şimdi, bu, katma değer yaratan sanayicilerimiz ve iş adamları “Yahu
sen devlet olarak bana sahip çıkmıyorsun ki, benim can güvenliğimi
sağlamıyorsun ki ben hangi mantıkla gidip de doğuda, güneydoğuda yatırım
yapayım?” diye sormaz mı bu iş adamları? Ve siz sadece ve sadece çözüm sürecine
zarar gelmesin diye “O gün bu iş adamlarına yapılan işkenceye, o gün PKK’nın
aldığı bu haraçlara göz yumduk.” nasıl dersiniz Türkiye Cumhuriyeti Başbakanı
olarak, bunu nasıl anlatacaksınız? (CHP sıralarından alkışlar) 
ENGİN ALTAY (İstanbul) – Yazıklar olsun.
TACETTİN BAYIR (Devamla) – Yani, burada hem “PKK’yı
bitireceğiz.” diyorsunuz hem de sadece çözüm sürecine zarar gelmesin diye orada
iş adamlarından haraç alınmasına göz yumuyorsunuz. Böyle bir şey kabul
edilebilir bir durum değildir arkadaşlar. Biz, buna inanmıyoruz, Türkiye’de iş
adamına, üretenine sahip çıkamayan bir iktidar sadece doğu ve güneydoğuda
AKP’nin oyunu artırmak adına iş adamlarının dağa çıkarılmasına, PKK’nın haraç
toplamasına engel olamıyorsa, bugünkü durumun tek sorumlusu bugünkü iktidardır.
Bence Başbakanın bu ifadeleri özrü kabahatinden daha büyük diye ifade edilebilir.
Anlaşılan o ki validen, kaymakamdan en üst makama kadar yetkilerinin devleti
ayakta tutmak adına değil, AKP’yi ayakta tutmak adına kullanılmasına göz
yummuştur bu iktidar. (CHP sıralarından alkışlar) Tablo böyleyken, bakın
bakalım, istikrarın olduğu genç yatırımcı ve AR-GE personelini çeken Avrupa
ülkelerinde başkanlık sistemi dayatması ya da iş adamlarından haraç alınmasına,
dağa çıkarılmasına göz yuman bir yönetim anlayışı yoktur, hiçbir Avrupa
ülkesinde yoktur. Bu dayatma ve yanlış AKP politikalarının sonucu olarak
ülkemizin geldiği hâl pek de iç açıcı değildir sayın milletvekilleri. Bu
durumdan bizler de, sizler de mutsuzsunuz bunu biliyoruz. 
Sevgili arkadaşlar, büyüme hedefi tutmamış, enflasyon
tahminleri allak bullak olmuş, işsizlik çift haneli rakamlara gelmiş, gelir
seviyesi adaletsiz, orta sınıf yok olmak üzere, yanlış dış politika tercihleri
nedeniyle sınır komşularından hiçbirisiyle dostluğu kalmamış, milyonlarca
Suriyeli göçmenin sorunu, IŞİD denilen baş belası ve şehir merkezlerinde
yaptığı katliamlar ve de en kötüsü her gün doğu ve güneydoğu illerimizden gelen
şehit haberleri; buyurun da siz bu ülkede AR-GE yatırımı yapın, beyin göçünü
engelleyin ve istikrarı yakalayın; vallahi, hepimizin işi doğrusu çok zor. 
Evet, değerli milletvekilleri, tasarıyla ilgili kendi
seçim bölgem olan İzmir’le ilgili de bir iki değerlendirmede bulunmak
istiyorum. Sevgili arkadaşlar, bazı çekincelerimiz olmasına rağmen olumlu
baktığımızı komisyon görüşmelerinde belirtmiştik. 
Sayın milletvekilleri, sizlerin de bildiği gibi İzmir
ihracat ve turizm alanında ülkemiz ekonomisine katkı veren önemli bir kent
konumundadır. Vergi geliri tahsilinde Türkiye’de ilk 3’e giren bir büyükşehir AR-GE
ve projeler bakımından ne hikmetse geride kalmıştır. Acaba burada yapılan
yanlışlık nedir? Bir İzmirli olarak, milletin temsilcisi olan siz sayın
vekillerime soruyorum: Siyasi tercihleri nedeniyle bugüne kadar AKP hükûmetleri
tarafından cezalandırılmaya mı çalışılıyoruz? Cezalandırılmaya çalışılan bir
kent İzmir. Umarım böyle düşünmüyorsunuzdur. 
Sayın milletvekilleri, bugüne kadar İzmir’de
beklenenden daha az sayıda AR-GE merkezinin olması en temel nedenlerden bir
tanesidir. Diliyoruz ve temenni ediyoruz ki, önümüzdeki süreçte AR-GE sayısını
İzmir’de daha da çoğaltırız. Yani çok sayıda büyük firmayı bünyesinde
barındıran İzmir’e, Ekim 2004 itibarıyla Sanayi Bakanlığının verilerine göre
sadece 5 sektörde 11 firmanın AR-GE merkezi kurmuş olması yeterli değil, hatta
üzücüdür. Bu anlamda hepinize sevgi ve saygılarımı sunuyorum.
Saygıyla selamlıyorum. (CHP sıralarından alkışlar) 
BAŞKAN – Teşekkür ederim Sayın Bayır. 
Şahsı adına, Yozgat Milletvekili Abdulkadir Akgül
konuşacak.
Buyurun Sayın Akgül. 
ABDULKADİR AKGÜL (Yozgat) – Sayın Başkan, değerli
milletvekilleri; sözlerime başlamadan önce tüm şehitlerimize Allah’tan rahmet,
acılı ailelerine sabırlar diliyorum.
Değerli arkadaşlarım, Araştırma ve Geliştirme
Faaliyetlerinin Desteklenmesi Hakkında Kanun ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı hakkında şahsım adına
söz almış bulunmaktayım. Bu vesileyle hepinizi saygıyla selamlıyorum.
Değerli arkadaşlar, AR-GE her kurumun, her kuruluşun,
her işletmenin yapması gereken olmazsa olmazıdır. Rekabet gücünün ülkelerin
ekonomik kalkınmışlığının ve toplumsal refah seviyesinin bir göstergesi hâline
geldiği 21’inci yüzyılda tüm ülkeler kıyasıya bir yarış içindedirler, hedef
dünya ekonomisinden aldıkları payı artırabilmektir. Bu da ancak bilgi ve
teknoloji, üretim, küresel rekabete uygun katma değeri yüksek ürünler üretmekle
mümkündür. Bakanlığımız ülkemiz ekonomisini ileri bir seviyeye taşıyarak hedef
ve amaçlarını geliştirecek şekilde görev alanıyla ilgili sahalarda çok önemli
faaliyetler yürütmektedir. Küresel pazarlara hitap edecek bu yapının kurulması
için gerekli teknoloji bölgeleri, AR-GE merkezleri, teknoloji transfer ofisleri
gibi yapısal arayüzler oluşturmuştur. Bu durumda Sayın Bakanımıza ve bu kanunda
emeği geçen tüm arkadaşlarımıza şükranlarımı sunuyorum.
Değerli arkadaşlar, kanun gerçekten de ülkemiz için çok
çok önemli bir kanundur. Özellikle de küçük işletmeler ve işletmelerimiz
açısından da önemli bir hususa yön vermektedir. Zaten komisyonumuzda da tüm
komisyon üyelerinin aşağı yukarı görüş birliğine vardığı bir şekilde geçmiştir.
Değerli arkadaşlar, buraya gelmişken bazı hususlarda da
bilginize arz edeceğim kısımlar vardır, söz konusu küçük işletmeler olunca.
Sayın Başbakanımızın daha önce seçim beyannamesinde ve seçim esnasında söylemiş
olduğu, küçük esnaf ve sanatkârları desteklemek için vermiş olduğu vaatlerden
bir tanesi olan 30 bin liralık faizsiz kredi seçimden hemen sonra yürürlüğe
girmiştir ve bugüne kadar da aşağı yukarı 10 bin esnaf ve sanatkâr bundan
faydalanmıştır. Tabii, başlangıçta Halk Bankası ve kooperatifler aracılığıyla
verilen bu kredinin birtakım masrafları olmuştur. Bu masraflar dört yıl boyunca
sağlanacak bu kredinin istihbaratıyla ve diğer dosya masraflarıyla ilgiliydi ve
aşağı yukarı 1.500 lira civarında bir masraf vardı. Sayın Başbakanımızın
talimatıyla bu 250 lira kooperatiflere ve 250 lira da Halk Bankasına
verilmesiyle devam etmişti. Yine esnaflarımızdan gelen ricalar doğrultusunda
dünden itibaren tamamen 30 bin liralık verilen bu kredi masrafsız hâle
gelmiştir yani bugün kooperatifler de, Halk Bankası da bunu tam manasıyla
hiçbir para almadan, karşılık almadan yürürlüğe koymuştur. Aşağı yukarı tahmin
edilen…
ÖZKAN YALIM (Uşak) – Müracaat eden 100 kişiden ancak 5
kişiye veriliyor Sayın Vekil.
ABDULKADİR AKGÜL (Devamla) – Efendim, bugüne kadar 10
bin kişiye verilmiştir. Şu anda 75 bin kişinin müracaatı vardır. 75 bin kişinin
müracaatı da sonuçlandırılacaktır ancak bu rakamın 200 binleri, 300 binleri
aşmasını bekliyoruz. Bu da büyük bir kaynak ve külfet gerektirmektedir.
TAHSİN TARHAN (Kocaeli) – Var mı o kaynak, para var mı?
ABDULKADİR AKGÜL (Devamla) – Aşağı yukarı,
tahminlerimiz, 3 milyarın üzerinde bir kaynak gerektirecektir. Zannedersem,
efendim, diğer kredilerde şu ana kadar verilen para 16 milyar liradır yani eski
parayla 16 katrilyon liradır. 16 katrilyon -milyar- lirayı veren bu Hükûmetimiz
3 milyarı da verecek güçtedir. İnşallah en kısa zamanda bunlar da
sağlanacaktır. 
Tabii, değerli arkadaşlar, özellikle, önemli olan,
ülkemize faydalı hizmetler yapabilmek -bunun faydaları varsa hem muhalefet
tarafından hem iktidar tarafından desteklenmesi gerekmektedir- yanlışları
varsa, eksikleri varsa da muhalefet tarafından bunun dile getirilmesidir. 
Aynen biraz önce olduğu gibi, değerli arkadaşımızın
konuşmasında “Hep çözüm sürecinden bunlar kaynaklandı, bunlar kaynaklandı...”
Elbette ki her bir şeyin karşılığında bir külfeti olacaktır ama değerli
arkadaşlar, terör dünün hadisesi değildir; terör Türkiye’de yılların
hadisesidir ve her yol denenmiştir. Çözüm süreci de bunlardan bir tanesidir
ancak Türkiye kendi birlik ve beraberliği, devletin bölünmez bütünlüğü için
kendi mücadelesini verecek ve bunu sonuna kadar yapacak güçtedir. Kendi
vatandaşlarına zarar gelmeden, kendi vatandaşlarında herhangi bir noksan
olmadan terörü de bitirecek güçtedir. 
(Mikrofon otomatik cihaz tarafından kapatıldı) 
BAŞKAN – Teşekkür ederim Sayın Akgül.
ABDULKADİR AKGÜL (Devamla) – İnşallah en kısa sürede de
sonuçlanacaktır. 
Hepinizi saygıyla, sevgiyle selamlıyorum. (AK PARTİ
sıralarından alkışlar) 
BAŞKAN – Teşekkür ediyorum.
Şahsı adına ikinci konuşmacı olarak İstanbul
Milletvekili Sayın Engin Altay konuşacak. 
ENGİN ALTAY (İstanbul) – Sayın Başkan, İstanbul
Milletvekili Onursal Adıgüzel’e devrediyorum. 
BAŞKAN – Buyurun Sayın Adıgüzel. (CHP sıralarından
alkışlar)
ONURSAL ADIGÜZEL (İstanbul) – Sayın Başkan, değerli
milletvekilleri; tasarının geneli hakkında konuşacağım. 
Cumhuriyet Halk Partisi olarak tasarının geneline
olumlu bakıyoruz fakat bir endüstri mühendisi olarak ben doktora sonrası
araştırmalarda gelir vergisi istisnasından faydalanılmasında endüstri
mühendislerinin, işletme branşında okuyanların, mimarların ve psikoloji ve
sosyoloji branşlarında çalışma yapanların da eklenmesi gerektiğini düşünüyorum.

Diğer taraftan, söz konusu tasarıya baktığımızda,
ülkemizi gelecekte teknolojik açıdan küresel rekabeti ön plana çıkartacak ve
güçlendirecek bir yaklaşım öngörmediğimizi düşünmekteyim çünkü mevcut tasarı
sadece işin ekonomik tarafına odaklanmış durumda. Aslında eğitim, özgürlük,
bilimsel ve yaratıcı düşünce kısmı çok daha önemli. 
Hepinizin bildiği üzere, doğal kaynaklar, jeopolitik
konum, tarımsal zenginlikler artık bir ülkenin kalkınması için yeterli olmuyor.
Ülkelerin kalkınması bilgi sermayesine, bilişime, AR-GE’ye, katma değeri yüksek
ürünlere yapılan yatırımlarla ve alınan sonuçlarla doğrudan ilişkilidir.
Türkiye’nin uluslararası piyasalarda yarışabilmesi ancak katma değeri yüksek
ürünler üretebilmesiyle mümkündür fakat bulunduğumuz nokta itibarıyla hedeften
oldukça uzak olduğumuzu görüyorum. Öyle ki dünyanın en büyük 18’inci ekonomisi
olmakla övünüyoruz fakat ülkemizin ileri teknoloji firmaları borsasında tek bir
şirketi bile yok. Sizlere Selçuk Şirin’den aldığım küçük bir örneği vermek
istiyorum. 
Hepiniz WhatsApp kullanıyorsunuz, hepimizin akıllı
telefonları var. WhatsApp, basit bir bilgisayar uygulaması ve birkaç yıl önce
19 milyar dolara satıldı. Başka bir deyişle, 53 kişinin çalıştığı, beş yıl önce
kurulan basit bir uygulama olan WhatsApp, cumhuriyet tarihimiz boyunca
kurduğumuz ve devlet himayesiyle koruduğumuz, on binlerce çalışanı olan, binlerce
gayrimenkulü, uçağı, gemisi olan ve siz tarafından umursamazca satılan TÜRK
TELEKOM’dan, TÜPRAŞ’tan ve Petrol Ofisinden çok daha yüksek bir değere satıldı.

Sayın Başkan, değerli milletvekilleri; sormak
istiyorum: Bizden neden bir WhatsApp çıkmıyor? Çünkü WhatsApp, kaliteli ve
eşitlikçi bir eğitim sisteminden, teknolojiye erişimden, bilimsel özgürlükten
ve hepsinden öte ifade ve düşünce özgürlüğünden çıkar. 
Değerli milletvekilleri, gelin, hep birlikte karnemizi
gözden geçirelim. İstatistiklere göre en önemli zenginliğimiz olarak
övündüğümüz genç nüfusumuz ne yazık ki kaliteli ve eşitlikçi eğitim hizmetinden
yararlandırılmıyor, eğitim sistemine ulaşamıyor. PISA testi sonuçlarına göre,
Türkiye 65 ülke arasında okuma becerisinde 42’nci sırada, matematikte 44’üncü,
fende ise 43’üncü sırada yer almakta. Şimdi, buradan son on üç yılda 12 kez
eğitim sisteminde değişiklik yapan ve 5 bakan değiştiren iktidara sormak
istiyorum: PISA sıralamasında ilk 40’a bile girmeyi başaramadığımız mevcut
eğitim sistemiyle yeni küresel ekonomide rekabet gücünü nasıl yakalayacağız? 
Başka vahim bir tablo teknolojiye erişim konusunda
ortaya çıkıyor. Dillere destan FATİH Projesi, bugünlerde ağzınıza pek
almadığınız FATİH Projesi. Okulları teknoloji merkezi hâline çevirecektiniz,
bugün okullarda 45 öğrenciye 1 bilgisayar düşüyor. 
Öte yandan, bilimsel özgürlüğün, düşünce özgürlüğünün
olmadığı bir yerde katma değeri yüksek ürünler üretmek neredeyse imkânsız. AKP
iktidarının dayattığı tek sesli ve itaatkâr yükseköğretim yapısı üniversiteleri
siyasi baskı altında tutmaktadır. Son aylarda tanık olduğumuz üzere, yıldırma
ve baskı politikalarıyla akademisyenler susturulmaya çalışılmakta, bilimsel
özgürlükler hiçe sayılmaktadır. Hepinizin bildiği üzere, 651 sayılı Kanun
Hükmünde Kararname’yle Türkiye Bilimler Akademisi ve TÜBİTAK’ın bilimsel ve
kurumsal özerkliği yok sayılmıştır. 
Gençler işsizlikle mücadele etmektedir. OECD
rakamlarına göre 15-29 yaş arası gençlerin yüzde 31,3’ü ne eğitim görüyor ne
çalışıyor ne de staj yapıyor. Gençler umutsuzluğa itiliyor. On dört yıllık AKP
iktidarı döneminde yalnızca özgürlükler ve adalet sistemi değil aynı zamanda
gençlerin gelecek umutları da yok sayılmıştır. AKP’nin, insanı ve doğayı hiçe
sayan ranta dayalı ekonomi modeliyle Türkiye'nin uluslararası arenada rekabet
edebilmesi mümkün değildir. Sizin uyguladığınız ve uygulamakta ısrar ettiğiniz
kalkınma modeli yalnızca yeni nesil yandaş milyonerler yaratılmasına katkı
sağlar, ne yoksulluğa ne de işsizliğe çare bulur.
Teşekkür ederim. (CHP sıralarından alkışlar) 
BAŞKAN – Teşekkür ederim Sayın Adıgüzel.
Sayın milletvekilleri, şimdi on beş dakika süreyle
soru-cevap işlemini yapacağız. Sisteme giren sayın milletvekilleri var. Yedi
buçuk dakika soru sormak için süremiz var. Sırasıyla başlıyoruz.
Sayın Tanal, buyurun.
MAHMUT TANAL (İstanbul) – Teşekkür ederim Sayın Başkan.
Sayın Başkanım, İstanbul ili Beykoz ilçemizde Devlet
Hastanesi var. Ancak Beykoz Devlet Hastanesinde her branşta yeteri kadar doktor
yok. Aynı şekilde Şile ilçemizde yine Devlet Hastanesi var. Şile ilçesinde her
branşta doktor olmadığı için gelen tüm hastalar İstanbul’a sevk ediliyor.
Ayrıca, Şile ile İstanbul arasında İstanbul Büyükşehir
Belediyesinin otobüs duraklarının levhası olduğu hâlde otobüsler çalışmıyor.
Sayın Bakanım, Şile ile İstanbul arasında otobüs
durakları tabelası olduğu hâlde İstanbul Büyükşehir Belediyesinin otobüsleri ne
zaman çalışacak? Halkımız mağdur. Halk otobüsleri çalışıyor. Halk otobüsleri de
zamanında geçmiyor, çok pahalı. Şile’de sürekli belediyeyi kazandığınız için
yani bunu bir fırsat mı biliyorsunuz, halkı bu kadar mağdur etmeye ne hakkınız
var. Bununla ilgili bir çalışmanız olacak mı?
Teşekkür ederim. 
BAŞKAN – Teşekkür ederim ben de.
Sayın Çamak…
HÜSEYİN ÇAMAK (Mersin) – Sayın Başkan, Sayın Bakana
soruyorum. 
Türkiye Muharip Gaziler Derneği Mersin Şubemizden
aldığım bir mektup üzerine gazilerimizin mağduriyetlerini dile getirmek
isterim. İstiklal Savaşı, Kore Savaşı ve Kıbrıs Savaşı’na katılan ve 2005
sayılı Kanun’la gazi olan kişilerin 2007 yılına kadar tüm hakları eşit iken
2016 yılı itibarıyla sosyal güvencesi olan gazilerimize 606 lira 48 kuruş,
sosyal güvencesi olmayan gazilerimize ise 1.224 Türk lirası şeref aylığı
bağlanmıştır. Hâl böyleyken, aynı uğurda, aynı mevzuda, aynı ruhla savaşan
kahramanlar arasında ayrılık olup gaziler arasında üzüntüye ve ayrımcılığa
ortam yaratılmıştır. Derhâl bu adaletsizliğin giderilmesi konusunda gereğinin
yapılmasını talep ediyorum. 
Teşekkür ederim Sayın Başkan. 
BAŞKAN – Teşekkür ederim. 
Sayın Aydın…
ERKAN AYDIN (Bursa) – Sayın Başkan, Sayın Bakan;
bildiğiniz üzere seçim bölgem Bursa’da dört dağ ilçesi olan Orhaneli, Keles,
Büyükorhan, Harmancık’la ilgili daha önce verilen kanun teklifleri olmasına
rağmen ilçe bazında teşvik kapsamına alınması gündemdeyken, yıllardır birçok
hükûmet de söz vermiş olmasına rağmen bu hayata geçmedi. Kamuoyunda ve yerel
basında son günlerde çıkan haberlerde bu konuya ilişkin bir hazırlık yapıldığı
yazılıp çiziliyor. Varsa, bu konunun içeriği ve neler yapılması planlandığını
öğrenmek istiyorum. 
Saygılarımla. 
BAŞKAN – Teşekkür ederim. 
Sayın Yalım…
ÖZKAN YALIM (Uşak) – Teşekkür ederim Başkanım. 
Sayın Bakanım, Uşak’taki doksan yıllık şeker fabrikası
Türkiye’nin ilk şeker fabrikasıdır. Şu anda yaklaşık 150 civarında geçici işçi
çalışmaktadır. Maalesef, taşeronla anlaşıp bu geçici işçilerin tamamının dışarı
çıkarılması yani işten çıkarılması söz konusudur. Bu, sadece Uşak’la ilgili
olandır. Toplamda Türkiye’deki bütün şeker fabrikalarında aynı kategoride
yaklaşık 3 bin kişi de işsiz kalmakla karşı karşıyadır. Gereğinin yapılmasını,
en azından bu, şu andaki geçici işçilerin tekrar işlerinde kalması için
gerekenin yapılmasını istiyorum. 
Çok teşekkür ederim. 
BAŞKAN – Ben teşekkür ederim. 
Sayın Bektaşoğlu…
BÜLENT YENER BEKTAŞOĞLU (Giresun) – Teşekkür ederim
Sayın Başkan. 
Fetullahçı terör örgütüne finansal destek sağladığı
gerekçesiyle el konulan ve hâlen kayyum tarafından yönetilen Koza İpek Grubuna
ait Koza Altın İşletmeleri AŞ firması siyanürlü altın rotasını bu kez de
Karadeniz’in cennet yaylalarına çevirmiştir. Firmanın maden araması yapacağı
alan Giresun iline bağlı yaylalar diyarı Dereli ilçesinin Yavuzkemal beldesinin
Konuklu köyü sınırlarının içinde olup 12 köye yakın, 37 hektar bir ormanlık
alandır. Böylesine önemli bir turizm değeri olan bir alanda siyanür gibi
havaya, suya, toprağa anında karışan ve insan sağlığı ve çevre zararları
bilimsel olarak kanıtlanmış bir kimyasal maddenin kullanılacak olması ilimizde
infial yaratmıştır. Halkımızın, sivil toplum ve çevre örgütleri, yörede yaşayan
yurttaşlarımızın, belediye başkanlarımızın karşı çıktığı bu şirketin ruhsatını
iptal ederek yaylalarımızı ve insanlarımızı siyanür zehri cinayetine kurban
olmaktan kurtarmanızı bekliyoruz.
“Terör örgütü” diye suçlanan bu örgütün şirketlerine el
koyup geçmişte, hele de böylesine zararlı projeleri devlet olarak sunmanın ne
anlama geldiğini takdirlerinize bırakıyorum. 
Teşekkür ederim.
BAŞKAN – Teşekkür ederim.
Sayın Arslan…
KAZIM ARSLAN (Denizli) – Sayın Bakan, iş dünyası,
piyasanın tıkalı olması nedeniyle büyük bir sıkıntı içindedir. Esnafımız iş
yapamaz durumdadır. Sanayici üretim maliyetlerinin yüksekliği nedeniyle
rekabette zorlanmaktadır. Üretimin artması düşmüştür, ihracatımız düşmüştür.
İşte, bunların hemen artması, üretimin daha iyi bir noktaya taşınması,
ihracatın da arzu edilen hedeflere ulaşabilmesi için Bakanlığınız olarak
herhangi bir tedbir düşünüyor musunuz?
Teşekkür ederim.
BAŞKAN – Teşekkür ederim ben de.
Sayın Dilipak…
MEHMET UĞUR DİLİPAK (Kahramanmaraş) – Sayın Başkan,
özellikle sabahki konuşmamda biraz düşük kalmıştı konuşmam, onu tamamlamak
üzere söz almış bulunuyorum.
BAŞKAN – Soru sormanız gerekiyor yalnız. 
MEHMET UĞUR DİLİPAK (Kahramanmaraş) – Tamam, soru da
sorarız Sayın Başkanım.
BAŞKAN – Peki, onu da yapın bakalım hadi. 
MEHMET UĞUR DİLİPAK (Kahramanmaraş) – Ölümünün 98’inci
yılında cennetmekân Abdülhamit Han’ı rahmetle anıyor, ona “Kızıl Sultan”
diyenlerin bugün ülkemizin seçilmiş Cumhurbaşkanına da “diktatör” diyenlerle
aynı zihniyetin ürünü olduklarını biliyoruz. Bu tip söylemler en hafif
ifadesiyle hadsizliktir. Bunu böyle belirtmek istedim.
Özellikle de şu anki AR-GE Kanunu’nun ülkemize,
milletimize hayırlı olmasını diliyorum.
BAŞKAN – Teşekkür ederim Sayın Dilipak.
MEHMET UĞUR DİLİPAK (Kahramanmaraş) – Sağ olun,
teşekkür ederim.
BAŞKAN – Sayın Adıyaman…
MEHMET EMİN ADIYAMAN (Iğdır) – Teşekkür ederim Sayın
Başkan.
Sayın Bakan, Iğdır Üniversitesinde öğrencilere yönelik
hak ihlalleri, fiziki ve psikolojik baskılar kaygı verici bir biçimde
artmaktadır. Anayasa’da güvence altına alınmış ifade ve düşünce özgürlüğü
kapsamında kampüs içerisinde veya dışarısında ifade ettikleri demokratik hak
taleplerine, sözlü ve fiziki şiddet, tehdit, psikolojik baskı gibi son derece
hukuksuz ve gayriresmî uygulamalarla karşılık verilmektedir. Demokratik hak ve
taleplerini dile getiren öğrencilerin, geleceğin öğretmenleri, mühendisleri,
yöneticileri ve siyasetçileri olduğu nazara alındığında bu bağlamda; Bir: 16 Kasım 2015 tarihinden bu yana
kaç öğrenciye idari ve cezai soruşturma açılmıştır ve bu soruşturmaların
gerekçesi nedir?
İki: Güvenlik elemanları hangi
hukuki gerekçelere dayanarak öğrencilere hakaret ve tacizde bulunuyorlar?
Üç: Bu tür polisiye ve idari
baskılarla öğrencileri kriminalize eden, yaşam alanlarını sınırlayan…
(Mikrofon otomatik cihaz tarafından
kapatıldı)
BAŞKAN – Teşekkür ederim Sayın
Adıyaman.
Son soru, Sayın Ahrazoğlu.
MEHMET NECMETTİN AHRAZOĞLU (Hatay)
– Teşekkür ederim. 
Sayın Bakanım, ülkemizdeki demir
çelik üretiminin yüzde 40’ını gerçekleştiren Hatay’da sektörde 18 bin işçi
çalışmaktadır. Devletin şirketler üzerindeki büyük baskısı neticesinde sektör
rekabet edemez duruma gelmiştir. 
Sektörle ilgili herhangi bir
iyileştirme programınız var mıdır? Sektörü destekleyecek misiniz?
BAŞKAN – Teşekkür ederim.
Sayın Bakan, buyurun.
Yedi buçuk dakika var cevap
süreniz için.
BİLİM, SANAYİ VE TEKNOLOJİ BAKANI
FİKRİ IŞIK (Kocaeli) – Sayın Başkanım teşekkür ediyorum.
Soruların çok büyük bir kısmı
yasayla veya en azından benim Bakanlık konularımla ilgili değil. Bu açıdan eğer
uygun görürseniz soruları ilgili bakanlıklara iletelim, ilgili bakanlıklardan
arkadaşlarımız sorulara gerekli cevapları versinler.
Sayın Tanal’ın, Sayın Çamak’ın,
özellikle Sayın Aydın’ın bu ilçe bazlı teşvik Kalkınma Bakanlığının konusu.
ENGİN ALTAY (İstanbul) – Uzun şasi
ne olacak Sayın Bakan?
BİLİM, SANAYİ VE TEKNOLOJİ BAKANI
FİKRİ IŞIK (Kocaeli) – Sayın Yalım’ın şeker fabrikaları konusu bizim
Bakanlığımızda değil, Maliye Bakanlığıyla ilgili bir konu.
Sayın Bektaşoğlu’nun yine aynı
şekilde konu bizim Bakanlık konumuz değil.
Sadece Sayın
Arslan’ın sorusuna özellikle cevap vermeyi arzu ederim: Şu anda Türkiye'de
üretim azalmıyor, aksine, dün sanayi üretim rakamları açıklandı, aralık ayı
sanayi üretimi yüzde 4,5 arttı ve son çeyrekteki sanayi üretimi de
arındırılmamış rakamlarda yüzde 7,6 arttı ki bu, dünyadaki en yüksek
rakamlardan bir tanesi ve inşallah Türkiye'nin 2015 büyümesi de yüzde 4’ün üzerinde olacak. Bütün bu rakamlar ile artık
aralık ayı rakamı da gelince Türkiye aslında dünyada yüzde 4’lük büyümeyi
yakalayan, kendi ölçeğindeki ülkelerden, işte Çin, Hindistan’dan sonra gelen
birkaç tane ülkeden biri. Dolayısıyla, Türkiye’de üretimin azaldığını söylemek
çok…
KAZIM ARSLAN (Denizli) – İhracat?
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – İhracat şu anda pariteden dolayı tüm dünyada azalıyor.
Amerika’nın ihracat kaybı yüzde 15’lerde. Şu son on ayda yani 2015’in on ayında
Almanya’nın ihracat kaybı yüzde 14,7. Bazı ülkeler var ki ihracat kayıpları
yüzde 20’lerin üzerinde. Türkiye’nin ihracat kaybı şu anda yüzde 8,6. Bu da
miktar bazında değil, daha çok pariteden kaynaklanan bir azalmadır. Şu anda
bütün dünya doların değer kazanmasından dolayı aynı sıkıntıyı yaşıyor ama
Allah’a hamdolsun şimdilik miktar bazında Türkiye’nin bir ihracat kaybı yok ama
değer bazında bir ihracat kaybı var. Bu sadece Türkiye’nin sorunu değil, tüm
Avrupa’nın ve genelde bütün gelişmekte olan ülkelerin ortak sorunu. Bu açıdan,
olaya sadece dolar bazında ihracata odaklanarak yaklaşmamak daha doğru, miktar
bazına odaklanmak daha doğru. Ama şunu ifade edeyim: Bugün zaten görüştüğümüz
kanun tasarısı, Türkiye’de özellikle katma değeri yüksek ürüne odaklanmak için
çıkarmayı arzu ettiğimiz bir kanun.
Şimdi AR-GE reform paketinden sonra -daha
önce sizlerle Komisyonda da paylaştık- üretim reform paketiyle ilgili
hazırlıklarımızı da sürdürüyoruz. 16-17 Ocakta, 200’ün üzerinde katılımcıyla
geniş bir çalıştay yaptık. Dün, TOBB’da sanayi odaları başkanlarıyla yine bir
toplantı yaptık. Önümüzdeki süreçte bir üretim reform paketini de inşallah
Meclis gündemimize getirmeye arzu ediyoruz.
KAZIM ARSLAN (Denizli) – Maliyetler nedir
Sayın Bakan?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
- Bir başka konu, patent yasasını inşallah en kısa sürede Meclis gündemine
getirmek istiyoruz. Türkiye’de özellikle AR-GE ekosistemini güçlendirmek
açısından TÜBİTAK’ın yeniden yapılandırılması konusunu Meclis gündemine
getirmek istiyoruz. Tüm bunlar, Türkiye’de üretimin hem nicelik hem de nitelik
olarak artmasına yönelik Bakanlığımızın yaptığı çalışmalardır. Bu çalışmaların
çok detayı var ama takdir edersiniz ki bu kadar kısa süre içerisinde bu
detayları paylaşmamız mümkün değil. 
Sayın Dilipak’a teşekkür ediyorum. Özellikle… 
KAZIM ARSLAN (Denizli) – Sayın Bakan, maliyetlerle
ilgili bir düşünceniz var mı? 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Maliyetlerle ilgili zaten hem Sayın Başbakanımız hem Sayın Maliye Bakanımız,
ekonomiden sorumlu Başbakan Yardımcımız ve ilgili bakanlarımız sürekli açıklama
yapıyor. Asgari ücretle ilgili, biliyorsunuz, yükün bir kısmının kamu
tarafından, devlet tarafından paylaşılmasına yönelik açıklama yapıldı.
Türkiye’de istihdamı, sanayi ve üretimi desteklemekle ilgili 2 Nisan 2015
tarihinde Sayın Başbakanımız bizzat bir paket açıkladı. Şu anda, önümüzdeki
süreçte yine bu çalışmalar devam edecek; ki, şu anda konuştuğumuz kanun zaten
burada özellikle AR-GE ve inovasyona yönelik faaliyetlerde devlet desteklerini
artırmaya yönelik bir kanundur. Dolayısıyla, şu anda Hükûmet tüm yönleriyle bu
açıdan üreticiyi desteklemeye devam ediyor. Bundan sonra da bu gayret
içerisinde olmaya devam edeceğiz. 
Sayın Adıyaman’ın bahsettiği öğrencilerin demokratik
hak taleplerine karşı şiddete başvurulması veya bastırılması konusunda, ben bu
görüşe kesinlikle katılmıyorum. Türkiye’de bir hukuk düzeni vardır. Herkes
hukuka uygun gösteri yapmak durumundadır, hak talebini ortaya koymak
durumundadır. Bu, Anayasa’yla teminat altına alınmıştır ancak kanunlar bunun
nerede, ne zaman ve nasıl yapılabileceğini ortaya koymaktadır. Eğer kanuna
aykırı hareket eden bir kamu görevlisi varsa o, ismen bildirilir ve onunla
ilgili gerekli takibat yapılır. Eğer suç işlemişse gereken yapılır ancak bir
genellemenin doğru olmayacağını düşünüyorum. 
Sayın Ahrazoğlu’nun özellikle çok isabetle sorduğu soru
demir çelik sektörüyle ilgili. Demir çelik sektöründe devletin bir baskısı var
mı? Bizim, Bakanlık olarak bir baskımız var ama ne bu, biliyor musunuz? 
Sayın Ahrazoğlu, Türkiye, maalesef
dünyanın tam tersine gidiyor demir çelikte. Dünyada cevherden üretim yüzde
70’tir, hurdadan üretim yüzde 30’dur. Türkiye’de cevherden üretim yüzde 28’dir,
hurdadan üretim yüzde 72’dir. Bu, sürdürülebilir bir şey değil. Ben Bakanlık
görevini devraldığım günden itibaren demir çelik sektörümüzde, gelin, bu
dengeyi kuralım ilk etapta bunu yüzde 50-yüzde 50 seviyesini getirelim… Bununla
ilgili çok yoğun çalışmalar yaptık. Hatta en son şunu yaptık: Demir çelik
sektörünün profesyonellerini Uzak Doğu’ya gönderdik bizim Bakanlıktaki ekiple
beraber. Gidin, Çin nasıl yapıyor, Güney Kore nasıl yapıyor, Japonya nasıl
yapıyor… Düşünebiliyor musunuz, Japonya’da demir cevheri yok, kok kömürü de
yok, Japonya üretimini cevherden yapıyor, hurdasını da Türkiye'ye satıyor. Bu,
sürdürülebilir bir şey değil. Dolayısıyla bu konuyla ilgili Bakanlık olarak çok
yoğun bir çalışma yapıyoruz ve inşallah, hedefimiz, ilk etapta demir cevheri
hurda oranını yüzde 50-yüzde 50’ye getirmek, ondan sonra da dünyanın yakaladığı
yüzde 70-yüzde 30 seviyesine gelmek. Bununla ilgili Bakanlıkta özel bir çalışma
grubumuz var, özel bir ekibimiz var ve kesinlikle bu konunun üzerinde günbegün
duruyoruz.
(Mikrofon otomatik cihaz tarafından kapatıldı) 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Sayın Başkanım, cümlemi tamamlayayım müsaade ederseniz.
BAŞKAN – Sayın Bakan, cümlenizi bitirin, bir dakika
vereyim.
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Yani öyle, her sektör diye bakmıyoruz. Bizim güçlü olduğumuz bir sektör, eğer
bu sektörü biz geleceğe yönelik dünyayla rekabet edecek şekilde yeniden
yapılandıramazsak o zaman bu sektörde ciddi açmazlarla karşı karşıya kalırız.
Bu noktada devletin bir baskısı varsa sadece dünyayla paralel gitme baskısıdır,
onun dışında kesinlikle bir baskı söz konusu olamaz.
Sayın Başkanım, teşekkür ediyorum.
BAŞKAN – Ben teşekkür ederim.
Sayın milletvekilleri, birinci bölüm üzerindeki
görüşmeler tamamlanmıştır.
Saatimiz şu anda 19.10, birleşime bir saat ara
veriyorum.
Kapanma
Saati:19.10
BEŞİNCİ OTURUM
Açılma Saati: 20.11
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Elif Doğan TÜRKMEN (Adana)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 37’nci Birleşiminin
Beşinci Oturumunu açıyorum.
97
sıra sayılı Kanun Tasarısı’nın görüşmelerine kaldığımız yerden devam edeceğiz.
Komisyon
burada. Hükûmet burada.
Şimdi,
tasarının maddeleri üzerinde görüşme açacağız.
Tasarının
1’inci maddesi üzerinde iki önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 97 sıra sayılı Kanun Tasarısı’nın 1’inci maddesinde yer alan “ve diğerleri
için yüzde 80’i” ibaresinin “diğerleri için yüzde 85’i” şeklinde
değiştirilmesini arz ve teklif ederiz. 
 İdris
Baluken Mahmut Toğrul Mehmet Emin
Adıyaman
 Diyarbakır Gaziantep Iğdır
 Behçet
Yıldırım Hüda Kaya
 Adıyaman İstanbul
Türkiye Büyük Millet Meclisi Başkanlığına
Görüşülmekte olan (1/540) esas numaralı
Kanun Tasarısı’nın 1’inci maddesinde geçen “yüzde 95’i” ibaresinden sonra
gelmek üzere “diğer alanlarda” ibaresinin eklenmesini arz ve teklif ederiz. 
 Mehmet
Necmettin Ahrazoğlu Emin Haluk Ayhan Kamil Aydın
 Hatay Denizli Erzurum
 Celal
Adan Ruhi Ersoy Mustafa
Mit
 İstanbul Osmaniye Ankara
 Nuri
Okutan
 Isparta
BAŞKAN – Okunan önergeye komisyon katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkanım.
BAŞKAN – Hükûmet? 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz.
BAŞKAN – Önerge üzerinde Erzurum Milletvekili Sayın
Kamil Aydın konuşacak. 
Buyurun.
KAMİL AYDIN (Erzurum) - Sayın Başkan, geçmiş olsun
dileklerimle sizi ve yüce Meclisi saygıyla selamlıyorum.
BAŞKAN - Çok teşekkür ederim, sağ olun.
Buyurun.
KAMİL AYDIN (Devamla) - Sayın Başkan, değerli
milletvekilleri; 1’inci maddeyle ilgili konuşmak üzere huzurlarınızdayım. 
Malumunuz, biraz da eğitim amaçlı, eğitim menşeli
birtakım şeyleri, aksaklıkları dile getirmek istiyorum.
Efendim, siyasi partiler birtakım tüzüklere göre
programlarını hazırlar, bir beyanname hazırlar ve seçimlerde de vaatlerini
ortaya koyar, buna göre de bir yol haritası çizer ve iktidar olduklarında da bu
yol haritasına uygun bir şekilde icraatta bulunurlar. Ama, maalesef, son on
dört yıldır, Hükûmetimizin özellikle eğitim ağırlıklı icraatlarına baktığımızda
büyük bir tutarsızlık olduğunu çok net bir şekilde görmekteyiz. Bunu hem bir
eğitimci olarak müşahede etmiş biri olarak söylüyorum hem, efendim, eğitimin 3
önemli paydaşından öğretmen, öğrenci ve veli noktasında, 3 paydaşın da ortak
tecrübelerine dayanarak birtakım şeyleri ifade ediyorum.
Maalesef, Türkiye Cumhuriyeti tarihinde, siyasi
tarihimizde en fazla bakan değişikliği Millî Eğitimde yaşanmış. Bugüne kadar,
sanıyorum 73 civarında bir bakan değişikliği olmuş ve en son, en uzun iktidar
nasip olmasına rağmen AKP’nin iktidarı döneminde de Millî Eğitimde 5 bakan
değiştirilmiş. Ve normalde, aslında bakanların, parti programlarında vaat
ettikleri ilkeler doğrultusunda bir şeyler yapması gerekirken, maalesef, bu
niyeyse bizde her bakan genel parti perspektifinin dışına çıkarak kendi özel
bir uygulama sistematiğini geliştirmeye çalışıyor ve uyguluyor. Efendim, bunun
da büyük bir tutarsızlık ve büyük bir bedel ödettirdiğini çok net bir şekilde
görmekteyiz. 
Efendim, değerli bir hocamız derdi ki: “Geri kalmışlık
bir bütündür, parçalanamaz.” Bu aksaklık, Türk eğitim sistemindeki aksaklık
özellikle son on üç yılda bir bütünlük arz etmektedir. Yani, ilköğretimde de
aksaklıklar yaşamışız, ortaöğretimde de aksaklıklar yaşamışız, maalesef bunun
yansıması olarak yükseköğretimde de aynı aksaklıkları yaşadık ve yaşamaktayız.
Bunlardan çok tipik olanı, sınav sistematiğinin sürekli değişkenlik arz etmesi,
yani çocuklarımız bir sınavkolik hâline getirildiler. Efendim, ortaöğretimde
bir bakıyorsunuz, SBS’den OKS’ye, oradan TEOG’a, üniversite eğitimi noktasına
gelen gençlerimizle ÖSS’den ÖYS’ye, LYS’ye kadar gidiyor. Bunu lisansüstü
sınavlarla da çoğaltabiliriz. Burada sanki bir deneme yanılmaya tabi
tutuluyoruz ama bunu, bu sıkıntıları izah ederken de mazeretlerimiz çok ilginç;
Sayın Bakan dün -hakikaten hayretle karşıladım- 1997’ye atıf yaparak “Efendim,
o dönemdeki meslek liselerinden dolayı, yapılan değişiklik katsayıdan dolayı.”
demek hakikaten ipe un sermektir biraz. 1997’de doğan çocuklar inanın geçen
seçimlerde oy kullandılar, 18-19 yaşındaki çocuklarımız. Yani, bir gelişme
yapılırken çok uzun bir iktidar süresince niye bir şeyler yapılmadı, niye
eğitimimiz geliştirilmedi? 
“Her ile bir üniversite” çok iyi bir, kulağa hoş gelen
bir söylemdi ama bu açılan üniversiteler inanın işsizliği daha da çok
tetikledi. Birçok bölümlere tercihler yapılmadı. Birçok yerde açılan
üniversiteler matruşka bebekler gibi aynen iç içe geçmeye başladılar. Yani, bir
ilde üç tane, dört tane üniversite var ama hepsinde aynı fakülteler, aynı
bölümler, aynı disiplinler var ve bu gerçekten, gençlerimizin bu sefer
umutlarını da yitirerek üniversiteye gitmesini engellemiş bulunmaktadır. 
Şimdi, böyle bir istihdam sıkıntısı olan ülkede, çok
iyi hatırlıyorum bir Aksaray mitingiydi, dönemin başbakanı pankart açan
gençlere aynen şöyle demişti: “Üniversite kapıları ekmek kapısı değil.” Evet,
doğrudur, bu Amerika için doğru olabilir, bu gelişmiş Batı ülkeleri için doğru
olabilir ama bizim gibi gelişmekte olan ülkeler için bu haksızlıktır. Elbette
ki ekmek kapısıdır çünkü bu çocuklara üniversite kapısını vadederken belirli
miktarda iş, aş vadettik, bunları inkâr etmemek durumundayız. Elbette ki
istihdam sağlayacağız ama istihdam noktasında maalesef bir gelişme söz konusu
olmadığı için, evlatlarımız, çocuklarımız artık uzaktan eğitim…
(Mikrofon otomatik cihaz tarafından kapatıldı) 
KAMİL AYDIN (Devamla) – …örgün öğretimin yanı sıra,
gece, ikinci öğretim gibi, 2 üniversite, 3 üniversite okuyan kardeşlerimize
dönüşmüşlerdir. Bu çocukların umutlarıyla oynamayın.
BAŞKAN – Sayın Aydın, teşekkür ederim.
KAMİL AYDIN (Devamla) – Evet, bitireyim lütfen.
Dolayısıyla, radikal bir çözüm öneriyorsak bugün
Cumhurbaşkanının kendi ifadesiyle “Eğitimde artık kaliteye odaklanacağız.” Yani
buna “günaydın” denir. Bugüne kadar eğitimde kaliteye odaklanmadık mı, kantite
miydi bugüne kadarki sorunumuz? Evet, açılan üniversitelerden anlaşıldı ki
bugüne kadar Hükûmetimiz kantiteye odaklanmıştı ama bugün nihayet çark ettik,
dedik ki: “Bundan sonra kaliteye odaklanacağız.” O zaman ortak akılla hareket
edeceğiz. Bu yüce Mecliste, nasıl bir kaliteli eğitim geliştireceğimizi hep
birlikte tartışacağız diyorum.
Hepinizi saygıyla selamlıyorum. (MHP sıralarından
alkışlar)
BAŞKAN – Teşekkür ederim.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
1’inci maddesinde yer alan “ve diğerleri için yüzde 80’i” ibaresinin “diğerleri
için yüzde 85’i” şeklinde değiştirilmesini arz ve teklif ederiz.
Mahmut
Toğrul (Gaziantep) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkanım.
BAŞKAN - Önerge üzerinde Gaziantep Milletvekili Sayın
Mahmut Toğrul konuşacak. 
Buyurun Sayın Toğrul. (HDP sıralarından alkışlar)
MAHMUT TOĞRUL (Gaziantep) – Sayın Başkan, değerli
milletvekilleri ve Genel Kurulun sevgili emekçileri; hepinizi saygıyla
selamlıyorum.
Sayın Başkan, bu arada geçmiş olsun dileklerinde
bulunuyorum.
BAŞKAN – Çok teşekkür ederim Sayın Toğrul.
MAHMUT TOĞRUL (Devamla) – Ben aslında soru-cevap
kısmında da yerimden söz istemiştim ama süre darlığından söz verilmedi. 
Sayın Bakana açıkça buradan şunu sormak istiyorum:
Sayın Bakan, bu ülkenin bilimde, sanayide gelişmesi için bir temel bilimler
politikası var mıdır? Örneğin, fen fakültelerinin yeniden yapılandırılması
konusu gündeminizde var mıdır? Daha da önemlisi, Türkiye'nin bir bilim
politikası var mıdır? Bu soruların cevabını lütfen sizden istiyorum. 
Değerli arkadaşlar, biliyorsunuz, bugün üzerinde
konuştuğumuz teklif aslında araştırma, geliştirme ve tasarım faaliyetleriyle
ilgili ve bunun önemli ölçüde bilimsel ölçüm ve ödüllendirme işini yapacak olan
kurum TÜBİTAK. Şimdi, TÜBİTAK’la ilgili düşünüldüğünde hemen aklımıza şöyle bir
şey gelmeli: TÜBİTAK’ın ülkenin en parlak bilim insanlarının bir araya geldiği,
bilimi her yönüyle tanıtmak ve bilim insanlarını desteklemek için faaliyetler
yürütmek ve biriktirdiği uzmanlıkla toplumun, kamu idaresinin ihtiyaçlarına
cevap verecek çözümler sunduğu düşünülebilir. Değerli arkadaşlar, ancak durum
böyle değil. Biliyorsunuz, kadrolaşma skandalları, yöneticilerinin görevden el
çektirilmesi, yetersizliği kamuoyunca tartışmalı olan, sorgulanan yöneticilerin
atamalarıyla maalesef TÜBİTAK gündeme gelmektedir. Bildiğiniz üzere, 17-25
Aralık sürecinde, kamuoyunda, çok miktarda dijital verilerin değerlendirilmesi
sürecinde TÜBİTAK’la ilgili çok çelişkili şeyler ortaya çıktı. Dönemin bakanı
şunu söylemişti o dönem: TÜBİTAK’ın analizlerinde, üzerinde montajlar olduğu,
üzerinde oynandığı şeklinde görüş belirtmişti ve daha sonra, bildiğiniz üzere,
TÜBİTAK’ın tüm yönetimi altüst edilerek yeni bir yönetim atandı ve atanan
yönetim daha önceki incelemelerin tam tersine sonuçlar vermeye başladı. 
Şimdi, TÜBİTAK’ın bu hâli aslında birçok
kurumda AKP döneminde yaşanıyor. TÜBA’da yaşanıyor, YÖK’te yaşanıyor ve diğer birçok
kurumda aşağı yukarı aynı sonuçlar yaşanıyor. Tabii, TÜBİTAK’ın bu hâli, her
iktidarın kendi ideolojisi doğrultusunda toplumun en temel hakkı olan bilgi
edinme, bilimsel faaliyette bulunma ve öğrenme hakkına müdahale anlamına
geliyor. Yine, iktidarın ideolojisiyle uyuşmayan kadroların tasfiyesiyle
başlayan ve sonra evrim konusunda yaşanan bir sansür süreciyle karşı karşıya
kaldık. Birçok kitabın toplatılması gündeme geldi.
Değerli arkadaşlar, bildiğiniz üzere, basında da çok
yer aldı, 50 bin kitap için toplatma kararı verildi. Bu kitaplar yerellik ve
kültürel uyum kriterleriyle, dikkatinizi çekiyorum, yerellik ve kültürel uyum
kriterleriyle değerlendirilecek. Eğer aşamazsa bu kriterleri 50 bin kitap imha
edilecek.
Değerli arkadaşlar, şimdi, adında bilim ve teknik olan
böyle bir kurumun kitapları subjektif bir değerlendirmeyle yerellik ve kültürel
uyum değerlendirmesi ne kadar bağdaşıyor? Bu 50 bin kitabın imha edilme süreci
nasıl yaşanacak, kim, neye göre değerlendirecek, hangi akla göre değerlendirecek?
Her gelen iktidar kendisine göre bir değerlendirme süreci işlerse ve bilimsel
kriterleri esas almazsa TÜBİTAK nasıl olacak da değerli arkadaşlarım, böyle
AR-GE çalışmalarını şekillendirecek, yönlendirecek ve yönetecek. Bu gerçekten
tüm kurumlarımızda yaşanan ciddi bir sorundur. 
Önümüzdeki süreçte TÜBA’da yaşananlara da değineceğim,
YÖK’te yaşananlara da değinmeye çalışacağım çünkü AKP iktidarı döneminde,
tamamen bağımsız, özerk yapıda olması gereken bu kurumlar bir rant alanına, bir
kadrolaşma alanına çevrildi ve kendilerine göre dünyayı yorumlamak suretiyle
birtakım kararlar alıyorlar ve önümüzdeki süreçte bu maddelerle ilgili fonların
kullanılmasına da işte bu yandaş kadro karar verecek. Şimdi, böyle bir
yandaşlık sonucu verilecek olan fonların…
(Mikrofon otomatik cihaz tarafından kapatıldı)
MAHMUT TOĞRUL (Devamla) - …sağlıklı ve tarafsız
olacağına nasıl inanacağız? Bunu Genel Kurulun bilgisine sunuyorum.
Hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Toğrul.
Önergeyi oylarınıza sunuyorum…
İDRİS BALUKEN (Diyarbakır) – Karar yeter sayısı…
BAŞKAN – Karar yeter sayısı arayacağım.
Önergeyi oylarınıza sunuyorum: Kabul edenler… Kabul
etmeyenler… Karar yeter sayısı yoktur.
Birleşime on dakika ara veriyorum.
Kapanma Saati: 20.24
ALTINCI OTURUM
Açılma Saati: 20.34
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Elif Doğan TÜRKMEN (Adana)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 37’nci Birleşiminin
Altıncı Oturumunu açıyorum.
97
sıra sayılı Kanun Tasarısı’nın 1’inci maddesi üzerinde Gaziantep Milletvekili
Mahmut Toğrul ve arkadaşlarının önergesinin oylanmasında karar yeter sayısı
bulanamamıştı. 
Şimdi,
önergeyi tekrar oylarınıza sunacağım ve karar yeter sayısı arayacağım. 
Önergeyi
kabul edenler… Kabul etmeyenler... Önerge kabul edilmemiştir, karar yeter
sayısı vardır.
Maddeyi
oylarınıza sunuyorum...
ENGİN
ALTAY (İstanbul) – Sayın Başkan, karar yeter sayısı istiyorum, yok şu anda,
lütfen. Kâtiplere sormuyorsunuz. Çok bariz olarak yok Başkanım.
BAŞKAN
– “Karar yeter sayısı vardır.” dedim, maddeyi oyluyorum.
ENGİN
ALTAY (İstanbul) – Dediniz. Maddede de istiyorum.
BAŞKAN
– Karar yeter sayısı istiyorsunuz, tamam.
ENGİN
ALTAY (İstanbul) – Evet ama yani keyfî olarak “Var.” diyorsunuz Başkanım, çok
bariz, yok yani. 
BAŞKAN
– Tamam, elektronik yaparız Sayın Altay, öyle yaparız.
ENGİN
ALTAY (İstanbul) – Tamam, elektronik yap ama yani ben...
BAŞKAN
– Maddeyi oylarınıza sunuyorum: Kabul edenler... Kabul etmeyenler... Karar
yeter sayısı vardır.
ENGİN
ALTAY (İstanbul) – Sormuyorsunuz bile Sayın Başkan, böyle keyfîlik
yapamazsınız, olmaz öyle şey.
BAŞKAN
– Sordum, sordum. Söylediler, sormadan söylediler.
ENGİN
ALTAY (İstanbul) – Nasıl var ya, 100 kişi yok burada ya!
BAŞKAN
– “Vardır.” dedik, geçti.
97
sıra sayılı Kanun Tasarısı’nın görüşmelerine kaldığımız yerden devam edeceğiz.
Komisyon burada, Hükûmet burada.
1’inci maddeyi oylarınıza sundum, kabul edildi madde.
2’nci maddede iki adet önerge vardır, önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 1/540 esas numaralı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 2’nci
maddesinde geçen “tabi” ifadesinin “bağımlı” şeklinde değiştirilmesini arz ve
teklif ederiz.
 Emin Haluk Ayhan Mehmet Necmettin
Ahrazoğlu Muharrem Varlı
 Denizli Hatay Adana
 Yusuf Halaçoğlu Fahrettin
Oğuz Tor Mehmet Erdoğan
 Kayseri Kahramanmaraş Muğla
 Mevlüt Karakaya
 Adana
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
2’nci maddesinin tasarı metninden çıkarılmasını arz ve teklif ederiz.
 İdris Baluken Mehmet
Emin Adıyaman Behçet Yıldırım
 Diyarbakır Iğdır Adıyaman
 Mehmet Toğrul Hüda
Kaya Müslüm Doğan
 Gaziantep İstanbul İzmir
BAŞKAN – Okunan son önergeye Komisyon katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
BAŞKAN – Önerge üzerinde İzmir Milletvekili Sayın
Müslüm Doğan konuşacak.
Buyurun Sayın Doğan. (HDP sıralarından alkışlar) 
MÜSLÜM DOĞAN (İzmir) – Sayın Başkan, değerli
milletvekilleri; 97 sıra sayılı Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 2’nci maddesi üzerinde konuşmak
üzere söz almış bulunuyorum. 
Değerli milletvekilleri, Alevi inancı ve öğretisinde
çok önemli bir yer bulan Hızır orucu bugün ikinci oruç olarak tutulmaktadır,
bugün ikinci gündür. Bu kutsal günde ülkemizdeki kardeşliğin, barışın yeniden
tesis edilmesini diliyorum Hakk’tan ve orucumuzun Hakk nezdinde kabulünü
diliyorum. 
Değerli
milletvekilleri, partimiz grubu bu kanun tasarısındaki 2’nci maddeye katılmakla
birlikte, yasa tasarısının yapısal bir değişikliğe neden olabilecek yeni şeyler
içermediğini ifade etmek istiyorum. Mevcut iktidarın günümüze kadar AR-GE
alanında önemli bir gelişme katetmediğini üzülerek ifade etmek isterim. Bunun
en güzel örneğinin AR-GE harcamalarında ayrılan bütçede açıkça görüldüğünü de
görmekteyiz. Burada esas olan sorun aslında AR-GE’nin geliştirilmesi, insan
anlamında, kaynağın artırılması anlamında laik, demokratik, bilimsel bir
eğitimden uzak kalınması AR-GE’nin de insan kaynağı kapasitesini artırmasına
olanak vermemektedir. Çünkü, bugün ülkemizde gerçekten laik, demokratik, özerk
ve bilimsel bir eğitimden uzak durulmaktadır. Maalesef üniversitelerimizde de
bilimsel eğitimden uzaklaşılmış, egemen ulus ve egemen mezhep anlayışlarına
dayanan siyasal İslam’ın egemen olduğu bir eğitim sistemiyle karşı karşıyayız.
Her hükûmet programında maalesef millî eğitim programlarımız, millî eğitim
politikalarımız değişir ve doksan üç yıldır da bu millî eğitim politikası bir
türlü oturtulamadı. 
Hükûmet
yetkilileri her ile üniversite açtıklarını ve çok başarılı olduklarını, her
ilimizde üniversite olduğunu söylemektedir, övünmektedirler ama bugün laik ve
demokratik bir eğitimden, bilimsel eğitimden uzak olduğu için bu
üniversitelerde bilimsel bir eğitim verilememekte ve esas olarak da gelişmişlik
ve bilimsellik üzerine eğitimin çok geri bir noktada olduğunu burada ifade
etmek istiyorum. 
Değerli
milletvekilleri, bugün Türkiye’de dünya ölçeğinde ilk 500 üniversite arasına
giren kaç tane üniversitemiz olduğunu biliyorsunuz; bu, bir ölçü olmayabilir
ama bilim adamı titizliğinden uzak kaldıkça, bilimsel eğitimden uzak kaldıkça
AR-GE çalışmalarının da çok işe yarayacağını düşünmüyoruz. Bilimsel eğitimin
verilmediği, demokratik üniversitelerin olmadığı yerlerde AR-GE çalışmalarının
da çok başarılı olacağını düşünmüyoruz.
Eğitim hizmetinin metalaşmasına neden olan bu düşünce,
genel olarak eğitimin içeriğinin dönüşmesine, bilimsel özgürlüğün, kurumsal
özerkliğin ve demokratik işleyişin tamamen ortadan kalkmasına neden olmaktadır.
Devleti tabulaştıran ve yurttaşa karşı devleti koruyan siyasal akıl sebebiyle
özerk ve demokratik bilimsel eğitimden uzaklaşılmaktadır. Yurt dışında başarı
elde eden bu Türkiyeli bilim insanlarının da burada hakkını vermek gerekiyor;
onları saygıyla buradan karşılıyoruz. Bu ülkede özgür ve bilinçli ve bilimsel
bir eğitime verdikleri katkıdan dolayı da ayrıca tekrardan kutlamak istiyorum. 
Türkiye’de bilim, teknoloji ve inovasyon politikasının
ayrımının çok iyi yapıldığını düşünmüyorum. Örneğin, ABD’de 1960’larda en başta
bilim politikası vardır, sonra çok sağlam bir sanayi politikası, sonra
teknoloji, sonra inovasyon politikaları gelmektedir. Gelişmiş ülkeler bu
evrimsel süreçlerin yaşanması gerektiğine inanmış. Sanayi politikası olmadan şu
anda inovasyon politikası üzerinde de konuşmamızın çok da gerçekçi olmadığını
düşünüyoruz. Bilimsel öğretimin, üretimin ve özgür eleştirisel düşüncenin
geliştirilebilmesi için herkesin bilgiye ve kaynaklara özgürce erişebilmesi
sağlanmalı, araştırma altyapısı geliştirilmeli, bilgiye ulaşmanın
sınırlandırılmadığı bir ortam hayata geçirilmelidir diye düşünüyoruz. 
Saygılar sunuyorum. (HDP sıralarından alkışlar)
BAŞKAN – Teşekkür ederim Sayın Doğan.
Önergeyi oylarınıza sunuyorum.
III.- YOKLAMA
(CHP sıralarından bir grup milletvekili ayağa kalktı)
ENGİN ALTAY (İstanbul) – Sayın Başkan, yoklama
istiyoruz.
BAŞKAN – Yoklama…
Sayın Altay, Sayın Özkan, Sayın Tarhan, Sayın Arslan,
Sayın Atıcı, Sayın Pekşen, Sayın Kayan, Sayın Erdem, Sayın Sarıhan, Sayın
Sarıbal, Sayın Akkaya, Sayın Turpcu, Sayın Nurlu, Sayın Topal, Sayın Çamak,
Sayın Bektaşoğlu, Sayın Akar, Sayın Tanal, Sayın Tekin, Sayın Çıray. 
Üç dakika süre veriyorum ve süreyi başlatıyorum. 
(Elektronik cihazla yoklama yapıldı) 
BAŞKAN – Toplantı yeter sayısı yoktur. 
Birleşime on dakika ara veriyorum. 
Kapanma Saati: 20.47
YEDİNCİ OTURUM
Açılma Saati: 20.58
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Elif Doğan TÜRKMEN (Adana)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 37’nci Birleşiminin
Yedinci Oturumunu açıyorum.
III.- YOKLAMA
BAŞKAN
– 97 sıra sayılı Kanun Tasarısı’nın 2’nci maddesi üzerinde İzmir Milletvekili
Müslüm Doğan ve arkadaşlarının önergesinin oylamasından önce istem üzerine
yapılan yoklamada toplantı yeter sayısı bulunamamıştı. 
Şimdi
yoklama işlemini tekrarlayacağım. 
Yoklama
için üç dakika süre veriyorum ve süreyi başlatıyorum. 
(Elektronik cihazla yoklama yapıldı)
BAŞKAN – Yapılan ikinci yoklamada da toplantı yeter
sayısı bulunamadığından, kanun tasarı ve teklifleri ile komisyonlardan gelen
diğer işleri sırasıyla görüşmek için 11 Şubat 2016 Perşembe günü, alınan karar
gereğince, saat 14.00’te toplanmak üzere birleşimi kapatıyorum.
Kapanma Saati: 21.02




(X) (10/87) esas numaralı Meclis
Araştırması Önergesi’nin tam metni tutanağa eklidir.


(X) (10/88) esas numaralı Meclis
Araştırması Önergesi’nin tam metni tutanağa eklidir.


(X) (10/89) esas numaralı Meclis
Araştırması Önergesi’nin tam metni tutanağa eklidir.


(x) 97 S. Sayılı Basmayazı 9/2/2016
tarihli 36’ncı Birleşim Tutanağı’na eklidir.




