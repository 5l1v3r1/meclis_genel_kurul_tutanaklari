



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 94’üncü
Birleşim
 18
Mayıs 2017 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif Hamzaçebi’nin, 19
Mayıs Atatürk’ü Anma, Gençlik ve Spor Bayramı’nın 98’inci yılını kutladığına,
18 Mayıs Profesör Doktor Türkan Saylan’ın vefatının 8’inci yıl dönümüne ilişkin
konuşması
2.- Oturum Başkanı TBMM Başkan Vekili Mehmet Akif Hamzaçebi’nin,
Başkanlık Divanı olarak İstanbul Kınalıada’da yaşanan tecavüz olayın
kınadıklarına ilişkin konuşması

IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Bartın Milletvekili Muhammet Rıza Yalçınkaya’nın, Amasra’da işine
son verilen maden işçilerinin durumuna ilişkin gündem dışı konuşması
2.- Siirt Milletvekili Kadri Yıldırım’ın, Kudüs Günü’ne ilişkin gündem
dışı konuşması
3.- Samsun Milletvekili Erhan Usta’nın, 19 Mayıs Atatürk’ü Anma, Gençlik
ve Spor Bayramı’na ilişkin gündem dışı konuşması

V.- AÇIKLAMALAR
1.- İstanbul Milletvekili Mahmut Tanal’ın, Ankara Adliyesinde haksız ve
hukuksuz bir şekilde tutuklanan avukatları savunmak için tutulan adalet nöbeti
sırasında yaşanan olaylara ve polislerin avukatlar için kullandıkları ifadelere
ilişkin açıklaması
2.- Uşak Milletvekili Özkan Yalım’ın, 19 Mayıs Atatürk’ü Anma, Gençlik
ve Spor Bayramı’nın 98’inci yılını kutladığına ve Ayaş-Polatlı yolunun bozuk
durumda olan ilk 15 kilometresinin bir an önce düzeltilmesi gerektiğine ilişkin
açıklaması
3.- Kahramanmaraş Milletvekili İmran Kılıç’ın, gençliğin milletler için
bulunmaz bir nimet, önemli bir güç ve yararlanılması gereken muazzam bir kuvvet
olduğuna ilişkin açıklaması
4.- Kocaeli Milletvekili Fatma Kaplan Hürriyet’in, Rehberlik ve
Psikolojik Danışma Hizmetleri Yönetmeliği’nde yapılmak istenen değişiklikle
rehber öğretmenlere nöbet tutma ve ders görevi gibi başka işlerin yüklenmek
istenmesine ilişkin açıklaması
5.- Adana Milletvekili İbrahim Özdiş’in, 2015 yılında Türkiye
genelindeki 26 polis meslek yüksek okulundan mezun olan polislerin hâlen işsiz
güçsüz olduklarına ilişkin açıklaması
6.- Sivas Milletvekili Ali Akyıldız’ın, yaptığı öneriyi dikkate alarak
Sivas’ı Sanayi Siteleri Teşvik Paketi’ne dâhil eden Bilim, Sanayi ve Teknoloji
Bakanı Faruk Özlü’ye Sivas halkı adına teşekkür ettiğine ilişkin açıklaması
7.- Hatay Milletvekili Serkan Topal’ın, etüt merkezleri sorununa ilişkin
açıklaması
8.- Niğde Milletvekili Ömer Fethi Gürer’in, iş cinayetlerinin önlenmesi
için çalışmalar yapılması ve mesleki yeterlilik belgesi alınmasının
yaygınlaştırılması gerektiğine ilişkin açıklaması
9.- Samsun Milletvekili Hayati Tekin’in, 19 Mayıs Atatürk’ü Anma,
Gençlik ve Spor Bayramı’nın 98’inci yılını kutladığına ve Beşiktaş Belediyesi
tarafından düzenlenen 19 Mayıs etkinliklerinin İstanbul Valiliği tarafından
güvenlik bahanesiyle kasten engellenme girişimini kınadığına ilişkin açıklaması
10.- İstanbul Milletvekili Tülay Kaynarca’nın, Genel Kurulda
görüşülmekte olan kanun teklifiyle İstanbul’un Çatalca ve Silivri ilçelerinin
yüz otuz yıllık tapu mülkiyet mağduriyetinin giderileceğine ilişkin açıklaması
11.- Diyarbakır Milletvekili Sibel Yiğitalp’in, Hükûmetin baskı ve
uygulamalarıyla Sur’un sosyolojik ve demografik yapısının değiştirilmek
istendiğine ilişkin açıklaması
12.- Antalya Milletvekili Mustafa Akaydın’ın, 19 Mayıs Atatürk’ü Anma,
Gençlik ve Spor Bayramı’nın 98’inci yılını kutladığına ve 15 Temmuzun irtica
odaklarını devlete yerleştirenlerin ayıplı günü olduğuna ilişkin açıklaması
13.- Trabzon Milletvekili Haluk Pekşen’in, Trabzon’un Düzköy ilçesinin
Doğankaya köyünde yoğun bir şekilde kanser vakalarına rastlandığına ve Sağlık
Bakanlığının bu konuya bir an önce el atmasını talep ettiğine ilişkin
açıklaması
14.- Çanakkale Milletvekili Bülent Öz’ün, 19 Mayıs Atatürk’ü Anma,
Gençlik ve Spor Bayramı’nın 98’inci yılını kutladığına ilişkin açıklaması
15.- Muş Milletvekili Ahmet Yıldırım’ın, bir milletvekilinin 4 HDP
milletvekilinin yargılandığı mahkemenin ağır ceza reisini ziyaret etmesine,
ülkede yargının siyasallaşmasına ve bir siyasi partiye dönük soykırım
operasyonlarının iktidar eliyle yürütüldüğüne ilişkin açıklaması
16.- Manisa Milletvekili Erkan Akçay’ın, 19 Mayıs Atatürk’ü Anma,
Gençlik ve Spor Bayramı’nın 98’inci yılını kutladığına, Kırım Tatar Türklerinin
sürgününün 73’üncü yıl dönümüne, Suriye’de ülkemizin bekasını yakinen
ilgilendiren önemli gelişmeler yaşandığına ve ülkenin güvenliğine, milletin
birlik ve beraberliğinin devamına odaklanılması gerektiğine ilişkin açıklaması
17.- İstanbul Milletvekili Engin Altay’ın, Amasya Milletvekili Mehmet
Naci Bostancı’nın sataşma nedeniyle yaptığı konuşmasındaki bazı ifadelerine, 19
Mayısın tam bağımsızlığımızın ilham kaynağı olduğuna, Türkiye’nin bazı
noktalarında 19 Mayıs coşkusunu yaşayamıyor olmanın bu Parlamentonun en büyük
ayıbı olduğuna ve İstanbul Valiliğinin Beşiktaş’taki kutlamaları yasaklamasına
ilişkin açıklaması
18.- Amasya Milletvekili Mehmet Naci Bostancı’nın, 19 Mayıs Atatürk’ü
Anma, Gençlik ve Spor Bayramı’nın 98’inci yılını kutladığına ve Kırım Tatar
Türklerinin sürgününün 73’üncü yıl dönümüne ilişkin açıklaması
19.- Amasya Milletvekili Mehmet Naci Bostancı’nın, Adana Milletvekili
Meral Danış Beştaş’ın HDP grup önerisi üzerinde yaptığı konuşmasındaki bazı
ifadelerine ilişkin açıklaması
20.- Adana Milletvekili Meral Danış Beştaş’ın, Amasya Milletvekili
Mehmet Naci Bostancı’nın yaptığı açıklamasındaki bazı ifadelerine ilişkin
açıklaması
21.- Adana Milletvekili Meral Danış Beştaş’ın, Amasya Milletvekili
Mehmet Naci Bostancı’nın yerinden sarf ettiği bazı ifadelerine ilişkin
açıklaması
22.- İstanbul Milletvekili Garo Paylan’ın, İstanbul Kınalıada’da yaşları
13 ile 15 arasında olan 3 kız çocuğuna bir buçuk yıldır tehdit ve şantajla
tecavüz edildiği haberleriyle ilgili Hükûmetten bilgi rica ettiğine ilişkin
açıklaması
23.- Trabzon Milletvekili Haluk Pekşen’in, asılsız haberlerle Türkiye
Barolar Birliğinin kurumsal kimliğinin hedef alındığına ve basın-yayın
organlarını doğru ve ilkeli haberciliğe davet ettiğine ilişkin açıklaması
24.- Aydın Milletvekili Deniz Depboylu’nun, gençlerin sorunlarının
çözümü için Milliyetçi Hareket Partisi olarak üstlerine düşen her görevi yerine
getirmeyi millî sorumlulukları olarak gördüklerine ve CHP’nin grup önerisine
olumlu oy vereceklerine ilişkin açıklaması

VI.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın, Muş Milletvekili Ahmet
Yıldırım’ın yaptığı açıklaması sırasında Adalet ve Kalkınma Partisine sataşması
nedeniyle konuşması
2.- Adana Milletvekili Meral Danış Beştaş’ın, Düzce Milletvekili Ayşe
Keşir’in HDP grup önerisi üzerinde yaptığı konuşması sırasında HDP Grubuna
sataşması nedeniyle konuşması

VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Ankara Milletvekili Mustafa Mit ve 20 milletvekilinin, 4447 sayılı
İşsizlik Sigortası Kanunu’nun uygulamalarında görülen eksiklik veya
aksaklıkların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/529)
2.- Şırnak Milletvekili Ferhat Encu ve 20 milletvekilinin, bölgeler
arası dengesizliğin sebeplerinin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/530)
3.- Diyarbakır Milletvekili Sibel Yiğitalp ve 22 milletvekilinin, hâlâ
devam eden sokağa çıkma yasakları dolayısıyla sağlık ve eğitim kurumlarının
askerî karargâha dönüştürüldüğüne dair iddianın araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/531)

VIII.- ÖNERİLER
A) Siyasi Parti Grubu Önerileri
1.- HDP Grubunun, Adana Milletvekili Meral Danış Beştaş ve arkadaşları
tarafından, kadına yönelik şiddet olaylarının Adana ilinde ciddi bir artış
göstermesi ve bu mikro örnekten hareketle şiddet olaylarının araştırılması
amacıyla 10/5/2017 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 18 Mayıs 2017 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
2.- CHP Grubunun, Niğde Milletvekili Ömer Fethi Gürer ve arkadaşları
tarafından, gençlerin sorunlarının araştırılarak alınması gereken önlemlerin
belirlenmesi amacıyla 18/10/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 18
Mayıs 2017 Perşembe günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi

IX.- SEÇİMLER
A) Komisyonlarda Açık Bulunan Üyeliklere Seçim
1.- Kamu İktisadi Teşebbüsleri Komisyonunda boş bulunan üyeliğe seçim

X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekili Kayseri Milletvekili
Mustafa Elitaş’ın Bazı Alacakların Yeniden Yapılandırılması ile Bazı Kanunlarda
Değişiklik Yapılmasına Dair Kanun Teklifi (2/1703) ve İstanbul Milletvekili
Tülay Kaynarca ve 13 Milletvekilinin Hazineye Ait Taşınmaz Malların
Değerlendirilmesi ve Katma Değer Vergisi Kanununda Değişiklik Yapılması
Hakkında Kanunda Değişiklik Yapılması Hakkında Kanun Teklifi (2/1622) ile Plan
ve Bütçe Komisyonu Raporu (S. Sayısı: 475)
2.- Türkiye Cumhuriyeti Çevre ve Orman Bakanlığı ile Irak Cumhuriyeti
Ulaştırma Bakanlığı Arasında Meteoroloji ve Meteorolojik Araştırmalar Alanlarında
Mutabakat Zaptının Onaylanmasının Uygun Bulunduğuna Dair Kanun Tasarısı (1/606)
ve Dışişleri Komisyonu Raporu (S. Sayısı: 358)
3.- Türkiye Cumhuriyeti Hükümeti ile Romanya Hükümeti Arasında
Meteoroloji ve Hidroloji Alanında İşbirliği Anlaşmasının Onaylanmasının Uygun
Bulunduğuna Dair Kanun Tasarısı (1/696) ve Dışişleri Komisyonu Raporu (S.
Sayısı: 362)
4.- Türkiye Cumhuriyeti Sağlık Bakanlığı ile Irak Cumhuriyeti Sağlık
Bakanlığı Arasında Sağlık Alanında İşbirliğine Dair Mutabakat Zaptının Onaylanmasının
Uygun Bulunduğuna Dair Kanun Tasarısı (1/403) ve Dışişleri Komisyonu Raporu (S.
Sayısı: 364)
5.-  Tütün Ürünlerinin Yasadışı Ticaretini Önlemeye Yönelik Protokolün
Onaylanmasının Uygun Bulunduğuna Dair Kanun Tasarısı (1/575) ve Dışişleri
Komisyonu Raporu (S. Sayısı: 365)

XI.- OYLAMALAR
1.- (S. Sayısı: 475) Bazı Alacakların Yeniden Yapılandırılması ile Bazı
Kanunlarda ve Bir Kanun Hükmünde Kararnamede Değişiklik Yapılmasına Dair Kanun
Tekliflerinin oylaması
2.- (S. Sayısı: 364) Türkiye Cumhuriyeti Sağlık Bakanlığı ile Irak
Cumhuriyeti Sağlık Bakanlığı Arasında Sağlık Alanında İşbirliğine Dair
Mutabakat Zaptının Onaylanmasının Uygun Bulunduğuna Dair Kanun Tasarısı’nın
oylaması





XII.- YAZILI SORULAR VE CEVAPLARI
1.-  İstanbul Milletvekili Mustafa Sezgin Tanrıkulu'nun, İsviçre ile
imzalanan anlaşmalara ve karşılıklı ithalat-ihracat miktarına,
Fransa ile imzalanan anlaşmalara ve karşılıklı ithalat-ihracat
miktarına,
Almanya ile imzalanan anlaşmalara ve karşılıklı ithalat-ihracat
miktarına,
Hollanda ile imzalanan anlaşmalara ve karşılıklı ithalat-ihracat
miktarına,
Danimarka ile imzalanan anlaşmalara ve karşılıklı ithalat-ihracat
miktarına,
 İlişkin Başbakandan soruları ve Gümrük ve Ticaret Bakanı Bülent
Tüfenkci’nin cevabı (7/12447), (7/12448), (7/12449), (7/12450), (7/12451)
2.-  Niğde Milletvekili Ömer Fethi Gürer'in, döviz kurundaki artışın
önlenmesine yönelik tedbirlere ilişkin Başbakandan sorusu ve Başbakan
Yardımcısı Mehmet Şimşek’in cevabı (7/12754)
3.-  İstanbul Milletvekili Mustafa Sezgin Tanrıkulu'nun, 2003-2017
yılları arasında görev yapan bakanlık müşavirlerine,
2003-2017 yılları arasında Bakanlıkta çalışan basın müşavirlerine,
 İlişkin soruları ve Gümrük ve Ticaret Bakanı Bülent
Tüfenkci’nin cevabı (7/12863), (7/12864)
4.-  İstanbul Milletvekili Mustafa Sezgin Tanrıkulu'nun, 2003-2017
yılları arasında Bakanlıkta çalışan özel kalem müdürlerine ilişkin sorusu ve
Gümrük ve Ticaret Bakanı Bülent Tüfenkci’nin cevabı (7/12865)
18 Mayıs 2017 Perşembe
BİRİNCİ OTURUM
Açılma Saati: 14.00
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Mehmet
Necmettin AHRAZOĞLU (Hatay)
-----0-----
BAŞKAN – Türkiye Büyük Millet Meclisinin 94’üncü
Birleşimini açıyorum.
Toplantı yeter sayısı vardır, görüşmelere başlıyoruz.
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif Hamzaçebi’nin, 19
Mayıs Atatürk’ü Anma, Gençlik ve Spor Bayramı’nın 98’inci
yılını kutladığına, 18 Mayıs Profesör Doktor Türkan Saylan’ın vefatının 8’inci
yıl dönümüne ilişkin konuşması
BAŞKAN – Sayın milletvekilleri, bildiğiniz gibi yarın
19 Mayıs. 19 Mayıs, dağılan bir imparatorluğun ardından toprakları işgal
edilerek geleceği yok edilmek istenen bir milletin yoktan var olduğu, kurtuluş
mücadelesinin başladığı gündür. 16 Mayıs 1919 tarihinde, Mustafa Kemal Atatürk
ve kendisiyle birlikte Bandırma Vapuru’na binen, bağımsızlık için ölümü göze
almış 48 yurtsever insan “Ya istiklal ya ölüm!” diyerek Kurtuluş Savaşı’nın ve
tam bağımsız laik Türkiye Cumhuriyeti’nin temellerini atmıştır.
Doksan sekiz yıl önce bağımsızlık meşalesinin fitilini
ateşleyen ve sonrasında Kurtuluş Savaşı’ndan zaferle çıkarak cumhuriyeti kuran
bu ruhun sahip olduğumuz tüm özgürlüklerin güvencesi olduğunu biliyoruz. Ben
inanıyorum ki demokratik laik Türkiye Cumhuriyeti’nin gençleri de bunu çok iyi
bilmektedirler. Bu nedenle, Mustafa Kemal Atatürk, Samsun’a ayak bastığı gün
olan 19 Mayısı Türk gençliğine armağan ederken “En büyük eserim.” dediği
Türkiye Cumhuriyeti’ni de yine gençlere emanet etmiştir. 
Bu duygu ve düşüncelerle 19 Mayıs Atatürk’ü Anma,
Gençlik ve Spor Bayramı’mızın 98’inci yılını kutluyor, başta Mustafa Kemal
Atatürk ve silah arkadaşları olmak üzere kurtuluş mücadelesinin tüm
kahramanlarını ve şehitlerimizi saygı, şükran ve rahmetle anıyorum. (Alkışlar) 
Değerli milletvekilleri, bugün 18 Mayıs 2009’da
aramızdan ayrılan, kendisini bilime, insanlığa, Türk kadınının aydınlanmasına
ve kız çocuklarına adamış olan Profesör Doktor Türkan Saylan’ın vefatının
8’inci yıl dönümü. Türkan Saylan, eğitim imkânı sağlayarak on binlerce çocuğun
yolunu aydınlatmış çok değerli bir cumhuriyet kadınıydı. Benim de kendisiyle
bürokrasi yıllarımda beraberliğim, tanışıklığım olmuştu, gerçekten çok değerli
bir insandı. Bu vesileyle ölüm yıl dönümünde kendisini rahmetle ve şükranla anıyorum.

Gündeme geçmeden önce üç sayın milletvekiline gündem
dışı söz vereceğim. 
Gündem dışı ilk söz, Amasra’da işine son verilen maden
işçileri hakkında söz isteyen Bartın Milletvekili Muhammet Rıza Yalçınkaya’ya
aittir. 
Buyurunuz Sayın Yalçınkaya. (CHP sıralarından alkışlar)

IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Bartın Milletvekili Muhammet Rıza Yalçınkaya’nın, Amasra’da işine
son verilen maden işçilerinin durumuna ilişkin gündem dışı konuşması
MUHAMMET RIZA YALÇINKAYA (Bartın) – Sayın Başkan,
değerli milletvekilleri; Bartın Amasra’da işten atılan maden işçileriyle ilgili
gündem dışı söz almış bulunuyorum. Hepinizi saygıyla selamlıyorum. 
Değerli arkadaşlar, yarın 19 Mayıs; 19 Mayıs,
bağımsızlık meşalesinin yakılarak kurtuluş mücadelemizin başladığı destanın
adıdır. Bu destanı tarihimizin altın sayfalarına yazan başta Gazi Mustafa Kemal
Atatürk ve silah arkadaşları olmak üzere tüm kahraman şehitlerimizi rahmet ve
minnetle anıyor, Gençlik ve Spor Bayramı’nızı kutluyorum. (CHP sıralarından
alkışlar) 
Değerli milletvekilleri, seçim bölgem Amasra’da
madencilik sektöründe faaliyet gösteren Hema şirketi, yer altında çalışan ve
çalışma süreleri üç ile dokuz yıl arasında değişen ve GENEL MADEN-İŞ Sendikası
üyesi 28 maden işçisinin işine, iş gücü fazlalığını gerekçe göstererek geçen
hafta sonu itibarıyla son verdi. 
Bu şirket, 2005 yılında devlete ait Amasra B sahasını
redevans karşılığında kömür çıkarmak için aldı. O günden bugüne kadar da
devlete taahhüt ettiği kömürü çıkarmak yerine, termik santral kurma peşinde
koşturdu. Üç bin yıllık tarihî ve doğal güzellikleriyle yeryüzü cenneti olan bu
bölgede yaşayan vatandaşların termik santrale yönelik tepkisini azaltmak için
de 11 bin kişiye iş vereceği, istihdam yaratacağı yalanını söyledi. Ancak,
aradan geçen on iki yılda bir kürek kömür çıkarmak şöyle dursun, sürekli
oyalama taktikleriyle başka amaçların peşinde oldu. 
Bu süre içerisinde taahhütlerinin hiçbirini yerine
getirmedi, devleti milyarlarca lira zarara uğrattı. Ne zaman ki kurmak
istedikleri termik santral için ÇED olumlu kararını aldı, asıl niyeti işte o
gün ortaya çıktı. Hemen işçi kıyımına başladı. Bir senede yaklaşık 100’e yakın
işçiyi işten çıkardı. İşten çıkarılanların son mağduru ise 28 sendikalı işçi
oldu. Bünyesinde yıllardır çalışan, verilen işleri harfiyen yapan ve işinin
ehli olmuş bu işçileri “Size verecek işim yok, iş gücü fazlasısınız.” diyerek
işten attı. 
Değerli arkadaşlar, işten çıkardığı 28 işçiye “Size
yaptırabileceğim iş yok.” diyen bu şirket ne yaptı, biliyor musunuz? En son, 50
Çinli işçiyi işe aldı. Bizim vatandaşımıza “Sana verilecek işim yok, iş gücü
fazlam var.” diyen anlayış, ne hikmetse Çinli işçiye iş yaratabiliyor, onları
çalıştırabiliyor. 
Bu firma, Sayın Cumhurbaşkanının istihdam seferberliğini
başlattığı “İşsizliği gümbür gümbür aşağı çekmeliyiz.” dediği bir dönemde,
gümbür gümbür Türk işçisini işten çıkarıyor, Çinli işçileri işbaşı yaptırıyor. 
Hâlen bu şirket bünyesinde 300 kadar Çinli işçi
çalışıyor. Her geçen gün Çinli işçi sayısı artmaya devam ediyor. Yani bölgeye
“Yerli kömür çıkaracağım.” diye gelen bu firma yerli kömürü yerli işçiyle
değil, Çinli işçiyle çıkartmanın hazırlığını yapıyor. Bu şirketin her sorununu
çözmek için canla başla çalışan, şirketin bir dediğini iki etmeyen, her talebini
olumlu sonuçlandıran siyasi iktidar Türk işçisinin mağduriyetine sessiz
kalıyor, bunu anlamak mümkün değil. İstihdam seferberliği döneminde
vatandaşlarımızı işten çıkaran bu şirketin yaptıklarına daha ne kadar göz
yumulacak, daha ne kadar sessiz kalınacak, daha ne kadar görmezden gelinecek.
İktidarın devlete, bölge halkına, işçilerine doğruları söylemeyen,
çalışanlarını mağdur eden bu şirketin sorumsuzluklarına artık dur demesi lazım.

Ramazan öncesinde işsiz kalan ve bayramda çocuklarına
bayramlık dahi alamayacak olan bu arkadaşlarımız dün Meclisteydiler, adalet
aradılar. Sadece ailesini geçindirmek ve onlara bir lokma ekmek götürebilmek
için yerin yüzlerce metre altında canları pahasına çalışan, devletine ve
milletine bağlı bu işçilerin feryadı artık duyulsun, mağduriyetlerine son
verilsin. Emeğiyle, alın teriyle geçinen bu insanlara lütfen hep beraber sahip
çıkalım.
Bu duygu ve düşüncelerle hepinizi saygıyla
selamlıyorum. (CHP sıralarından alkışlar)
BAŞKAN – Teşekkür ederim Sayın Yalçınkaya.
Gündem dışı ikinci söz, Kudüs Günü münasebetiyle söz
isteyen Siirt Milletvekili Kadri Yıldırım’a aittir.
Buyurunuz Sayın Yıldırım. (HDP sıralarından alkışlar)
2.- Siirt Milletvekili Kadri Yıldırım’ın, Kudüs Günü’ne ilişkin gündem
dışı konuşması
KADRİ YILDIRIM (Siirt) – Sayın Başkan, değerli
milletvekilleri; bugün Kudüs Günü’dür. İnsanların diri diri yakıldığı ve
cenazelerine bile işkence edildiği günümüz İslam coğrafyasında Kudüs fethinden
almamız gereken bir hayli insani, İslami ve ahlaki dersler vardır. İslam tarihinde
Kudüs 2 kez fethedilmiştir. Birinci fetih Hazreti Ömer zamanında, 636 yılında
gerçekleşmiş ve bugün bu fethin 1381’inci yıl dönümüdür. Bu fetih sıradan bir
fetih olmayıp dünyaya hoşgörü, kerem, barış ve güven konusunda benzersiz bir
örnek sunmuştur. Örneğin, Kudüs İmparatoru bu şehrin anahtarını bizzat Hazreti
Ömer’e vermek isteyince Hazreti Ömer Kudüs’e hareket ediyor ve yolda
hizmetçisiyle birlikte sırayla deveye biniyorlar. Kudüs’e vardıklarında deveye
biniş sırası hizmetçisindedir ve kendisi devenin yularından tutarak yayan
yürüyordu. Kudüs halkı halifenin deve üzerindeki zat olduğunu zannederek ona
doğru koşuştuğunda, hizmetçinin koca Ömer’i göstererek “Halife ben değilim,
odur.” demesi suretiyle onun halife olduğu ortaya çıkmıştır. 
Hazreti Ömer Kudüs’ü fethettikten sonra Kudüs halkına
-ki ağırlıklı olarak Hristiyan bir halktı- can güvenliği, mal güvenliği, hayat
güvenliği, ibadet güvenliği sonuna kadar tanımıştır. Kendi yurdunu bırakıp
gitmek isteyenlerin güven içinde gitmeleri sağlanmış, yurtlarında kalmak
isteyenlere de her türlü emniyet, her türlü güven tekrar sağlanmıştır.
İkinci fetih, büyük Kürt komutan ve alimi olan Sultan
Selahattin Eyyubi tarafından gerçekleştirilmiştir ve bugün bu fethin de
830’uncu yıl dönümünü idrak ediyoruz. Bu fetih Peygamber Efendimiz’in miraca
çıktığı Recep ayının 27’nci gecesine denk gelmekle ayrı bir önem arz
etmektedir. 
Benim bu fetih bağlamında dikkatinizi çekmek istediğim
husus şu: Kudüs’te yaşayan halkların müşterek daveti üzerine Sultan Selahattin
Eyyubi’nin oraya gittiğini, oradaki sivil Hristiyan vatandaşlarla hiçbir
probleminin olmadığını, sivil Hristiyan vatandaşlara hiçbir sıkıntının
yaşatılmadığını, bu gidişin sadece bu ortak davete binaen oradaki mazlumları
kurtarmaya yönelik olduğunu ve bu noktada bir iki örnek vermek istediğimi ifade
ediyorum. İbnülesir ve Ebu Şâme İslam tarihinin iki büyük âlimidir. Bunların
ifadelerine göre, Selahattin Eyyubi Kudüs şehrine girdiğinde kardeşi ona diyor
ki: “Esirlerden bin tanesini serbest bırak.” Bin tanesini bırakıyor, ikinci bin
tane daha istiyor, onu da bırakıyor, üçüncü istiyor, onu da bırakıyor ve en son
Selahattin Eyyubi diyor ki: “…”(x) Yani “Esir olan herkes serbesttir.”
Sultan Selahattin’in burada ağlamasına şahitlik ediyoruz. Zira, Hristiyan
vatandaşların kadınları, kocalarının, çocuklarının esir alındığını görünce
ağlıyorlar ve onların bu ağlamalarına dayanamayan Sultan Selahattin büyük bir
sesle, sesli bir şekilde ağlıyor ve esir olan herkesi, o kadınların ağlamaları
nedeniyle serbest bırakıyor. Oysa, Kudüs hâkim olan öbür güçlerin elindeyken
Müslümanlar orada kılıçtan geçirilmişti ve orada öldürülen Müslümanların
cesetlerinden -Arapçada “akam” deniliyor- tepecikler oluşmuştu, Müslümanlar
diri diri yakılmıştı ve rakamlara göre…
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyoruz, tamamlayınız Sayın
Yıldırım.
KADRİ YILDIRIM (Devamla) - …70 bin kurban verilmişti
ama büyük Kürt komutanı ve İslam âlimi Selahattin Eyyubi burada böyle bir
insanlık dersini vererek farkını da ortaya koymuştu. İnşallah, dünyamız böyle
bir hoşgörü, barış ortamına kavuşacaktır. 
En derin saygılarımla sizi selamlıyorum. (HDP
sıralarından alkışlar)
BAŞKAN – Teşekkür ederim Sayın Yıldırım.
Gündem dışı üçüncü söz, 19 Mayıs Atatürk’ü Anma,
Gençlik ve Spor Bayramı münasebetiyle söz isteyen Samsun Milletvekili Erhan
Usta’ya aittir.
Buyurunuz Sayın Usta. (MHP sıralarından alkışlar)
3.- Samsun Milletvekili Erhan Usta’nın, 19 Mayıs Atatürk’ü Anma, Gençlik
ve Spor Bayramı’na ilişkin gündem dışı konuşması
ERHAN USTA (Samsun) – Sayın Başkan, değerli
milletvekilleri ve aziz Türk milleti; Gazi Mustafa Kemal Atatürk’ün 19 Mayıs
1919’da Samsun’a çıkışının 98’inci yıl dönümünü gurur ve heyecanla
karşılıyoruz. 19 Mayıs 1919, Türk milletinin kendisine biçilmiş kefeni yırtarak
tarihi yeniden yazdığı, bağımsızlık ve özgürlük umutlarının inanca dönüştüğü
tarihin adıdır. 19 Mayıs, milletimizin söndürülemeyen istiklal meşalesini
yaktığı gündür. 19 Mayıs, millî mücadelenin dalga dalga Anadolu’ya yayıldığı,
milletimizin makûs talihini yenerek bağımsızlık ve özgürlük meşalemizin
sönmeyeceğinin ilan edildiği, âdeta kendi küllerinden doğduğu bir varoluş
destanıdır.
Samsun’da başlayan Millî Mücadele süreci, millet
sevgisinin, aklın ve en önemlisi sabrın sınandığı milliyetçiliğin yol
haritasıdır. Ülkenin içinde bulunduğu durumun bir yazgı olmadığını düşünen ve
milletin bağımsızlığını yine milletin azim ve kararının kurtaracağına inanan
Gazi Mustafa Kemal Atatürk ve silah arkadaşları Türklüğün kurtuluşu ve vatanın
selameti için Samsun’dan başlayarak tüm Anadolu’ya yayılan bir kutlu mücadeleyi
başlatmışlardır. Anadolu’ya taşınan bağımsızlık ideali ve mücadele azmi
Havza’dan alevlendi, Amasya’dan körüklendi, Erzurum’dan yayıldı ve Sivas’tan
tüm vatan sathında yankı buldu. Türk milleti onun liderliğinde hürriyetini
zincire vurmak isteyen zalim tutkulara karşı amansız ve acımasız bir savaş
verdi. Bu savaş haklı ve meşruydu. “Ya istiklal ya ölüm!” seslenişi, Samsun’dan
itibaren beliren derin kavrayış, tavizsiz millî duruş, gözleri kamaştıran
inanmışlık ve Türk milletine adanmışlıkla gerçekleşmiştir. Bilinsin ki, doksan
sekiz yıl önce Türk milleti etnik topluluklar koleksiyonu olsun diye Samsun’a
çıkılmadı. Doksan sekiz yıl önce etnik ve mezhepsel aidiyetler millet
bilincinin önüne geçsin diye ilk adım atılmadı. Samsun’a Türk milletinin
namusunu, şerefini kurtarmak ve kimseye muhtaç olmadan var olabilmesini
sağlamak ve sağlama almak için çıkıldı. İşgalci mihrakların bayrakları altında,
sömürge valileri yönetiminde köle olmamak için Samsun’dan Anadolu’ya ulaşıldı.
Ne kadar övünsek, ne kadar gururlansak azdır. 
Dün olduğu gibi bugün de aziz şehitlerimizin kanlarıyla
sulanan vatan topraklarını parçalamaya çalışanlara, Türk milletini bu
topraklardan kovmanın hesabını yapanlara karşı aziz milletimiz millî heyecan ve
azimle aşılmaz sur, yıkılmaz kale ve bükülmez bilek olacaktır. 
Milliyetçi Hareket Partisi olarak ülkemizin bekası,
millî birliği ve kardeşliği için sergilediğimiz sorumlu ve sağduyulu tutumu ve
öngördüğümüz uyarıları hiç kimse bir zaaf belirtisi olarak görmemeli, sonu ağır
olacak hesap hatasına düşmemelidir. Milliyetçi Hareket Partisi 19 Mayıs şuurunu
iliklerinde taşıyan, kurucu ve kurtarıcı bir fikre dayanan, işgal ve ihanete
asla prim vermeyen, vermeyecek olan muhteşem bir millet eseridir. Bu eserin
kapağında “Ne mutlu Türk’üm diyene.” yazmaktadır. Bu eserin her satırı Türk
tarihidir. Bu eserin her sayfası şehit ve gazilerimiz tarafından
mühürlenmiştir. Bu itibarla, 19 Mayıstan intikam almak, 29 Ekimin rövanşını
aramak için pusuya yatmış köksüz ve iş birlikçiler önce bizi aşmak, bizi
yenmek, bizi etkisiz hâle getirmek mecburiyetindedir. Milliyetçi Hareket
Partisi, Samsun’a çıkan irade, Sakarya ve Dumlupınar’da çakan şimşektir. 
Mustafa Kemal Atatürk tam bağımsızlık ve muasır
medeniyetler seviyesini aşmanın yolunun gençliğimizin büyük ülkülerle
yetişmesinden geçtiğini görmekteydi. Bunun içindir ki bir yandan bugünün anlam
ve öneminin gençlikçe kavranması için bugünü onlara armağan etmiş, diğer yandan
da ülkemizin geleceğini her zaman güvendiği ve inandığı Türk gençliğine emanet
etmiştir. 
19 Mayıs 1919 ruhunun gençliğe kazandırılması millî
geleceğimiz açısından hayati derecede önemlidir. Geleceğimiz ancak vatan ve
millet sevgisini taşıyan, yüksek ülküleri hedeflemiş bir gençliğin yetişmesiyle
güvence altında olabilir. Lider Türkiye’ye ulaşmak için gençlerimizin
yüreklerindeki vatan ve millet sevgisi, bağımsızlık ve özgürlük duygusu,
çalışma ve başarma azmi milletimizin dünya durdukça var olacağının en büyük
ispatıdır. Türk gençliği, dün olduğu gibi bugün de atalarının canları pahasına
koruyup kendilerine emanet ettiği vatan topraklarını yine aynı kararlılıkla
koruyacak, bağımsızlığından asla ödün vermeyecektir. Türk gençliğinin inanç,
bilgi, beceri ve üstün donanımıyla üstesinden gelemeyeceği hiçbir zorluk
yoktur.
Bu düşüncelerle, vatanımızın birliği ve bütünlüğü
uğruna kurtuluş mücadelesinin başladığı bu çok anlamlı günün yıl dönümünde
sevgili gençlerimizin ve aziz milletimizin 19 Mayıs Atatürk’ü Anma, Gençlik ve
Spor Bayramı’nı kutluyorum. Başta Gazi Mustafa Kemal Atatürk olmak üzere, Millî
Mücadele Dönemi’nin tüm kahramanlarına ve aziz şehitlerimize…
(Mikrofon otomatik cihaz tarafından kapatıldı)
ERHAN USTA (Devamla) - …Cenab-ı Allah’tan rahmet
diliyor, hepsini minnet ve şükranla yâd ediyorum. Gazi Meclisi ve yüce Türk
milletini saygıyla selamlıyorum.
Teşekkür ederim. (MHP, AK PARTİ ve CHP sıralarından
alkışlar) 
BAŞKAN – Teşekkür ederim Sayın Usta.
Sayın milletvekilleri, İç Tüzük'ün 59’uncu maddesine
göre yapılan gündem dışı konuşmalar sona ermiştir. 
Şimdi, elektronik sisteme girerek söz talep eden sayın
milletvekillerine sırayla söz vereceğim.
Sayın Tanal…
V.- AÇIKLAMALAR
1.- İstanbul Milletvekili Mahmut Tanal’ın, Ankara Adliyesinde haksız ve
hukuksuz bir şekilde tutuklanan avukatları savunmak için tutulan adalet nöbeti
sırasında yaşanan olaylara ve polislerin avukatlar için kullandıkları ifadelere
ilişkin açıklaması
MAHMUT TANAL (İstanbul) – Teşekkür ederim Değerli
Başkan.
Değerli milletvekilleri, bugün, Ankara Adliyesinde,
haksız ve hukuksuz bir şekilde tutuklanan avukatları, savunmayı savunmak için
adalet nöbetindeydim. Ankara Adliyesinin ana giriş kapısında nöbet bitmek
üzereyken polisler tarafından avukatlara “Dağılın.” ibaresi yerine, “Avukatları
süpürün.” ibaresi kullanıldı. Süpürmek, kirli olan bir şeyi çöpe atmaktır, imha
etmektir, yok etmek anlamına gelir. Buradan emniyet mensuplarına ve İçişleri
Bakanlığına sesleniyorum: Vatandaşlarımıza “Süpürün.” ibaresi yerine, eğer
toplantıyı gerçekten dağıtmak istiyorlarsa “Dağılın.” ibaresini, hukuksal bir deyimi
kullanmalarını istirham ediyorum.
Değerli arkadaşlar, nöbet bittikten sonra Ankara
Adliyesine girmek istedik, saat on ikiyi yirmi geçe Ankara Adliyesinin
kapıları, o giriş kapısı kilitlenmişti. Eğer avukata adliye kapısı
kilitleniyorsa kim bilir nezarethanelerde, cezaevlerinde vatandaşımıza neler
yapılmaktadır?
(Mikrofon otomatik cihaz tarafından kapatıldı)
MAHMUT TANAL (İstanbul) – Adalet devletin temeliyse…
BAŞKAN – Sayın Yalım… Sayın Yalım…
MAHMUT TANAL (İstanbul) – …savunma da adaletin
temelidir.
Teşekkür ediyorum.
BAŞKAN – Sayın Yalım, başlayınız efendim.
2.- Uşak Milletvekili Özkan Yalım’ın, 19 Mayıs Atatürk’ü Anma, Gençlik
ve Spor Bayramı’nın 98’inci yılını kutladığına ve Ayaş-Polatlı yolunun bozuk
durumda olan ilk 15 kilometresinin bir an önce düzeltilmesi gerektiğine ilişkin
açıklaması
ÖZKAN YALIM (Uşak) – Teşekkür ederim Sayın Başkan.
Yarın 19 Mayıs. 19 Mayıs Atatürk’ü Anma, Gençlik ve
Spor Bayramı’nın 98’inci yılını kutluyorum.
Evet, bu arada Sayın Ulaştırma Bakanımız Ahmet Arslan’a
sesleniyorum: Ankara sınırları içerisinde bulunan Ayaş-Polatlı yolunun ilk 15
kilometresi maalesef çok fena, bozuk durumda. Başkent sınırları içerisinde
bulunan bu yola bir an önce müdahale edilmesi ve de bu yolun acilen yapılması
gerekmektedir. Ulaştırma Bakanımıza… Ankara’mızın yüzü olan, sınırları
içerisinde bulunan bu yolun bir an önce tamir edilmesi gerekmektedir. Acil
talep ediyorum bunu.
Teşekkür ederim.
BAŞKAN – Sayın İmran Kılıç.
3.- Kahramanmaraş Milletvekili İmran Kılıç’ın, gençliğin milletler için
bulunmaz bir nimet, önemli bir güç ve yararlanılması gereken muazzam bir kuvvet
olduğuna ilişkin açıklaması
İMRAN KILIÇ (Kahramanmaraş) – Teşekkür ederim Sayın
Başkan.
“Genç” kelimesi “hazine” anlamına gelir; gençlik, tüm
hareket ve heyecanıyla ömrümüzün en verimli çağı, istikbalimizi teslim
edeceğimiz yarınlarımızdır. İnsan gençlik döneminde artı yönde de, eksi yönde
de büyük mesafeler alabilir. Bir ülkenin yarınlarından emin olması,
yetiştirdiği gençliğin sağlıklı, duyarlı, tutarlı, eğitimli ve donanımlı olmasıyla
mümkündür. Gençlik, milletler için bulunmaz bir nimet, önemli bir güç,
yararlanılması gereken muazzam bir kuvvettir. 
Gençlerimizin millî ve manevi değerlerimizle donanma ve
onları koruma sorumlulukları yanında; kişilik, sağlık, ailevi, arkadaş, çevre,
okul, istihdam sorunları yanında da tütün ve mamulleri, alkol, uyuşturucular,
kumar, şans oyunları, cinsel istismara uğramak gibi -zina, fuhuş,
homoseksüellik bunlar içerisindedir- kötü alışkanlıklar ile misyonerlik,
satanizm, terörizm ve diğer zararlı akımların tuzağına düşme tehlikesi vardır.
Gençliğimiz geleceğimizdir.
BAŞKAN – Sayın Kaplan Hürriyet.
4.- Kocaeli Milletvekili Fatma Kaplan Hürriyet’in, Rehberlik ve
Psikolojik Danışma Hizmetleri Yönetmeliği’nde yapılmak istenen değişiklikle
rehber öğretmenlere nöbet tutma ve ders görevi gibi başka işlerin yüklenmek
istenmesine ilişkin açıklaması
FATMA KAPLAN HÜRRİYET (Kocaeli) – Teşekkür ediyorum
Sayın Başkan.
Millî Eğitim Bakanlığının Rehberlik ve Psikolojik
Danışma Hizmetleri Yönetmeliği’nde yapmak istediği değişikle rehber
öğretmenlere nöbet tutma ve ders görevi gibi başka işler yüklenmek isteniyor.
Rehberlik hizmetlerinin özü öğrencilerin iç dünyalarıyla ilgilidir.
Çocuklarımızın başlarına gelen birçok istismar olayı rehber öğretmenler
aracılığıyla ortaya çıkarılmıştır. Ayrıca, arkadaşlar arasında cinayete
varabilecek kavgaların birçoğu ile bağımlılık yaratan madde kullanımı gibi
olaylar rehber öğretmenlerinin gayretiyle önlenmektedir. Rehber öğretmenlere bu
değişiklikle birlikte yüklenecek her yük onları çocuklardan ve asıl işlerinden
daha da fazla uzaklaştıracaktır. Bu, yanlıştır. Onların asıl işi ergenlik,
çocuk gelişimi, önleyici tedbir alma, psikolojik danışma gibi pedagojik
görevlerdir. Rehber öğretmenler, branş öğretmenleri ya da sınıf öğretmenleri
gibi görülmemelidir. 
Teşekkür ediyorum.
BAŞKAN – Sayın Özdiş…
5.- Adana Milletvekili İbrahim Özdiş’in, 2015 yılında Türkiye
genelindeki 26 polis meslek yüksek okulundan mezun olan polislerin hâlen işsiz
güçsüz olduklarına ilişkin açıklaması
İBRAHİM ÖZDİŞ (Adana) – Teşekkür ediyorum Sayın Başkan.
Sorum İçişleri Bakanı Sayın Süleyman Soylu’ya: 2015
yılında Türkiye genelinde bulunan 26 polis meslek yüksekokulundan mezun olup
diplomasını alan, son dakika konulan ve saniyeler süren sözlü mülakat nedeniyle
elenen, ataması yapılmayan yaklaşık 1.800 polis gencimiz hâlen işsiz güçsüz
bekliyor. Sınavı yapan komisyondaki çoğu amir FETÖ’den ihraç edilmiş, davalara
bakan hâkimler, savcılar ihraç edilmiş. Bu gençlerin suçu, günahı ne? Neden
ellerinde polis diplomalarıyla iki yıldır işsiz kalıyorlar? Devlet olarak bu
gençlere neden sahip çıkmıyorsunuz? Sizde hiç vicdan yok mu Sayın Bakan?
Teşekkür ediyorum Sayın Başkan.
BAŞKAN – Sayın Akyıldız…
6.- Sivas Milletvekili Ali Akyıldız’ın, yaptığı öneriyi dikkate alarak
Sivas’ı Sanayi Siteleri Teşvik Paketi’ne dâhil eden Bilim, Sanayi ve Teknoloji
Bakanı Faruk Özlü’ye Sivas halkı adına teşekkür ettiğine ilişkin açıklaması
ALİ AKYILDIZ (Sivas) – 16 Mayıs Salı günü, burada,
Mecliste yapmış olduğum konuşmada, yeni açıklanan Üretim Reform Paketi’ndeki 8
ilin içinde, maalesef, Sivas’ın yine adının olmadığını belirterek, Bilim,
Sanayi ve Teknoloji Bakanı Sayın Faruk Özlü’ye, “Üvey evlat muamelesi görmekten
bıktık artık.” diyerek Sivas’ın da teşvik paketine dâhil edilmesini önermiştim.
Bugün aldığım bilgilere göre Sivas’ın da Üretim Reform Paketi’ne yani Sanayi
Siteleri Teşvik Paketi’ne dâhil edildiğini öğrenmiş bulunuyorum. Yaptığım
öneriyi dikkate alarak Sivas’ı teşvik paketine alan Sayın Bilim, Sanayi ve
Teknoloji Bakanına ve katkı veren herkese Sivas halkı adına teşekkür ediyorum.
BAŞKAN – Sayın Topal…
7.- Hatay Milletvekili Serkan Topal’ın, etüt merkezleri sorununa ilişkin
açıklaması
SERKAN TOPAL (Hatay) – Teşekkür ediyorum Sayın Başkan.
Sayın Hükûmet yetkililerine seslenmek istiyorum. Etüt
merkezleri sorununu daha önce dile getirmiştim, sorun çözülünceye kadar
hatırlatmaya devam edeceğim.
Ülke genelinde yaklaşık 2.006 etüt merkezinde 40 bin
kişi, işçi orada çalışıyor ve kapatılırsa mağdur olacak. Yeni istihdam kapıları
açılmadığı gibi, milletin kendi yarattığı istihdam kapıları da maalesef
kapatılıyor, kapatılırsa öğretmenler, işçiler, öğrenciler, veliler mağdur
olacak. Binlerce öğretmenin evine ekmek götürmesine lütfen engel olmayın. Bu
yüzden, 1 Temmuz 2017 tarihinde kapatılmaları öngörülen etüt eğitim merkezleri
kararınızı tekrar gözden geçirmeyi düşünüyor musunuz? İnsanlarımızı,
öğretmenlerimizi işsiz, aşsız ve düşsüz bırakmakla neyi hedefliyorsunuz? Bir an
önce çözüm bekliyoruz. 
Teşekkür ediyorum. 
BAŞKAN - Sayın Gürer…
8.- Niğde Milletvekili Ömer Fethi Gürer’in, iş cinayetlerinin önlenmesi
için çalışmalar yapılması ve mesleki yeterlilik belgesi alınmasının
yaygınlaştırılması gerektiğine ilişkin açıklaması
ÖMER FETHİ GÜRER (Niğde) – İş cinayetlerinde Avrupa
1’incisi, dünya 3’üncüsüyüz. AKP hükûmetleri döneminde 18 bini aşkın emekçi iş
cinayetinde yaşamını yitirdi. Denetim, eğitim ve tarafların iş birliği,
işverenin ve Hükûmetin gerekli önlemleri alması ve yasaların tavizsiz
uygulanması sorunun çözümünde önemli ve olumlu gelişme sağlayacaktır. 
Mesleki yeterlilik belgesi alınması zorunlu 48 meslekte
ne yazık ki belge alımı oldukça düşüktür. Ülkemizde tehlikeli ve çok tehlikeli
sınıfında özel ve kamuda 513.583 iş yeri bulunmaktadır. Yasaya göre mesleki
yeterlilik belgesi alanların sayısı ise 140.923’te kalıyor. Çok tehlikeli ve
tehlikeli sınıflarında belge alan kişilerin sayısı bu alanlardaki iş yeri
sayısının dörtte 1’i kadar. 500 binden fazla tehlikeli ve çok tehlikeli iş
yerinde milyonlarca çalışan varken sadece 140 bin kişinin yeterlilik belgesi
alması kaygı vericidir. Bu bağlamda çalışmalar yapılmalı, mesleki yeterlilik
belgesinin alınması yaygınlaştırılmalıdır. 
BAŞKAN – Sayın Hayati Tekin…
9.- Samsun Milletvekili Hayati Tekin’in, 19 Mayıs Atatürk’ü Anma,
Gençlik ve Spor Bayramı’nın 98’inci yılını kutladığına ve Beşiktaş Belediyesi
tarafından düzenlenen 19 Mayıs etkinliklerinin İstanbul Valiliği tarafından
güvenlik bahanesiyle kasten engellenme girişimini kınadığına ilişkin açıklaması
HAYATİ TEKİN (Samsun) – Teşekkür ederim. 
Bildiğiniz gibi yarın 19 Mayıs 1919’un 98’inci yıl
dönümüdür. Ulu Önder Atatürk tarafından başlatılan ve kurtuluşa vesile olan
istiklal mücadelesinin ilk adımının atıldığı şehir olan Samsun’un bir ferdi
olmaktan gurur duyuyorum fakat üzüntüm odur ki İslam Peygamberimiz Hz. Muhammed
(SAV) Efendimiz’den sonra İslam’a en fazla hizmeti olan Atatürk’ü anlamayanlar,
son zamanlarda kasıtlı olarak gerçekleştirilen saldırıların yanı sıra bazen de
ince ayak oyunlarıyla engellemek istemektedir. İki gün önce bunun garip bir
örneği, Beşiktaş Belediyesi tarafından düzenlenen 19 Mayıs etkinliklerinin
İstanbul Valiliği tarafından güvenlik bahanesiyle kasten engellenme
girişimidir. Başta Valilik olmak üzere tüm müsebbiplerini Türk milleti adına
kınıyorum. Hükûmetin Sayın Erdoğan’ın toplantı, miting, sözüm ona toplu
açılışlarına sağlanan korumanın yarısını da 19 Mayıs kutlamalarına sağlamasını
salık veriyorum. 
BAŞKAN – Sayın Kaynarca…
10.- İstanbul Milletvekili Tülay Kaynarca’nın, Genel Kurulda
görüşülmekte olan kanun teklifiyle İstanbul’un Çatalca ve Silivri ilçelerinin
yüz otuz yıllık tapu mülkiyet mağduriyetinin giderileceğine ilişkin açıklaması
TÜLAY KAYNARCA (İstanbul) – Teşekkürler Sayın Başkanım.

Bugün, bu hafta görüşmekte olduğumuz 470 sıra sayılı
Kanun’da İstanbul’un Çatalca ve Silivri ilçelerinin yüz otuz yıllık tapu
mülkiyet mağduriyetini gidermiş olacağız. Dün bu konuda kürsüden de konuşmalar
yapmıştım ancak bir açıklama daha yapmayı arzu ediyorum, o da şu: Şu ana kadar,
özellikle Osmanlı-Rus Savaşı döneminde Bulgaristan’dan devlet kanalıyla bu
bölgelere yerleştirilmiş vatandaşlarımızın, yerleşik alan içerisindeki tapusuz
köyler olarak bilinen Silivri ve Çatalca’nın 8 köyünün yıllara dayanan
mağduriyeti giderilmiş olacak. Şu ana kadar neyi beklemiş olduk? Orman vasfında
olan yerler vardı. Dolayısıyla 2012 yılındaki 2/B kanunuyla birlikte bir kısmı
tapularını ciddi bir oranda…
(Mikrofon otomatik cihaz tarafından kapatıldı)
BAŞKAN – Sayın Yiğitalp…
11.- Diyarbakır Milletvekili Sibel Yiğitalp’in, Hükûmetin baskı ve
uygulamalarıyla Sur’un sosyolojik ve demografik yapısının değiştirilmek
istendiğine ilişkin açıklaması
SİBEL YİĞİTALP (Diyarbakır) – Sayın Başkan,
biliyorsunuz, Sur’da uzun süredir sokağa çıkma yasakları devam etmekte ve 5
mahalle şu anda hâlen abluka altında. En son, 1 Mayıs’ta camilerin
hoparlörlerinden mahallelerin boşaltılması konusunda, ısrarla çıkılması
konusunda Hükûmetin ciddi bir baskısı oldu. En son, üç gün önce zırhlı
araçlardan anonslarla “Bu evlerden çıkın. Çıkmazsanız elektrik ve suyunuzu
keseceğiz ve sizi zorla çıkaracağız.” diyerek yaklaşık 6 bin kişinin yaşadığı
mahalleler zorun gücüyle boşaltılmak istenmekte.
Şunu unutmamak gerekir ki insanları -yaşamak istemediği
bir yere- zorla ve ısrarla yerinden yurdundan etmek, bir devlet mekanizması
açısından son derece talihsiz bir durumdur. Bunu hatırlatmak isterim ve ayrıca
Sur’un tarihsel bir dokusu olduğunu, tarihsel dokunun da canlı olarak hâlen
devam eden bir yaşam biçimine dönüştüğünü, bununla Sur’un sosyolojik ve
demografik yapısının değiştirilmek istendiğini de söylemek isterim.
Teşekkür ederim.
BAŞKAN – Sayın Akaydın…
12.- Antalya Milletvekili Mustafa Akaydın’ın, 19 Mayıs Atatürk’ü Anma,
Gençlik ve Spor Bayramı’nın 98’inci yılını kutladığına ve 15 Temmuzun irtica
odaklarını devlete yerleştirenlerin ayıplı günü olduğuna ilişkin açıklaması
MUSTAFA AKAYDIN (Antalya) – Sayın Başkan, değerli
milletvekilleri; yarın Ata’mızın, Kurtuluş Savaşı’nı başlatmak için Samsun’a
adım atışının 98’inci yıl dönümü. Türk ulusu, Ata’sının izinden yürüyerek kendi
azim ve iradesiyle bu tarihte emperyalizme karşı dünyanın ilk halk savaşını
başlatmıştır. Bu tarih, bütün mazlum milletlerin kurtuluşunu da başlatan
tarihtir. Kurtuluş, aynı zamanda monarşiden ve hilafetten de kurtuluş olmuş,
arkasından modern Türkiye Cumhuriyeti kurulmuştur. Ne yazık ki geri kafalı
odaklar, büyük bir öfke ve kıskançlıkla bugün bize millî bayramlarımızı
unutturmaya çalışıyorlar. Millî bayramlarımız yerine ayıplı bir 15 Temmuz darbe
girişimini bastırmayı âdeta bayrammış gibi tarihimize yerleştirmeye çabalıyorlar.
15 Temmuz, irtica odaklarını devlete yerleştirenlerin ayıplı günüdür. Bu ayıplı
günü yaratanları Türkiye Cumhuriyeti bir gün mutlaka mahkûm edecektir. Türkiye
Cumhuriyeti yeniden adil, özgür, barışsever insanların ülkesi olacaktır. 
BAŞKAN – Sayın Pekşen…
13.- Trabzon Milletvekili Haluk Pekşen’in, Trabzon’un Düzköy ilçesinin
Doğankaya köyünde yoğun bir şekilde kanser vakalarına rastlandığına ve Sağlık
Bakanlığının bu konuya bir an önce el atmasını talep ettiğine ilişkin
açıklaması
HALUK PEKŞEN (Trabzon) – Teşekkürler Sayın Başkan. 
Son beş yıl içerisinde Trabzon’un Düzköy ilçesi
Doğankaya köyünde 80 kanser vakasında insanlarımız hayatlarını kaybetmişler. Bu
köyde yoğun bir şekilde kanser vakalarına rastlanması, orada tıbbi teşhisle
ortaya konulan gerçek bir durum. Buna ilişkin ne tür önlemlerin alınacağı,
Sağlık Bakanlığı ve üniversitelerin yoğun bir çalışma yapmasını gerektiren bir
durumdur. Bugüne kadar bu yönde bir çalışmaya rastlanmamış ama bölgede
olağanüstü yoğunlukta bir kanser vakasına rastlanmaktadır. Bu konuya bir an
önce Sağlık Bakanlığının el atmasını talep ediyorum. 
Aracılığınızla da teşekkür ediyorum, sağ olun Sayın
Başkanım. 
BAŞKAN – Sayın Öz…
14.- Çanakkale Milletvekili Bülent Öz’ün, 19 Mayıs Atatürk’ü Anma,
Gençlik ve Spor Bayramı’nın 98’inci yılını kutladığına ilişkin açıklaması
BÜLENT ÖZ (Çanakkale) – Sayın Başkan, “Bütün ümidim
gençliktedir.” diyen Ulu Önder Mustafa Kemal Atatürk, genç bir önder olarak
çıktığı Samsun’da bağımsızlık mücadelemizin, varoluş mücadelemizin fiilî başlangıcını
yaptığı, başlattığı günü yine yarınlarımızın güvencesi olarak gördüğü gençliğe
armağan etmiştir. Bizler de Ata’mızın açtığı yolda, gösterdiği hedefte durmadan
yürüyeceğimize ant içtik. Atatürk’ün emanetine hıyanet içinde olanlar bilsinler
ki cesaret ve kararlılıkla Atatürk’ün fikirlerini sonsuza kadar yaşatacağız.
Son dönemde artan Atatürk saldırganlığı, bizleri Atatürk sevgimizden
uzaklaştıramaz. Yaşanan süreçte bizleri toplumsal kutuplaşmaya itenlere
gençliğin cevabı, cumhuriyetine ve demokrasisine sahip çıkarak olacaktır. 
Bu duygu ve düşüncelerle, Atatürk’ü Anma Gençlik ve
Spor Bayramı’nı kutluyor, başta Gazi Mustafa Kemal Atatürk’ü ve Kurtuluş Savaşı
kahramanlarımızı, şehitlerimizi gururla anıyorum. 
Teşekkür ederim. 
BAŞKAN – Teşekkür ederim Sayın Öz. 
Birer dakikalık konuşmalar sona ermiştir. 
Sayın grup başkan vekillerine söz vereceğim. 
Sayın Yıldırım…
15.- Muş Milletvekili Ahmet Yıldırım’ın, bir milletvekilinin 4 HDP
milletvekilinin yargılandığı mahkemenin ağır ceza reisini ziyaret etmesine,
ülkede yargının siyasallaşmasına ve bir siyasi partiye dönük soykırım
operasyonlarının iktidar eliyle yürütüldüğüne ilişkin açıklaması
AHMET YILDIRIM (Muş) – Teşekkür ederim Sayın Başkan. 
Sayın Başkan, 4 Kasım 2016’da siyasi soykırım
operasyonları kapsamında tutuklanan ve rehin alınan eş genel başkanlarımız ve
milletvekillerimizin bu tutuklanma hâlinin bir siyasi kararla olduğunu
mütemadiyen ifade ettik, sizin oturumu yönettiğiniz Genel Kurullarda da
yerimizden ve kürsüden bunu dile getirdik. 
Öyle ki 21 Şubattan bir gün sonra yani yaklaşık üç ay
önce Başbakan, Çankaya Köşkü’nde kabul ettiği gazetecilere, Eş Genel Başkanımız
Figen Yüksekdağ’ın milletvekilliğinin düşürülmesiyle ilgili bir gazetecinin
sorusu üzerine evlere şenlik şöyle bir cümle kullanmıştı: “Bundan sonra da
devam edecek.” diyordu. Peki, 21 Şubatta Başbakan hangi mahkemelere talimat
verdi? AKP’nin HDP’ye dönük, HDP’nin milletvekillerine, üyelerine,
yöneticilerine dönük bu operasyonların nasıl hamisi olduğuna dair bir resim
gösteriyorum. Batman milletvekilleri, 4 milletvekilimizin yargılandığı
mahkemenin ağır ceza reisini ziyaret ediyor. Şimdi açıklama bekliyoruz: Siz,
Besime Konca’yı tutuklayan, Saadet Becerekli, Ayşe Acar Başaran ve Mehmet Ali
Aslan’ın yargılandığı mahkeme başkanıyla ne konuştunuz, neyi ziyaret
ediyorsunuz? Burada Başbakanın talimatını mı yerine getiriyorsunuz? Bir
milletvekili, siyasi bir kişilik, bir başka partinin 4 milletvekilinin
yargılandığı mahkemenin başkanıyla ne konuşuyor olabilir? Biz merak ediyoruz.
Biliyoruz, şundan zerre kaygı duymuyoruz, şüphemiz de yok: AKP, bu siyasi
soykırım operasyonlarının sahibidir. Bunun talimatını veren…
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum Sayın Yıldırım.
AHMET YILDIRIM (Muş) – Teşekkür ederim Sayın Başkan.
Ya değilse, 10 ayrı savcılığın 5 ayrı ilde 4 Kasım günü
aynı dakikada bir siyasi operasyon başlatmasını biz nasıl yorumlayabiliriz?
Batman Milletvekili, 4 milletvekilimizin yargılandığı mahkeme başkanıyla ne
konuştu? Hangisine hangi cezanın verilmesinin, hangisinin vekilliğinin
düşürülmesi gerektiğinin, hangisinin tutuklanmasının pazarlığını yaptı? Biz
başka nasıl anlayabiliriz?
Bir diğer husus, bakın, elimde Bursa’da HDP il ve ilçe
teşkilatlarına yönelik operasyonda mahkeme tutanakları arasına herhâlde sehven
girmiş olmalı, bir polis fezlekesinin cümleleri var. Ne deniyor biliyor musunuz
bu mahkeme tutanağında? “KJA Bursa sayfasında kahvaltıdan foto paylaşımı var.”
Kadın arkadaşlarımızın yapmış olduğu bir etkinliği paylaşmışlar.
(Mikrofon otomatik cihaz tarafından kapatıldı) 
BAŞKAN – Lütfen, son cümleleriniz Sayın Yıldırım...
AHMET YILDIRIM (Muş) – Toparlayacağım Sayın Başkan.
Bir kahvaltı paylaşımı ve davetiye paylaşımı var.
Deniyor ki: “10 TL’ye satıyorlar kahvaltı buluşmasını. ‘Örgüte yardım’ falan
deriz biz buna. Ceylan ve Mediha -ki ikisi de yöneticilerimiz- kendi
Face’lerinde paylaşmışlar. Ortak bir tespit yapacağız, ikisinin de ekleyeceğiz
dosyalarına. İkisinin de davetiye satışıyla ilgili görüşleri var, önemli.
‘Terör finansmanı’ filan diye üfleriz, Gazi abi tabiriyle...” 
Ülkedeki yargı, utanılması gereken yargı, siyasallaşmış
yargı ve bir siyasi partiye dönük soykırım operasyonları, iktidar eliyle böyle
yürütülüyor diyorum.
Teşekkür ederim.
BAŞKAN – Teşekkür ederim Sayın Yıldırım.
Sayın Erkan Akçay…
MEHMET NACİ BOSTANCI (Amasya) – Sayın Başkan…
BAŞKAN – Sayın Akçay’a söz verdim, dinleyeceğim sizi
Sayın Bostancı.
16.- Manisa Milletvekili Erkan Akçay’ın, 19 Mayıs Atatürk’ü Anma,
Gençlik ve Spor Bayramı’nın 98’inci yılını kutladığına, Kırım Tatar Türklerinin
sürgününün 73’üncü yıl dönümüne, Suriye’de ülkemizin bekasını yakinen
ilgilendiren önemli gelişmeler yaşandığına ve ülkenin güvenliğine, milletin
birlik ve beraberliğinin devamına odaklanılması gerektiğine ilişkin açıklaması
ERKAN AKÇAY (Manisa) – Teşekkür ederim Sayın Başkan.
19 Mayıs, Türk milletinin tarihindeki önemli dönemeç ve
başlangıçlardan birisidir. 19 Mayısta millî bağımsızlığımıza doğru atılan
adımların başlangıcı olan Samsun’a çıkışın ardından millî kurtuluş mücadelesi,
tüm vatan sathına yayılmış, Samsun’da yakılan istiklal meşalesi, Amasya’da,
Erzurum’da, Sivas’ta, Balıkesir’de, Nazilli’de, Alaşehir’de ve Ankara’da millî
kuvvetlerin bir araya gelmesiyle tüm vatan topraklarını sarmıştır. Bu
duygularla, 19 Mayıs Gençlik ve Spor Bayramı’mızı gururla kutluyoruz.
Bugün, 1944’te Sovyetler’de yaşanan Kırım Tatar
Türkünün sürgününün de yıl dönümüdür. 18-20 Mayıs 1944 tarihleri arasında yüz
binlerce Kırımlı Türk, yüzlerce trenle sürgün edildi. Sürgünde binlerce
soydaşımız açlıktan ve hastalıktan hayatını kaybetmiş, insanlık tarihinin en
acı olaylarından birisi yaşanmıştır. 
Bu acı hadise, Kırım Türklüğünün sanat ve edebiyatına
da yansımıştır. Bu iftihar isimlerden Cengiz Dağcı “Yurdunu Kaybeden Adam” adlı
eserinde şu sözlere yer vermiştir: “Yurdunu kaybeden adam için hürriyetin bile
bir manası kalmadığını şimdi anlıyorum. İçinde doğduğum, gülüp oynadığım
yerlerde benim dilim konuşulmuyor artık. Bir zamanlar o topraklarda dilimi
konuşan insanların ne olduklarını da bilmiyorum. Son fırtına, ağacı devirdi.
Bizler, uçurduğu birkaç yaprak, boşlukta yolunu şaşırmış, ümitsiz ve şaşkın,
meçhul bir geleceğe doğru, yalpa vurup duruyoruz.”
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum Sayın Akçay.
ERKAN AKÇAY (Manisa) – Teşekkür ederim Sayın Başkan.
Büyük sürgünün 73’üncü yılında Kırım Tatar Türklüğünün
acılarını paylaşıyoruz. Bu vesileyle, sürgünde hayatlarını kaybeden
soydaşlarımıza Allah’tan rahmet diliyorum. 
Sayın Başkan, değerli milletvekilleri; güney komşumuz
Suriye’de ülkemizin bekasını yakinen ilgilendiren önemli gelişmeler yaşanıyor
ve bu gelişmelerin uluslararası politikada yansımaları olmaktadır. Bugün, terör
örgütü PKK’yla bağlantısı ve birlikteliği konusunda hiçbir şüphe bulunmayan PYD
ve YPG’ye, sözde, IŞİD’le mücadele gerekçesiyle ABD’den silah ve mühimmat
yardımı yapıldığı artık bilinmektedir. Sayın Cumhurbaşkanı, bu gelişmeyi ABD
Devlet Başkanını ziyaretinde de net ifadelerle gündeme taşımış ancak aynı
netlikte cevap alınamamıştır. Türkiye'nin dış politikada başkent Ankara
merkezli hareket etme zorunluluğu bir kez daha ortaya çıkmıştır. 
(Mikrofon otomatik cihaz tarafından kapatıldı) 
BAŞKAN – Son cümleleriniz lütfen Sayın Akçay. 
ERKAN AKÇAY (Manisa) – Teşekkür ederim Sayın Başkan.
Özellikle bölgesel gelişmelerde ABD’ye ya da bir başka
ülkeye göre hesap yapma lüksümüz yoktur. Türkiye, kendi göbeğini kendisi
kesecektir. Varlığımıza ve güvenliğimize yönelik tehditler karşısında tedbir
almamız, harekete geçmemiz en doğal hakkımızdır. Bu vesileyle bir kez daha
belirtmek istiyorum, biz kendi işimize bakalım, ülkemizin güvenliğine,
milletimizin birlik ve beraberliğinin devamına odaklanalım diyorum. 
Teşekkür ediyorum. 
BAŞKAN – Teşekkür ederim Sayın Akçay. 
Sayın Bostancı...
MEHMET NACİ BOSTANCI (Amasya) – Sayın Başkan, Sayın
Yıldırım yerinden yapmış olduğu konuşmada iktidar eliyle bir siyasi soykırım
operasyonu sürdürüldüğünü söyledi. Bu, açık bir sataşmadır, bu çerçevede söz
talep ediyorum. 
BAŞKAN – Sataşma iktidara Sayın Bostancı. 
MEHMET NACİ BOSTANCI (Amasya) – İktidar, AK PARTİ’dir,
AK PARTİ iktidarı.
AHMET YILDIRIM (Muş) – Bakan Bey orada, Sayın Bakan
cevaplayabilir. 
BAŞKAN – Bir saniye… Bir saniye Sayın Yıldırım.
GARO PAYLAN (İstanbul) – Hükûmet burada. 
MEHMET NACİ BOSTANCI (Amasya) – Aynı zamanda “AK PARTİ”
ifadelerini de kullandı.
BAŞKAN - Şimdi, Hükûmete yönelik sataşma olunca cevap
verecek olan, Hükûmettir ama AK PARTİ Grubu, sataşmanın AK PARTİ Grubuyla
ilişkili olduğunu ifade ederse elbette söz veririm. Yani otomatik bir şey yok.
Hükûmete yönelik bir sataşma olunca, otomatik olarak AK PARTİ Grubundan
gelen talebe cevap veremem arkadaşlar. 
Buyurunuz Sayın Bostancı.
VI.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın, Muş Milletvekili Ahmet
Yıldırım’ın yaptığı açıklaması sırasında Adalet ve Kalkınma Partisine sataşması
nedeniyle konuşması
MEHMET NACİ BOSTANCI (Amasya) – Sayın Başkan,
teşekkürler. 
Sayın vekiller, sizleri saygıyla selamlıyorum. 
Halkların Demokratik Partisinin değerli grup başkan
vekili, biraz önce, fazlasıyla sataşma dolu ve indi değerlendirmelerde bulundu.

ENGİN ALTAY (İstanbul) – Sataşma bir ritüeldir Sayın
Bostancı. 
MEHMET NACİ BOSTANCI (Devamla) – Soru sorarken aynı
zamanda ima ve kasıt fiilinde bulundu. 
Halkların Demokratik Partisinin yaşamış olduğu hukuki
problemlere ilişkin değerlendirme yaparken sizin de ait olduğunuz siyasi
geleneğin durduğu yere, yürüttüğü politikaya, Türkiye’ye bakışına, bunlara
ilişkin beyan ve eylemlerine ilişkin bir muhakeme de gerekiyor sanırım. Yani
burada yaşanan olaylar ve meri hukukla karşı karşıya kaldığınız çelişkileri
çözümlerken iktidara bir vebal çıkartmak yerine kendi yapıp ettiklerinize
ilişkin bir muhakeme, sanıyorum hem sizin için faydalı olur hem de Türkiye’de
barışın ve esenliğin sağlanması bakımından da herkes için daha kıymetli bir
değerlendirme olur kanaatindeyim. 
Bizim vekillerimiz elbette gidip ziyaret edebilirler;
bundan, böyle anlamlı ve imalı birtakım sonuçlar çıkartarak “Cumhuriyet
savcısıyla ne konuştular? Bu tutuklamayı mı konuştular?” şeklinde, şüphe
doğurucu, herhangi bir kanıta dayanmayan beyanlarınızı çok garipsediğimi
söylemek durumundayım.
GARO PAYLAN (İstanbul) – Ne konuştular?
MEHMET NACİ BOSTANCI (Devamla) – Sayın Başbakanımızın
nihai olarak söylediği şudur: “Bu memlekette mahkemeler vardır, meri hukuk
çerçevesinde görevlerini yaparlar. Biliyorsunuz, Meclisimiz de
dokunulmazlıklara ilişkin bir karar aldı. Eğer yine aynı şekilde önümüze,
Meclisin önüne karar gelirse bunları uygularız.” demiştir. Bütün bunlar, hukuk
çerçevesindeki değerlendirmelerdir.
Teşekkür ederim, saygılar.
BAŞKAN – Teşekkür ederim Sayın Bostancı.
AHMET YILDIRIM (Muş) – Sayın Başkan…
BAŞKAN – Sayın Yıldırım…
AHMET YILDIRIM (Muş) – Şimdi, Sayın Başkan, isterdim ki
sataşmaya sebep olmuş cümlelerime yanıt versin. Benim konuşmamın hiçbir yerinde
“Batman Başsavcısı” geçmedi, “Başsavcıyı pekâlâ ziyaret edebilir.” diyor. Evet,
başsavcının bir kent protokolünde yeri var, işi varsa veya bir nezaket ziyareti
yapabilir. 4 milletvekilinin dosyasının görüldüğü, 1’inin tutuklandığı ağır
ceza mahkemesinin başkanından söz ediyorum ben, ne konuşmuş olabilir? 
MEHMET NACİ BOSTANCI (Amasya) – Onu da ziyaret
edebilir.
AHMET YILDIRIM (Muş) – Mesela, soruyorum: Tekirdağ
milletvekilleri -orada bizim bir fezlekemiz, dosyamız yok- Tekirdağ’daki ağır
ceza mahkemesi başkanlarını ziyaret ediyor mu? Çankırı vekiliniz, Çankırı Ağır
Ceza Mahkemesi Başkanını ziyaret ediyor mu, ediyor mu yani?
MEHMET NACİ BOSTANCI (Amasya) – Buna gerek yok.
BAŞKAN – Bir saniye Sayın Bostancı.
AHMET YILDIRIM (Muş) – Şimdi, bakın, bir diğer husus:
Başbakan, Figen Yüksekdağ’ın vekilliğinin düşürülmesiyle ilgili cümleye –o
zaman da kürsüden dile getirmiştim- “Devamı gelecek.” diyor. Bundan daha sarih,
yargının siyasallaşması ve siyasi iktidarın yargıya talimat vermesinden daha
açık ne olabilir? Yürütmenin başındaki Başbakan, yargıya talimat veriyor.
Söylediği gün itibarıyla hiçbir vekilimizin vekilliğinin düşürülmesine delalet
edecek bir dosyası, bir kararı yok; bunu söylüyoruz.
İsterdim ki konuşmamın içeriğiyle ilgili Sayın Bostancı
cevap versin. Konuşması da, sorularıma cevap verememe hâli de yargıyı ne kadar
siyasallaştırdıklarını gösteriyor. 
BAŞKAN – Teşekkür ederim Sayın Yıldırım.
MEHMET NACİ BOSTANCI (Amasya) – Sayın Başkan…
BAŞKAN – Sayın Bostancı…
MEHMET NACİ BOSTANCI (Amasya) – Sayın Başbakanın Sayın
Yıldırım’ın bahsettiği bağlamda ve değerlendirmede herhangi bir beyanı söz
konusu değildir. 
İkincisi, birtakım vekillerin ziyaretlerinden bahsetti.
Ben, Amasya Milletvekiliyim, mahkeme reislerini de ziyaret ettim. Bunlar
nezaket ziyaretleridir, insanlar giderler, vekiller sonuçta bu tür ziyaretleri
yaparlar. Bundan, böyle derin anlamlar çıkarmak doğru değildir diye
düşünüyorum. 
Teşekkürler.
BAŞKAN – Teşekkür ederim Sayın Bostancı.
AHMET YILDIRIM (Muş) – Sayın Başkan, affınıza sığınarak
bir cümle, yerimden kayıtlara geçsin diye söylüyorum: Nezaket ziyaretinden söz
etti; o zaman, ben bir Hükûmet üyesinin bir nezaket cümlesini kendisine
sunayım, öylece değerlendirsin. Sayın İçişleri Bakanı, “Onların hepsi dört
duvar arasına girecek.” derken yargıya dair herhâlde bir nezaket cümlesi
söylemişti. 
BAŞKAN – Teşekkür ederim Sayın Yıldırım.
Sayın Altay…
V.- AÇIKLAMALAR (Devam)
17.- İstanbul Milletvekili Engin Altay’ın, Amasya Milletvekili Mehmet
Naci Bostancı’nın sataşma nedeniyle yaptığı konuşmasındaki bazı ifadelerine, 19
Mayısın tam bağımsızlığımızın ilham kaynağı olduğuna, Türkiye’nin bazı
noktalarında 19 Mayıs coşkusunu yaşayamıyor olmanın bu Parlamentonun en büyük
ayıbı olduğuna ve İstanbul Valiliğinin Beşiktaş’taki kutlamaları yasaklamasına
ilişkin açıklaması
ENGİN ALTAY (İstanbul) – Teşekkür ederim Sayın Başkan.
Ben de tabii, bu topa bir parça girmek istiyorum.
Yanlış anlamadıysam Sayın Bostancı, yargının, siyasetin sopası olmadığını,
siyasetin yargıya tahakkümde bulunmadığını söyledi. Buna Türkiye’de yaşayan 80
milyon gülmüştür eminim; onun altını çizmek istiyorum. 
GARO PAYLAN (İstanbul) – Kargalar da güldü, kargalar. 
ENGİN ALTAY (İstanbul) – Sayın Başkan, sayın
milletvekilleri; 19 Mayısı, gerek siz gerek gündem dışı yapan, yerinden söz
alan milletvekillerimiz, bütün siyasi partiler andı. 19 Mayıs, bu Meclis için
de, bu ülke için de, bu millet için de kayda değer günlerin belki de en
önemlisidir. 19 Mayıs, 29 Ekime, 23 Nisana, 30 Ağustosa, 9 Eylüle kaynak olmuş
bir gündür, kuruluşun ve kurtuluşumuzun adıdır, yoktan var olmanın, tam
bağımsızlığımızın ilham kaynağıdır. Bu bakımdan, devlet olarak, Atatürk’ü
anarken böyle bir günü gençlere bayram olarak armağan etmemiz, özel bir öneme
de sahiptir. 19 Mayısla başlayan kurtuluş ve kuruluş sürecimiz ve destanımızın
bu cumhuriyeti geleceğe ve sonsuza tam bağımsız olarak taşıyacak olan
gençlerimizin üzerine bir misyon olarak da tevdi edilmesi anlamına gelir. Böyle
bir günün milletçe, öncelikle…
(Mikrofon otomatik cihaz tarafından kapatıldı)
BAŞKAN – Mikrofonunuzu açıyorum Sayın Altay.
ENGİN ALTAY (İstanbul) – Böyle bir günün, gençler başta
olmak üzere, milletçe coşkusunu Türkiye'nin bazı noktalarında yaşayamıyor
olmak, bu Parlamentonun en büyük ayıbı olsa gerek. İstanbul Valiliğinin –dün de
değindiğim- Beşiktaş’taki kutlamaları yasaklaması, menetmesi, İstanbul
Valisinin cumhuriyeti içselleştiremediğinin bir göstergesi olsa gerek. Zira,
aynı dönem içinde Beşiktaş’ta birçok etkinlikte, İstanbul’da birçok etkinlikte
güvenlik ve protesto kaygısı görmeyen Valinin, Atatürk’ün Samsun’a hareket
ettiği Beşiktaş’ta yapılan etkinlikleri yasaklamasının arkasında…
(Mikrofon otomatik cihaz tarafından kapatıldı) 
BAŞKAN – Açıyorum mikrofonunuzu Sayın Altay,
tamamlayınız lütfen.
ENGİN ALTAY (İstanbul) - ...art niyet arıyorum,
cumhuriyetin icaplarına uymaktan imtina etme anlayışı arıyorum, bu yasaklamanın
arkasında Atatürk’e kin arıyorum ve yüce Meclisin… 
Hükûmetin sayın temsilcisi de burada. Şu Meclisi biraz
insan yerine koyuyorsanız, şu Meclise bir parça saygınız varsa Sayın Bakan, şu
kürsüye gelirsiniz ve Beşiktaş’taki kutlamaları niye yasakladığınızı, niye
yasaklattığınızı dürüstçe, namusluca, ahlaklıca bu millete açıklarsınız.
Teşekkür ederim. (CHP sıralarından alkışlar)
BAŞKAN – Teşekkür ederim Sayın Altay.
Sayın Bostancı….
18.- Amasya Milletvekili Mehmet Naci Bostancı’nın, 19 Mayıs Atatürk’ü
Anma, Gençlik ve Spor Bayramı’nın 98’inci yılını kutladığına ve Kırım Tatar
Türklerinin sürgününün 73’üncü yıl dönümüne ilişkin açıklaması
MEHMET NACİ BOSTANCI (Amasya) – Teşekkürler Sayın
Başkan.
19 Mayısın 98’inci yıl dönümü. Bütün milletimizin 19
Mayıs Gençlik ve Spor Bayramı’nı tebrik ediyorum. 
30 Ekim 1918 Mondros Mütarekesi’nden sonra yıkılan ve
işgale uğrayan bir imparatorluktan bir ulus devlet çıkartmanın, çağdaş bir ulus
devlet çıkartmanın ilk önemli adımıdır. Aynı zamanda işgalcilere karşı millet
iradesinin örgütlenmesinin ve direnişinin çok önemli bir miladıdır. Gazi
Mustafa Kemal Atatürk, 19 Mayısta Samsun’a çıkmış ve ondan sonra ilkokuldaki
çocuklarımızın da bildiği şekilde bir güzergâh üzerinden Türkiye
Cumhuriyeti’nin mimarisini oluşturmuştur. Gazi Mustafa Kemal Atatürk, silah
arkadaşları ve cumhuriyetin kolonlarını oluşturan bilcümle geçmişimizi burada
rahmet ve minnetle anıyorum. 
Aynı zamanda bugün, Kırım Tatarlarının Kırım’dan Stalin
tarafından sürgün edilişinin 73’üncü yıl dönümüdür. 18 Mayıs gece 03.00’te 250
bin Kırım Tatarı neredeyse bir gece içerisinde trenlerle -yolcu vagonlarıyla
değil- hayvanların taşındığı vagonlarla Orta Asya’ya sürgün edilmişlerdir, bu
sürgün sırasında yaklaşık yarısı hayatını kaybetmiştir. 
Kırım Tatarlarının hayatını en iyi anlatan insanlardan
birisi, uzun yıllar İngiltere’de yaşamış olan, kendisi de bir Kırım Tatarı olan
Cengiz Dağcı’dır. Cengiz Dağcı’nın Yurdunu Kaybeden Adam, Onlar da İnsandı,
Badem Dalına Asılı Bebekler, Üşüyen Sokak gibi… 
(Mikrofon otomatik cihaz tarafından kapatıldı)
BAŞKAN – Mikrofonunuzu açıyorum Sayın Bostancı.
MEHMET NACİ BOSTANCI (Amasya) – İngiltere’de bulunduğu
sıralarda Türkçe kaleme aldığı birçok romanı vatan hasreti ve Kırım
Tatarlarının sürgün hikâyeleriyle doludur. 2011’de Kızıltaş köyüne
defnedilmiştir vefat ettikten sonra, ancak ölümü dönebilmiştir, cenazesi
dönebilmiştir. 
Bugün kısmen Kırım Tatarlarının döndüğünü görüyoruz,
ümit ederiz bundan sonra hiç kimsenin sürgün edilmediği, herkesin özgürce
yaşadığı bir dünya teşekkül eder. Bizim kastımız ve ümidimiz ve çabamız bu
yönde olacaktır.
Teşekkürler.
BAŞKAN – Başkanlığın Genel Kurula sunuşları vardır. 
Meclis araştırması açılmasına ilişkin üç önerge vardır,
ayrı ayrı okutuyorum:
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Ankara Milletvekili Mustafa Mit ve 20 milletvekilinin, 4447 sayılı
İşsizlik Sigortası Kanunu’nun uygulamalarında görülen eksiklik veya
aksaklıkların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/529)
Türkiye Büyük Milet Meclisi Başkanlığına
4447 sayılı İşsizlik Sigortası Kanunu’nun
uygulamalarında görülen eksiklik veya aksaklıkların araştırılması, varsa
eksiklik ve aksaklıkların giderilmesi için Anayasa’nın 98’inci maddesi ve İç
Tüzük’ün 104 ve 105’inci maddeleri gereğince Meclis araştırması açılmasını arz
ve talep ederim.
1) Mustafa Mit  (Ankara)
2) Erkan Akçay (Manisa)
3) Mehmet Necmettin Ahrazoğlu (Hatay)
4) Baki Şimşek (Mersin)
5) Mehmet Erdoğan (Muğla)
6) Arzu Erdem (İstanbul)
7) Saffet Sancaklı (Kocaeli)
8) Ekmeleddin Mehmet İhsanoğlu (İstanbul)
9) Celal Adan (İstanbul)
10) Ruhi Ersoy (Osmaniye)
11) Mustafa Kalaycı (Konya)
12) Ümit Özdağ (Gaziantep)
13) İsmail Ok (Balıkesir)
14) Zihni Açba (Sakarya)
15) Muharrem Varlı (Adana)
16) Nuri Okutan (Isparta)
17) Kamil Aydın (Erzurum)
18) Mehmet Günal (Antalya)
19) Atila Kaya (İstanbul)
20) Kadir Koçdemir (Bursa)
21) Ahmet Selim Yurdakul (Antalya)
Gerekçe:
4447 sayılı İşsizlik Sigortası Kanunu’nun
uygulanmasından kaynaklanan tartışma ve eleştiriler sürekli olarak kamuoyunu
meşgul etmektedir. Tartışmalar özellikle işsizlik ödeneği kazanma şartlarının
ağırlığı, işsizlik ödeneğinin düşüklüğü ile İşsizlik Fonu’nun kanunda
belirlenen amaçların dışında kullanıldığı iddiaları üzerinde yoğunlaşmaktadır. 
Kanuna göre, son üç yıl içinde altı yüz gün çalışmış
olanlara yüz seksen gün, dokuz yüz gün çalışmış olanlara iki yüz kırk gün, bin
seksen gün çalışmış olanlara ise üç yüz gün işsizlik ödeneği ödenmektedir.
Kanunda belirlenen sınırlamaların suistimalleri önlemek maksadıyla konulduğu
anlaşılabilir bir durumdur ancak kanun koyma tekniği açısından
değerlendirildiğinde istisnai bir hâlin bütün düzenlemeyi etkileyecek şekil
alması iş ve işlemleri zora sokmaktan başka bir işe yaramamakta, kanunun adalet
duygusunu tatminden uzak olduğu kanaati hasıl olmaktadır. Nitekim, 2002 yılında
yürürlüğe giren kanundan bugüne kadar faydalanan sigortalıların sayısı ve
işsizlere ödenen işsizlik ödeneğinin miktarı faydalanma şartlarının
ağırlığından olsa gerektir.
Diğer bir tartışma konusu ise işsizlik ödeneklerinin
düşüklüğüdür. 4447 sayılı Kanun’un 50'nci maddesine göre işsizlik ödeneği,
sigortalının son yüz yirmi günlük ortalama brüt kazancının yüzde 40'ıdır.
Hesaplanan işsizlik ödeneği miktarı aylık asgari ücretin brüt tutarının yüzde
80’ini geçemez. Bugün itibarıyla asgari ücret yaklaşık 1.650 TL olduğuna göre
işsizlik ödeneği en az 660 TL ve en fazla 1.320 TL olmaktadır. 2002 yılında
yürürlüğe giren kanunun uygulama sonuçlarına bakıldığında fonda biriken miktar
ile ödenen işsizlik ödeneği arasındaki makasın açıklığı, başta düşünülenin
aksine işsizlik ödeneği bağlama oranı olan yüzde 40'ın düşük kaldığıdır.
Diğer taraftan, çalışmakta iken işsiz kalan bir
sigortalının aile çevresi, sosyal çevresi de dikkate alınarak geçici olduğu
düşünülen bu zamanın insan onuruna yaraşır şekilde geçirilmesi aynı zamanda
Anayasa’mızda da zikredilen sosyal devlet olmanın şartlarındandır. Zaten fonda
biriken miktarın işsizlere ödenek olarak verilmesi gerektiğinden kamuya ait bir
kıymetin bir kesime aktarılması da söz konusu olmayacak, hakkın teslimi
olacaktır.
Diğer tartışma konusu, İşsizlik Fonu’nun kanunda
belirlenen amaçların dışında kullanıldığı iddiaları. Kanun’un 48'inci
maddesinde fonun istihdamı artırıcı tedbirler almak ve uygulamak, işe
yerleştirme ve danışmanlık hizmetleri temin etmek, iş gücü piyasası araştırma
ve planlama çalışmaları yapmak amacıyla kullanılabileceği hükme bağlanmıştır.
Kanun’da yüzde 30 olan bu oran 2015/8112 sayılı Bakanlar Kurulu kararı ile
yüzde 50 oranında uygulanmaktadır.
Yapılan bir düzenleme ile konulan Kanun’un geçici 6'ncı
maddesi ile fonun nema gelirlerinden 2008 yılı için 1.300.000.000 TL, 2009 ve
2010 yılı nema gelirlerinin 3/4'ü, 2011 ve 2012 yılı nema gelirlerinin 1/4'i
genel bütçeye aktarılmıştır. Fonun bu şekilde kullanılması hukuk anlayışı
gereği mazur görülemeyecek bir husustur.
Nitekim, Sayıştay raporunda fondan işsizler yerine meslek
danışmanları ve 657 sayılı Kanuna bağlı personele ödeme yapıldığı, bu rakamın
yaklaşık 1,5 milyar TL ve bunun hukuka uygun olmadığı tespit edilmiştir.
İşsizlik Fonu’nun uygulamalarında meydana gelen
aksaklıkların veya eksikliklerin giderilmesi amacıyla Meclis araştırması
açılmasının uygun olacağı kanaati hasıl olmuştur.
2.- Şırnak Milletvekili Ferhat Encu ve 20 milletvekilinin, bölgeler
arası dengesizliğin sebeplerinin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/530)
Türkiye Büyük Millet Meclisi Başkanlığına
Türkiye İstatistik Kurumu Başkanlığı (TÜİK) 22 Ocak
2016'da 11 farklı boyutta ele alınan İllerde Yaşam Endeksi’ni açıklamış ve
illerimizi yaşanabilirlik düzeylerine göre sıralamıştır. Ortaya çıkan
sıralamada doğu ve güneydoğu illeri bu 11 boyutun neredeyse tamamında son
sıralarda yer almıştır. Kalkınma Bakanlığına bağlı resmî bir kuruluş olan
TÜİK'in verileri doğrultusunda ortaya çıkan bu sonuçla ilgili olarak bölgeler
arası dengesizliğin sebeplerinin ortaya çıkarılması, şimdiye kadar uygulanan
tüm ekonomik, sosyal, kültürel ve siyasi politikaların değerlendirilmesi ve
eksik, yanlış yönlerinin belirlenmesi, bu dengesizliği gidermek yolunda yerel
yönetimlerle beraber tüm yerel paydaşların rolünün belirlenmesi amacıyla
Anayasa'nın 98’inci, İç Tüzük’ün 104’üncü ve 105’inci maddeleri uyarınca Meclis
araştırması açılmasını arz ve talep ederiz. 
1) Ferhat Encu (Şırnak)
2) İdris Baluken  (Diyarbakır)
3) Filiz Kerestecioğlu Demir (İstanbul)
4) Garo Paylan  (İstanbul)
5) Hüda Kaya  (İstanbul)
6) Müslüm Doğan  (İzmir)
7) Ali Atalan  (Mardin)
8) Erol Dora  (Mardin)
9) Mithat Sancar (Mardin)
10) Ahmet Yıldırım  (Muş)
11) Burcu Çelik (Muş)
12) Besime Konca  (Siirt)
13) Kadri Yıldırım (Siirt)
14) Faysal Sarıyıldız  (Şırnak)
15) Leyla Birlik  (Şırnak)
16)Dilek Öcalan  (Şanlıurfa)
17) İbrahim Ayhan  (Şanlıurfa)
18) Osman Baydemir  (Şanlıurfa)
19) Alican Önlü  (Tunceli)
20)Nadir Yıldırım (Van)
21)Tuğba Hezer Öztürk  (Van)
Gerekçe: 
TÜİK 22 Ocak 2016'da konut, çalışma hayatı, gelir ve
servet, sağlık, eğitim, çevre, güvenlik, sivil katılım, altyapı hizmetlerine
erişim, sosyal yaşam ve yaşam memnuniyeti olmak üzere 11 boyutta İllerde Yaşam
Endeksi sıralamasını açıklamıştır. Bu sıralamaya göre Isparta en yaşanabilir il
olarak belirlenmiştir. Doğu ve ğüneydoğu illerimizin neredeyse tamamı yapılan
sıralamalarda son sıralarda yer almıştır. Sadece Dersim, eğitim boyutunda ülke
1’incisi olmuştur. Açıkça devlete bağlı resmî bir kuruluş aracılığıyla bölgeler
arası dengesizlik ve gelişmişlik farkı belgelenmiştir.
TÜİK'in yaptığı açıklama bugüne kadar uygulanan
politikaların başarısızlığının ispatıdır. Cumhuriyetin kuruluşundan bu yana
uygulanan istikrarsız yatırım politikaları, Kürt sorununun çözümü konusunda
halkın beklentilerini karşılayacak adımların atılmamış olması, güvenlik
eksenli, inkâr ve asimilasyoncu bakış açısı, bölgedeki en önemli ticari
faaliyetler olan tarım ve hayvancılığın durma noktasına gelmesi ve benzeri
birçok sorunun bu sonucu doğurduğu ortadadır.
Planlama aşamasıyla birlikte neredeyse yarım yüzyıllık
geçmişe sahip olan GAP projesi, değişen onca hükûmete rağmen tamamlanmamıştır.
Öngörüler, proje tamamlandığında meydana getireceği yüksek tarım ve sanayi
potansiyelinin bölgede gelir düzeyini 5 kat artıracağı, yaklaşık 3,8 kişiye iş
imkânı sağlayacağı, gelişmiş diğer bölgelerle arasındaki farkın giderileceği
yönündeyken bu hedeflere hiçbir zaman ulaşılamamıştır. Proje kapsamında su
ulaştırılması hedeflenen 1,8 milyon hektar alanın ancak 411.508 hektarına
ulaşılabilmiştir. GAP, bölgeler arası dengesizliği gidermek bir yana, bölge
içinde büyük eşitsizlikler doğurmuş, tarih ve kültürü yağmalamış, her baraj
inşaatı bölgedeki önemli uygarlık merkezlerini sular altında bırakmıştır.
Ekonomik, sosyal, kültürel ve mekânsal hedefler
belirlenerek hazırlanan DAP projesi de GAP'ın akıbetine uğramıştır. Doğu
Anadolu Bölgesi'nin sosyoekonomik kalkınmasına katkı sağlamak, göçü durdurmak,
bölgenin sürdürülebilir bir ekonomik yapıya kavuşmasını sağlamak, eğitim, sağlık,
kent altyapı düzeylerini yükseltmek gibi hedeflerle yola çıkan DAP projesi
tozlu raflar arasında kalmıştır.
İktidara gelen her hükûmet döneminde açıklanan onca
eylem planı veya master plana rağmen GAP ve DAP etkin bir hâle
getirilememiştir. GAP, DAP gibi daha birçok plan ve proje başarısız olmuştur.
Bunun en önemli sebebi yüz yıllık güvenlik eksenli politikalardan vazgeçilmemiş
olmasıdır. Güvenlikçi politikalara ayrılan bütçelerin yanında GAP ve benzeri
projelere ayrılan bütçeler kıyaslanamayacak kadar az kalmıştır. AKP hükûmetleri
döneminde de toplumsal uzlaşma, demokrasi, özgürlükler ekseninde barışçı bir
çözüm zemini yaratmak yerine, özellikle de sadece seçim dönemlerinde ortaya
çıkan göstermelik "reform” veya "açılım” gibi adımlar yetersiz
kaldığı gibi, bel bağlanan güvenlik eksenli politikalar onarılmayacak
tahribatlara yol açmıştır. Bir diğer sebep ise yürütülen bölgeler arası
eşitsizlikleri giderme politikalarının tamamen merkezin güdümünde,
bürokratlardan halka, yukarıdan aşağıya doğru gerçekleşmesidir. Yerel ve
bölgesel potansiyelin ortaya çıkarılması ve bu potansiyele göre politikaların
belirlenmesi için yereldeki paydaşların bu sürece yeterince dâhil edilmesi,
halktan başlayan, aşağıdan yukarıya bir yönteme başvurulması gerekmektedir.
TÜİK'in açıkladığı sonuçlar yerel paydaşların talepleri
doğrultusunda yani halktan, tabandan başlayan bir politikanın aciliyetini
ortaya koymuştur. Çünkü yerel halkın katılımını dışlayan, merkezî karar
organları tarafından belirlenen politika, plan ve uygulamalarda başarı
sağlanamamıştır. Bu bağlamda, bölgesel gelişmeye yönelik yerel düzeydeki
kurumlaşmaları destekleyecek, çok düzeyli ve çok aktörlü katılımı sağlayacak,
sadece iş dünyasının ve meslek kuruluşlarının temsilcilerini değil, yerel
yönetimleri, sendikaları, halk meclislerini, sivil toplum kuruluşlarını, insan
hakları örgütlerini de kapsayacak çözümlere ihtiyaç vardır. Bölgeler arası
dengesizliklerin sebeplerinin belirlenmesi ve çözüm politikalarının
belirlenmesi yolunda bütün yerel bileşenlerin katılım ve katkısını da
kapsayacak çalışmalar yürütülmesi için bir araştırma komisyonu kurulmasını
önermekteyiz.
3.- Diyarbakır Milletvekili Sibel Yiğitalp ve 22 milletvekilinin, hâlâ
devam eden sokağa çıkma yasakları dolayısıyla sağlık ve eğitim kurumlarının
askerî karargâha dönüştürüldüğüne dair iddianın araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/531)
Türkiye Büyük Millet Meclisi Başkanlığına
Türkiye'de hâlâ devam eden sokağa çıkma yasakları dolayısıyla
sağlık ve eğitim hizmeti veren kamu kurumlarına devletin kolluk güçlerinin
yerleştirilerek kurumların birer karargâha çevrildiği iddiaları basında yer
almaktadır. Sağlık ve eğitim kurumlarının askerî karargâha dönüştürülmesine
dair bu iddianın tespit edilmesi amacıyla Anayasa'nın 98'inci, İç Tüzük’ün 104
ve 105'inci maddeleri uyarınca bir Meclis araştırması açılmasını arz ve talep
ederiz.
1) Sibel Yiğitalp (Diyarbakır)
2) İdris Baluken (Diyarbakır)
3) Filiz Kerestecioğlu Demir (İstanbul)
4) Garo Paylan (İstanbul)
5) Hüda Kaya (İstanbul)
6) Müslüm Doğan (İzmir)
7) Ali Atalan (Mardin)
8) Erol Dora (Mardin)

9) Mithat Sancar (Mardin)

10) Ahmet Yıldırım (Muş)
11) Burcu Çelik (Muş)
12) Besime Konca (Siirt)
13) Kadri Yıldırım (Siirt)
14) Aycan İrmez (Şırnak)
15) Faysal Sarıyıldız (Şırnak)
16) Ferhat Encu (Şırnak)
17) Leyla Birlik (Şırnak)
18) Dilek Öcalan (Şanlıurfa)
19) İbrahim Ayhan (Şanlıurfa)
20) Osman Baydemir (Şanlıurfa)
21) Alican Önlü (Tunceli)
22) Nadir Yıldırım (Van)
23) Tuğba Hezer Öztürk (Van)
Gerekçe:
16 Ağustostan bu yana 7 kentin 20 ilçesinde onlarca
mahalleyi kapsayacak şekilde 56 kez ilan edilen sokağa çıkma yasakları toplamda
386 günü bulmuş durumdadır.
Devam eden bu süreçte birçok sağlık ve eğitim kurumunun
kolluk kuvvetleri tarafından karargâh olarak kullanıldığı ve bu bağlamda hem
sağlık hem eğitim emekçilerinin fiziksel mekânda hizmet sunma hakkının hem de
Anayasa gereği yurttaşın sağlık ve eğitim hizmeti alma hakkının hiçe sayıldığı
iddia edilmektedir.
Basında çıkan haberlere göre, Türk Tabipler Birliği
Merkez Konseyi ile Türk Tabipler Birliği Aile Hekimleri Kolu temsilcilerinden
oluşan bir heyet sokağa çıkma yasağının devam ettiği Diyarbakır'ın Sur
ilçesiyle ilgili bir rapor hazırlamıştır. Aile sağlık merkezlerinde yaptıkları
incelemeler sonucunda hazırladıkları beyan edilen raporda, Diyarbakır'ın Bağlar
ilçesinde bulunan aile sağlık merkezlerinin karakola dönüştürülmesi için polis
tarafından 2 ve 3 numaralı aile sağlık merkezlerinde keşif yapıldığını
belirtmişlerdir. Karakola dönüştürülmek istenen 2 ve 3 no.lu aile sağlık
merkezlerinde 10 aile hekimi çalışmakta ve toplamda 60 bin nüfusa hizmet
verilmektedir. Ayrıca, sokağa çıkma yasağının hâlen devam ettiği Sur ilçesinde
4, 9 ve 12 no.lu aile sağlık merkezleri de kapalı bulunmakta ve yaklaşık 30 bin
yurttaş sağlık hizmetlerinden mahrum bırakılmaktadır. Bu, Türkiye'nin de taraf
olduğu ve savaş hukukunu düzenleyen Cenevre sözleşmelerinden 12 Ağustos 1949
tarihli "Sağlık ve Emniyet Mıntıkaları ve Mahallerine Müteallik Anlaşma
Projesi”ne göre, sağlık mıntıkalarına hiçbir şekilde silahlı güçlerin girmemesi
gerektiğini dayatmaktadır.
Yine basında yer alan haberlere göre, Diyarbakır'ın
merkez Bağlar ve Kayapınar ilçelerindeki bazı okullara korucuların
yerleştirildiği iddia edilmiştir. Bağlar Kaynartepe Mahallesi’nde yer alan,
2.300 öğrencinin eğitim gördüğü Vehbi Koç İlköğretim Okulu başta olmak üzere,
Faik Ali, Hürriyet, Çelebi Eser ve Yahya Kemal Beyatlı gibi ilköğretim
okullarının korucuların yerleştiği okullar olduğu belirtilmiştir. Ayrıca, korucuların
her akşam zırhlı araçlarla bu okullara getirildiği ve sabah erken saatlerde
Ford Ranger tipi araçlarla bu okullardan alındığı ileri sürülmüştür.
Korucuların bu okullara yerleştiği iddiaları kamuoyunda “eğitim kurumlarının
karargâh hâline gelmesi” şeklinde yorumlanmıştır. Anayasa’nın "Eğitim ve
öğretim kurumlarında sadece eğitim, öğretim, araştırma ve inceleme ile ilgili
faaliyetler yürütülür.” şeklindeki 42’nci maddesinin açık bir şekilde ihlali
anlamına gelen söz konusu uygulama, başta öğrenciler ve veliler olmak üzere
yurttaşları ciddi bir şekilde endişelendirmiştir. Daha önce de bazı sosyal
medya sitelerinde devletin kolluk güçlerinin okullarda çektiği fotoğraflar
yayınlanmıştır.
Tüm bunlara ek olarak, son zamanlarda yazılı ve görsel
basında çıkan haberlerle, yasağın olduğu bölgelerde görevini yapmaya çalışan
sağlık ve eğitim emekçilerinin, isimleri, çalıştıkları kurumlar ve sosyal medya
hesapları yayımlanarak da hedef gösterildikleri görülmektedir.
Bu nedenlerden hareketle, sağlık ve eğitim kurumlarının
askerî karargâha dönüştürülmesine dair bu iddianın tespit edilmesi için Meclis
çatısı altında acilen bir araştırma komisyonu kurulmasını talep ederiz.
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis
araştırması açılıp açılmaması konusundaki ön görüşmeler sırası geldiğinde
yapılacaktır.
Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- HDP Grubunun, Adana Milletvekili Meral Danış Beştaş ve arkadaşları
tarafından, kadına yönelik şiddet olaylarının Adana ilinde ciddi bir artış
göstermesi ve bu mikro örnekten hareketle şiddet olaylarının araştırılması
amacıyla 10/5/2017 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 18 Mayıs 2017 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
18/5/2017
Türkiye Büyük Millet Meclisi Başkanlığına
Danışma Kurulu 18/5/2017 Perşembe günü (bugün)
toplanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Ahmet
Yıldırım
 Muş

 Grup
Başkan Vekili
Öneri:
10 Mayıs 2017 tarihinde Adana Milletvekili Sayın Meral
Danış Beştaş ve arkadaşları tarafından, (4530 sıra numaralı) kadına yönelik
şiddet olaylarının Adana ilinde ciddi bir artış göstermesi ve bu mikro örnekten
hareketle şiddet olaylarının araştırılması amacıyla Türkiye Büyük Millet
Meclisine verilmiş olan Meclis araştırması önergesinin Genel Kurulun bilgisine
sunulmak üzere bekleyen diğer önergelerin önüne alınarak 18/5/2017 Perşembe
günlü birleşiminde sunuşlarda okunması ve görüşmelerin aynı tarihli
birleşiminde yapılması önerilmiştir. 
BAŞKAN – Halkların Demokratik Partisi Grubu önerisi
lehinde Meral Danış Beştaş, Adana Milletvekili.
Buyurunuz Sayın Danış Beştaş. (HDP sıralarından
alkışlar)
MERAL DANIŞ BEŞTAŞ (Adana) – Sayın Başkan, değerli
milletvekilleri; evet, önergemiz Türkiye'nin en temel gündemlerinden biri olan
kadına yönelik şiddet, istismar, taciz ve tecavüz olaylarına ilişkin. Benim
adıma arkadaşlarla birlikte verdiğimiz önerge aslında Adana’ya dikkat çekmek
için ama tabii, sadece Adana değil, Türkiye'nin her tarafında toplumun yarısını
hedef alıyor çünkü kadınlar sonuçta toplumun yarısını teşkil ediyor ama kadına
yönelik şiddet, istismar, taciz, tecavüz -bu çocuklara kadar indi artık uzun
süredir- hak ettiği tartışmayı görmüyor, hak ettiği önlemler alınmıyor ve
Hükûmetin bu konudaki duyarsız, örtbas etme politikası maalesef hâlâ olanca
hızıyla devam ediyor.
Bizim, Halkların Demokratik Partisi olarak, gerçekten,
kadına yönelik şiddet ve kadın haklarına ilişkin ihlaller hassasiyetimizin en
üst sırasında yer alan konu başlıklarından biridir. Bizim kadına yaklaşımımız,
kadın haklarına yaklaşımımız aynı zamanda partimizin stratejik bir
yaklaşımıdır; yoksa sadece bir başlık olarak kadını, toplumsal cinsiyeti, kadına
yönelik şiddeti görmüyoruz ve fırsat buldukça da bunu Mecliste gündeme
getirmeye çalışıyoruz. Mesela, verdiğim önergede, yapılan tespite göre Adana ve
ilçelerinde sadece otuz yedi gün içinde 17 kadın yaşamını yitirdi. Bu, bir
öldürme değil sadece; bu, bireysel bir fiil değil; bu, bir katliam.
Hatırlarsınız, televizyonlarda görüldü, bir evden 6 kadının, 6 kişinin cenazesi
çıkarıldı. Böyle bir şey olabilir mi? Ve basın bunu maalesef her zaman olduğu
gibi sevgi cinayeti, kıskançlık cinayeti, aşk cinayeti gibi aslında olayı
meşrulaştıran, olayın faillerini destekleyen bir dille vermeye devam ediyor.
Yine Adana’da, son iki yılda, istatistiklere göre, 245 kadın yaşamını yitirdi.
Yani bu rakamlar gerçekten kadına yönelik şiddetin katliam boyutunda
seyrettiğini ve gitgide hızlandığını da ifade ediyor. 
Adalet Bakanlığı verilerine göre bile şu rakamlar çok
dikkat çekici: 2002-2010 yılları arasında kadına yönelik cinayetlerde yüzde
1.400 artış olmuş -bunlar resmî veriler- ve 2002 yılında 66 kadın cinayete
kurban giderken, 2009’un ilk yedi ayında 953’e yükselmiş. Bunlar Adalet
Bakanlığının verileri ve bu veriler gitgide artış gösteriyor, asla bir düşüş
seyrinde değil ve bu da gerçekten şu anda Türkiye’nin en temel gündemlerinden
biri olması gereken bir mesele. 
2017 yılının sadece ilk dört ayında erkekler tarafından
101 kadın öldürüldü -bu çok ciddi bir rakam- 28 kadın tecavüze maruz kaldı, 40
kadın tacize uğradı, 146 kız çocuğuna cinsel istismar vakaları yansıdı ve yine,
106 kadına yönelik şiddet uygulamaları var. 
Şimdi, bu olayları saatlerce de anlatsam ne bu rakamlar
bitecek ne bu istatistikler bitecek ne bu vahamet azalacak. O nedenle bir iki
örnek üzerinden gerçekten bu meseleye nasıl yaklaşmamız gerektiğini, toplumsal
cinsiyet rollerinin tekrar tekrar üretilmesini, kadına yönelik şiddeti
destekleme politikalarına karşı önlem alınmasını... Yargının cezasızlık
politikasıyla mücadele etmemiz gerekiyor ve bunun için en temel çözüm yeri
tabii ki Türkiye Büyük Millet Meclisidir. Bizim “Araştırma komisyonu kurulsun.”
önerimizin dayanağı da, bunları önlemek açısından gerçekten artık bizim bir
tutum almamız gerekiyor.
Şimdi, en son Batman'da bir olay yaşandı, ona da
değinmek istiyorum çünkü gerçekten o da diğer olaylar kadar maalesef çok vahim.
Yani aralarında böyle bir derece farkı gözetmek mümkün değil, bir çocuğun
tacize uğraması ile diğerini kıyaslamak da ne etiktir ne siyaseten böyle bir
yaklaşımımız var, asla böyle yaklaşmıyoruz. Ne ile göre ne bölgeye göre ne
etnik kimliğine göre ne inanca göre bir yaklaşım içinde olmamalıyız. Önemli
olan kadın bakış açısıdır. Kadına yönelik şiddet nerede olursa olsun, çocuğa
yönelik istismar nerede olursa olsun aynı duyarlılıkla, aynı kararlılıkla karşı
durmamız gerekiyor.
Şimdi, Batman'da 14 yaşındaki bir çocuk cinsel
tecavüze, tacize, istismara maruz kaldı ve fuhşa zorlandı ve maalesef, bu
olayın da açığa çıkması, ailelerin çabalarıyla ve bu çocuğun konuşmasıyla
ortaya çıktı çünkü olayı bilenler de susmayı tercih ediyor. Bu da korumanın
başka bir şekli; aman bana bulaşmasın, aman ben söylemeyeyim, aman o duymasın
gibi. Çünkü Batman olayında il içinde faillerin arasında, tacizcilerin arasında
-tırnak içinde söylüyorum, benim için hiçbir hatırları yok, bizim için hiçbir
değerleri yok ama hukukta "hatırlı kişiler” kavramı vardır ya- hatırlı
kişiler varmış, biliniyorlarmış, çevreleri varmış. Bu yüzden, tutuklanmamışlar
bile zaten. Yani ödül gibi serbest bırakılıyor ve ayrıca burada "ileri
gelenler” diye söyleniyor. Şimdi, burada isimleri şu anda önümde var ama
söylemeyeceğim çünkü dosyada gizlilik kararı var. Cinsel istismara maruz
bırakanlardan mesela esnaf var, ismi bizde saklı. Yine, iktidar partisine
yakınlığıyla bilinen yani toplumda öyle bilinen ve olaydan beş gün önce hacdan
gelen bir muhtar varmış. Yine, bir iş adamı varmış farklı bir kesimden. Şimdi,
bunlar gözaltına alınıyor ve hemen serbest bırakılıyor ve 14 yaşındaki bir
çocuğun bu konularda yalan söylemeyeceğini bu meseleyle ilgili çalışan bütün
ulusal ve uluslararası kurumlar bilir. Çocuk, tacizle ilgili, tecavüzle ilgili
yalan atamaz. Bilimsel olarak bu ispatlıdır ve buna rağmen bunlar bırakılıyor.
Kefaletle bırakıldığını biliyoruz. Sonra bir yalanlama geldi Batman’dan,
“Kefalet yok." dediler ve şu anda dosyaya ulaşamıyoruz çünkü dosyada
gizlilik kararı verildi. Gizlilik kararı da faili korumaya dönük bir uygulama.
Niye gizliyorsunuz? Siz çocuğu gizleyin, tamam da, faili niye gizliyorsunuz?
Bununla mücadele etmenin yollarından biri, aksine, failleri teşhir etmektir.
Toplumsal kamuoyu açısından bunları herkes bilsin, kim tecavüzcü, kim tacizci,
kim yargılanıyor. Siyasi soruşturmalarda boy boy fotoğraflar yayınlanıyor ama
tacizciler korunuyor, niye? Suç ve cezalar şahsidir. Kanunsuz suç ve ceza
olmaz. Suçluluğu sabit oluncaya kadar, tamam, masumdur. Bu herkese uygulanmıyor
ama tacizci olunca nedense onlar bir anda koruma çatısı altına alınıveriyorlar.
Şimdi, burada bir de şöyle bir mesele var, Batman’da:
Bir gazeteci bu olayı açığa çıkardı, ondan duyduk aynı zamanda ve şu anda
Hükûmet tarafından bu gazeteci üzerinde çok ciddi bir baskı var “Bu olayı niye
açığa çıkardın?” diye. Şunu söyleyelim: Burada baskı kurulması gereken kişi,
olayı yazan, yayan gazeteci değildir; faildir, fail. Faili bırakmışlar,
gazeteciye diyorlar ki... Belki de bugünlerde gözaltına alındı, onun üzerinden
ciddi bir kampanya yürütülüyor.
Özgecan davası popüler bir davaydı ya, iktidar partisi,
idamı tartıştılar... Ben de Özgecan davasına birkaç kere gittim. İşte, iktidar
partisi yanlıları, AK PARTİ üyeleri geldiler. Sonra Özgecan bitti ama
cezasızlık politikası artarak devam ediyor. Bu olaya popülist yaklaşım olmaz.
Kadına yönelik şiddet, istismar ve tecavüz vakaları özel meseleler değildir,
politik bir meseledir. Kadın hakları meselesi siyasi bir meseledir. Bu,
devletlerin, hükûmetlerin, kurumların yaklaşımıyla ilgili bir meseledir. Yoksa
polislerin, savcıların dediği gibi, “Ya, aile içidir, gidin, çözün.”, işte “Ne
yapayım? Eşin seni dövmüş.” ya da “Bu öldürmüş.” dediğinde işte her gün katliam
oranı gitgide artıyor.
İktidar partisi bu davalara müdahil olarak giriyor.
Anayasa’ya göre ve hukuk sistemimize göre, müdahil değildir iktidar partisi;
sanıktır, sanık. Bunu korumamakla, onların tecavüze uğramasını engellememekle,
yargının cezasızlık politikasını desteklemekle ve bunun aksini teşvik
etmemekle, örtbas etmekle sanık sandalyesinde olmalıdır çünkü iktidar partisi
bu KHK’larla yüzlerce kadın ve çocuk kurumunu kapattı. Bir kere, derhâl onları
açmalıdır. Niye kapattınız kadın kurumlarını? Belediyelerin kadın merkezlerini
niye kapattınız? Cizre’den Diyarbakır’a, Nusaybin’e her gün yüzlerce başvuru
alan kadın kurumları ve çocuk ihlallerini takip eden Gündem Çocuk Derneği bile
kapatıldı ve bu artış hızla devam etti. Bu nedenle, bu, toplumu çürütmenin aynı
zamanda bir yöntemidir.
Biz Hükûmetin görevini bir kez daha hatırlatıyoruz,
şiddet ve cinsel istismar olaylarıyla mücadele olduğunun altını çiziyoruz.
Bunları örtbas etmek, saklamak ve teşvik eder gibi açıklamalarda bulunmak
hepimizin karşı çıkması gereken bir meseledir ve bu konudaki en önemli
sorumluluk da siyaset erkine düşmektedir, hepimize düşmektedir. Ve bizce,
gerçekten, bu sevgi indirimi, saygın tutum, rıza gibi çağ dışı, kadını ikincil
gösteren uygulamalara karşı hep birlikte mücadele edelim diyoruz. Önergemiz
buna dönüktür; gelin Mecliste bu kadına yönelik şiddeti, katliamları,
tecavüzleri ve tacizleri önlemek için, araştırmak için bir komisyon kuralım ve
hepiniz siyaset dışında buna olumlu oy verin diyorum. 
Teşekkür ediyorum. (HDP sıralarından alkışlar) 
BAŞKAN – Teşekkür ederim Sayın Danış Beştaş. 
Sayın Bostancı…
V.- AÇIKLAMALAR (Devam)
19.- Amasya Milletvekili Mehmet Naci Bostancı’nın, Adana Milletvekili
Meral Danış Beştaş’ın HDP grup önerisi üzerinde yaptığı konuşmasındaki bazı
ifadelerine ilişkin açıklaması
MEHMET NACİ BOSTANCI (Amasya) – Sayın Başkanım, kısa
bir açıklama için söz aldım. 
Sayın Beştaş muhalefetin bir milletvekili olarak
iktidarın bir siyasi sorumluluğu olduğunu iddia edebilir ama aynı hususu
-kendisi de bir hukukçudur- “Hukuken sanık olmalıdır.” tarzında farklı bir
bağlama yerleştiremez. Bu akletmeyi bir kere reddediyorum. 
İkincisi: Almanya’da bir insan, bir Türk cinayet
işlediğinde “İşleyen Türk’tür.” diye doğrudan bütün Türkleri suçlayıcı
mahiyette ırkçı ve ayrımcı bir dil kullanılırdı gazetelerde, bu da çok
eleştirilirdi. Şimdi, Sayın Beştaş, Batman’daki olayla ilgili, halk tarafından
iktidara yakın olduğu bilinen, hacca gidip gelen, bilmem, pedofili davasından
sorumlu birinden bahsediyor. Şimdi, iktidar partisi yüzde 50 oy almış bir
siyasi parti. Bunun içinden birtakım arızalı insanların çıkması burada bize
herhangi bir vebal getirmez; bu bir. 
Batman’daki olayda işin sonuna kadar gitmek oradaki
hukukçuların da görevidir, biz de arkasındayız; bu iki.
Teşekkürler. 
BAŞKAN – Teşekkür ederim Sayın Bostancı. 
MERAL DANIŞ BEŞTAŞ (Adana) – Sayın Başkan…
BAŞKAN – Sayın Beştaş… 
MERAL DANIŞ BEŞTAŞ (Adana) – Sayın Başkan, bir konuda
açıklama yapacağım.
BAŞKAN – Mikrofonunuzu açıyorum.
Buyurunuz. 
20.- Adana Milletvekili Meral Danış Beştaş’ın, Amasya Milletvekili
Mehmet Naci Bostancı’nın yaptığı açıklamasındaki bazı ifadelerine ilişkin
açıklaması
MERAL DANIŞ BEŞTAŞ (Adana) – Sayın Başkan, öncelikle,
Sayın Bostancı’nın ifade ettiği gibi, kimseye akıl vermek gibi -öyle anladım-
bir niyetim yok. Ben gerçekten bu meseleyi siyasetüstü bir mesele olarak gördüğümüzü
de özellikle ifade ettim. 
Şunu söylemek isterim: Ben konuşmamda sadece “AKP’ye
yakınlığıyla bilinen bir kişi.” dedim, başka örnek 3 kişi verdim. Bu, CHP’li de
olabilir, MHP’li de olabilir, HDP’li de olabilir, başka bir siyasi partiden de
olabilir ama bizim, Halkların Demokratik Partisi olarak, bu bizim üyemiz bile
olsa, bu bizim yöneticimiz bile olsa buna karşı asla hoşgörümüz olmaz ve bizim
parti politikamız, kadına yönelik bu tip vakalarda herkese aynı tutumu
göstermektir ve Hükûmetin sorumluluğunu da, iktidar olmaktan kaynaklı, bunları
önlemek konusunda sorumluluğunu hatırlatıyoruz, sanık olmak da bununla
ilgilidir. Biz iktidar partisi olsaydık hukuken bizim de sorumluluğumuz olurdu.
Şu anda da sorumsuz değiliz çünkü siyaset erkini işgal ediyoruz ve hepimiz
birlikte mücadele etmeliyiz. 
BAŞKAN – Teşekkür ederim Sayın Beştaş. 
MEHMET NACİ BOSTANCI (Amasya) – Sayın Başkanım, bu ima
edici dil doğru bir dil değil. Halkların Demokratik Partisine mensup kimi
insanlar şiddet eylemlerine karışıyorlar. Sayın Beştaş’tan bir kere “Halkların
Demokratik Partisine yakınlığıyla bilinen, bizim üyemiz olan kişi şiddet
eylemine karışmıştır, kınıyorum.” diye bir beyan duymadık. Dolayısıyla, burada
tamamen bir siyasi angajman söz konusu. Olayları birbirine karıştırmamak lazım.

SİBEL YİĞİTALP (Diyarbakır) – Tecavüzden bahsediyoruz
ya, çocuk tecavüzlerinden bahsediyoruz!
MEHMET NACİ BOSTANCI (Amasya) – Batman’daki hadisenin
sonuna kadar gidilsin ama lütfen, değerlendirme yaparken dikkat edelim. 
MERAL DANIŞ BEŞTAŞ (Adana) – Sayın Başkan…
BAŞKAN – Sayın Beştaş, bir saniye, mikrofonunuzu
açacağım ama bir açıklama yapma ihtiyacı duyuyorum.
Sayın milletvekilleri, siyasi partiler grup önerilerini
Genel Kurula getiriyorlar ve üzerinde yapılan konuşmalarda söz alan
konuşmacılar kendi görüşlerini veya mensubu bulundukları siyasi partilerin
görüşlerini açıklıyorlar. Bu açıklamalara bir başka siyasi parti katılabilir
veya katılmayabilir; bu, onun en doğal hakkıdır. Ama katılmadığı, katılınmayan
görüş için söz talep etmeyi ben doğru bulmuyorum arkadaşlar yani aksi takdirde
biz bir görüşme yapamayız. Sataşma varsa elbette ki her aşamada her
milletvekili, her siyasi parti grubu söz talep edebilir ama en küçük bir
eleştiride söz alıp cevap vermek -her siyasi parti için söylüyorum bakın- bu
doğru değil arkadaşlar. 
Şimdi, Sayın Danış Beştaş bir konuşma yaptı. Bu konuşma
üzerinde, bendeki listeye göre, diğer üç siyasi partinin konuşmacıları da
konuşacak. Varsa farklı bir görüş, Sayın Danış Beştaş’ın görüşlerine
katılınmıyor ise diğer siyasi partilerin konuşmacıları orada bu görüşü ifade
edebilir. Aksi takdirde, sonu alınmayan bir tartışmanın, görüşmenin içine
girmiş oluruz. Bunu doğru bulmuyorum arkadaşlar. Bu bunu vesileyle izah
ediyorum. Sadece Sayın Bostancı için değildir bu söylediğim, tüm siyasi
partiler içindir. Ben buna dikkat etmenizi rica ediyorum.
Mikrofonunuzu açıyorum Sayın Danış Beştaş.
Buyurunuz.
21.- Adana Milletvekili Meral Danış Beştaş’ın, Amasya Milletvekili
Mehmet Naci Bostancı’nın yerinden sarf ettiği bazı ifadelerine ilişkin
açıklaması
MERAL DANIŞ BEŞTAŞ (Adana) – Sayın Başkan, aslında
genel olarak söyledikleriniz doğru yani herkes kendi konuşmasında söylemeli ama
öyle bir tarzda söylendi ki mesela, ikinci sözde de benim söylemimle hiçbir
ilgisi olmayan başka bir meseleyi getirdi. Konumuz, kadın meselesi, çocuk
istismarı, çocuğa yönelik tecavüzler, kadına yönelik şiddet. Eğer konumuz başka
bir mesele olsa onu da gayet gönül rahatlığıyla, açık bir şekilde ifade ederiz.
İktidar partisi ve grubu, gerçekten, şu konuda -ben şapka çıkarıyorum, şapkam
yok ama- inanılmaz derecede manevra yapıyorlar, çok mahirler: Konuyu
değiştirmek, gündem değiştirmek. Biz “kadın” diyoruz, onlar HDP’ye yönelik
sataşmada bulunuyor. Şimdi, ne alakası var kadına yönelik şiddetin önlenmesiyle
HDP’lilere asılsız suçlamaları burada gündeme getirmek? HDP’yse söz konusu
olan, getirin önergenizi buna ilişkin, biz o konuda çıkıp sözümüzü söyleyelim
ve ben ısrarla konuşmamda…
(Mikrofon otomatik cihaz tarafından kapatıldı) 
MERAL DANIŞ BEŞTAŞ (Adana) – …bütün partilerin
desteğini talep ettim çünkü çok önemli bir mesele.
Teşekkür ediyorum.
BAŞKAN – Teşekkür ederim Sayın Danış Beştaş.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Adana Milletvekili Meral Danış Beştaş ve arkadaşları
tarafından, kadına yönelik şiddet olaylarının Adana ilinde ciddi bir artış
göstermesi ve bu mikro örnekten hareketle şiddet olaylarının araştırılması
amacıyla 10/5/2017 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 18 Mayıs 2017 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN – Halkların Demokratik Partisi Grubu önerisi
aleyhinde Arzu Erdem, İstanbul Milletvekili.
Buyurunuz Sayın Erdem. (MHP sıralarından alkışlar) 
ARZU ERDEM (İstanbul) – Teşekkür ederim Sayın Başkan.
Değerli milletvekilleri, kadına yönelik şiddetin
önlenmesine ilişkin verilmiş olan grup önerisi üzerine Milliyetçi Hareket
Partisi Grubu adına söz almış bulunmaktayım. Ekranları başında bizleri izleyen
aziz Türk milletimizi, basın mensuplarımızı ve Gazi Meclisimizi saygılarımla
selamlıyorum.
Kadın cinayetlerinin önlenmesi, aile içi şiddetin
önlenmesi, cinsiyete dayalı ayrımın önlenmesi, kadın istihdamının artırılması,
kadınların iş hayatında karşılaştıkları zorlukların ortadan kaldırılması
hususunda Milliyetçi Hareket Partisi her zaman mücadele etmiştir, bundan sonra
da mücadele edecektir. Her ne kadar aleyhte söz almış bulunsak da bu araştırma
önergesinin lehinde konuşacağımı buradan belirtmek isterim. Bu hususta
senelerden beri mücadelemiz sürmektedir. Bilhassa iktidar partisine bu konuda
defaaten önergeler de verdik. Bunlarla ilgili en çarpıcı olan ve özellikle
kadına yönelik şiddetin önlenmesinin önüne geçilecek olan çok somut bir
önergeyle senelerden beri defaaten burada gündeme getirmiş olmamıza rağmen,
maalesef, bir duvarla karşılaşır gibi karşıt yanıtla karşılaştık; bunu buradan
tekrar dile getirmek istiyorum. 
Tarih 3/12/2015, sözlü soruyu Sayın Aile Bakanına
soruyorum ve diyorum ki: “6360 sayılı Yasa’yla 5393 sayılı Belediye Yasası’nda
yapılan değişiklikle kadın sığınmaevi açma yükümlülüğü olan belediyelerin
nüfusu 50 binden 100 bine çıkarılmıştır. Haziran 2015 tarihi itibarıyla nüfusu
100 bini aşan belediye sayımız 201’dir. Bu açıdan, Türkiye’de toplam kaç adet
kadın sığınmaevi bulunmaktadır?” Aile Bakanı Sayın Ramazanoğlu’nun cevabı:
“Kadın sığınmaevi açma yükümlülüğü olan belediyelerin nüfusu 100 bindir.” Bu
nüfusu aşan 201 belediye varken şu an toplam kaç kadın sığınmaevi vardır? Sayın
Ramazoğlu “Bizim şu an 135 kadın sığınmaevimiz vardır.” diyor ve şunun üzerinde
hiç durmuyor. Evet, 201 kadın sığınmaevi olması gerekirken 135’te kalmışız.
Sadece kadına şiddetin önlenmesi değil, şiddete uğramış olan kadının da
korunması adına kadın sığınmaevlerinin sayısının mutlaka tamamlanması
gerekiyor. 
Hiçbir şey istemiyorum. Ne istiyorum biliyor musunuz?
Çıkarmış olduğunuz kanuna uygun davranın. Nüfusu 100 bini geçen belediyelerde
kadın sığınmaevini açın, sayıyı 201’e tamamlayın ki şiddete uğramış olan
kadınlar sığınmaevi talebinde bulundukları zaman kapıya gittiklerinde üç ay
sonrasına, altı ay sonrasına gün verilmesin, evine dönmek zorunda kalmasın,
sokakta tekrar kendisini taciz eden kişi tarafından öldürülmesin. Bu, benim
naçizane burada tekrar önerim. Bu anlamda, iktidar partisi üzerine düşeni
yaparsa ben zannediyorum ki önemli bir sorun çözülmüş olur. 
Bir ikinci konu, sigorta öncesi doğum borçlanması
konusu. Bakın, kadınlara şiddet sadece maddi şiddet değildir, sadece taciz
değildir, ekonomik şiddet de bir şiddet şeklidir. Ekonomik şiddetin en önemli
unsurlarından bir tanesi, özellikle toplum hayatında ikinci plana itilmiş olan
kadının çalışma hayatında yer almaması ve bu sebeple ekonomik özgürlüğünün
olmamasıdır. Bu anlamda, doğum yapmış olan kadınlar ve bu zamanda çalışmamış
olan kadınlara doğum borçlanması yaptırırsak sigorta öncesiyle alakalı, bu
kadınların en azından bir emeklilik aylığı olur ve bu anlamda, şiddete maruz
kaldıkları zaman bunun önüne geçilmesi için önemli bir teminat oluşturur
kendilerine. Bu da çözümlerden bir tanesi. Gerçi araştırma önergesi kabul
edilirse ben inanıyorum ki bunlar yerine getirilecektir. 
Ülkemizde kadın olmak zor, her alanda var olmak zor,
her alanda mücadele etmek zor. Bir yandan iş hayatında var olmak, bir yandan
evinin kadını olmak, bir yandan iyi bir anne olmak, bir yandan da iyi bir eş
olmaya çalışmak, her biri bizim için gerçekten zorlu görevler. Ama bir taraftan
gerçekten kahraman bir Türk kadını olmak da bizim için çok büyük bir onur, bu
ülkenin bir kadını olmak da büyük bir onur.
Nüfusun yüzde 50’sinin kadın olduğu toplumumuzda,
maalesef, yeterince görünür olamayabiliyoruz. Ülkemizde kadın olmak, nerede
tamamlanacağını öngöremediğimiz bir mücadeleyi her alanda sürdürmeye de devam
etmektir. Evde ev kadını olarak, okulda öğrenci olarak, iş dünyasında çalışan
olarak, siyasette seçilen olarak yani hayatın her noktasında “Ben de varım.”
demek zorunda kalmak, bir yerde haykırmak çok da kolay değil. Bu anlamda,
beyefendilerin de desteğini gerçekten istiyoruz.
Kadın olmak dik durmaktır, acıyı ızdıraba dönüştürmeden
ayaklarının üzerinde durmaktır ve başarıya doğru koşmaktır. 
“Cinsiyet eşitliği” denildiğinde akıllara sadece
kadının geldiği -bakın, “cinsiyet eşitliği” dendiğinde erkek gelmiyor- erkeğin
cinsiyet ayrımına girmediği… Maalesef, bu anlamda toplumumuzun da
bilinçlendirilmesi gerektiği hususuna da dikkat çekmek istiyorum.
Aile içerisinde dengenin, düzenin, sevgi ve şefkatin
kaynağı olmak, ancak önemli kararlarda erkeklerin söz hakkına saygı duymaktır
aslında kadın olmak. Buna bir itirazımız da yok. Böyle bir denge var. Bu
dengeye itiraz da etmiyoruz. 
Çocukluğunu bir çırpıda geride bırakıp birdenbire
büyümek, birdenbire anne olmak, birdenbire evladınız için üzülmek ve evladınız
için kaygılanmak. Toplumda biricik evlatları yetiştirmek ve tabiri caizse,
bunlarla ilgili –tırnak içinde söylüyorum- saçını süpürge edip emek harcamak.
Bunların her biri şerefli görevler ve her biri bizim için çok güzel görevler.
Kadın olmak hep anlamak, maalesef, az anlaşılmak. Bu
anlamda da bunu gündeme getirmenin en önemli sebeplerinden bir tanesi de şudur:
Erkekler anlarsa yüzde 50’si kadın olan nüfusumuzun diğer yüzde 50’si de
aslında bu taraftaki sorunu da çözmüş olacak. Bu anlamda, erkeklerin bu soruna
duyarlılığının da yükselmesi gerekiyor. Bu anlamda da mutlaka dikkate alınması
gerekiyor.
Çalışan kadınımız özellikle ailede eşitliği sağlamaya
çabalamaktadır. Bana göre, kadının tek kuruşu dahi onun ekonomik bağımsızlığıdır.
Kendi parasını kazanan kadın kendi seçimlerini yapabilmektedir, bu anlamda da
ailelerimize önemli görevler düşmektedir. Kız çocuğunun toplum hayatına
kazandırılması, kendi mesleğini edinmesi, kendi ayaklarının üzerinde durması,
bir erkeğe bağımlı yaşamaması o anlamda çok önemli. Toplumun bilinçlendirilmesi
için de mutlaka eğitimin desteklenmesi gerekiyor ve gerçekten, kadının toplum
hayatındaki yerinin sağlamlaştırılması, güçlü Türkiye’nin önünün de açılması,
güçlü Türkiye’nin gücünün de ikiye katlanması anlamına gelir. 
Hepimizin hafızalarında yer alan, içimizi yakan,
bizleri nefessiz bırakan birçok kadın istismarı hususu, tecavüzler, cinayetler,
bunlar söz konusu oldu. Ne yaptık? O gün çok üzüldük. O gün dedik ki: “Rabbim,
benim de kız evladım var, Allah korusun, benim evladımın başına gelmesin. Bu
evlat benim evladım gibi.” Hepimiz bu empatiyi yapabildik. Ancak çözüm
noktasında, dediğim gibi 2015 Aralık ayında, daha henüz yeni milletvekiliyken
-7 Haziranı saymazsak- benim çok büyük bir hassasiyetim de bu kadın
sığınmaevleri, o konuyu gündeme taşıdım ama o gün orada kaldı, Aile Bakanlığı o
konuyu unuttu ama gelin o konuda da gereğini yapalım. 
Geçtiğimiz yılın ilk yüz günlük diliminde erkek şiddeti
nedeniyle hayatını kaybeden kadın sayısı 94 iken bu yılın aynı döneminde sayı
106’ya yükselmiştir. Medya araştırmalarına bakıldığında -bakın burası da çok
önemli, onun için böyle bir araştırma komisyonu kurulması gerçekten çok zaruri-
2016 yılının ilk yüz gününde kadına yönelik şiddet ve cinayetle ilgili 4.090
haber yapılmıştır ancak bu yılın ilk yüz günlük diliminde yapılan haber sayısı
bunun yarısı kadar, 2.044 adet haber yapılmıştır. Bu, acaba taciz ve cinayet
olaylarının azaldığı anlamına mı gelir? Hayır. Veriyi söyledim, tam tersi,
artmış ama haberler yarı yarıya düşmüş. Bu, şiddet olaylarının ya da
cinayetlerin azaldığı anlamına gelmezken haberlerde yer almamasının sebebi, bu
konuya olan duyarlılığın belki de azalmış olduğu anlamına gelir. Bunu mutlaka
haberlerle de gündeme taşımalıyız ki milletimiz bu anlamda gerekli hassasiyeti
göstersin, erkek çocuğuna şunu söylesin: “Evladım, hiçbir eşyaya zarar verme,
hiçbir çiçeğe zarar verme, hiçbir hayvana zarar verme; hele hele kız kardeşine,
hele hele anana, hele hele bacına, hele hele karına, hele hele kız arkadaşına
asla ve asla zarar verme.” demeyi öğretmemiz gerekiyor ve bu haberler bunun
mutlaka zamanını, zeminini oluşturacaktır. 
Bu anlamda hepimize görev düşüyor. Özellikle dikkatini
çekmek isterim ki öngörülen kadınların bir kısmına koruma kararı alınmasına rağmen
bunlar hayatlarını kaybetmişlerdir. Bakın, koruma kararı var ama
sığınmaevlerinde belli bir süre kalındığı için, sonra tekrar ya kendi evine ya
da tacizi gerçekleştiren bazen kendi eşinin evine dönmek zorunda kalmıştır ve o
yarım kalan fiil, maalesef, o kişi tarafından sonlandırılmıştır; hazin son, o
kadınımız toprağa düşmüştür. Bu anlamda da demek ki yeterli değil kadın
sığınmaevlerinin…
(Mikrofon otomatik cihaz tarafından kapatıldı)
ARZU ERDEM (Devamla) – Tamamlayabilir miyim Sayın
Başkan?
BAŞKAN – Mikrofonunuzu açıyorum Sayın Erdem.
Buyurunuz.
ARZU ERDEM (Devamla) – Teşekkür ederim.
Kadın sığınmaevlerinin sayısını tamamlamak da yeterli
değil; orada meslek kazandırmak, daha sonrasında o kadını korumak, o kadının
toplum hayatında tekrar ekonomik olarak ayaklarının üzerinde durmasını
sağlamak, psikolojik olarak da desteklenmesini sağlamak her birimizin boynunun
borcu, her birimizin vicdanının sesi. Bu anlamda, her birinizi bu araştırma
önergesini kabul etmeye ve destek vermeye davet ediyorum.
Hepinize çok teşekkür ediyorum. (MHP ve HDP
sıralarından alkışlar)
BAŞKAN – Teşekkür ederim Sayın Erdem.
Halkların Demokratik Partisi Grubu önerisi üzerinde
Sibel Özdemir, İstanbul Milletvekili.
Buyurunuz Sayın Özdemir. (CHP sıralarından alkışlar) 
SİBEL ÖZDEMİR (İstanbul) – Teşekkür ederim Sayın
Başkan.
Değerli milletvekilleri, Halkların Demokratik
Partisinin, kadına yönelik şiddet olaylarının özellikle Adana ilinde ciddi bir
artış göstermesi ve Türkiye genelinde kadına yönelik şiddet ve cinayet
vakalarının araştırılması konusunda vermiş olduğu grup önerisi üzerine
Cumhuriyet Halk Partisi adına, önerinin lehinde söz aldım. Bu vesileyle Genel
Kurulu da saygıyla selamlıyorum. 
Evet, bugün Genel Kurulda kadın sorunları ve kadına
yönelik şiddet konusunu konuşurken tabii ki bu sorunun birinci muhatabı ilgili
bakanlık ve Meclis çatısı altındaki ilgili komisyonun da üyelerinin çoğunluğunu
maalesef görememekteyiz. Ama bunun yanında, daha geçtiğimiz hafta, üyesi
olduğum, kadın sorunlarıyla en ilgili komisyon olan Kadın Erkek Fırsat Eşitliği
Komisyonunun sadece ikinci toplantısını gerçekleştirebildik. Sadece bu durum
bile, Meclis çatısı altında kadınları ve kadınların sorunlarını her alanda
ilgilendiren ki Başkanı ve çoğunluğu Adalet ve Kalkınma Partili üyelerden
oluşan bu Komisyonun ikinci toplantısını yapabiliyor olması dahi iktidar
partisinin kadın sorunlarına çözüm üretme noktasındaki duyarsızlığını bir kez
daha ortaya koymuştur.
İşte önerinin gerekçesinde de ifade edildiği gibi,
sadece Adana ve ilçelerinde son otuz yedi gün içerisinde 17 kadın vatandaşımız
yaşamını yitirdi ve Adana’da son iki yılda 245 kadın cinayeti işlendi. Türkiye
genelindeki rakamlara baktığımızda ise Adalet ve Kalkınma Partisinin tek başına
iktidar olduğu 2002 ve 2017 Ocak ayı döneminde 14.293 kadın cinayeti işlenen
bir ülkede, kadın sorunlarını araştırmak ve çözüm üretmekle sorumlu olan Meclis
çatısı altındaki bu Komisyonun haftada en az bir kez toplanması gerekirken,
sadece ve şu ana kadar sadece 2 toplantı yapmış olması da asla normal
karşılanamaz. 
Bianet’in yerel ve ulusal gazetelerden derlediği
verilere baktığımız zaman, Türkiye genelinde 2017'nin ilk dört ayında 101 kadın
cinayeti işlenmiş, 28 kadına tecavüz edilmiş, 40 kadın tacize uğramış, 146 kız
çocuğu cinsel istismara maruz kalmış ve 106 kadına şiddet uygulanmış. Daha bu
sabah basına yansıyan haberlere göre, İstanbul Kınalıada’da ortaokul öğrencisi
3 kız çocuğunun bir buçuk yıldan beri tecavüze uğradığı ortaya çıkmış ve
Komisyon, Bakanlık bu saate kadar hiçbir açıklama yapmamıştır, bu konuya müdahil
olmamışlardır. Eğer yetkili bir kimse var ise bu konuda bilgilendirme
bekliyoruz. 
Değerli milletvekilleri, ülkemizin tarihinde hiçbir
dönemde yaşanmayan bu korkunç Türkiye tablosu karşısında ne Aile ve Sosyal
Politikalar Bakanlığının ne de Meclis çatısı altındaki ilgili Komisyonun
önceliğinin kadınlara karşı uygulanan şiddet ve cinayet vakalarının olmadığının
somut kanıtı da işte Adana’da son yaşanan vahim olaylar. 2017’nin ilk dört
ayında yaşanan 101 kadın cinayeti karşısında çözüm üretici, kadın cinayetlerini
ve kadına yönelik şiddeti önleyici kapsamlı bir politika asla
gerçekleştirilmemiştir. 
Bu yılın şubat ayında kadın cinayetiyle yaşamını
yitiren bir aileyi ziyaret ettikten sonra ilgili Bakana, Aile ve Sosyal
Politikalar Bakanı Sayın Kaya’ya kadın cinayetlerinin ulaştığı bu vahim tablo
karşısında bir çağrıda bulunmuştum. Özetle, iktidarlarınız döneminde korkunç
boyutlara ulaşan kadın cinayetleriyle ilgili etkili mücadele konusunda lütfen
harekete geçin, cinayetlere ilişkin istatistiki bilgileri bütün şeffaflığıyla
ortaya koyun ve maalesef, sorumsuz politikalarınız neticesinde kaderlerine terk
edilen mağdur ailelerine destek olun konularındaydı. Ancak Sayın Bakan benim bu
siyasetüstü yaklaşımım karşısında hiçbir cevap vermemiştir şu ana kadar.  
Değerli milletvekilleri, yine Aile ve Sosyal
Politikalar Bakanı Sayın Kaya’yla bu mart ayı içerisinde Birleşmiş Milletler
Genel Kurulunda düzenlenen ve benim de katılımcı olduğum, Kadının Statüsü
Komisyonuyla ilgili bir toplantıya, kadınların toplumsal statülerinin
güçlendirilmesi ve kadın sorunlarının çözümü karşısında ülke deneyimlerinin
paylaşıldığı çok önemli bir toplantıya birlikte katıldık. 
Sayın Bakana oturumda verilen süre içerisinde,
Türkiye'de kadınların karşı karşıya olduğu sorunlar ve Sayın Bakanın bu alanda
kadınlarla ilgili ne tür çalışmalar yaptığını anlatmak yerine, böylesine önemli
bir toplantıda Sayın Bakan dünya kamuoyuyla neyi paylaştı, biliyor musunuz?
Evet, Sayın Bakan referandum sürecinde Hollanda’da kendisine yapılan, elbette
bizim de asla kabul etmediğimiz, uluslararası itibar ve saygınlığımızı
zedeleyen her türlü muameleye karşı olduğumuz bu konuya ağırlıklı olarak yer
verdi konuşmasında. Bu yaklaşım da Sayın Bakanın ve iktidar partisinin,
uluslararası düzeydeki kadınlarla ilgili bu çok önemli toplantılarda
ülkemizdeki kadın sorunlarını öncelemek yerine kendi siyasi çıkar ve
önceliklerini savunduklarını, maalesef, bir kez daha ortaya koydu. 
 Değerli milletvekilleri, iktidar partisinin
kadın sorunlarına, kadın cinayetlerine ve kadın-erkek eşitliğinin sağlanmasına
yönelik bakış açısını gösteren bir diğer konu da şu: Değerli Komisyon üyemiz de
burada, Meclis Kadın Erkek Fırsat Eşitliği Komisyonunun Birleşmiş Milletlerle
ortaklaşa yürüttüğü bir proje var. Projenin konusu, Türkiye’de Siyasi Liderlik
ve Siyasi Katılımda Toplumsal Cinsiyet Eşitliği. Geçen hafta Komisyonda yapmış
olduğumuz toplantıda, Birleşmiş Milletler yetkilileri, bu projeyi yürüten
yetkililer bize proje için Birleşmiş Milletlerden 3,5 milyon dolar bir bütçe
ayrıldığını söylediler. Projenin bitmesine de yaklaşık bir yıl var, neredeyse
bir yıldan az bir süre var ancak bu ana kadar sadece 745 bin doları harcanmış.
Ya, bu durum Komisyonun ve siyasi iktidarın kadınların sorunlarına yaklaşımını
bir kez daha ortaya koymuştur. Gerçekten, bu, kadınlarla ilgili kaçıncı öneri,
hatırlamıyorum ben. Kadın sorunlarının yaşandığı ülkemizde, çok önemli
uluslararası bir projeden ayrılan bütçe maalesef harcanamamıştır. Ülkemizde
kadınların yaşamsal sorunları varken kendisine ayrılan bu çok önemli kaynağı
kullanmamış olmak, iktidarın kadın sorunları karşısındaki başarısızlığını bir
kez daha ortaya koymuştur.
Kadınlara yönelik şiddet ve cinayetlerle ilgili
mücadelede önemli sorumlulukları olan Bakanlık ve iktidar, gerek engelleyici,
önleyici tedbirler gerekse sonrasındaki davaların takibi, müdahil olma, şiddet
mağduru kadınların rehabilitasyonu konularında -benden önceki sayın hatip de
değindi- son derece yeteriz ve başarısızdır. 
Ayrıca, Bakanlık ve ilgili birimler, kadın hakları
savunucularıyla, kadın sorunları merkezleriyle, toplumsal cinsiyet eşitliği
merkezleriyle veya ilgili diğer benzeri bütün kuruluşlarla, kadın hakları
konusunda yetkin olan birçok sivil toplum kuruluşuyla ayrım yapmaksızın,
ayrıştırmadan hareket etmemektedir. Burada, kendisine yakın sivil toplum
kuruluşlarıyla, doğal olarak çok da eleştiri içermeyen kuruluşlarla daha yakın
temaslar kurmaktadır.
Değerli milletvekilleri, mevcut iktidar ve ilgili
Bakanlık, kadın konularıyla ilgili çalışma yapan ilgili bakanlıklar ve birimler
sorunları yok saymakta, etkin ve sonuç alıcı politikaları maalesef hayata
geçirememektedir.
Bir an evvel, kadın cinayetlerinin ve kadına yönelik
şiddetin artmasının arkasındaki nedenlerin ortaya konulması ve bunlarla ilgili
etkin bir mücadelenin yapılması gerekmektedir. Ancak değerli milletvekilleri,
görülüyor ki bu sorunların arkasındaki en önemli faktörün on beş yıldır ülkeyi
tek başına yöneten Adalet ve Kalkınma Partisinin politikalarının ülkemizi
getirdiği vahim tablonun bir sonucu ve doğal olarak bir parçası da kadına
yönelik şiddet ve kadın cinayetlerinin artması olarak yansımıştır. Ülkeyi OHAL
ve KHK’larla yöneten mevcut siyasi iktidarın toplumsal sorunlarımıza çare
üretmek şöyle dursun, başta kadınlar olmak üzere toplumsal temel sorunları
öncelemeyerek gündemine almamış olmasının da büyük etkisi bulunmaktadır. 
Bu iktidar, tüm toplumsal sorunların yanında kadın
sorunlarına da bütüncül ve tutarlı politikalarla maalesef çözüm
üretememektedir. Ekonomik darboğaz, giderek artan yüksek işsizlik oranları, özellikle
–çok önemli- giderek artan genç işsizliği, neredeyse 4 gençten biri şu an işsiz
ve niteliksiz eğitim, ayrıca mevcut iktidarının tutarsız politikaları sonucu
ülkemizi karşı karşıya bıraktığı dış tehditler ve güvensizlik neticesinde
topyekûn bir şiddet ortamıyla maalesef karşı karşıyayız. Mevcut iktidar,
toplumsal sorunlara çözüm üretmekten çok, var olan sorunları daha da
ağırlaştırmıştır maalesef. Ama değerli milletvekilleri, en önemlisi, demokrasi,
adalet, hukukun üstünlüğü, temel hak ve özgürlüklerdeki hızla geriye gidişler,
ülkemizi ve başta biz kadınları çok ve geri dönülemez, telafisi mümkün olmayan
risklerle karşı karşıya bırakmıştır. Adalet ve Kalkınma Partisi iktidarlarının
başta kadın sorunları olmak üzere ülkemizin hiçbir temel sorununa kalıcı bir
çözüm üretmeyeceği maalesef ortadadır ve çok aşikârdır.
Teşekkür ediyorum. (CHP sıralarından alkışlar)
BAŞKAN – Teşekkür ederim Sayın Özdemir.
GARO PAYLAN (İstanbul) – Sayın Başkan, yerimden kısa
bir açıklama yapabilir miyim 60’a göre?
BAŞKAN – Ne konuda Sayın Paylan?
GARO PAYLAN (İstanbul) – Bu konuda efendim, önergemizle
ilgili.
BAŞKAN – Bitsin önerge, sizi dinleyeceğim.
GARO PAYLAN (İstanbul) – Yok ama önergeyle ilgili tam
olarak.
BAŞKAN – Ama bir konuşmacı daha var Sayın Paylan.
GARO PAYLAN (İstanbul) – Oylamadan önce söz alabilir
miyim?
BAŞKAN – Söz vereceğim, dinleyeceğim sizi.
Halkların Demokratik Partisi Grubu önerisi aleyhinde
Ayşe Keşir, Düzce Milletvekili.
Buyurunuz Sayın Keşir. (AK PARTİ sıralarından alkışlar)
AYŞE KEŞİR (Düzce) – Sayın Başkan, değerli
milletvekilleri; Halkların Demokratik Partisi Grubu önerisinin aleyhinde grubum
adına söz almış bulunuyorum.
Öneri metnini dikkatle okudum. Çünkü bu alanda yaklaşık
otuz yıldır çalışan bir parlamenter olarak haksız ithamlar karşısında da notlarımı
aldım, onları da ifade edeceğim zaman içinde. Ama şunu ifade etmem lazım: AK
PARTİ 2002’den bu yana olan on beş yıllık iktidarı boyunca özellikle kadının
güçlendirilmesi, kadına yönelik şiddetle mücadele konusunda çok ciddi adımlar
atmıştır. Konuşmacıların bu anlamdaki ithamlarını açıkçası üzüntüyle izlediğimi
ifade etmek isterim. 22’nci Dönem, AK PARTİ’nin ilk döneminde ilk ele alınan
konu, töre ve namus cinayetleridir. Bu anlamda oluşturulan bir araştırma
komisyonunun çıktıları, daha sonra TCK’da töre, namus cinayetleri saikiyle
işlenen suçların şahsa bağlı suçlar olarak düzenlenmesinde en önemli
sebeplerden biri olmuştur. Akabinde, yine bu anlamda, Parlamentoda araştırma
talebi olduğu için, Parlamento çalışmalarını öncelikle ifade etmek istiyorum. 
Yine, 23’üncü Dönemde, kadına yönelik şiddetin
önlenmesine ilişkin uygulamalar ve mevzuatın noksanlıklarının araştırılması
için bir alt komisyon KEFEK bünyesinde oluşturulmuş ve bir rapor
yayınlanmıştır. 
Yine, 2015 yılında, kadına yönelik şiddetin sebeplerinin
araştırılması, gerekli önlemlerin belirlenmesi amacıyla da bir araştırma
komisyonu çalışmış ve raporu yayınlanmıştır. 
Bununla birlikte, 2004 yılında… Bazen, insan hafızası
nisyanla maluldür, biliyorsunuz; bu anlamda unuttuğumuzu düşünüyorum. 2004 yılında
kadın-erkek eşitliği ilk defa Anayasa’ya girdi. Bununla birlikte, 2010 yılında
pozitif ayrımcılık anayasal düzenleme konusu oldu. Beraberinde, biliyorsunuz,
İstanbul Sözleşmesi’ni çekincesiz imzalayan ilk ülke Türkiye’dir ve
Parlamentosundan geçiren ilk ülke de Türkiye’dir. Ve akabinde, benim de mutfak
çalışmalarında emek verdiğim 6284 sayılı Yasa çıkartılmıştır biliyorsunuz, uyum
yasası kapsamında İstanbul Sözleşmesi’nin. Ve bu yasa, bugün 25 maddelik bir
temel yasadır. Geçmişte 4320 olarak 4 maddeden oluşan ilgili yasa, bugün 25
maddelik temel bir yasadır ve İstanbul Sözleşmesi’ne imza atan hemen hiçbir
ülke uyum yasasını bu ölçekte çıkaramamıştır çünkü her yasanın bir mali
karşılığı vardır ve bu mali karşılık bugün Avrupa ülkeleri nezdinde karşılanamaz
durumda görüldüğü için bu uyum yasası çıkarılamamıştır.
6284 sayılı Yasa, bu temel yasa 25 maddede bakın neler
getiriyor: Türkiye için devrim niteliğinde, kadına yönelik şiddetle mücadele
konusunda devrim niteliğinde düzenlemeler içermektedir. Israrlı takip ilk defa
yasal düzenleme konusu olmuştur. 4320’de sadece nikâhlı eş üzerinde yapılan
şiddet tanımlı iken nikâhlı eş olmayan, nişanlılık, flört ve arkadaşlık
döneminde olan tüm şiddet fiilleri yine 6284’ün konusu olmuştur. Akabinde,
şiddet önleme ve izleme merkezleri ilk defa yasalaşmıştır ve benden iki önceki
konuşmacının ifade ettiği ekonomik güçlenme noktasında İŞKUR bağlantısı
ŞÖNİM’in son derece önemlidir, bunu da buradan ifade etmek isterim.
Diğer yandan, kız çocukları ve çocuk haklarıyla ilgili
düzenlemeler: Mesela, Çocuk Koruma Kanunu yine 2005 yılında AK PARTİ döneminde
çıkarılmıştır. Tabii, kadına yönelik şiddeti konuşurken kadının
güçlendirilmesini mutlaka konuşmak zorundayız. Burada en önemli düzenleme kız
çocuklarının okullaşması, özellikle yükseköğrenime erişimidir. Bakın, 2003
yılında yüzde 45 olan kız çocuklarının okullaşma oranı 2006’da, sadece üç yıl
sonra yüzde 80 olmuştur. 2003 yılında kız çocuklarının üniversiteleşme oranı
yüzde 13 iken bu rakam 2016’da yüzde 43 olmuştur. Bu rakamın artmasındaki en
önemli neden -belki detaylarını tartışabiliriz ama- 81 ilde açılan
üniversitelerdir. Bu üniversitelerin, şehirlerinde olan kız çocuklarının
eğitimine ciddi katkısı olmuştur ve bu yüzde 43 oranının da önümüzdeki dönemde
hızla artacağına inanmaktayız. Bununla birlikte, kadının istihdama katılımını,
siyasi karar alma mekanizmalarındaki varlığını besleyen en önemli kaynak
kadının eğitime erişimidir. Bunun da altını çizmek istiyorum.
Diğer yandan, tabii, yoksullukla mücadele noktasında
kadının güçlenmesiyle ilgili yapılan pek çok düzenleme var. Bunların en başında
şartlı eğitim, şartlı sağlık transfer destekleri gelmektedir. Bunların da kız
çocuklarının özellikle eğitime erişiminde önemli katkı sağladığını ifade etmem
lazım. 
Tabii şunu da söylemek gerekir: Şiddet, özellikle
üçüncü sayfa haberi olarak -bir medya meslek mensubu olarak söylüyorum bunu-
insanın içini son derece acıtıyor. Burada kısmen de meslektaşlarıma biraz
ulaşmaya çalışmak istiyorum. Üçüncü sayfalarda bunun -tırnak içinde söylüyorum,
bu ifade bir medya ifadesidir- haberin pornografisi yapılarak bu cinayet
haberlerinin savcılık tutanaklarındaki ifadeleriyle bire bir verilmesinin de
hiç doğru olmadığını ve toplumda bir şiddet eşiği oluşturduğunu da görmemiz
gerekiyor. Şunu da ifade etmek lazım: Hiçbir sosyal sorun diğerinden ari
değildir, diğerinden ayrı düşünülemez. Kadına yönelik şiddetle mücadele konusu
da bunlardan biridir ve bu konu tüm dünyanın gündeminde olan bir konudur. 
Bakınız, elimdeki bir rapordan bazı alıntılar okumak
istiyorum burada size. 28 Avrupa Birliği ülkesinin kadına yönelik şiddet
verileriyle ilgili bir çalışma bu, detaylarına girmeyeceğim ama şunu söylemek
istiyorum: Ne yazık ki Avrupa’nın da karnesi bu konuda çok iyi değil çünkü bu,
topyekûn bir toplumsal sorun. 
TAHSİN TARHAN (Kocaeli) – Yapmayın ya! Yapmayın ya!
AYŞE KEŞİR (Devamla) – Bunu sadece siyasallaştırmak ve
tek bir siyasi partiye angaje etmek, bu anlamda bu konunun siyasetin dolgu
malzemesi olarak kullanılmak olduğunu, istismar edilmesi olduğunu düşünüyorum.
Bakınız, Danimarka’da kadına yönelik şiddet yüzde 52’dir, Finlandiya’da yüzde
47, İsveç’te yüzde 46, Hollanda’da yüzde 45 ne yazık ki, İngiltere’de ise yüzde
44’tür ne yazık ki. Bu, tüm dünyanın sorunudur. Tüm dünya, okulda, sporda
şiddeti konuşmak ve bununla mücadele etmek zorunda ve güç birliği yapmak
zorundadır. Bununla birlikte, bir örnek daha vereyim dünyadan. Mesela,
Londra’da ve New York’ta özellikle toplu taşımalarda kadına yönelik
istismarlarla ilgili ciddi mücadele kampanyaları başlatılmaktadır; bu, dünyanın
sorunudur. Hızlıca devam etmek istiyorum. 
Konuşmacılar az önce bazı veriler verdi, ben araştırma
önergesinde de gördüm, “17 kişinin yaşamını yitirmesi” diye ifade edilen
metinde, kürsüye gelince “17 kadın” oldu. Ben rakamları buraya gelmeden önce
aldım, ne yazık ki -1 de olsa bu bizim için mücadele edilmesi gereken bir
rakamdır- bu süreçte 7 kadın yaşamını yitirmiştir Adana’da. Bunların ne yazık
ki birisi uyuşturucu ve fuhuşla ilişkilidir. Maalesef, bu konu önemli bir
konudur, kadın cinayetlerinde uyuşturucu ve fuhuş ilişkisi mutlaka mücadele
edilmesi gereken bir alandır. Bunu da ifade etmek isterim. 
Diğer yandan “şiddet” dediğimizde, bakın, elimde bazı
veriler daha var. İlk konuşmacı “failleri teşhir etmek” diye bir ifade
kullandı. Az önce de söyledim, şiddet topyekûn mücadele edilmesi gereken bir
konudur; okulda, sporda, efendime söyleyeyim… Bugün ne yazık ki üzüntüyle
görmekteyiz ki gençlerin dağa kaçırılmasıyla yapılan, özellikle kadın ve kız
çocuklarına yapılan şiddeti konuşmadan topyekûn şiddeti konuşamayız. 
Bakın, İnsan Hakları İnceleme Örgütünün bir raporu var
elimde. 15 yaş altı kız çocuklarının ve çocukların PKK üzerinden şiddete
uğramasıyla ilgili örnekler raporda yer almaktadır. Geçtiğimiz günlerde -daha
çok yeni- Birleşmiş Milletler Daimi Temsilci Yardımcısı Begeç’in yaptığı bir
açıklamada, PKK’nın özellikle kadın ve kız çocuklarını istismar etmesi, kendi
bünyesindeki kadınlara dahi tecavüz, zorla hamile bırakma, kürtaj gibi cinsel
şiddet uygulaması kamuoyuyla paylaşılmıştır. 
Tabii, bütün bunlarla birlikte, ben az önce ilk
konuşmacının ifade ettiği “Bunlar popülist yaklaşımlar.” “Üyemiz ve yöneticimiz
bile olsa farklı bir tutum içinde olamayız.” ifadelerinin samimiyetini
gerçekten görmek istediğimi ifade etmek isterim. Şu çocuklar için sessiz
kalındığı süre içinde biz bu samimiyete inanmayacağız: PKK’nın dağa kaçırdığı
kız çocukları, PKK’nın eline silah verdiği kız çocukları. (AK PARTİ
sıralarından alkışlar) PKK temsilcilerinin elindeki, silahla istismar edilen,
infazı yapılan kız çocuklarıyla ilgili ses çıkarılmadığı süre içinde bizim bu
samimiyete itibar etmeyeceğimizi ifade etmek isterim. 
Yüce heyetinizi saygıyla selamlıyorum. (AK PARTİ
sıralarından alkışlar)
BAŞKAN – Teşekkür ederim Sayın Keşir. 
AHMET YILDIRIM (Muş) – Sayın Başkan…
BAŞKAN – Sayın Yıldırım…
AHMET YILDIRIM (Muş) – Şimdi, Sayın Başkan, sayın hatip
vermiş olduğumuz önergeyi bağlamından kopararak farklı konular üzerinde ne söz
söyleyip söylemediğimizi sorgulama içerisine girerek açıktan sataştı. 
İç Tüzük 69’a göre…
BAŞKAN – Hangi cümleleriyle sataştı Sayın Yıldırım? 
AHMET YILDIRIM (Muş) – Sayın Beştaş ifade edecek. 
MERAL DANIŞ BEŞTAŞ (Adana) – Yani en basiti “popülist
yaklaşımlar”, yalancılık ithamları var, açıkça sataştı.
AYŞE KEŞİR (Düzce) – “Yalancılık” demedim Sayın Başkan.
BAŞKAN – Şimdi, “popülist yaklaşım” sataşma konusu
olmaz.
MERAL DANIŞ BEŞTAŞ (Adana) – “Rakam burada 7’yken
kürsüde…”
AYŞE KEŞİR (Düzce) – Sayın Başkan, “yalancılık” lafını
kullanmadım.
BAŞKAN – Bir saniye arkadaşlar, bir saniye…
HAKAN ÇAVUŞOĞLU (Bursa) – “PKK” diyecekler de
diyemiyorlar Sayın Başkan.
MERAL DANIŞ BEŞTAŞ (Adana) – Bir dakika…
“Samimiyetsiz” “Rakam 7’yken oraya gidince 17 oldu.”
BAŞKAN – Son cümlenizi duyamadım Sayın Beştaş.
MERAL DANIŞ BEŞTAŞ (Adana) – “Rakam 7’yken sonra 17
oldu kürsüye gidinceye kadar.” Bu açıkça yalan.
BAŞKAN – Buyurunuz Sayın Danış Beştaş.
AYŞE KEŞİR (Düzce) – Öyle bir ifade kullanmadım. 
Öyle bir ifade kullanmadım efendim.
MERAL DANIŞ BEŞTAŞ (Adana) – Öyle mi? Ben not aldım.
AYŞE KEŞİR (Düzce) - Metninizde “17 kişi” diyorsunuz,
“kadın” denmiyor, kürsüde “17 kadın” dediğinizi söyledim.
BAŞKAN – Hayır, hayır, birkaç cümleyi ifade ederek en
son cümle olarak onu söyledi.
AYŞE KEŞİR (Düzce) – Ben onu söyledim. Ben de yeni
rakamları aldım, “7” dedim. 
MERAL DANIŞ BEŞTAŞ (Adana) – Ha, o “kadın”ı söylediniz.
BAŞKAN - Rakamların farklı söylenmesi tek başına
sataşma niteliğinde değildir ama bir genel değerlendirme yaptı Sayın Danış
Beştaş.
Buyurunuz efendim.
VI.- SATAŞMALARA İLİŞKİN KONUŞMALAR (Devam)
2.- Adana Milletvekili Meral Danış Beştaş’ın, Düzce Milletvekili Ayşe
Keşir’in HDP grup önerisi üzerinde yaptığı konuşması sırasında HDP Grubuna
sataşması nedeniyle konuşması
MERAL DANIŞ BEŞTAŞ (Adana) – Yok, yok. Sayın Başkan,
genel değerlendirmede de… 
Yani şöyle: İlk söylediği açıklamaları biz de biliyoruz
ve yakından izliyoruz, sorun o ki hâlâ kadına yönelik şiddet bitmedi ve gitgide
artıyor, keşke konuşmanızda bunu da ifade etseydiniz. Bu önleme
mekanizmalarının hiçbir işe yaramadığının, aksine siyasi konuşmalarla teşvik
edildiğinin altını çizmiştim ve ben Hükûmetin sorumluluğundan, Meclisin
sorumluğundan söz ederken siz örgütün sorumluluğunu tartışıyorsunuz. Burada
örgütü tartışmıyoruz, başka bir mekanizmayı tartışmıyoruz.
AYŞE KEŞİR (Düzce) – Tartışalım efendim, tartışalım.
Niye tartışmıyoruz, tartışalım.
MERAL DANIŞ BEŞTAŞ (Devamla) - Biz burada Türkiye
Cumhuriyeti devleti sınırları içinde şiddet gören, tecavüze uğrayan, tacize
uğrayan ve failleri korunan bir mekanizmadan söz ediyoruz. 
OSMAN AŞKIN BAK (Rize) - Onlar kimin kızları ya? Dağa
götürdüğünüz çocuklar kimin? Dağa kaçırdıkları kızlar kimin?
MERAL DANIŞ BEŞTAŞ (Devamla) - Yani konuyu niye
dağıtıyorsunuz bilmiyorum. Gerçekten bu konuda, “popülist yaklaşım” diyorsunuz
ama popülist yaklaşım konusunda sizinle asla yarışamayız çünkü sizin temel
karakteriniz bu. 
AYŞE KEŞİR (Düzce) – O sizin ifadeniz, sizin ifadenizi
söyledim ben, “popülist yaklaşım” sizin ifadeniz.
MERAL DANIŞ BEŞTAŞ (Devamla) - Diğeri de İstanbul
Sözleşmesi’ni böyle büyük bir lütufmuş gibi arz ediyorsunuz, İstanbul
Sözleşmesi’ne dayanak olan davanın avukatıyım ben, Opus kararında başvurucu
avukatım. Avrupa İnsan Hakları Mahkemesi Türkiye’yi kadına yönelik
ayrımcılıktan mahkûm etti. Bu nedenle Avrupa Birliği üyesi ülkeler tarafından
Türkiye’ye bir ceza olarak öngörüldü ve imzalamak zorundaydı; Türkiye böyle
kendi kendine gidip o sözleşmeyi imzalamadı, Avrupa Konseyinin kararları var.
Çünkü davayı on yıl takip ettim ben. Emin olun, bu meselede en az sizin kadar
çalıştım. 
Ve şunu isterdim: Kadınlar olarak biz bu meselede neler
yapabiliriz diye kafa yoralım. Yani, biz bunun için bu önergeyi getirdik, işi
başka yönlere çekmek isterseniz bizim söyleyeceğimiz milyonlarca söz var. 
Avrupa’yı diyorsunuz, Avrupa’daki şiddet tanımından
haberiniz var mı? Ses yükseltme dahi şiddettir, ses yükseltme. 
İSMAİL BİLEN (Manisa) – Yok canım!
OSMAN AŞKIN BAK (Rize) – Avrupa’yı görüyoruz,
Avrupa’yı. (AK PARTİ sıralarından gürültüler)
MERAL DANIŞ BEŞTAŞ (Devamla) – Burada Cumhurbaşkanı
“Fıtratta eşitsizlik var.” diyor yani böyle bir şey olamaz. Gerçekten, bu işi
saptırmakta mahirsiniz diyorum. 
OSMAN AŞKIN BAK (Rize) – Paris’i görüyoruz, Avrupa’yı
görüyoruz, Almanya’yı görüyoruz. 
MERAL DANIŞ BEŞTAŞ (Devamla) – Niye Osman Bey
bağırıyor, onu da anlamadım. Bu sizin ilgi alanınıza girmiyor, lütfen biraz
susun siz de yani. (HDP sıralarından alkışlar)
OSMAN AŞKIN BAK (Rize) – Lütfen, lütfen ama Kürt
kızların hakkını kim savunacak? Onu da biz savunacağız. 
BAŞKAN – Teşekkür ederim Sayın Danış Beştaş. 
Sayın Bostancı… 
MEHMET NACİ BOSTANCI (Amasya) – Halkların Demokratik
Partisinin bu grup önerisini getirirken vurguladığı husus, kadına yönelik
şiddettir. Her vesileyle, her platformda elbette kadına yönelik şiddetin
kaynağına, türüne bakmaksızın, bütün kadınlara yönelik şiddetin dile
getirilmesi elzemdir. “Şuraya kadar konuşalım, şurayı konuşmayalım.” şeklindeki
kategorik bir yaklaşım kesinlikle reddedilmelidir. 
MERAL DANIŞ BEŞTAŞ (Devamla) – Öyle bir kategorimiz
yok. 
MEHMET NACİ BOSTANCI (Amasya) – Bizim konuşmacımız
esasen kadına yönelik şiddet başlığı altında hangi tür olayların yaşandığını,
bu işlere ilişkin örnekleri anlatmış, herhangi bir siyasi polemik yönüne
gitmemiştir. Dolayısıyla, yapmış olduğu konuşma, bütünüyle burada verilen
önerge çerçevesindedir. Samimiyete çağırması da “Madem ki kadına yönelik
şiddete itiraz ediyoruz -bu odak noktasıdır- o zaman her türlü konuya karşı bu
itirazı yükseltin.” diye bir çağrıda bulunmuştur, o çağrıya cevap gelmemiştir. 
Kayıtlara geçsin diye bu sözü aldım. Teşekkürler. 
BAŞKAN – Teşekkür ederim Sayın Bostancı. 
Sayın Paylan, bir söz talebiniz vardı 60’ıncı maddeye
göre. 
Mikrofonunuzu açıyorum, buyurunuz. 
V.- AÇIKLAMALAR (Devam)
22.- İstanbul Milletvekili Garo Paylan’ın, İstanbul Kınalıada’da yaşları
13 ile 15 arasında olan 3 kız çocuğuna bir buçuk yıldır tehdit ve şantajla
tecavüz edildiği haberleriyle ilgili Hükûmetten bilgi rica ettiğine ilişkin
açıklaması
GARO PAYLAN (İstanbul) – Teşekkür ederim Sayın Başkan. 
Sayın Başkan, dün vâkıf olduğumuz acı bir haber var,
konumuzla da ilgili. İstanbul Kınalıada’da 13 ve 15 yaşlarında olan 3 kız
çocuğuna bir buçuk yıldır yaşları 30 civarında olan 3 erkek tarafından tecavüz
edildiği ortaya çıktı ve bu tecavüzlerin tehdit ve şantajla olduğu ortaya
çıktı. Ben Hükûmetten bu konuda bilgi rica ediyorum. Bu konu yakıcı bir konu ve
konumuzla da ilgili. Eğer araştırma komisyonumuz kurulursa eminim ki bu konuyla
da ilgilenecektir ama durum yakıcı olduğu için, sizden istirhamım, Hükûmet
burada olmadığı için bu konuda Genel Kurula bilgi verecek bir Hükûmet yetkilisi
olursa, bunu rica edeceğim.
Teşekkür ederim.
BAŞKAN – Teşekkür ederim Sayın Paylan.
Yasa teklifi görüşmelerine başlayacağız, bir sayın
bakan da Genel Kurulda olacaktır. Tekrar gündeme geldiğinde, sanıyorum, sayın
bakan bu konuda bilgi verecektir.
III.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Mehmet Akif Hamzaçebi’nin,
Başkanlık Divanı olarak İstanbul Kınalıada’da yaşanan tecavüz olayın
kınadıklarına ilişkin konuşması
BAŞKAN - Gündeme getirdiğiniz bu konu gerçekten çok
acı, çok üzücü, toplumumuzun yarası olan bir konu. Ben de sosyal medyadan ve
basından konuyu takip etmeye çalıştım. Hepimizin, Türkiye Büyük Millet Meclisi
olarak üzüntü duyacağı bir konudur. İnanıyorum ki öyledir, inanıyorum ki
öyledir derken hiç tereddüt etmiyorum, Türkiye Büyük Millet Meclisinin bütün
üyeleri bu konuyu şiddetle kınayacaktır, biz de Başkanlık Divanı olarak
kınıyoruz. Gerçekten üzücü bir konu, gündeme getirdiğiniz için teşekkür
ediyorum.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Adana Milletvekili Meral Danış Beştaş ve arkadaşları
tarafından, kadına yönelik şiddet olaylarının Adana ilinde ciddi bir artış
göstermesi ve bu mikro örnekten hareketle şiddet olaylarının araştırılması
amacıyla 10/5/2017 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 18 Mayıs 2017 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN – Öneriyi oylarınıza sunuyorum: Kabul edenler…
Kabul etmeyenler… Öneri kabul edilmemiştir. 
SİBEL YİĞİTALP (Diyarbakır) – Bu, kabul edilmedi mi
şimdi? Tecavüz şeyi kabul edilmedi, bu mu yani? Çocuk tecavüzlerinin
araştırılmasını istemiyorsunuz. 
BAŞKAN – Cumhuriyet Halk Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
2.- CHP Grubunun, Niğde Milletvekili Ömer Fethi Gürer ve arkadaşları
tarafından, gençlerin sorunlarının araştırılarak alınması gereken önlemlerin
belirlenmesi amacıyla 18/10/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 18
Mayıs 2017 Perşembe günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
18/5/2017
Türkiye Büyük Millet Meclisi Başkanlığına
Danışma Kurulu 18/5/2017 Perşembe günü (bugün)
toplanamadığından grubumuzun aşağıdaki önerisinin İç Tüzük’ün 19’uncu maddesi gereğince
Genel Kurulun onayına sunulmasını saygılarımla arz ederim.
 Engin
Altay
 İstanbul
 Grup
Başkan Vekili
Öneri:
Niğde Milletvekili Ömer Fethi Gürer ve arkadaşları
tarafından gençlerin sorunlarının araştırılarak alınması gereken önlemlerin
belirlenmesi amacıyla 18/10/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin (814 sıra no.lu)
Genel Kurulun bilgisine sunulmak üzere bekleyen diğer önergelerin önüne
alınarak 18/5/2017 Perşembe günlü birleşimde sunuşlarda okunması ve
görüşmelerinin aynı tarihli birleşimde yapılması önerilmiştir. 
BAŞKAN – Cumhuriyet Halk Partisi Grubu önerisi lehinde
Ömer Fethi Gürer, Niğde Milletvekili.
Buyurunuz Sayın Gürer. (CHP sıralarından alkışlar) 
ÖMER FETHİ GÜRER (Niğde) – Sayın Başkan, değerli
milletvekilleri; yarın 19 Mayıs, Mustafa Kemal Atatürk’ün ulusal mücadeleyi
Samsun’a çıkarak başlattığı gün; Amasya, Erzurum, Sivas Kongreleriyle Meclis
oluşum sürecine eren ve ülkenin emperyalist devletlerin işgalinden arındırılmasının
sağlandığı büyük zaferin ilk adımı. Mustafa Kemal, vatanın bütünlüğünün ve
milletin bağımsızlığının tehlikede olduğunu görerek azim ve kararlılıkla
başlattığı mücadelesini bağımsız Türkiye Cumhuriyeti’nin kurulmasını sağlayarak
tamamladı; eğitimden kültüre, undan şekere, iğneden ipliğe, giysiden elektriğe,
yoldan demir yollarına, fabrikalara, inanılması o günün olanakları
düşünüldüğünde mucize bir varoluşun başlangıcını sağladı; on yılda yeniden
doğuşumuzu gerçekleştirdi. Atatürk ve mücadele arkadaşlarını saygıyla
selamlıyorum. Atatürk’ü Anma, Gençlik ve Spor Bayramı kutlu olsun. 19 Mayıs
etkinliklerini farklı nedenlerle iptal eden yöneticilere de Nutuk’u bir kez
daha okumalarını tavsiye ediyorum. Sanırım, o Nutuk’u okurlarsa aldıkları
kararlardan da utanacaklardır.
Değerli milletvekilleri, Mustafa Kemal Atatürk kadınlar
ve gençleri özellikle önemsemiş ve ülkemizin geleceğini gençlere emanet
etmiştir. Yarın her gencimizin de Gençliğe Hitabe’sini bir kez daha okumasını
diliyorum. Orada ülkenin içine düştüğü sorun ve sıkıntıların aşılmasında
gençliğe düşen görev tanımlanmıştır. Ne yazık ki son yıllarda Adalet ve
Kalkınma Partisi hükûmetlerinin uyguladığı yanlış politikalar, eğitim ve
istihdamı, ülkemizin gençliğini sorunlu hâle getirmiştir.
Değerli milletvekilleri, ülkemizin nüfusunun yarısı
gençlerden oluşmaktadır. Gençlerin önemli kesimi mutsuzdur, gelecekten
umutsuzdur. Bilgiyle, sanatla, kültürle buluşmada, düşüncesini ifade etmede,
eğitimde sorunlar artmaktadır. Şiddet, madde bağımlılığı, kumar, taciz gibi
olumsuz örnekler olağanlaşmaktadır. İnternet ortamı bir bilgi, buluşma yerinden
çok, şiddet içerikli oyunların izlendiği alana dönüşmek üzeredir. Evde şiddet,
okulda şiddet, sokakta şiddet gençler arasında özenti durumundadır. Gençlerden
yaşama isteğini yitiren, gelecek kaygısı taşıyan, kendini ifadede zorlanan
önemli bir kesim oluşmaktadır. Ayrıca, Suriyeli mülteci gençlerin varlığının
yeni sorunlar üretmeye başladığı da görülmektedir. Şiddete karışma olaylarının
da mültecilerin arasında yaygınlaşması düşündürücüdür. Araştırılması gereken
bir durum, bu gelişmeler ışığında şiddete yönelen gençlerin “neden” ve
“niçin”idir. 
Değerli milletvekilleri, şiddeti besleyen bir neden de
hiç şüphesiz gençlerin kendilerini ifade edememeleri, sorunlarının çözüm
bulmamasıdır. Düşünce özgürlüğünün önünde engeller duvara dönmüş durumdadır.
Düşünme ve ifade özgürlüğü ciddi baskı altındadır. YÖK’ün katı disiplin
uygulamaları 12 Eylül sürecini aratmamaktadır. Ezberci ve bilgiye dayalı
olmayan eğitim sistemi sorunlar üretmektedir. 
Ortaöğretimde PISA verilerine göre eğitimde
başarısızlığımızın yanında OECD ülkeleri içinde öğrenci mutluluğunda son sırada
yer almaktayız. Öğrencilerimizin mutsuzluğu başlı başına incelenmesi gereken
bir durumdur. Okullarda sürekli değişen uygulamalarla eğitim sistemi içinden
çıkılmaz bir sürece doğru sürüklenmektedir. Öğrenciler arasında hiç mutlu
olmayanların oranının yüzde 29; kendini okula ait hissetmeyenlerin oranının ise
yüzde 41 olması dikkat çekicidir. Okullarda şiddet nedeni incelenerek gençlerin
buna yönelişi değerlendirilmelidir. Geçtiğimiz günlerde son örneğini Bursa’da
gördüğümüz, evinde internete yazdığı yazıdan sonra okuluna giderek kendisini ve
kız arkadaşını öldürecek kadar şiddeti okulun içine çeken neden nedir, bunun
herkes tarafından da değerlendirilmesi önemlidir. Psikolojik durumlar bu
bağlamda ele alınırken AKP döneminde madde bağımlılığının, kullanımının
ortaokullara kadar inmesinin nedeni de değerlendirilmelidir. Bunu sağır sultan
duymuş, hâlâ bizlerin duymaması olası olamaz. 
Hür türlü kumar giderek yaygınlaşmaktadır. Şans
oyunları için yaş sınırı sözde var ancak gittiğinizde, baktığınızda, yaşı küçük
olanlar da her türlü şans oyununu oynamaktadır. Sigarayla mücadele adına tütün
ve TEKEL fabrikaları kapatılırken, tütün üreticilerinin üretimi geriye
düşürülürken dışarıdan getirilen sigaralarla toplumda sigara içme alışkanlığı
düşmediği gibi, artık okul önlerinde tek tek sigara satılır boyutlara kadar
sorun genişlemiştir. Gençlik, madde bağımlılığı gibi, kumar gibi yaşamlarını karartacak
olumsuzlukların etkisinden bir an önce arındırılmalıdır. Aile, okul, öğretmen,
muhtar, emniyet, belediye, demokratik kitle örgütleri iş birliği daha da
artırılmalıdır. Sayın Bakana sordum; yanıtında, tüm bağımlılıkla mücadele
kapsamında 2015-2016 yılında ülke çapında 673.984 öğretmen, 10 milyon 755 bin
907 öğrenci ve 1 milyon 889 bin 614 veliye ulaşıldığını söyledi. Bu durum dahi
sonuç alınamaması nedeniyle düşünülmeye değerdir. Madde bağımlılığı yaşı
düştüğü gibi, okullarda ne yazık ki tuvaletlerde dahi madde bağımlılığına tabi
çocuklarımız olmaktadır. Tek başına bu sorun da bu anlamda çok ciddi
boyutlardadır.
Değerli milletvekilleri, okusun okumasın, yenilikçi,
yaratıcı, katılımcı bir gençlik, sorunlardan arınmış bir gençliğimiz olmalıdır.
Gençlerde işsizlik oranı yüzde 24’e dayanmıştır. Çalışanlar ağır koşullarda
çalışmaktadır. Kayıt dışı çocuk ve genç işsiz sayısı artmaktadır. Sigortasız,
sendikasız, sosyal güvenceden mahrum, iş kazası riskiyle çalışan gençlerimiz
vardır. Köylerde genç nüfus iş, aş peşinde sürekli göç vermektedir. Eğitimli
gençliğin sorunları da zirve yapmıştır. Atama bekleyen öğretmenler, işsiz
üniversite mezunları iş ve görev beklemektedir. Lise üzeri eğitim alan İŞKUR’a
başvurmuş kişi sayısı, Bakanın yazılı sorumuza verdiği yanıta göre, 577.112
kişidir; umudunu yitirdiği için iş aramayan üniversite mezunlarıyla bu rakam 1
milyona dayanmış durumdadır. Ayrıca, anası, babası işini yitiren gençler de
sorunun tam merkezi durumundadır. Bu arada, okullardan çıkarılan astsubayların
ya da astsubay okullarına dış alım için sınava girenlerin de sorununun
çözülmemesi yeni bir mağdur gençlik kesimi yaratmıştır.
Değerli milletvekilleri, bilgi gibi; tiyatro, müzik,
resim, kitap ve de spor gençliğin ilgi alanı olmalıdır. Ne var ki bu alanda
eksiklikler artmaktadır. Spor yapma olanağından mahrum gençler vardır.
Resmî-özel toplam okul sayısı 10.595’tir, 4 milyon 226 bin 482 öğrenci eğitim
almaktadır; beden eğitimi alanında normu bulunan okul sayısı 6.856’dır, beden
eğitimi öğretmeni sayımız da ne yazık ki 6.280’de kalmaktadır. Ortaöğretim
okullarımızda kütüphane sayısı da 8.509’dur. Spor için de kitap için de diğer
sanat etkinlikleri için de olanaklarımız sınırlı kalmaktadır. 
Değerli milletvekilleri, kızlarımızın okullaşması
ülkemizde ne yazık ki hâlâ sorundur. Ayrıca, genç kızların erken yaşta
evlilikleri devam etmektedir; eğitimini sürdürmede de ciddi sorunları vardır,
cinsel taciz ve şiddet bu bağlamda araştırılmalıdır. 
Engelli gençlerin sorunları da ayrı bir konu başlığı
olarak görülmelidir. 
Eğitimden, iş ve yaşamsal olanaklarından sosyal
sorunlarına değin gençlerin sorunları çok yönlü ele alınmalıdır. Çözüm, tüm
partilerin ortak çalışmasıyla bu alanda yapılanları görmek, sonuçlara bakmak,
gerekenleri konuşmaktır. Gençlik geleceğimizdir ve gençlerimizi sorunlarından
arındırmak hepimizin görevidir.
Biraz sonra Adalet ve Kalkınma Partisinden gelecek
muhtemel konuşmacı arkadaşımız, rakamlarla…
(Mikrofon otomatik cihaz tarafından kapatıldı) 
BAŞKAN – Buyurunuz, mikrofonunuzu açıyorum. 
ÖMER FETHİ GÜRER (Devamla) – …bakanlıkların verileri
ışığında buraya gelip yapılanları söyleyecektir ama hepiniz elinizi vicdanınıza
koyun; memleketimize gidiyoruz, orada dinlediklerinize bakın, çevrenize bakın,
parka bakın, okula bakın; bu sorun vardır, araştırılmalıdır, çözüm ülkenin
geleceği içindir, gençlerimiz içindir. 
Tekrar Gençlik ve Spor Bayramı’nı da ayrıca kutluyor,
yüce Meclisi saygıyla selamlıyorum. (CHP sıralarından alkışlar)
BAŞKAN – Teşekkür ederim Sayın Gürer.
Cumhuriyet Halk Partisi Grubu önerisi aleyhinde Erkan
Kandemir, İstanbul Milletvekili. 
Buyurunuz Sayın Kandemir. (AK PARTİ sıralarından
alkışlar)
ERKAN KANDEMİR (İstanbul) – Sayın Başkan, değerli
milletvekilleri; Cumhuriyet Halk Partisinin vermiş olduğu Meclis araştırmasıyla
ilgili önerisi üzerine aleyhine söz almış bulunmaktayım. Genel Kurulu saygıyla
selamlıyorum.
Sözlerimin hemen başında, Gazi Mustafa Kemal’in 19
Mayıs 1919’da Samsun’a çıkışıyla başlayan, büyük bir azim ve kararlılıkla,
birlik ve beraberlik içinde tüm zorlukların üstesinden gelerek cumhuriyetin
ilanıyla neticelenen bağımsızlık mücadelesinin onur ve gururunu yaşadığımız
kutlu bir günün anısına taçlanan Gençlik ve Spor Bayramı’nızı kutlamak
istiyorum.
İstiklal mücadelesinin ruhunda var olan değerlerle
kuşanmış bir gençlik, zannediyorum ideali de temsil eder. Sadece ülkemiz için
değil, insanlık için arzu edilecek bir duygu ve karakter bütünlüğünü istiklal
mücadelesinde bulmak gayet mümkündür. 15 Temmuzda da gençler, aynı ruh
dünyasının ana taşıyıcıları olduğunu bir kere daha göstermiş oldular. Bu
vesileyle, başta Gazi Mustafa Kemal’i, istiklal mücadelesinden bugüne kadar
mücadele eden şehitlerimizi ve gazilerimizi de bir kere daha rahmetle yâd
ediyorum. 
Değerli milletvekilleri, ülkemizde 30 yaş altı nüfus
toplam nüfusun yaklaşık yarısını oluşturmakta. Bu rakam, Avrupa’da bizi en genç
nüfusa sahip ülkelerden bir tanesi yapıyor; çok büyük bir güç. Bu gücü doğru
yönlendirmek, bu neslin hayallerine uygun imkânları oluşturabilmek partimizin
en önemli önceliklerinden. 
Hiç kuşkusuz gençlerimizin sıkıntıları var. Genç
işsizliği de bu sıkıntılardan bir tanesi. Türkiye gibi nüfus sosyolojisi
dinamik ülkelerde önemli sorunlardan bir tanesi bu, Türkiye’ye mahsus bir
mesele değil. AK PARTİ döneminde bu konuda ciddi çalışmalar yapıldı. 18-29 yaş aralığındaki
gençlerin istihdamında, somut verilerle, mesleki eğitime göre değişen sürelerde
sigorta primi işveren payının tamamı İşsizlik Sigorta Fonu’ndan karşılanmakta.
İŞKUR tarafından organize edilen işbaşı eğitim programlarıyla katılımcılara
günlük 54 TL, öğrencilere 40,5 TL, işsizlik ödeneği alanlara 27 TL ödenmekte.
Ayrıca, iş kazası ve meslek hastalığı sigortası primi de karşılanmakta, genel
sağlık sigortası primleri de ödenerek sağlık hizmetlerinden yararlanmaları
sağlanmaktadır. Eğer programa katılanlar üç ay içinde işe girerlerse imalat
sanayi sektöründe faaliyet gösterenlerin kırk iki ay, diğer sektörlerde
faaliyet gösterenlerin otuz ay işveren primleri İşsizlik Sigorta Fonu’ndan
karşılanmaktadır. 
Girişimci gençler 50 bin liraya varan hibe ve 100 bin
liraya varan faizsiz kredi imkânıyla kendi işinin sahibi olabilmekte, işletme
açacak olan 29 yaş altı yeni girişimciler için üç yıllık vergi muafiyeti
uygulanmakta. 
Eğitimde ise yükseköğretimdeki bütün öğrencilere kredi
imkânı sunulmakta. Burslu öğrenci sayısı 374 bin, toplamda rakam kredi
verilenlerle beraber 1,5 milyon. Yurt kapasitesi yüzde 198 artırılmış; öğrenci
sayısı 182 binlerden 566 binlere gelmiş, yaklaşık 3 katına. Okullaşma oranı,
açılan yeni üniversiteler, spora ayrılan bütçe; sporda, sanatta, eğitimde
yapılan pek çok şey ifade edilebilir.
Değerli milletvekilleri, böyle rakamlara boğulmak
yerine, sayın konuşmacının ifade ettiği gibi, aslında işin felsefesini konuşmak
lazım. Gençlik meselesi, bu ülkede en çok konuşulan, üzerine süslü cümleler
kurulan, ne zaman gençlikle ilgili bir tartışma başlasa tumturaklı cümlelerle,
bol klişelerle konuşulan, debdebeli söylemlerle nutuklar atılan bir mesele.
Fakat bu meseleler gençlikle ilgili ne zaman açılsa, konuşulmaya başlansa hep
geleceğe dair vurgularla, somut projelere dönüşmeyen, somuta döndüğünde de
“ama”yla, “fakat”la başlayan cümlelerle, gizli bir muhalif duyguyla karşı
çıkılan bir mesele gençlik meselesi.
AK PARTİ döneminde gençlik politikalarının temelini şu
ruh oluşturmakta: Gençler bu toplumun asli unsuru ve öznesidir. Onlar, üzerine
düşünülüp politikalar üreteceğimiz toplumsal kesimler değil, bizzat o
politikaların belirleyicisi, taşıyıcısı ve uygulayıcısıdır. 
Tabii, biz bunu son dönemde aslında attığımız hemen her
adımda gösterdik. En somut örneği; seçilme yaşını önce 25’e, 16 Nisan halk
oylamasıyla 18-25 yaş arasındaki gençlerin önündeki engelleri de kaldırarak 18
yaşına indirmiş olduk. Bu, aslında topluma AK PARTİ’nin gençlikle ilgili ne
söylediğini bütüncül olarak tarif eden, söyleyen en önemli şey. 
ÖMER FETHİ GÜRER (Niğde) – Ne yapacak, uyuşturucuyu mu
bırakacak 18 yaşında milletvekili olunca?
ERKAN KANDEMİR (Devamla) – İşte mesele bu, tam olarak
mesele bu. Siz gençleri…
ÖMER FETHİ GÜRER (Niğde) – Ya, 25 yaşında kaç
milletvekiliniz var? 
ERKAN KANDEMİR (Devamla) – Siz işte tam böyle
bakıyorsunuz meseleye, farkımız bu.
ÖMER FETHİ GÜRER (Niğde) – Sen soruna bakmıyorsun ki,
lafa bakıyorsun. 
ERKAN KANDEMİR (Devamla) – Siz gençleri, üzerinde
tartışılacak, konuşulacak, demagoji üretilecek, debdebeli söylemlerle
üzerindeki meseleleri tartışılacak bir kesim olarak görüyorsunuz. 
ÖMER FETHİ GÜRER (Niğde) – Hangisi debdebeli kardeşim,
uyuşturucu mu debdebeli, şiddet mi debdebeli? Daha üç gün önce adam öldü. 
ERKAN KANDEMİR (Devamla) – Bizse gençliği bu ülkenin
asli unsuru olarak görüyoruz. 
ÖMER FETHİ GÜRER (Niğde) – Demagoji yapıyorsun ya. 
HALUK PEKŞEN (Trabzon) – 6,5 milyon genç işsiz geziyor.
BAŞKAN – Lütfen, lütfen… Sayın milletvekilleri, lütfen
efendim… 
ÖMER FETHİ GÜRER (Niğde) – Demagoji yapıyor Sayın
Başkan. 
ERKAN KANDEMİR (Devamla) – “Gençlik politikası”
dediğimiz şey tam olarak da bu aslında. 
HALUK PEKŞEN (Trabzon) – 6,5 milyon işsiz…
ERKAN KANDEMİR (Devamla) – Bakın, TÜİK’in verilerine
göre 18-24 yaş arasında kendini mutlu hissedenlerin oranı yüzde 64. 
HALUK PEKŞEN (Trabzon) – Türkiye’de mi?
ERKAN KANDEMİR (Devamla) – Bu oran yüzde 66’ya çıkmış
bu sene. 
ÖMER FETHİ GÜRER (Niğde) – OECD’ye göre mi? 
ERKAN KANDEMİR (Devamla) – Genç kadınlardaki mutluluk
oranı yüzde 70. 
ÖMER FETHİ GÜRER (Niğde) – Sana göre o, OECD’ye bak. 
ERKAN KANDEMİR (Devamla) – Erkeklerde yüzde 60. 
ÖMER FETHİ GÜRER (Niğde) – Yapma ya, yalanları savunma
bari, gerçekleri savun da git başka konulardan bahset. 
ERKAN KANDEMİR (Devamla) – Somut rakamları söylüyorum
ben. 
MUSTAFA AKAYDIN (Antalya) – TÜİK mi belirliyor bu
rakamları? 
ERKAN KANDEMİR (Devamla) – İş sahibi olan gençlerden
yüzde 78’i işlerinden memnunlar. 
Eğitim memnuniyeti ne? Onu da ifade edeyim: Gençlerin
yüzde 64’ü aldıkları eğitimden memnun. 
ÖMER FETHİ GÜRER (Niğde) – Yüzde 40’ı memnun değil,
değil mi? 
HALUK PEKŞEN (Trabzon) – Üniversite sınavında 39 bin
çocuk sıfır çekiyor. 
ERKAN KANDEMİR (Devamla) – Demagoji yerine somut
verilerle konuştuğumuzda, gençliği toplumda nereye oturttuğunuzu tartışmaya
başladığımızda aslında rasyonel bir zemine ulaşmış oluruz. 
HALUK PEKŞEN (Trabzon) – 39 bin sıfır çeken öğrenci…
ÖMER FETHİ GÜRER (Niğde) – Yüzde 40’ı memnun değil, biz
de onu söylüyoruz. 
ERKAN KANDEMİR (Devamla) – Rasyonel zemin… Ben o
tartışmalarda konuşmacılardan bir tanesiydim. 18-25 yaş arasındaki gençlerin
eğer bu toplumun asli unsuru olmasını istiyorsanız, öznesi olmasını
istiyorsanız…
HALUK PEKŞEN (Trabzon) – İş sahibi olsunlar. 
ERKAN KANDEMİR (Devamla) – …gelin, bir duruş
sergileyin, tümü üzerinde hangi oyu verirseniz verin ama gidip kabine “Evet ya,
bu maddeyi destekliyorum.” deyin dediğimizde bu fırsatı kaçırdı birileri; bütün
toplum da hep beraber bunu izlemiş olduk.
ÖMER FETHİ GÜRER (Niğde) – Ya 7 milyon gençten 5 kişi
milletvekili olacak, sorun çözülecek mi? Ya bırak ya, samimi ol ya. 
ERKAN KANDEMİR (Devamla) – Teşekkür ediyorum, önerinin
aleyhinde olduğumu ifade etmek istiyorum, Genel Kurulu saygıyla selamlıyorum.
(AK PARTİ sıralarından alkışlar) 
BAŞKAN – Teşekkür ederim Sayın Kandemir. 
Cumhuriyet Halk Partisi Grubu önerisi lehinde Ahmet
Yıldırım, Muş Milletvekili. 
Buyurunuz Sayın Yıldırım. (HDP sıralarından alkışlar) 
AHMET YILDIRIM (Muş) – Teşekkür ederim Sayın Başkan. 
Sayın Başkan, değerli milletvekilleri; yaklaşık yirmi
beş gün önce bu ülkede çocuk bayramı kutlandı, yarın ise gençlik bayramı
kutlanacak. Ancak ülkede çocukların ve gençlerin bugün sahip oldukları
psikoloji, yaşam akışları ve geleceğe dair umut ve kaygıları arasındaki kıyas,
ülkeyi yönetenler tarafından çocuk ve gençlere nelerin verildiği açısından
önemli bir karine olacaktır. 
Şöyle ki: Şimdi benden önce konuşan sayın hatip Erkan
Bey, rakamlar üzerinden konuşmamak gerektiğini ifade etti ama sunumunu rakamlar
üzerine kurguladı. Ben de açık bir şey soruyorum: 2002’de AKP iktidara
geldiğinden beri -özellikle de son yedi sekiz yılda- gençlerin gelecek umutları
güçleniyor mu, zayıflıyor mu; işsizlik artıyor mu, azalıyor mu? Kişi başına
düşen millî gelir son üç yılda hangi eğilimi gösteriyor? 2002’den beri suç
oranları artıyor mu, azalıyor mu; intiharlar artıyor mu, azalıyor mu? Yine
tutuklu ve hükümlü sayıları çocuk ve gençler açısından artıyor mu, azalıyor mu?
Biraz önce görüşülen ve AKP milletvekillerinin oylarıyla reddedilen taciz,
tecavüz, şiddet olayları artıyor mu, azalıyor mu? Rakamsal bazda da
söylemiyorum, nüfusa oranla bariz bir artış gösteriyor. Buradan hareketle biz
gençlerimize daha iyi ilim, daha iyi irfan, daha iyi bir gelecek, daha iyi bir
iş öneremiyoruz. 
Bakın, son bir ayda Başbakanın, Cumhurbaşkanının,
bakanların söylemleri üzerinden söyleyeyim: Gençlerimize idam vadediyoruz;
gençlerimize, daha yeni cezaevlerinin yapılması ve bu projelerden övünç duyan
bir politika vadediyoruz. 
Hani, bir buçuk yıl önce vefat eden sevgili Gülten
Akın, 1980 darbesi zihniyetiyle yaşı büyütülüp idam edilen Erdal Eren için,
toplumun duygusunu yansıtan o şiirinde diyordu ki: 
“Büyü de büyü,
Büyü de baban sana 
Yokluklar alacak, acılar alacak
Büyü de büyü, baban sana 
Bitmez işsizlikler, açlıklar alacak
Büyü de büyü, baban sana 
Baskılar, işkenceler alacak
Kelepçeler, gözaltılar, işkenceler alacak
Büyü de büyüyüp on yedine geldiğinde 
Büyü de baban sana
İdamlar alacak.”
Biz, cezaevleri, artan işkence oranları, artan gözaltı,
tutuklama ve hükümlülük sayıları üzerinden bir çocukluk ve gençlik ve onların
geleceğe dair umutlarını kıran bir toplumsal yapı oluşturduk. Burada herhâlde
on beş yıldır bu ülkeyi yönetenlerin sorumluluğundan azade gelişen bir durum
söz konusu değildir. Yine, biz, bunların yerine özgür düşünen, özgür karar
alabilen, üniversiteyi okuduktan sonra işsiz kalıp kalmama kaygısı taşımayan;
diplomasını bitirdikten sonra bitmez tükenmez sınavlar, mülakatlar, tarafgirlik
ve siyasi sorular üzerinden yandaşlık veya karşıtlık denklemi üzerine
kurgulanmamış bir gençlik arzuluyoruz. Bu ülkenin, bu iktidarın politikalarıyla
gençlerin özlemlerini, umutlarını kıran bir hattı hak etmediğini düşünüyoruz. 
Şimdi, bugünkü en önemli hususlardan biri: Özellikle
iktidar gibi düşünmeyenlerin, iktidar gibi konuşmayanların, iktidar gibi
siyaset yapmayanların, hele hele ona karşıt bir noktada durup siyaset
yapanların, düşünce suçlularının, akademisyenlerin, yazarların, çizerlerin,
siyasetçilerin tutuklu ve hükümlü olduğu bir ülkeye dönüştük biz. Yargı
siyasaldır dediğimizde hop oturup hop kalmak yerine, aynayı kendimize tutup
bunun üzerinden bir sorgulamaya gitmemizin ülkenin geleceği açısından daha
sağlıklı olacağını düşünüyoruz. Israrla dile getireceğiz; partimize dönük
geliştirilen operasyonların, gözaltıların, tutuklamaların, bağımsız ve tarafsız
yargının bir ürünü olarak değil siyasi iktidarın sopası hâline getirilmiş bir
yargının eseri olduğunu ısrarla söyleyeceğiz. Eğer bu eleştirilerimizden
kurtulmak istiyorsanız, eğer bu ülkede gerçekten hukukun üstünlüğünü hâkim
kılmak istiyorsanız ivedi olarak bu hukuki ve idari garabete son vermeniz
gerekiyor. Birazdan örnekler vereceğim ve kendi yorumlarımı katmadan
söyleyeceğim. 
Geçen hafta cuma günü Eş Genel Başkanımız Sayın
Selahattin Demirtaş’ın 96 fezlekesinden biri Urfa’nın Viranşehir ilçesinde
görülüyor. Az biraz hukuktan anlayan, hukukçu olmaya gerek yok… “Yüz yüzelik”
ilkesi, yargılama salonunda hazır bulunma ilkesi evrensel bir haktır. Eş Genel
Başkanımız, 96 fezlekeden 40’a yakınına bulunduğu cezaevinden SEGBİS’le
katılmış, bunun sağlıklı yargılama koşulları üretemediği saikiyle bütün
mahkemelerde hazır bulunma ve idarenin de bunu, bu ihtiyacını karşılama
sorumluluğu olduğunu söylemiş. 
Bakın, Viranşehir’deki mahkeme, hemen mahkemede ifade
almama, avukatları konuşturmadan mahkemede bulunma talebine diyor ki:
“Sürüncemede bırakma niyeti var.” diye “Bu talebin reddine…” Şimdi, düşünün,
bir siyasi partinin genel başkanı, bu Parlamentonun üyesi mahkemede hazır
bulunmayı talep edecek, “Sürüncemede bırakma niyeti var…” Şimdi, mahkemelerde
iddianameleri hazırlayan savcılar mıdır, falcılar mıdır? Mahkemede o dosyaları
yürüten hâkimler midir, müneccimler midir? Evrensel hukuk ilkeleri üzerinden mi
yargı işler, yoksa niyet okumalar üzerinden mi işler? 
Bir diğer husus: Bakın, az önce okudum, yine ısrarla
okumaya devam edeceğim. Bugün, Bursa’da sekiz aydır tutuklu bulunan il, ilçe
yöneticilerimizin duruşması var, şu saatlerde hâlâ devam ediyor. Ben
iddianameden okuyorum; yanlışlıkla, 420 sayfa şişirilerek hazırlanmış
iddianamenin 317’nci sayfasından; diyor ki: “Bir kadın örgütü olan KJA’nın
Bursa sayfasında kahvaltıdan foto paylaşımı var. Bir kahvaltı yapacaklar,
kahvaltının davetiyesi 10 TL’dir.” Bakın, polis fezlekesinden alıyorum. Ne
diyor? “Biz ‘Bu 10 TL’yle örgüte yardım ediyorlar.’ diyeceğiz, buradan işlem yapacağız.”
Devam ediyor: “Ceylan ve Mediha…” Biri Yıldırım, biri Yenişehir ilçe
yöneticilerimiz. “…kendi Face’lerinde paylaştı. Ortak bir tespit yapacağız,
ikisine de ekleyeceğiz. Davetiye satışla ilgili görüşmeleri var, önemli. Bir de
bunu ‘terör finansmanı’ filan üfleriz, Gazi abinin dediği gibi.” İşte, üfleme
üzerine kurulu, müneccimlik üzerine kurulu, şişirilmiş, üfürülmüş dosyalarla
partimize dönük siyasi soykırım operasyonları yürütülmektedir. Bu yönüyle
iktidarın bu siyasi operasyonlarla ilgisinin olmadığını birazdan farklı
örneklerle vermeye devam edeceğim. 
Bakın, şu, bizim Eş Genel Başkanımızın on yıllık
milletvekilliğinin fezleke grafiği. Çatışmaların olmadığı dönemde fezleke yok
ama özellikle çatışmaların, siyasi iktidar tarafından şiddet ve güvenlikçi
politikaların egemen kılındığı dönemlerde fezleke sayıları artıyor. 
Bir diğer husus, şunu söyleyelim: Bakın, Cumhurbaşkanı
20 Mayıs darbesi yapılmadan önce… İki gün sonra 20 Mayıs darbesinin yıl dönümü.
Bu Parlamento bir darbe yaptı siyasete, “dokunulmazlıkların kaldırılması” adı
altında bu Parlamento bir darbe yaptı. 11 Nisan 2016 günü yani dokunulmazlıklar
kaldırılmadan kırk gün önceye kadar bu Parlamentodaki fezleke sayısı sadece 182
ama dokunulmazlığın kaldırılması talimatını Cumhurbaşkanı verdi, bunu açık
beyan etti, ondan sonra süreç başladı. Anayasa Komisyonunda başladıktan sonra
fezleke sayısı tam 3 kat artarak 510’a çıkıyor. 2001 devalüasyonunda bile dolar
bu kadar artmadı ya, düşünün. 
Birkaç örneği vermeye devam edeyim Eş Genel Başkanımızla
ilgili: Sayın Selahattin Demirtaş 12 Eylül 2010 tarihinde konuşma yapıyor,
fezleke Ocak 2016’da düzenleniyor, tam beş yıl üç ay sonra düzenleniyor. Yine,
8 Nisan 2011’de konuşma yapıyor, fezleke 6 Ekim 2015’te düzenleniyor, beş yıl
sonra. 18 Eylül 2011 tarihinde konuşma yapıyor, fezleke tam dört yıl dört ay
sonra düzenleniyor. Zamanın ruhuna göre değişen yargının iktidarın sopası
olarak muhalifler üzerinde kullanıldığı…
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum, sözlerinizi
tamamlayınız lütfen.
AHMET YILDIRIM (Devamla) – Yargının iktidarın sopası
olarak kullanıldığı; hâkim ve yargıçların, burada belirttiğim üzere,
üflemelerle, üfürük dosyalar hazırladığı, savcı ve hâkimlerin ise AKP’nin
siyasi militanı gibi davranmaya devam ettiği yargıyla siz övünebiliyorsanız
övünün. Biz böyle, bu kadar siyasallaşmış, bütün uluslararası arenada
tartışmalı hâle gelmiş, tarafsızlığı, bağımsızlığı tartışılan bu yargıyla
övünmüyoruz, kendi ülkem adına, bilakis utanç duyuyorum diyorum.
Bütün Genel Kurulu saygıyla selamlıyorum. (HDP
sıralarından alkışlar) 
BAŞKAN – Teşekkür ederim Sayın Yıldırım.
Cumhuriyet Halk Partisi Grubu önerisi aleyhinde Murat
Alparslan, Ankara Milletvekili.
Buyurunuz Sayın Alparslan. (AK PARTİ sıralarından
alkışlar)
MURAT ALPARSLAN (Ankara) – Sayın Başkan, değerli
milletvekilleri; hepinizi saygıyla selamlıyorum.
Gençliğin, bir milletin dinamizmini, heyecanını,
umudunu, hayalini ve geleceğini oluşturduğunu hepimiz biliyoruz. Ülkemizin
esaretten kurtulmasına ve Türkiye Cumhuriyeti devletinin kurulmasına katkı
sağlayan en önemli unsurlardan birinin de gençlerimiz olduğu muhakkak. Kurduğu
devletine pek çok badirede sahip çıkan gençliğimiz, en nihayetinde, 15 Temmuzda
da devletini ve ülkesini kurtararak sahip çıkmıştır. 
Gazi Mustafa Kemal Atatürk geleceği gençlere emanet
etmiştir ve bu gelecek gençlerle birlikte imar ve inşa edilecektir. AK PARTİ
olarak bizler, hem siyasi yaklaşımlarımızda hem parti politikalarımızda hem
icraatlarımızla gençlere bir şeyler yapmakla birlikte gençlerle beraber bir
şeyleri de yapabilmeyi ve geleceğimizi emanet ettiğimiz gençleri bugünden söz
sahibi yaparak devletine, milletine sahip çıkacak bir nesil olarak yetiştirmeyi
kendimize bir siyasi ödev ve görev olarak bildik.
Bu anlamda, kıymetli İstanbul Milletvekilimiz
partimizin yaklaşımlarını ve somut olarak yaptığımız hizmetleri detaylı olarak
anlattı, o sebeple, tekrar etmeyeceğim. Aynı zamanda, mevcut konunun halli
anlamında hem Millî Eğitim Bakanlığımızın hem Gençlik ve Spor Bakanlığımızın
varlığı ve yine Meclisimizde ilgili ihtisas komisyonunun da var olması
gerçekliği karşısında bu araştırma önergesiyle ilgili aleyhte olduğumuzu ifade
ediyorum ve şimdiden her birinizin 19 Mayıs Atatürk’ü Anma Gençlik ve Spor
Bayramı’nı kutluyor, iyi günler diliyorum. (AK PARTİ sıralarından alkışlar)
BAŞKAN – Teşekkür ederim Sayın Alparslan.
Sayın Pekşen, 60’ıncı maddeye göre söz talebiniz
olduğunu görüyorum.
Bir dakika süreyle söz veriyorum.
Buyurunuz.
V.- AÇIKLAMALAR (Devam)
23.- Trabzon Milletvekili Haluk Pekşen’in, asılsız haberlerle Türkiye
Barolar Birliğinin kurumsal kimliğinin hedef alındığına ve basın-yayın
organlarını doğru ve ilkeli haberciliğe davet ettiğine ilişkin açıklaması
HALUK PEKŞEN (Trabzon) – Çok teşekkür ediyorum.
“Bir kısım basın-yayın organlarını doğru ve ilkeli
haberciliğe davet ediyoruz. 
Bugün sabah saatlerinde Anadolu Ajansının kaynağından
doğrulanmadan geçtiği bir haberde, bazı Türkiye Barolar Birliği çalışanları
hakkında FETÖ soruşturması kapsamında gözaltı kararı verildiği ifade edilmiştir.
Bu haber kaynağına dayanılarak kimi basın-yayın
organlarında ‘Türkiye Barolar Birliğine FETÖ Operasyonu’, ‘Türkiye Barolar
Birliğinde 25 Personele Gözaltı Kararı’ gibi manşetlerle Türkiye Barolar
Birliğinin kurumsal kimliği hedef alınmıştır.
Söz konusu gözaltı kararları Türkiye Barolar Birliği
çalışanlarına yönelik değildir, Ankara Barosuna kayıtlı bazı avukatlar
hakkındadır. Bu konuda da Ankara Baromuz üzerine düşen tüm hassasiyeti
göstermektedir.
Yönetimimizin adı geçen suç örgütü dâhil olmak üzere
bütün yasa dışı yapılanmalara karşı hassasiyeti ve yıllardır siyasi iktidara bu
yönde yaptığı uyarılar toplumumuzda çok iyi bilinmektedir.
Delilleriyle bildirildiği takdirde çalışanlarımız
arasında suç örgütü yapılanmalarına karışan hiç kimseyi barındırmamız asla
düşünülemez. Bugüne kadar yönetimimize karşı resmî makamlardan bu yönde hiçbir
bildirim yapılmamıştır.
Anadolu Ajansının ve asılsız manşetlerle…”
(Mikrofon otomatik cihaz tarafından kapatıldı)
BAŞKAN – Teşekkür ederim Sayın Pekşen.
Sayın Depboylu, buyurunuz.
Size de bir dakika süreyle söz veriyorum.
24.- Aydın Milletvekili Deniz Depboylu’nun, gençlerin sorunlarının
çözümü için Milliyetçi Hareket Partisi olarak üstlerine düşen her görevi yerine
getirmeyi millî sorumlulukları olarak gördüklerine ve CHP’nin grup önerisine
olumlu oy vereceklerine ilişkin açıklaması
DENİZ DEPBOYLU (Aydın) – Teşekkür ederim Sayın Başkan.
CHP grup önerisi hakkında konuşma imkânımız olamadığı
için söz almış bulunmaktayım.
Büyük Önder Mustafa Kemal Atatürk’ün Samsun’a çıkarak
Millî Mücadele’yi başlattığı ve de Türk gençlerine hediye ettiği 19 Mayıs
Gençlik ve Spor Bayramı’nın arifesinde gençlerimizin mevcut sorunlarının çözümü
için Milliyetçi Hareket Partisi olarak üstümüze düşen her görevi yerine
getirmeyi millî sorumluluğumuz olarak görmekteyiz. Bu nedenle, Milliyetçi
Hareket Partisi Grubu olarak CHP’nin grup önerisine olumlu oy vereceğimizi
ifade ediyoruz.
Ata’mızın “Gençliği yetiştiriniz. Onlara ilim ve
irfanın müspet fikirlerini veriniz. İstikbalin aydınlığına onlarla
kavuşacaksınız. Hür fikirler tatbik mevkiine konduğu vakit Türk milleti
yükselecektir.” öğüdüyle çağdaş, uygar, en iyi şartlarda, kaliteli, nitelikli
eğitim almış, demokrasiyi özümsemiş, sağlıklı kişilik geliştirmiş; tartışan,
üreten, öz güveni gelişmiş, bilinçli bir gençlik için eğitim sistemimizde ve
siyasal yapımızda üzerimize düşen tüm sorumlulukları yerine getirmek zorunda
olduğumuzu da özellikle belirtmek isterim.
BAŞKAN – Teşekkür ederim Sayın Depboylu.
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Niğde Milletvekili Ömer Fethi Gürer ve arkadaşları
tarafından, gençlerin sorunlarının araştırılarak alınması gereken önlemlerin
belirlenmesi amacıyla 18/10/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 18
Mayıs 2017 Perşembe günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN - Öneriyi oylarınıza sunuyorum….
SİBEL YİĞİTALP (Diyarbakır) – Karar yeter sayısı
istiyorum.
BAŞKAN – Evet, bir karar yeter sayısı talebi vardır.
Kabul edenler… Kabul etmeyenler… Karar yeter sayısı
yoktur.
Birleşime on beş dakika ara veriyorum.
Kapanma Saati: 16.43
İKİNCİ OTURUM
Açılma Saati: 17.04
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mücahit Durmuşoğlu
(Osmaniye), Mehmet Necmettin AHRAZOĞLU (Hatay)
-----0-----
BAŞKAN – Sayın milletvekilleri, Türkiye Büyük Millet
Meclisinin 94’üncü Birleşiminin İkinci Oturumunu açıyorum.
Cumhuriyet Halk Partisi grup önerisinin oylamasında
karar yeter sayısı bulunamamıştı. Şimdi öneriyi tekrar oylarınıza sunacağım ve
karar yeter sayısı arayacağım.
Kabul edenler... Kabul etmeyenler... Karar yeter sayısı
vardır, öneri kabul edilmemiştir. 
Gündemin “Seçim” kısmına geçiyoruz.
IX.- SEÇİMLER
A) Komisyonlarda Açık Bulunan Üyeliklere Seçim
1.- Kamu İktisadi Teşebbüsleri Komisyonunda boş bulunan üyeliğe seçim
BAŞKAN – Kamu İktisadi Teşebbüsleri Komisyonunda boş
bulunan ve Cumhuriyet Halk Partisi Grubuna düşen 1 üyelik için Trabzon
Milletvekili Haluk Pekşen aday gösterilmiştir. 
Oylarınıza sunuyorum: Kabul edenler... Kabul
etmeyenler... Kabul edilmiştir.
Gündemin “Kanun Tasarı ve Teklifleri ile Komisyonlardan
Gelen Diğer İşler” kısmına geçiyoruz.
1’inci sırada yer alan, Adalet ve Kalkınma Partisi Grup
Başkanvekili Kayseri Milletvekili Mustafa Elitaş’ın Bazı Alacakların Yeniden
Yapılandırılması ile Bazı Kanunlarda Değişiklik Yapılmasına Dair Kanun Teklifi
ve İstanbul Milletvekili Tülay Kaynarca ve 13 Milletvekilinin Hazineye Ait
Taşınmaz Malların Değerlendirilmesi ve Katma Değer Vergisi Kanununda Değişiklik
Yapılması Hakkında Kanunda Değişiklik Yapılması Hakkında Kanun Teklifi ile Plan
ve Bütçe Komisyonu Raporu’nun görüşmelerine kaldığımız yerden devam ediyoruz. 
X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekili Kayseri Milletvekili
Mustafa Elitaş’ın Bazı Alacakların Yeniden Yapılandırılması ile Bazı Kanunlarda
Değişiklik Yapılmasına Dair Kanun Teklifi (2/1703) ve İstanbul Milletvekili
Tülay Kaynarca ve 13 Milletvekilinin Hazineye Ait Taşınmaz Malların
Değerlendirilmesi ve Katma Değer Vergisi Kanununda Değişiklik Yapılması Hakkında
Kanunda Değişiklik Yapılması Hakkında Kanun Teklifi (2/1622) ile Plan ve Bütçe
Komisyonu Raporu (S. Sayısı: 475) (x)
BAŞKAN - Komisyon? Yerinde. 
Hükûmet? Yerinde. 
Dünkü birleşimde İç Tüzük’ün 91’inci maddesine göre
temel kanun olarak görüşülen 475 sıra sayılı Kanun Teklifi’nin birinci
bölümünde yer alan maddelerin oylamaları tamamlanmıştı. 
Şimdi, ikinci bölümün görüşmelerine başlıyoruz. 
İkinci bölüm, geçici 1 dâhil 12 ila 22’nci maddeleri
kapsamaktadır. 
İkinci bölüm üzerinde siyasi parti gruplarının söz
talepleri vardır, onları karşılayacağım. 
Milliyetçi Hareket Partisi Grubu adına Ahmet Kenan
Tanrıkulu, İzmir Milletvekili. 
Buyurunuz Sayın Tanrıkulu. (MHP sıralarından alkışlar)
MHP GRUBU ADINA AHMET KENAN TANRIKULU (İzmir) – Sayın
Başkan, sayın milletvekilleri; görüşmekte olduğumuz kanun teklifinin ikinci
bölümü üzerinde Milliyetçi Hareket Partisi Grubu adına söz almış bulunmaktayım.
Öncelikle yüce heyetinizi saygıyla selamlıyorum. 
Sayın milletvekilleri, cumhuriyet tarihimizde 1924
yılından 2002 yılına kadar yani geçen yetmiş sekiz yıl içerisinde 28 adet vergi
affı çıkarılmıştır. Son on dört yılda, 2002’den geçtiğimiz seneye kadar 6736
sayılı Bazı Alacakların Yeniden Yapılandırılmasına İlişkin Kanun’la öngörülen
düzenlenmeye kadar yani geçtiğimiz sene 19 Ağustos tarihi itibarıyla da 5 adet
daha vergi affı çıkarılmıştır. Henüz bu kanun kapsamındaki tahsilatlar sürerken
Ocak 2017’de de 6770 sayılı Kanun’la bu süreler uzatılmış ve üzerinden de
yaklaşık beş ay geçmeden bu kez yeniden bir yapılandırmayla karşı karşıya
kalmışızdır. Böylelikle ekonomide dokuz ay arayla arka arkaya 2 tane yeni
yapılandırma kanunu da yürürlüğe girecek durumda demektir. Geçtiğimiz yıl ocak,
nisan ayları içerisinde 5,4 milyar lira bütçe fazlası veren ekonomimiz, bu yıl
aynı dönemde maalesef yaklaşık 18 milyar liralık açık vermiştir. Gerçi bu
açığın, ertelenen sosyal güvenlik primlerinin geçici etkisi dikkate alındığında
bütçe açığımızın yaklaşık 12 milyar kadar olduğunu Sayın Maliye Bakanı
geçtiğimiz günlerde ifade etmiştir. Af ve benzeri düzenlemelerle kamuya kısa
süreli kaynak sağlama düşüncesi bugünlere kadar iyice pekişmiş gözükmekte ve
maalesef ekonomi yönetimi, adalet ve eşitlik ilkeleri açısından tartışma
getiren bu uygulamanın arka yüzünü de görmezden gelmektedir. Bu teklif, devlete
borcunu zamanında ödeyen mükelleflere müjdeli bir haber de verememektedir.
Değerli milletvekilleri, ortalaması neredeyse iki yıla
bir denk gelen bu af kanunları, mükelleflerde de, nasıl olsa iki yılda bir af
çıkıyor düşüncesini beraberinde getirdiği için gelirlerini beyan etmeme
noktasında bazı davranışlara veyahut da eksik beyan etmelerine neden
olmaktadır.
Anayasa’mıza göre -ki madde 73’te belirtiliyor bu-
vergi adaletinin sağlanması için vergi yükünün de dengeli dağıtılması
gerekmektedir. Verginin, alınması gereken kesimlerden alınamaması veyahut da
vergilerin belirli kesimler üzerinde bırakılması vergi adaletini de yok
etmektedir. Bu vergi yapısıyla ekonominin dişlileri düzenli dönememekte ve dar
gelirli vatandaşlarımız ağır vergi yükü altında ezilmektedir.
Sayın milletvekilleri, bu teklife baktığımız zaman,
elimizdeki sıra sayısından, birçok ekonomik olumsuzluğu 15 Temmuza bağlama
alışkanlığının gene devam ettiğini görüyoruz. Yine, teklifin benim de
konuştuğum bu ikinci bölümünde yer alan maddelere baktığımız zaman diğer tüm
eksik maddelerin içerisinde bizce en önemli olan madde 18’i de görmekteyiz ve
bununla ilgili olarak da ciddi endişeler taşımaktayız. Bu maddede mevcut üretim
veya otoprodüktör ön lisanslarını, lisanslarını ya da lisans başvurularını
sonlandırmak isteyen tüzel kişilerin hiçbir gerekçe ortaya koymadan
teminatlarının iadesi öngörülmekte. Yapılan bu düzenlemeyle, mücbir sebep
hâlleri ve bu hâllerden kaynaklanan, lisans sahibinden kaynaklanmayan haklı
sebepler olmaksızın yükümlülüklerini süresi içinde yerine getiremeyen tüzel
kişilere büyük bir imkân sağlanmakta ve teminatlarının irat kaydedilmesinden ve
üç yıl süreyle lisans yasağından da kurtarılmaktadır. 
Yine, Sayın Bakan tarafından Komisyonda verilen bilgiye göre, bu madde kapsamında
127 adet tüzel kişi ve yaklaşık 200 milyon liralık teminatın söz konusu
olduğunu öğreniyoruz. Madde bu hâliyle 6446 sayılı Kanun’la belirtilen
elektriğin işte orada yazdığı gibi, yeterli, kaliteli, sürekli, düşük maliyetli
ve rekabet ortamında özel hukuk hükümlerine göre faaliyet gösteren enerji
piyasasının oluşturulması amacına da maalesef uygun düşmüyor. 
Sayın milletvekilleri, piyasalarda uzun süreden bu yana
devam eden ve bir türlü de aşılamayan keskin bir durgunluk girişimcilerimizi
mağdur etmektedir. Bankalarda kullanılan kredilere baktığımız zaman mart sonu
itibarıyla, buradaki sektörel ayrımlarda yaklaşık yüzde 24’ünün bireysel
kredilerden, yüzde 14’ünün de perakende ticaret sektöründen kaynaklandığını
görüyoruz. Tasfiye olacak kredilerde de yine perakende ticaret sektörünün payı
yüzde 19’ları aşmakta. Yine yılın ilk üç ayına baktığımız zaman, tüketici
kredisi veya kredi kartı borcu nedeniyle yasal takibe girmiş 400 bine yakın
insanımızın olduğunu görüyoruz. Bu bağlamda, nisan sonu itibarıyla 2002 yılında
4,3 olan kredi kartı borçları 81,4 milyar liraya gelmiş. Yine, aynı dönemde 2
milyar lira civarında olan tüketici kredileri de 357 milyar liraya ulaşmış.
Demek ki ciddi manada piyasada bir sıkışma karşımıza çıkıyor. Gerçek ekonomik
hayatın verileri burada anlatıldığı gibi maalesef toz pembe değil değerli
milletvekilleri. Nisan sonu itibarıyla karşılıksız çek adedine baktığımız zaman
170 bini geçtiğini görüyoruz. Bunun tutarı da yine yaklaşık 6,5 milyar lirayı
bulmakta. Protestolu senet sayıları artmakta. Gene çeklerle ilgili olarak biraz
önce söylediğim sorunlar çıkartılan Çek Kanunu’nun maalesef yansımaları olarak
da karşımıza çıkmakta. Bu ticari hayatın olumsuz rakamlarının çok ciddi kaygı
verdiğini de görüyoruz değerli milletvekilleri. Burada yapılan birtakım suni
düzenlemelerin durma noktasına gelen piyasalara da bir canlandırma yapmasını
beklememiz maalesef abesle iştigal olacak. 
Son yılların belki de en durgun ve en kötü zamanını
yaşayan bu piyasalar girişimcilerimizin, esnafımızın finansmana erişimini
kolaylaştıracak ve ucuzlatacak uygulamaların devreye girmesiyle ancak
aşılabilir görünüyor. Yoksa burada görüştüğümüz dünden bu yana devam eden kanun
teklifindeki günü kurtaran çözümler sadece dediğim gibi günübirlik birtakım
uygulamaların karşımıza çıkmasına sebep olur. Bu günübirlik düzenlemeler de
borç içinde yüzen esnafımızı ve girişimcimizi bankaların elinden alarak onların
insafına bırakmak tıpkı KOSGEB kredi uygulamalarında olduğu gibi karşımıza
birtakım sorunlar çıkaracaktır. Ne olmuştur KOSGEB’de? Geçtiğimiz yıl
içerisinde 50 bin lira limitli faizsiz kredi desteğinden 206 bin işletme
şartları uygun olduğu hâlde yararlanamamış ve sadece 15 bin işletme bu
kredileri kullanabilmiş gözükmektedir. Şubat 2017’de uygulamaya konulan ve lansmanını
o dönemin bakanının yaptığı “KOBİ ve esnafa 50 bin liraya kadar faizsiz krediyi
şartları uyan herkese vereceğiz.” müjdesiyle duyurulan bu uygulama da maalesef
bu sistem kapsamında bakanlığın gene geçtiğimiz ay içerisinde yaptığı
açıklamalara göre, 771 bin müracaat olmuş, bunlardan sadece 460 bin kadarının
faizsiz kredi desteğinden faydalanacağı bildirilmiş, bunun da sonucunda ancak
88 bin kredinin firmaya verildiği görülmüştür. Demek ki değerli
milletvekilleri, bu konuyla ilgili ciddi sıkıntılar devam ediyor. Yani
finansmana ulaşma noktasında problemleri aşmak zorundasınız ve bunları buraya
getirip bu uygulamaları çözmek zorundasınız. Yoksa “Borç yiğidin kamçısıdır.”
sözüne güvenip bu sarmal içerisinde debelenen esnafımıza, girişimcimize bir
çıkış yolu gözükmemektedir. 
Burada bu samimi adımların atılarak finansmana erişim
önündeki engellerin kaldırılmasını umuyor, hepinize tekrar saygılarımı
sunuyorum. (MHP sıralarından alkışlar)
BAŞKAN – Teşekkür ederim Sayın Tanrıkulu. 
İkinci bölüm üzerinde Cumhuriyet Halk Partisi Grubu
adına Bihlun Tamaylıgil, İstanbul Milletvekili. (CHP sıralarından alkışlar) 
Buyurunuz Sayın Tamaylıgil. 
CHP GRUBU ADINA BİHLUN TAMAYLIGİL (İstanbul) – Teşekkür
ederim Sayın Başkan. 
Saygıdeğer milletvekilleri, 475 sıra sayılı Kanun Teklifi’nin
İkinci bölümü üzerinde Cumhuriyet Halk Partisi Grubunun görüşlerini bildirmek
amacıyla kürsüdeyim. 
Umut ederdim ve arzu ederdim ki, artık, önümüzdeki
yaşanan ekonomik tabloya baktığımızda, biz, yapılan hataları, mevcutta yaşanan
olumsuzlukları ve bu olumsuzluklara bağlı acilen yapılması gerekenleri çözecek
bir ekonomik genel değerlendirme, çalışma ve ona bağlı yasama faaliyetlerini
yerine getirelim. Ama görünen o ki, geçtiğimiz yıl yapmış olduğumuz alacakların
yapılandırılmasıyla ilgili düzenlemenin yetmediği, hatta hatta yaşanan dokuz,
on aylık süreçte şartların daha da ağırlaşarak borçlu olan, zamanında ödemesi
gereken yükümlülüklerini yerine getiremeyenlerin var olduğunu ve bu açıdan bir
düzenleme yaparak yine suyun üzerinde yüzen samanı seyreder gibi sorunları
seyretmeye devam etme kararlılığında olunduğunu görüyoruz. 
Değerli arkadaşlar, bugün vergi ve vergiye bağlı veya
sosyal güvenlik primleriyle ilgili de karşımıza çıkan, zamanında yükümlülüğü
yerine getirmemenin çözümünü ortaya koyarken biz sürekli esas sorunu çözmeden
geçici sorun çözecek veya çözmesi beklenen hedeflerle yasal çalışma yapıyoruz.
Burada “vergi” ve “af” dediğimizde ki kimi zaman “Efendim, yapılandırma bu, af
değil.” dense dahi alenen af olan ve zaman zaman, yıllar içinde baktığınızda
dolaylı dolaysız, örtülü örtüsüz birçok af gibi bu sefer de yükümlülüklerle
ilgili yerine getirilecek süreci planlayan bir çalışmayla karşı karşıyayız ama
yetmiyor, benim içinde konuşacağım ikinci bölümde daha da ek bazı maddelerle
birleştiren bir yasama faaliyeti içerisinde devam ediyoruz.
Şimdi, baktığımız zaman, hadi “af” dedik… Ben
üzülüyorum ve merak ediyorum. Yıllardır ya şu af veyahut yapılandırma hiç mi
zamanında en yüksek oranda vergisini ödeyen ücretliye, çalışana gelmez? Biz her
zaman onlardan tıkır tıkır vergisini alırız -bu seneki dört aylık bütçe
gerçekleşmelerindeki yüksek payları gibi- ama Allah için, o ödeyenler için
herhangi bir teşekkür karşılığı olacak düzenlemeyi yapmayı beceremeyiz. 
Diğer taraftan baktığınızda, karşımızda bu bölümle
ilgili maddeleri de değerlendirdiğimizde gerçekten önemli başlıklar var.
Öncelikle, Sayın Maliye Bakanı burada olsaydı kendisine iletmek istiyordum.
Seçim bölgem olan Çatalca ve Silivri’deki yüz yılı, yüz otuz yılı bulmuş olan
bir sorun vardır. Gerçekten, göçle gelmiş, kanla tarih yazmış bir toplum,
yerleşimi resmî olarak gerçekleştirilmesine rağmen, kadastro döneminde
kayıtlardaki ihmallerin de eklenmesiyle kendi zilyetlerinde olan malın sahibi
olamama sorunlarıyla baş başaydılar. Hoş, tabii, yılardır, bu konuda düzenleme
en son 2000’li yılların başında da yapılmıştı ama kendi mallarını almak üzere
yapılacak düzenlemelerde ne yazık ki istenen sonuç elde edilmedi. Karşımıza
teklif içerisinde birleştirilmiş olarak geldi ama orada bizim çekincelerimiz;
daha yapılması gereken, daha iyileştirici kararların alınması gerekiyordu. Bu
konuda taleplerimizi ilettik. Biz, oradaki satış bedellerinin emlak değerleri
üzerinden olmasını talep etmiştik ve ilk karşımıza gelen 5 bin metrekarelik
ölçünün yetersiz olduğunu, ortalama alanların altında olduğunu dile getirmiştik
ve bunun artırılmasını talep etmiştik. Plan ve Bütçe Komisyonunda yapılan
çalışma neticesinde 5 dönümlük alan -5 bin metrekare- 7 bin metrekareye
verdiğimiz önergelerle çıkmıştır, ödeme süresi de iki yıldan beş yıla
uzatılmıştır faizsiz olarak. 
Tabii, dediğim gibi, bu, aslında o kişilerin yaşadığı
yerlerde sahip olduğu, yıllarca aile köklerinin var olduğu yerlere tekrar
kavuşmalarını sağlayacak bir düzenleme olarak geldi. Yani hiçbir zaman onlar bir
işgalci, zorla kullanan kişi değil, oranın gerçek sahipleriydi ama yüz otuz yıl
içerisindeki çeşitli dönemlerde ortaya konan sonuçlar nihai hedefi
gerçekleştirememişti. Umut ediyorum ve diliyorum ki bu yapılan iyileştirmelerle
nihai sonucuna doğru bir hedefe varma söz konusu olur. 
Tabii, bu bölümde yine bir madde var. Biz alıştık
artık, Meclis çalışmasın, verelim Bakanlığa yetkiyi, o da tecilde, geçtiğimiz
vergide olduğu gibi, tecili kullanıp tecile göre vereceği düzenlemeler gibi,
bundan sonra bu bölümde yer alan SGK primleriyle ilgili de ortaya çıkabilecek
olan tecil ihtiyaçları söz konusu olduğunda Bakanlığın vereceği kararı geçerli
hâle getirecek bir düzenleme. Yani yine Meclisin önüne, Meclisin yasama
yetkisinin önüne bir güç olarak Bakanlar Kuruluna yetki devrini getirdik.
Diğer taraftan baktığınızda, zaten, şimdi bütçe ve
bütçeye bağlı konuları konuşuyoruz, bütçenin en önemli gelir kalemini
konuşuyoruz ama bütçe hakkını katledip ortadan kaldıran düzenlemeleri yapmaktan
da hiç mi hiç geri adım atmadan yolumuza devam ediyoruz. (CHP sıralarından
alkışlar) 
Değerli arkadaşlar, tabii en önemli maddelerden biri de
bu 18’inci madde. 18’inci madde içeriğinde önümüze bir teklif geldi, teklif
yetmedi, bir de bu lisans ile ön lisans haklarıyla ilgili mahkeme kararları
sürecini de dâhil edelim dendi, sonra aman dendi, verilen değişiklik
önergesinin değişikliğiyle, bu hâliyle karşımıza geldi. “Neydi bunun amacı?”
diye sorduğumuzda, işte, EPDK yetkilileri, mücbir sebepler vardı, sit alanları
oldu, doğal olaylar oldu, Bakanlar Kurulu termik santrallerle ilgili, yurt
dışından gelen kömürün vergisiyle ilgili düzenleme yaptı, zarar ettiler. 
Değerli arkadaşlar, devlet yönetmek ciddi iştir.
Devletin alacağı hizmetler veya yaptıracağı işlerle ilgili ediniminin
gerçekleşmesi için teminatla güçlendirilmiş bir faaliyetin ortaya çıkması
gerekir. Ama bugün karşımıza gelen teklifte, canım, “iki ay içinde
başvursunlar...” Yani kurumlar doğru fizibilite yapamamış, doğru karar
verememiş, zarar ediyorlar ve orada da işte, çeşitli farklı olaylar ortaya
çıktı, mücbir sebebe girip girmediklerinin kendileri daha kararını verip bize
başvurup bunun o sebepten iptali için de gelemiyorlar, gelin biz toptancı bir
anlayışla bir yasa maddesi koyalım, buradaki teminatları tamamen ortadan kaldıralım.
Bu, Anayasa’nın eşitlik ilkesine aykırıdır. Bugüne kadar teminat vererek
teminatını yakmış olan kişilere karşı cevabınız ne olacak? Savunmanız ne
olacak? Bu eşitsizliğin temelindeki tercihin sebebi ne olacak veya baştan
yapılan, yönetmelik hazırlanışındaki eksiklikler varsa onları düzeltecekseniz,
bunun ilgili komisyonda görüşülerek, detaylarıyla belirlenerek eğer varsa
mücbir sebep sayılacak koşullarla beraber değerlendirilmesi süreci işlemeliydi.
“Yok, hayır, biz hepsine teminatlarını iade ederiz.” Böyle bir şey yok
arkadaşlar. Böyle bir yasama faaliyetinin de olması kabul edilemez.
Diğer taraftan, tabii, bu kanun içerisinde bir de 1997
yılı öncesi ruhsat yılına sahip motorlu araçların hurdaya ayrılışı, bunlarla
ilgili olarak hurdaya ayrıldığı zaman vergi cezaları, trafik cezaları, gecikme
cezalarının kaldırılmasıyla ilgili bir düzenleme yapıyoruz. Bu düzenleme
içerisinde de düzenlemenin il özel idareleri ve büyükşehirlere bağlı olarak
teslimatına karşı mahallî şoförler odası bir talepte bulundu, dedi ki: “Verin,
biz bu işi yaparız. Bunların MKE’ye teslimi sürecine kadar gerekli aşamaları
biz idare ederiz.” Burada da yapılması gereken -önemli bir konudur- eğer meslek
odalarıyla ilgili ortak çalışma zemininde bir konu varsa bunu gerçekleştirmek
yüce Meclisin de beraber ortaya koyacağı bir kararlılıktır. Genel itibarıyla
baktığımız zaman, tabii, bütçe açığımız, nakit açığımız... 
Biz hep diyorduk ki: “Üretmiyoruz, tüketiyoruz; vergiyi
de tüketimden alıyoruz.” Ama dört aylık bütçe verilerine baktığımızda artık
tüketmiyoruz, tüketemiyoruz; ondan da vergi alamıyoruz. Sağ olsun, eksik
olmasın, ithalatımız var, ithalata bağımlılığımız; oradan aldığımız vergilerle
durumu idare etmeye çalışıyoruz. Bu gerçekleri çok iyi görmek lazım. 
(Mikrofon otomatik cihaz tarafından kapatıldı)
BAŞKAN – Mikrofonunuzu açıyorum Sayın Tamaylıgil.
Buyurunuz.
BİHLUN TAMAYLIGİL (Devamla) – Türkiye'nin acilen,
ekonomik açıdan baktığınızda, reform olacak yani üretimden eğitime, eğitimden
araştırma geliştirmeye, teknolojiye ve ihracatın pozisyonuna kadar
değişiklikleri ortaya koyacak ve dünyadaki gelişmeleri dikkate alarak içinde
bulunduğumuz borçluluk yapısını, şirketlerin yapısını, kur risklerini dikkate
alarak doğru dürüst yasalar yapmaya, çalışmalar yapmaya ihtiyacı vardır.
Yarın 19 Mayıs, 19 Mayısın Atatürk'ü Anma, Gençlik ve
Spor Bayramı olma kimliğinin getirdiği kuruluş ve kurtuluş felsefesinin ruhunu
her zaman taşıyacağını herkesin bilmesini istiyorum. (CHP sıralarından
alkışlar) Bu kuruluş ve kurtuluş ruhuna karşı, o ruhu yıkmaya çalışanların da
tarihin tozlu sayfalarında silinmeye mahkûm olacağını her zaman herkesin
bilmesi gerektiğine inanıyorum.
Yüce Meclisi saygıyla selamlıyorum. (CHP sıralarından
alkışlar) 
BAŞKAN – Teşekkür ederim Sayın Tamaylıgil. 
Grupları adına üçüncü konuşmacı Halkların Demokratik
Partisi Grubu adına Ahmet Yıldırım, Muş Milletvekili. 
Buyurunuz Sayın Yıldırım. (HDP sıralarından alkışlar) 
HDP GRUBU ADINA AHMET YILDIRIM (Muş) – Teşekkür ederim
Sayın Başkan. 
Sayın Başkan, değerli milletvekilleri; bir buçuk yıl
Plan ve Bütçe Komisyonunda çalışmış bir milletvekili olarak söyleyeyim, bu süre
içerisine iki af sığdırıldı, alacaklar yeniden yapılandırıldı. Bugün,
alacakların yeniden yapılandırılmasıyla ilgili getirilen bir yasa tasarısı,
torba yasa tasarısı on ay aradan sonra geliyor. On ay önce de sözüm ona son
vergi affı, son borç affı veya borçların yapılandırılması yasa tasarısı buraya
gelmişti. Dün Sayın Maliye Bakanı burada “Ben Bakan olarak söylüyorum, bu son
olacak.” demişti. Bu sonun kaç aylık bir hükmümün olduğunu eğer burada
bulunursak hep birlikte tecrübe etmiş olacağız.
Bir ülkede insanlar vergilerini ve borçlarını neden
ödeyemezler? Bir ülkede insanlar kişiye, kuruma ya da devlete olan
yükümlülüklerini neden yerine getiremezler? Türkiye’deki profile baktığımızda
çok farklı gerekçelerin olduğunu ifade etmek isterim. Birincisi, gerçekten
gelir düzeyinin ciddi anlamda düşmesi, gerek açlık gerek yoksulluk sınırının
çok ciddi boyutlara ulaşmış olması; son iki yıllık çatışmalı ortamdan sonra
insanların ya işini kaybetmesi ya da işini kaybetmeyenlerin alım gücünün düşmüş
olması genel siyasi ve politik hakla ilgilidir.
Burada bilmemiz gereken önemli hususlardan biri de
şudur: Yoksul halk devlete ve kurumlara olan yükümlülüğünü önemli oranda yerine
getirirken buna mukabil özellikle büyük şirketlerin ve holdinglerin borçlarının
yapılandırılması tasarısıyla karşı karşıya olduğumuzu bir kez daha ifade etmek
isterim. Emekçi, bütün alışverişini bir tüketici olarak esnafla temas ettiği
ilk anda öder, vergisini dükkândan çıktığında ödemiş olarak çıkar, araba, konut
alıyorsa tapusunu ya da araba ruhsatını aldığında vergisini ödemiş olur, aynı
gelir vergisi gibi. Sabit gelirli emekçi, bir taşeron işçisi maaşını,
bordrosunu aldığında maaşının yani gelirinin borcunu ödemiş olarak arta kalan
bölümü alır. Oysa holdingler açısından durum böyle değildir. Bakın, 2017’nin
ilk dört ayıyla ilgili olarak Maliye Bakanlığının verileri üzerinden bazı
rakamları dile getireceğim: 2017 Nisanında 71,2 milyar katma değer vergisi
tahakkuk ediliyor yani 71,2 milyar, eski deyimle 71,2 katrilyon KDV tahakkuku
var. Peki, buna karşılık tahsilat nedir? Tahsilat ise 17,5 milyar. Yani,
tüketici, yoksul halk, emekçi dükkâna, çarşıya, pazara, esnafa, tapuya veya
otomobil almaya gittiğinde 71 milyar vergiyi ödemiş ama bunun devletin kasasına
aktarımı sadece yüzde 25’le sınırlı kalmıştır. 53,3 milyar, palazlanmış olan
büyük şirketlerin, büyük esnafın ve holdinglerin kasasında kalıyor. Çünkü,
tahakkuk edilmesi demek alışveriş esnasında katma değer vergisinin alınmış
olması, tahsil ise devlete aktarımıdır. Şimdi biz soruyoruz: Giyimde, gıdada,
bütün mal ve hizmetlerin alımında; konutta, arabada, ekmekte, tişörtte,
gömlekte, kravatta, ayakkabıda anında vergisini ödersiniz, KDV’sini ödersiniz
ve bu ilk dört ayda 71,2 milyar. Peki, esnaf bunu aldı da 17,5 milyarını
aktarıyor devletin kasasına, geri kalan 53,3 milyarı nerede, bunu soruyoruz.
Ya, değilse biz mal ve hizmetimizi aldığımızda vergi ödememezlik yapmıyoruz.
Temel açmaz buradadır. Burada yoksul, emekçi, dar gelirli olan devlete olan
yükümlülüğünü önemli ölçüde yerine getirmektedir ama buna karşılık, devlete
iletmek üzere halktan alınmış olan vergiler, büyük esnafsa…
BAŞKAN – Sayın Yıldırım, bir saniye efendim.
Sayın milletvekilleri, bekledim ama oradaki kahkahalar
buraya kadar geliyor, lütfen efendim.
Devam ediniz Sayın Yıldırım.
AHMET YILDIRIM (Devamla) – Teşekkür ederim Sayın
Başkan.
Sadece KDV’de mi? Değil. Bunun yanı sıra, bakın, faiz
pay ve cezalarda tahakkuk ile tahsil arasındaki oran sadece 6,8’dir. Para
cezalarında tahakkuk edilenin sadece 1,6’sı tahsil ediliyor. Trafik cezalarında
tahakkuk edilenin sadece yüzde 10,2’si tahsil ediliyor. Bu ülke ile devlet
arasındaki ilişkide ciddi bir problem vardır. Ülkedeki yurttaşların devletle
olan güven problemi, devlete olan gelir ve gider arasındaki yükümlülüğünü
yerine getirmesi… Belediyeye, vergi dairesine, farklı kurumlara ödemeler
konusunda, halkımız yoksullaştığı için -ki bu önemli bir sebeptir- vergi ödeme
güçlüğü çekiyor, ceza ödeme güçlüğü çekiyor. İkincisi ise devletle sağlıklı
aidiyet ve sahiplenme ilişkisi kuramamış yurttaşın devlete karşı veya yaşamsal
yükümlülüğünü yerine getirememekten kaynaklı problemi, bir sistem problemidir. 
Buradan hareketle bilmemiz gereken önemli hususlardan
biri de şu ki: Özellikle ekonomik gidişatın kötüye gitmesi. Örneğin, işsizlik
oranının son kırk yılın en yüksek rakamlarına ulaşmış olması. Memlekette
işsizlik oranı yüzde 13 ama bu, gençler arasındaki işsizlik oranı ise yüzde
25’e varmış. Her 4 gencimizden biri işsizdir. Son iki, iki buçuk yılda ülkede
güvenlikçi politikaların ve çatışmalı ortamın esas alınmasından sonra -deyim
yerindeyse- içte ve dışta çatışmacı bir politik hattın iktidar tarafından
öncelenmesinden kaynaklı olarak ülkede ekonomik gidişat bozulmuş, ülkenin iki
yakası bir araya gelememiş ve ülke can olarak kaybetmiş, mal olarak kaybetmiş,
ahlaki değer yargıları dejenere olmuş, suç oranları artmış, vergilerde,
bankalarda takibe düşen sayı ve oran artmış, derken enflasyon yükselmiş, döviz
kurları tutturulamamış; ondan sonra, ekonomide başarılı olma hikâyeleri
anlatılacak burada. Özellikle son iki yılda kötüye doğru giden ekonomik ve
sosyal verilerin, rakamların daha kötüye doğru seyretmesi kaygısını taşıyoruz.
Bu ülkenin ihtiyaç duyduğu temel meselenin bir barış iklimine yeniden geri
dönülmesi olduğunu, savaş ortamının bir kara delik gibi bu ülkedeki canı, malı,
ahlakı, vicdanı, kardeşliği, eşitliği, aidiyet ve sahiplenme duygusunu
zayıflatmaktan başka hiçbir şeye hizmet etmediğini ifade etmek isterim. Hem
canımızı kaybedeceğiz hem malımızı kaybedeceğiz hem açlıkla boğuşacağız hem
devlete ve kurumlara, kişilere karşı, gerçek kişilere karşı borç ve
yükümlülüklerimizi yerine getiremeyeceğiz, çoluk çocuğumuzun rızkını eve
götüremeyeceğiz, onlara karşı mahcup olacağız, eşe dosta karşı mahcup olacağız,
devlete karşı yükümlülüğünü yerine getiremeyen bir toplum profiline sahip
olacağız. Bu, içte ve dışta ciddi bir imaj ve itibar erozyonunun ta kendisidir.
Bu sebeple ekonomik olarak toparlanmanın yolunun ciddi bir demokratikleşme,
ciddi bir eşitlik, ciddi bir kardeşlik, ciddi bir hukuk üstünlüğü ve ciddi bir
müesses nizam gerçekliğiyle alakalı olduğunu unutmayalım. Öbür türlü, savaş her
şeyi alıp götürecektir, içte ve dışta son iki yıldır izlenen politikaların daha
iki yılda bizi buraya getirdiğini, içte ve dışta yaşamış olduğumuz ekonomik
sıkıntıların katlanarak artmasına da hizmet edeceğini, üzülerek, bir tespit
anlamında değil, yaşanmışlık üzerinden ifade etmek isterim. 
Bütün Genel Kurulu saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Yıldırım. 
İkinci bölüm üzerinde şahsı adına Hikmet Ayar, Rize
Milletvekili.
Buyurunuz Sayın Ayar. (AK PARTİ sıralarından alkışlar) 
HİKMET AYAR (Rize) – Sayın Başkan, değerli
milletvekilleri; görüşülmekte olan 475 sıra sayılı Bazı Alacakların Yeniden
Yapılandırılması ve Bazı Kanunlarda Değişiklik Yapılmasına Dair Kanun
Teklifi’nin ikinci bölümü üzerinde şahsım adına söz almış bulunmaktayım. Bu
vesileyle siz değerli milletvekillerimizi ve aziz milletimizi saygıyla
selamlıyorum. 
Değerli arkadaşlar, görüşülmekte olan kanun teklifinin
ikinci bölümünde 12-22’nci maddelerinde neler var, şöyle kısaca bir gözden
geçirelim: 12’nci ve 13’üncü maddelerde 15/11/2000 tarihli ve 4603 sayılı
Kanun’a ek maddeyle Türkiye Emlak Bankası Anonim Şirketi tasfiyesinin
durdurulması ve bankacılık faaliyetlerinin tekrar yapılmaya başlanması
istenmektedir. Buna ait düzenlemeler var. 
Madde 14’te 29/6/2001 tarih 4706 sayılı Hazineye Ait
Taşınmaz Malların Değerlendirilmesi ve KDV Kanununda Değişiklik Yapılması
Hakkında Kanun’a geçici bir madde ilavesi mevcut. Silivri ilçesine bağlı
Sayalar, Danamandıra ve Çayırlı köyleri, Çatalca ilçesi, HaIlaçlı, Gümüşpınar,
Aydınlar ve Karamandere ve Yaylacık köylerindeki hazineye ait taşınmazların belli
şartlar dâhilinde sahiplerine satılabilmesine imkân sağlayan bir düzenleme
mevcuttur. 
Yine, madde 15’te 30/3/2005 tarih 5326 sayılı
Kabahatler Kanunu 26’ncı maddesine bir fıkra eklenerek elektronik tebligatın
kapsamı genişletilmiştir. 
Yine, 16’ncı maddede 31/5/2016 tarih 5510 sayılı
Kanun’un 88’inci maddesine bir cümle eklenmeye çalışılmaktadır. 
17 ve 18’inci maddelerde benzer düzenlemeler, EPK
27’nci maddesinde küçük bir değişiklik yapılmış, ayrıca geçici bir madde
eklenmiştir. 
Yine, 19 ve 20’nci maddelerde de benzer bazı
düzenlemeler yapılmaktadır.
Bir geçici madde ilave edilerek motorlu taşıtlar
vergisiyle ilgili mükelleflerin işlerini kolaylaştıracak, bazı sorunları
ortadan kaldıracak düzenlemeler mevcuttur.
Değerli milletvekilleri, görüldüğü gibi bütün bu
düzenlemeler, hepsi zaman içerisinde ortaya çıkan ihtiyaçlardan kaynaklanan
düzenlemeler olup hepsi vatandaşın lehine olan düzenlemelerdir. Yani ne
yapılıyorsa vatandaşın yararına yapılıyor. İş hayatıyla ilgili, gündelik
yaşamımızla ilgili kolaylaştırıcı düzenlemeler yapılıyor. İşin özeti bu.
Değerli arkadaşlar, deniliyor ki: “Bu kadar kısa sürede
aynı mahiyette bu düzenlemeler neden getiriliyor?” Son on ayda Türkiye'nin
başına neler geldiğini şöyle bir düşündüğümüzde bu düşüncenin doğru olmadığı, haklı
olmadığı kanaatine varacağız. Çok hızlı bir süreç yaşıyoruz. Yeni yeni
sorunlarla karşılaşabiliyoruz. Sıra dışı ve hızlı süreçlerde hızlı kararlar
gerekiyor. Tüm iç ve dış zorluklara ve karşı duruşlara rağmen ekonomi doğru
yolda. Bunun için Maliye Bakanlığımızı, başta Sayın Bakanımız olmak üzere
tebrik ediyorum ancak daha yapacak çok işleri olduğunu da hatırlatmak
istiyorum.
Bu duygu ve düşüncelerle hepinizi tekrar saygıyla
selamlıyor, Allah’a emanet ediyorum. (AK PARTİ sıralarından alkışlar) 
BAŞKAN – Teşekkür ederim Sayın Ayar. 
İkinci bölüm üzerinde şahsı adına ikinci konuşmacı
Mahmut Tanal, İstanbul Milletvekili.
Buyurunuz Sayın Tanal. (CHP sıralarından alkışlar)
MAHMUT TANAL (İstanbul) – Değerli Başkan, değerli
milletvekilleri; hepinizi saygıyla hürmetle selamlıyorum.
Değerli arkadaşlar, bugün, iki yüz gündür cezaevinde
tutuklu bulunan Avukat Akın Atalay, Avukat Mustafa Kemal Güngör, Avukat Bülent
Utku için, savunmayı savunmak için Ankara Adliyesinde saat 11.30’da adalet
nöbetine başladık. 
Bu, Türkiye genelinde bugün itibarıyla 15 adliyede
oldu. Tek bir amaç vardı, hukuksuz, haksız tutuklamalara dikkat çekme adına,
adalet isteme adına bu bir saatlik adalet nöbeti yapıldı. Ancak Ankara
Adliyesinde bugün yaşadığımız hadise: Ana kapı önünde, milletvekili olarak ben
katıldım cüppemle birlikte ve avukat arkadaşlar cüppeleriyle birlikte
beklediler. Bu bir saatlik nöbetin elli dakikasına kadar bir sorun yoktu, son
on dakika kalmıştı, son on dakikada polis memurlarından yetkili amir “Dağılın.”
demek yerine “Bunları süpürün.” dedi. Şimdi Değerli Bakanımız burada,
“süpürmek”, kirli olan, istenmeyen, görünmesi hoş olmayan eşyaya kullanılır.
“İmha edin”, “çöpe atın” şeklinde “süpürün” denir, bu anlamda Türk Dil
Kurumunda ifadesi vardır. Benim sizlerden istirhamım Değerli Bakanım, bunu
İçişleri Bakanıyla paylaşırsanız da mutlu olurum. Yani bu tür olaylarda
emniyete “Dağıtın.” denilebilir veya “Dağılmasını sağlayın.” denilebilir ama
“Bunları süpürün.” şeklindeki bir ifade gerçekten, insanlar için
kullanılabilecek bir ifade değil, bu çok incitici bir hadise. 
Şimdi, aynı şekilde, orada biz dağılmak üzereyken
emniyet mensupları sırtını adliyeye dayayarak ana caddeye doğru itmeye
çalışırken -cüppeler üzerimizde- “Biz adliyeye girmek istiyoruz.” dedik.
Adliyeye girmek isterken oyun bozuldu, adliyenin kapısını kilitlemişler,
kapatmışlar. Saat kaçta kilitlemişler? Saat, gündüz 12.25’te. Adliyeye
cüppeleriyle birlikte avukatlar girmek istiyor, adliyenin kapısı kilitli,
kapalı. Kim bunu kapatmış? Özel güvenlik görevlileri. Özel güvenlik
görevlilerine “Kapıyı açın bize, adliyeye girmek istiyoruz.” diyoruz. Yani,
hele ben milletvekiliyim, diğer arkadaşlarımız avukat, bunların iş yerleri
orası, duruşmalarına girecekler; duruşmalarına, iş yerlerine girmeleri
engelleniyor. Bunun üzerine, benim de üzerime oradaki güvenlik görevlileri
fiilî saldırıda bulundu. 
Şimdi, benim sizlerden istirhamım şu: Avukat varsa
hukuk devleti vardır, avukat varsa demokrasi vardır, avukat varsa özgürlük
vardır. Bir ülkede avukatların haklarının olması, avukatların bağımsız olması,
avukatların baskıya maruz kalmaması demek, hukuk devletinin, yargının ve
adaletin güvencesidir. Avukatsız yargılama olmaz. Nasıl -biz diyoruz- adalet
devletin mülkü ise, temeli ise adaletin de temeli avukattır. (CHP sıralarından
alkışlar) Onun için, avukatı biz, böyle, adliyelere sokmazsak, tutuklarsak,
haksız bir vaziyette zindanlara atarsak gittikçe otoriterleşiriz. Devletin
otoriterleşmesini engelleyen yine avukatlardır. 
Şimdi, Değerli Bakanım, sizden bir istirhamım şu: Bakın,
bu 3 avukatın soruşturmasını yapan savcı terör örgütüne üye olmaktan dolayı
Yargıtay 16. Ceza Dairesinde yargılanıyor. Savcı tutuklamaya sevk etti, mahkeme
adli kontrolle serbest bıraktı ve aynı savcının yurt dışı çıkış yasağı var.
Bakın, biri terör örgütü üyesi olmaktan dolayı, bu avukatlar “terör örgütü
üyesi olmamakla beraber” daha hafif bir suç… Cezada eşitlik ilkesi var,
orantılılık ilkesi var, ölçülülük ilkesi var. Ya, Allah rızası için, bunun
orantılılığı nerede kaldı, bunun ölçülülüğü nerede kaldı, ceza hukukundaki
eşitlik nerede kaldı! Yani o yargıca uygulanan hukuku, İstanbul Büyükşehir
Belediye Başkanının damadı Kavurmacı’ya uygulanan hukuku tüm masum insanlara
istiyoruz biz, burada ayrım yapmaksızın.
Onun için, hukuk hepimize lazım; ekmek, su, hava gibi
lazım. Yani yarın, bu düzenin böyle gideceğini kabul etmiyoruz biz. Mutlak
suretle, suça kim bulaşmışsa cezalandırılmalı. 
(Mikrofon otomatik cihaz tarafından kapatıldı)
BAŞKAN – Mikrofonunuzu açıyorum Sayın Tanal.
MAHMUT TANAL (Devamla) – Teşekkür ederim Değerli
Başkanım.
İştirak edenler, destek verenler, kim suç işlemişse
mutlaka cezalandırılmalı ama masum olan insanları da intikam uğruna
cezalandırmamak lazım. Takdir edersiniz, “Ben yaptım, özür dilerim, pişmanım.”
demek suçtan, cezadan kurtarmaz. Bu tür suçların cezası kırk yıllık zaman
aşımına tabi. Kırk yıllık zaman aşımı içerisinde, Allah hepimize uzun ömür
verirse ben o cübbemi müdahil vekilleri olarak, müşteki vekilleri olarak günün
birinde mutlaka giyeceğim ve bu, hukukla oynayanların… Hukukla oynamak ateşle
oynamaktır. Ateşle oynayanların eli mutlak suretle yanar. 
Hepinize saygı ve hürmetlerimi sunuyorum. 
Teşekkür ediyorum. (CHP sıralarından alkışlar) 
BAŞKAN – Teşekkür ederim Sayın Tanal. 
Bölüm üzerinde soru-cevap işlemi yapacağız. 
İlk soru Sayın Tarhan’ın. 
Buyurunuz Sayın Tarhan. 
TAHSİN TARHAN (Kocaeli) – Teşekkür ederim Sayın Başkan.
Son dönemlerde yapılan vergi afları ve yeniden
yapılandırmalar ülke ekonomisinin ve gelir idaresinin sağlıklı bir şeklide
yönetilmediğinin bir göstergesidir. Ekonomik büyümenin yeterli olmadığı, gelir
dağılımının bozuk olduğu, vatandaşın kazancından ziyaret harcamaları üzerinde
vergi tahsil edilen ülkemizde Hükûmetin vergi ödeme bilincine sahip,
sorumluluğunu yerine getiren vergi mükellefleri arasında haksız rekabete neden
olmaması için alacağı önlemler var mıdır?
BAŞKAN – Sayın Paylan…
GARO PAYLAN (İstanbul) – Teşekkür ederim Sayın Başkan. 
Sayın Bakan, İstanbul Kınalıada’da, 13 yaşında 3 kız
çocuğumuza, 30 yaşında 3 erkek bir buçuk yıl boyunca tecavüz etmişler. Bu 3
kişi yakalandı ve dün tutuklandı. Bu konuyla ilgili soruşturma açtınız mı? Ne
tip tedbirler aldınız? Kız çocuklarıyla ilgili neler yapıyorsunuz ve bunların
tekrar etmemesi için ne tip tedbirler almayı düşünüyorsunuz?
Teşekkür ederim. 
BAŞKAN – Sayın Akyıldız… Yok. 
Sayın Ertan…
BEDİA ÖZGÖKÇE ERTAN (Van) – Teşekkür ediyorum. 
Sayın Bakan, Türkiye'nin, TOKİ aracığıyla İran sınırına
144 kilometre uzunluğunda duvar örmeyi planladığını haberlerden öğrendik.
Birincisi, bu haberler doğru mudur? Doğru ise, 144 kilometrelik duvarın
yatırım, üretim, altyapı, işçilik maliyeti TL cinsinden ne kadardır? 
Ayrıca, duvarın maliyeti hangi bütçe kaleminden
karşılanacaktır?
Üçüncüsü, duvarın maliyetine karşılık ek bir vergi
kalemi ya da bazı vergi oranlarının artışı düşünülmekte midir?
Teşekkür ederim. 
BAŞKAN – Sayın Tarhan…
Sayın Paylan…
GARO PAYLAN (İstanbul) – Teşekkür ederim.
Sayın Bakan, Suriyeli mültecilerle ilgili, 2016 yılı
başına kadar Sayın Cumhurbaşkanı, Sayın Başbakan 10 milyar dolar harcandığını söylüyordu.
2016 Eylül ayında bunu 25 milyar dolara çıkardı, 25 milyar dolar harcandığını
söyledi ve dün de tekrar, birkaç kere, müteaddit defalar Başbakan ve
Cumhurbaşkanı 25 milyar dolar harcandığını söyledi. 
Geçen eylül ayından bugüne harcamalar durdurulmuş
mudur? Bu 25 milyar doların bakanlıklara göre dağılımı nasıldır? 25 milyar
dolar gerçekten gerçekçi bir rakam mıdır yani 2016 başında 10 milyar dolar olan
rakam eylül ayında 25 milyar dolara nasıl çıkıyor? Bunların bakanlıklara göre
nasıl dağılıyor ve nasıl harcanıyor, cevap verirseniz teşekkür ederim.
BAŞKAN – Teşekkür ederim Sayın Paylan.
Cevaplar için Hükûmete söz vereceğim.
Buyurunuz Sayın Bakan.
SAĞLIK BAKANI RECEP AKDAĞ (Erzurum) – Değerli Başkanım,
hem size hem de soruları soran kıymetli arkadaşlarımıza teşekkür ediyorum.
Malumaliniz, 2002’de AK PARTİ iktidara geldiğinden beri
ben Kabinedeydim -sonra bir süre ara vermiş olmakla beraber- aşağı yukarı on
beş yıl boyunca bu bahsedilen vergi afları, yeniden yapılandırma konularına hep
şahit oldum Bakanlar Kurulunun bir mensubu olarak. 
Tabii ki bunlar vatandaşımızın işini kolaylaştırmak
için getirdiğimiz kanunlardır. Vatandaşımızın bir taraftan bu vergileri -ya da
sigorta primleriyle ilgili olarak da oluyor aynı şeyler- ödemesini sağlamak,
öbür taraftan da toplanamayan vergiler ya da sigorta primleri sebebiyle bir ek
gelir elde etmek amacıyla yapılıyor. 
Bunların ekonominin iyi olmadığının göstergesi olduğu
kanaatine ben katılmıyorum, değerli milletvekilimizin böyle bir ifadesi oldu.
Doğrudur, bunu bir dengede tutmak lazım yani vergisini zamanında ödeyen
vatandaşa avantaj getirmek gerekiyor. İşte bugün yaptığımız kanunda da aslında
bunlar geliyor. Yani bu soru bugün Türkiye Büyük Millet Meclisinin çalışmasında
karşılığını bulmuş oluyor. Vergisini zamanında ödeyen mükellefe de bazı
avantajlar getiren yeni bir yaklaşım Maliye Bakanlığımızca Bakanlar Kuruluna
getirildi ve biz de kanunu hazırlayarak sizin huzurunuza getirdik. Burada gelir
ve kurumlar vergisi mükelleflerimizden uyumlu olanlara yüzde 15 oranında
indirimler de yaptık.
GARO PAYLAN (İstanbul) – Yüzde 5.
SAĞLIK BAKANI RECEP AKDAĞ (Erzurum) – Yani bir taraftan
ödeyemeyen vatandaşımızın işini kolaylaştırmak, öbür taraftan da bugün
yaptığımız gibi zamanında vergi ödeme vazifesini, prim ödeme vazifesini yerine
getirmiş olan vatandaşımızı da korumak amacıyla bu uygulamaları
gerçekleştiriyoruz. 
Ben de doğrusu bugün basından 3 yavrumuza yapılan bu
ahlaksız ve lanetli davranışla ilgili olarak bilgi sahibi oldum. Tabii ki
savcılık meseleyi takip edecek ve bu kişiler hakkında umarım ki en kısa zamanda
adalet tecelli edip en ağır cezalar verilecektir. Yine, geçtiğimiz yıllarda
yaptığımız düzenlemelerle Türkiye’de çocuklara, kadınlara bir şekilde cinsel
istismar ya da tecavüz durumunda verilen cezaları biliyorsunuz
ağırlaştırmıştık. Önemli olan, uygulamaların yargı tarafından yerinde ve
zamanında yapılıp bu ahlaksızlıkları, bu zulmü yapan kişilere cezaların en kısa
zamanda verilmesidir. Mesele yargıya intikal ettiğine göre artık yargının bu
konuyu kısa zamanda çözmesini hep birlikte bekleyeceğiz.
İran sınırına yapılacağı söylenen duvarla ilgili olarak
maliyetlerin hangi bütçe kaleminden verileceğine dair konular takdir edersiniz
ki teknik konular, bunları çalışmak gerekir. Bu çalışmaları yaptıktan sonra
yazılı olarak buna cevap verebiliriz. 
Suriyeliler için yapılan harcamaların içinde de kamunun
harcamalarının yanı sıra sivil toplum örgütlerimizin yaptığı harcamalar da var;
bu şekilde, hem Cumhurbaşkanımız hem Başbakanımız ifade ediyorlar. Bu soruyla
da sayın milletvekilimiz “Bunun bakanlıklara göre dağılımı nedir?” diye bir
bilgi istediler, takdir ederler ki bunu da hesaplayıp, bakanlıklara göre nasıl
bir harcama olmuş tespit edip bildirmek gerekir.
Çok teşekkür ederim.
BAŞKAN – Teşekkür ederim Sayın Bakan.
İkinci bölüm üzerindeki görüşmeler tamamlanmıştır. 
Şimdi ikinci bölümde yer alan maddeleri, varsa o madde
üzerindeki önerge işlemlerini yaptıktan sonra ayrı ayrı oylarınıza sunacağım.
12’nci madde üzerinde üç önerge vardır, önergeleri
okutuyorum:
Türkiye Büyük Millet Meclisi Başkanlığına
Görüşülmekte olan 475 sıra sayılı Kanun Teklifi’nin
çerçeve 12’nci maddesinde geçen "eklenmiştir" ibaresinin "ilave
edilmiştir" şeklinde değiştirilmesini arz ve teklif ederiz.
 Arzu Erdem Mustafa
Kalaycı Emin Haluk Ayhan
 İstanbul  Konya 
Denizli
 Erkan Akçay  Deniz
Depboylu  Ruhi Ersoy
 Manisa 
Aydın Osmaniye
 Mehmet
Günal
 Antalya

Türkiye Büyük Millet Meclisi Başkanlığına
Görüşülmekte olan 475 sıra sayılı Bazı Alacakların
Yeniden Yapılandırılması ile Bazı Kanunlarda ve Kanun Hükmünde Kararnamede
Değişiklik Yapılmasına Dair Kanun Teklifi’nin 12'nci maddesinin aşağıdaki
şekilde değiştirilmesini arz ve teklif ederiz.
Saygılarımızla.
 Ali Özcan Mehmet
Bekaroğlu Bihlun Tamaylıgil
 İstanbul 
İstanbul  İstanbul
 Serdal Kuyucuoğlu  Haydar
Akar  Utku Çakırözer
 Mersin 
Kocaeli  Eskişehir
Madde 12- 15/11/2000 tarihli ve 4603 sayılı Türkiye
Cumhuriyeti Ziraat Bankası, Türkiye Halk Bankası Anonim Şirketi ve Türkiye
Emlak Bankası Anonim Şirketi Hakkında Kanuna aşağıdaki ek madde ilave
edilmiştir.
"EK MADDE 1- Geçici 3 üncü madde uyarınca
tasfiyeye giren "Tasfiye Halinde Türkiye Emlak Bankası Anonim
Şirketi", "Türkiye Emlak Bankası Anonim Şirketi" adı altında,
Genel Kurul tarafından belirlenecek esas sözleşme kapsamında ilgili mevzuatın
gerektirdiği izinlerin alınmasını takiben bankacılık faaliyetlerinde bulunmak
üzere bu maddenin yürürlüğe girdiği tarih itibarıyla tasfiye halinden
çıkmıştır.
Bu madde kapsamında tasfiyeden çıkan Türkiye Emlak
Bankası Anonim Şirketi'nin yeni esas sözleşmesi Genel Kurul tarafından kabul
edilinceye kadar Tasfiye Kurulunun ilgili mevzuattan ve esas sözleşmeden
kaynaklanan tüm yetki ve sorumlulukları ile Bankanın tüm iş ve işlemlerinde
yetki ve sorumluluk Yönetim Kuruluna geçer.
Banka, faaliyet izni alıncaya kadar bu maddenin
yürürlüğe girdiği tarihte kullanmakta olduğu adreste faaliyetlerini sürdürür.
Bu maddenin uygulanmasında ortaya çıkabilecek
tereddütleri gidermeye Hazine Müsteşarlığı’nın bağlı olduğu Bakan
yetkilidir."
BAŞKAN – Şimdi, maddeye en aykırı önergeyi okutup
işleme alacağım. 
Türkiye Büyük Millet Meclisi Başkanlığına
Görüşülmekte olan 475 sıra sayılı Kanun Teklifi’nin
12’nci maddesinin teklif metninden çıkarılmasını arz ve teklif ederiz.
 Ahmet Yıldırım Ayşe
Acar Başaran Leyla Birlik
 Muş 
Batman  Şırnak
 Erol Dora Bedia
Özgökçe Ertan Müslüm Doğan
 Mardin 
Van  İzmir
 İmam Taşçıer
 Diyarbakır
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ SALİH CORA (Trabzon) –
Katılmıyoruz.
BAŞKAN – Hükûmet?
SAĞLIK BAKANI RECEP AKDAĞ (Erzurum) – Katılmıyoruz
efendim.
BAŞKAN – Önerge hakkında konuşmak isteyen Leyla Birlik,
Şırnak Milletvekili. 
Buyurunuz Sayın Birlik. (HDP sıralarından alkışlar)
LEYLA BİRLİK (Şırnak) – Sayın Başkan, öncelikle,
milyonlarca insanın iradesi olan Sayın Eş Başkanım Figen Yüksekdağ ve Sayın
Selahattin Demirtaş’a, grup başkan vekillerimiz İdris Baluken ve Çağlar
Demirel’e ve diğer milletvekili arkadaşlarıma, Demokratik Bölgeler Partisi Eş
Başkanı Sayın Sebahat Tuncel’e, yüzlerce belediye eş başkanıma ve diğer tüm
siyasi tutsaklara saygı ve selamlarımı iletiyorum.
Sayın Başkan, bizler bu yasa tasarısının geneli üzerine
şerhimizi düşerken vergi adaletsizliğini merkeze alarak kapsamlı bir vergi
reformu yapılması gerektiğini ısrarla belirttik. Bu ülkenin asıl sorunu gelir
eşitsizliğine uygun bir vergi reformunun yapılmamasıdır. Bu ülkenin
vatandaşları gelirleri giderlerini karşılayamaz olmasına rağmen, bir şekilde,
vatandaşlık bilinci, cezai yaptırımlar sebebiyle vergi borcunu ödemektedir.
Küçük ve orta ölçekli işletmeler yani esnaf açısından ise kazanç ve kâr oranı
oldukça düşük ve hiç olmamasından dolayı vergi yükümlülüklerini yerine
getirmekte sıkıntı yaşamaktadırlar. Faydalanan ya da ihya edilenler yine üst
sermaye grupları olmaktadır. Yılda iki defa vergi affının olduğu ülkede üst
sınıf vergi borcunu öder mi? Elbette ki ödemez. Bunun nedenini çok iyi
biliyoruz. Kendi yandaşlarını bir taraftan varsıllaştıran iktidarın, diğer
taraftan esnafı, emekçiyi, işçiyi yoksullaştırmasıdır. Ayrıca, OHAL
koşullarında yayınlanan kanun hükmünde kararnamelerle aslında Plan ve Bütçe
Komisyonunun ihtisas alanına giren birçok kanun çıkarılmıştır. Kanun hükmünde
kararnamelerin acilen görüşülmesi gerekirken yeniden bir vergi affının gündeme
alınması hukuken de ahlaken de doğru değildir. 
Anlattığımız bu genel durumun bir yansımasını bölge
illerinde ve özelde de Şırnak’ta görmekteyiz. Kürdistanda, 2016 yılında toplam
17.123 esnafın 5.834’ü kepenk kapattı yani esnafın üçte 1’i kepenk kapatmış
durumdadır. Bu rakama bir de son bir yıldır yüzde 70’i ablukayla yıkılmış
Şırnak’ı, Nusaybin’i, Sur’u, Gever’i ekleyecek olursak durumun vahameti daha da
belirginleşmektedir. 
Mevcut düzenlemede doğal afet nedeniyle zarara
uğrayanlar için yapılandırmalardan bahsedilmektedir. Peki, devletin yapmış olduğu
yıkım afeti ne olacak? Bu yıkım sonucunda tüm sermayesini, evini, iş yerini,
tarlasını, mahallesini, sokağını, ilçesini kaybeden Şırnak esnafı hangi parayla
hangi iş yerinin hangi vergi borcunu yapılandıracak? İlk önce devlet yaratmış
olduğu yıkımın mağduriyetini gidersin, ondan sonra Şırnak halkından, esnafından
vergi yükümlülüklerini yerine getirmesini beklesin. Halk evini, iş yerini,
yaşam alanını, çocuğunu kaybetmenin travmasını hâlâ atlatmamışken siz neyin
vergi affından faydalanmasını bekliyorsunuz? Şırnak kent merkezi dev bir
şantiyeye dönüştürülmüş durumda. Bizler biliyoruz ki savaş politikaları ve
savaşlar kendi zenginlerini yaratır. Bir kent düşünün yerle bir edilmiş ve
yıkıntıların arasından hâlâ insan bedeni çıkartılıyorken ve insanlar hâlâ
yasını tutamamışken insanların tarihi, geçmişi, anıları ve acıları üzerinde
iktidar yandaşlarının sermayelerine sermaye katmalarına bakıyoruz. 
Vergi affı yalanı, aslında, kendi yandaşlarının ve
savaş rantçılarının ceplerini doldurmaktan başka bir anlam ifade etmiyor.
İktidar, yürüttüğü savaş politikalarıyla çevrede dost tek bir ülke bırakmayarak
ülkenin tarım ve ticaret başta olmak üzere bütün ekonomi alanlarında küçük
işletme ve esnaflarının iflasına neden olmuştur. Savaşın bütün yükünü
yüklediğiniz küçük işletme sahiplerine aynı zamanda da savaş politikalarının
sonucunda yaşanan derin ekonomik krizin faturası kesilmektedir. Bu hâliyle
yasa, iflas etmiş, evine ekmek götürecek durumda olmayan küçük esnafa, hele ki
savaşla yerle bir edilen yerlerdeki yani kısacası bütün kürdistandaki esnafa
zulümdür. Bu yasa sadece Hükûmet yanaşması hırsızların ekmeğine yağ
sürmektedir. 
İsmini doğru koyalım, bu bir vergi affı değil,
sermayedarı o ödemediği vergiden dolayı ihya etme tasarısıdır, bizim için başka
bir anlamı yoktur. Ayrıca, Maliye Bakanına mücbir sebeplerle yetkiler veren
maddeler sayesinde bölgede muhalif olan esnaf ileride de aflardan
faydalanamayacaktır. 
Bu tasarıya şerh düştüğümüzü ve kapsamlı bir vergi
reformu yapılmadığı sürece bu gibi düzenlemelerin geçici olacağını söyleyerek
sözlerimi tamamlıyorum. (HDP sıralarından alkışlar)
BAŞKAN – Teşekkür ederim Sayın Birlik. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 475 sıra sayılı Bazı Alacakların
Yeniden Yapılandırılması ile Bazı Kanunlarda ve Kanun Hükmünde Kararnamede
Değişiklik Yapılmasına Dair Kanun Teklifi’nin 12'nci maddesinin aşağıdaki
şekilde değiştirilmesini arz ve teklif ederiz.
Saygılarımızla.
Bihlun Tamaylıgil (İstanbul) ve arkadaşları
Madde 12- 15/11/2000 tarihli ve 4603 sayılı Türkiye
Cumhuriyeti Ziraat Bankası, Türkiye Halk Bankası Anonim Şirketi ve Türkiye
Emlak Bankası Anonim Şirketi Hakkında Kanuna aşağıdaki ek madde ilave
edilmiştir.
"EK MADDE 1- Geçici 3 üncü madde uyarınca
tasfiyeye giren "Tasfiye Halinde Türkiye Emlak Bankası Anonim
Şirketi", "Türkiye Emlak Bankası Anonim Şirketi" adı altında,
Genel Kurul tarafından belirlenecek esas sözleşme kapsamında ilgili mevzuatın
gerektirdiği izinlerin alınmasını takiben bankacılık faaliyetlerinde bulunmak
üzere bu maddenin yürürlüğe girdiği tarih itibarıyla tasfiye halinden
çıkmıştır.
Bu madde kapsamında tasfiyeden çıkan Türkiye Emlak
Bankası Anonim Şirketi'nin yeni esas sözleşmesi Genel Kurul tarafından kabul
edilinceye kadar Tasfiye Kurulunun ilgili mevzuattan ve esas sözleşmeden
kaynaklanan tüm yetki ve sorumlulukları ile Bankanın tüm iş ve işlemlerinde
yetki ve sorumluluk Yönetim Kuruluna geçer.
Banka, faaliyet izni alıncaya kadar bu maddenin
yürürlüğe girdiği tarihte kullanmakta olduğu adreste faaliyetlerini sürdürür.
Bu maddenin uygulanmasında ortaya çıkabilecek
tereddütleri gidermeye Hazine Müsteşarlığı’nın bağlı olduğu Bakan
yetkilidir."
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ SALİH CORA (Trabzon) –
Katılmıyoruz.
BAŞKAN – Hükûmet?
SAĞLIK BAKANI RECEP AKDAĞ (Erzurum) – Katılmıyoruz
efendim.
BAŞKAN – Önerge hakkında konuşmak isteyen Bihlun
Tamaylıgil, İstanbul Milletvekili. 
Buyurunuz Sayın Tamaylıgil. (CHP sıralarından alkışlar)
BİHLUN TAMAYLIGİL (İstanbul) – Teşekkür ederim Sayın
Başkan. 
Saygıdeğer milletvekilleri, Emlak Bankası, tabii,
herkesin çok yakinen tanıdığı, kimi zaman bankacılık krizleri açısından
değerlendirdiğimizde örnek teşkil etmesi açısından sürekli kullandığımız, kimi
zaman da değerlendirdiğinizde hatta hatta magazinsel yönlerinin bile olduğu bir
bankacılık olayıdır ve 2000 yılındaki karardan sonra, çıkan kanundan sonra da
Ziraat Bankası ve Halk Bankasının içeriğini de aldığı bir kanunla tasfiye
süreci başlatılmıştır. 
Şimdi, tasfiye hâlindeki Emlak Bankasıyla ilgili süreç
aslında bugünkü gelen teklifle başlamıyor. Bunun öncesinde biz 22 Aralık 2016
tarihinde Plan Bütçe Komisyonunda görüşmüştük. Aynı şekilde, ocak ayı
ortalarındaydı sanırım, yasalaşan bir teklifle birleştirip oradan başlayarak
bugüne getirmek gerekiyor bence bu maddeyle ilgili görüşleri ortaya koyarken.
Orada da bir geçici madde konulmuştu ve bu geçici maddenin içeriğinde,
öncesinde de ne hikmetse aynı maddede hem Kredi Garanti Fonu’nun marjı
artırılmıştı hem de arkasından bir geçici madde ekliyoruz. O geçici maddede
“Toplu Konut İdaresi Başkanlığının Bakanlar Kurulu kararı uyarınca Planlama
Kurulu kapsamında ihraç ettiği borçlanma senetlerinden kaynaklı Tasfiye Halinde
Türkiye Emlak Bankası AŞ’ye olan borçları bu maddenin yürürlüğe girdiği tarih
esas alınarak belirlenen tutar üzerinden Müsteşarlığa nakledilir.” Tasfiye
hâlindeki Emlak Bankasının ilgili “web” sayfasına girerseniz veya bize verilen dokümanlara,
bilançolara baktığınız zaman önemli bir borçlusu ve alacaklısı var; alacaklısı
Hazine. Zaten o yapılandırma zamanında, bankanın tasfiye süreçleri olduğu
zamanda da Hazinenin ortak ana rol alarak gündeme geldiğini görüyoruz. Ve bugün
baktığınızda, Emlak Bankasıyla ilk işlem bilanço düzenleme, oradaki aktif-pasif
varlıkları arasındaki sağlıklılaştırma sürecini iletme. Orada da TOKİ’nin
çıkarmış olduğu borçlanma senetlerinin Hazineyle karşılıklı takası ve oradan
çıkan bakiyeyle bankada bir su üstünde tutma eyleminin başladığını görüyoruz. 
Şimdi, ben döndüm TOKİ’nin hesaplarına bir bakayım da
TOKİ’de neler yapılmış, neymiş, nasıl kaydedilmiş, nasıl olmuş diye incelemeye
çalıştım. Malumunuz üzere TOKİ daha önceden Bakanlık bünyesindeydi,
Başbakanlığa dâhil edildi, hesap vermez hâle getirildi, Mali Takip Kanunu’nun
içinden çıkarıldı. Bizim değerli Meclis başkan vekilimiz de bunun tekrar hem
yapı inceleme hem mali inceleme açısından denetim altında olması için teklif de
vermesine rağmen, maalesef TOKİ açısından detaylı bilgilere sahip olup Emlak
Bankası üzerindeki tasarruflarını öğrenme imkânına sahip olamadık ama şimdi
böyle bir banka açılıyor. Tekrar bankaya iadeiitibar veriliyor, kendi içindeki
rehabilitasyon yapılıyor ama karşıma ve aklıma hemen 23 Ocak… Biz daha önce bir
Varlık Fonu yasası çıkardık, “Özelleştirme kapsamındaki şirketleri daha çok
dâhil edeceğiz.” dedik ama bir anda, 23 Ocak 2017, yine meşhur kanun hükmünde
kararnamelerle beraber Varlık Fonu bir büyük yapı hâline dönüştü. Hazinenin paraleli
değil, neredeyse hazinenin ağabeyi hâline dönüştürülerek hak ve her türlü
kullanıma sahip oldu. 
Şimdi bakıyoruz, Ziraat Bankası bu Varlık Fonu
dâhilinde olan bir banka. Onun içerisinden ayrılıp bir kimlik kazandırılacak
olan Emlak Bankası da netice itibarıyla 23 Ocak KHK’sında Varlık Fonu’na
tanımlanan, hazinenin sahip olduğu varlıkların Varlık Fonu’na dâhil edilmesiyle
ilgili düzenlemeye tam olarak oturuyor. Yani, TOKİ’yle sağlıklılaştırma imkânı
sağlanan bu bankanın yeniden doğuşundan, yeniden dünyaya gelişinden sonra
Varlık Fonu’na dâhil edilebileceği ve bir TOKİ bank gibi -yani bir PTT Bank var
aslında, PTT Bank da şu anda Varlık Fonu’nun içinde- bir TOKİ bankın bu
kimlikle oluşturulup bir proje bankası olarak kendini gösterebileceğini
beklememiz mümkün. 
Tabii, Kredi Garanti Fonu, buna bağlı Kredi Garanti
Fonu bünyesindeki kredilendirmelerden sonra bankalara tanınan senet çıkarabilme
ve borçlanma, bunları alıp vermeyi de anlatacaktım ama maalesef zamanım
yetmiyor ancak bu tür yapılan işlemleri çok dikkatli yapmak lazım. “Parayı,
piyasayı rahatlatacağım.” diye yapılacak işlemlerin geri dönüşünde çok büyük
riskler yaşanabilir. Ben 1993-1994 yıllarında alınan mali piyasalarla ilgili
kararların acısını bire bir piyasada çalışan bir kişi olarak yaşadım. Gerekli,
ilgili bakanları uyarıyorum.
(Mikrofon otomatik cihaz tarafından kapatıldı)
BİHLUN TAMAYLIGİL (Devamla) – Çok kısa, bitiriyorum. 
BAŞKAN – Buyurunuz, tamamlayınız.
BİHLUN TAMAYLIGİL (Devamla) – Uyarıyorum: Yapılacak
veya yapılan işlemler açısından çok dikkatli kararlar alınsın. Merkez Bankası
ve ona bağlı işlemleri, ortaya çıkan kararları çok çok temkinli olarak
değerlendirilsin çünkü dış açık ve iç açık gibi iki açıkla giden Türkiye’de bu
tür operasyonlarla yaşanabilecek risklerin sonunda faturası ağır olur. Emlak
Bankası da açıldığı zaman BDDK’dan izin alacak. PTT Bankın yetkilerini BDDK’dan
çektiniz ama inşallah, Emlak Bankası doğru ve başarılı bir bankacılık
faaliyetiyle yoluna devam eder.
Saygılar sunuyorum. (CHP sıralarından alkışlar) 
BAŞKAN – Teşekkür ederim Sayın Tamaylıgil.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 475 sıra sayılı Kanun Teklifi’nin
çerçeve 12’nci maddesinde geçen "eklenmiştir" ibaresinin "ilave
edilmiştir" şeklinde değiştirilmesini arz ve teklif ederiz.
Deniz Depboylu (Aydın) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ HİKMET AYAR (Rize) –
Katılamıyoruz Sayın Başkan.
BAŞKAN – Hükûmet?
SAĞLIK BAKANI RECEP AKDAĞ (Erzurum) – Katılmıyoruz
efendim.
BAŞKAN – Önerge hakkında konuşmak isteyen, Deniz
Depboylu, Aydın Milletvekili. 
Buyurunuz Sayın Depboylu. (MHP sıralarından alkışlar) 
DENİZ DEPBOYLU (Aydın) – Sayın Başkan, değerli
milletvekilleri; 475 sıra sayılı Kanun Teklifi’nin 12’nci maddesi üzerinde
Milliyetçi Hareket Partisi Grubumuz adına söz almış bulunmaktayım. Aziz Türk
milletini ve Gazi Meclisi saygıyla selamlıyorum. 
Üzerinde görüştüğümüz kanun aslında vergiyle ilgili ama
ben, izninizle, yarının 19 Mayıs Gençlik ve Spor Bayramı olması sebebiyle,
gençliğimizi de dikkate alarak gençlerimizin, çocuklarımızın sorunları ve bu
sorunların çözümünde çaba harcayan meslektaşlarım adına, onların sorunu üzerine
konuşmak istiyorum. 
Ülkemizde genç nüfusumuzun birçok sorunu var. Bunların
başında eğitim, fakirlik, istihdam sorunları, işsizlik gelmekte. Yine,
yaşanılan ailevi, sosyal, psikolojik sorunlar gençlerimizin destek aradığı
sorunlar arasında olmakta. Bu sorunlar sadece gençlerin motivasyon ve donanım
eksikliğinin sonucudur diyebileceğimiz sorunlar değildir, son derece karmaşık
yapıya sahip sorunlardır. Zaman zaman çocuklarımız ve gençlerimizle ilgili
olarak STK’lar “Acaba ne kadar mutlular?” diye anketler uygulamakta ve ne yazık
ki çıkan sonuçlar da bizi mutlu etmemekte çünkü çocuklarımızın da,
gençlerimizin de mutlu olmadığını bu sonuçlarda görmekteyiz.
Yine, yapılan başka araştırmalar, OECD’nin yaptığı
araştırmalar var. Mesela istihdamla ilgili bir araştırma var ki 15-24 yaş
arasında genç işsizliğinde 39 ülke arasında Türkiye 15’inci sırada. TÜİK’in
verilerine baktığımızda da, işsizlerin yüzde 23,3’ünü 15-24 yaş arasındaki
gençlerimizin oluşturduğunu görmekteyiz.
Yine, PISA sonuçlarını biliyoruz, tekrar söylememe
gerek yok herhâlde, eğitimde hiç de istediğimiz noktada değiliz. 
Eğitim hakları, barınma sorunları, burada dile
getirebileceğimiz, gençlerimizin, çocuklarımızın yaşadığı pek çok sorun mevcut.
Çocuklarımızın ve gençlerimizin çok daha iyi şartlarda eğitim
almaya, yetişmeye, gelişmeye ve yaşamaya hakkı var. Bu sebeple yaşadıkları
sorunların da belirlenmesi ve hızla çözüme ulaştırılması gerekiyor. Onların
yaşadığı her sorunda çözüm bulmak gayesiyle en hızlı ve kolay ulaşabildikleri
profesyoneller okullarda rehber öğretmenler, psikolojik danışmanlardır.
Eğitimsel, gelişimsel, sosyal, psikolojik ve ailevi sorunların çözümünde
danıştıkları kişiler rehber öğretmenlerdir. Çocukların uğradığı cinsel
istismarları ortaya çıkaranlar, onların kimseye anlatamadıkları en mahrem, en
özel sorunları dinleyenler yine onlardır. İleride yaşayacakları istihdam ve
işsizlik sorunlarını engellemek amacıyla kendilerine mesleki rehberlik
uygulayanlar yine bu arkadaşlarımızdır. Verilen hizmet gençlerimizin yaşadığı
sorunların nitelikli ve etkin çalışmalarla çözüme ulaşacağı en önemli destek
sistemidir. Zira, diğer hizmet alanlarında ve başka kurumlarda çalışan
profesyonellere ulaşmak iş yoğunluğu, uzman yetersizliği ve özelde ücretlerin
yüksek olması sebebiyle çok zordur. Rehber öğretmenlik de aslında bir meslek
dalı değildir, bir kadro tanımlamasıdır. Bu alana eğitimde psikolojik
hizmetler, psikolojik danışmanlık ve rehberlik mezunları, ayrıca pedagojik
formasyon almak kaydıyla psikoloji mezunları, bunlar başvurabilirler.
Değerli milletvekilleri, bu kadar önemli bir görevi
tanımlarken ne yazık ki bir sorundan da bahsetmek zorundayım. Yeni bir
yönetmelik hazırlanmakta Millî Eğitim Bakanlığında ve bu yönetmelik nedense sır
gibi tutulmakta, ne bizlere ne PDR Derneğine ne akademisyenlere açılmamaktadır.
Bu yönetmelikte psikolojik danışmanlık ve rehberliğin ilkelerine uygun olmayan
görevlendirmeler mevcut. Bunların içerisinde nöbet var, sınav var, idari
görevler var. Bunlar uygun görevlendirmeler değildir çünkü çocuklarla rehber
öğretmenler disiplin ilişkisine giremez, onları uyaramaz, onları kınayamaz,
onları eleştiremez; böyle yaparsa çocuklar sorunlarını açamazlar. 
Yine, teneffüsler psikolojik danışma seansı için
yeterli değildir ama ön görüşme için çok değerli zamanlardır çünkü çocuklar bu
arada özel açılmış olan odada, gizli tutulacağına inandığı bir odada, kimsenin
duymayacağı yerde öğretmenlerine, rehber öğretmenlerine sorunlarını açıklarlar.

Böylesine önemli bir görevin ve psikolojik danışmanlık
hizmetinin, mesleğin adıyla birlikte tehlikeye sokulduğu bir uygulama doğru
değildir. Özellikle “psikolojik danışma” kavramının yeni yönetmelikte
kaldırılmaya çalışıldığını biliyoruz ki bu da hiç doğru değildir çünkü bu alan,
eğitimde üçüncü bir boyut olarak ele alınan ruh sağlığı hizmetinin çok önemli
bir uygulamasıdır. 
(Mikrofon otomatik cihaz tarafından kapatıldı) 
DENİZ DEPBOYLU (Devamla) – İzin verirseniz bitirebilir
miyim? 
BAŞKAN – Evet, tamamlayınız. Açıyorum mikrofonunuzu. 
DENİZ DEPBOYLU (Devamla) – Bu sebeple de bu konuda
hassasiyet gösterilmelidir. 
Aslında, ben bu konuyu Millî Eğitim Bakanımız Sayın
İsmet Yılmaz’la görüştüm, kendisine ilettim. Kendisi nezaketle, ilgiyle dinledi
ve bizim önerilerimizin de PDR Derneğinin de önerilerinin alınabileceğini
söyledi ancak Özel Eğitim ve Rehberlik Genel Müdürlüğünün bu konudaki tutumunu,
inadını anlamak ne yazık ki mümkün değil. Neden bu bir sır gibi saklanıyor ve
psikolojik danışmanlık mesleği, rehber öğretmenlik mesleği üzerinde doğru
olmayan bu uygulamalara izin veriliyor; bunu da anlayamıyoruz, anlamak
istiyoruz. 
Milliyetçi Hareket Partisi olarak önceliğimiz,
çocuklarımızın ve gençlerimizin hak ettiği imkânlara kavuşması ve millî
değerlerimize, devlet ilkelerine uygun en nitelikli eğitimi almasıdır. Rehber
öğretmenlik uygulamalarında eksik, kusur varsa düzeltilmelidir ancak bunun için
bir çalıştay yapılması bence çok daha doğru olur.
Yüce heyetinizi saygıyla selamlıyorum. (MHP
sıralarından alkışlar)
BAŞKAN – Teşekkür ederim Sayın Depboylu.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
12’nci maddeyi oylarınıza sunuyorum: Kabul edenler...
Kabul etmeyenler... 12’nci madde kabul edilmiştir.
13’üncü madde üzerinde üç önerge vardır, önergeleri
okutuyorum:
Türkiye Büyük Millet Meclisi Başkanlığına
Görüşülmekte olan 475 sıra sayılı Kanun Teklifi’nin
çerçeve 13’üncü maddesindeki “yer alan” ibaresinin "geçen" şeklinde
değiştirilmesini arz ve teklif ederiz.
 Arzu Erdem İsmail
Faruk Aksu Mehmet Günal
 İstanbul  İstanbul
 Antalya 
 Deniz Depboylu 
Ruhi Ersoy
 Aydın 
Osmaniye
Türkiye Büyük Millet Meclisi Başkanlığına
Görüşülmekte olan 475 sıra sayılı Bazı Alacakların
Yeniden Yapılandırılması ile Bazı Kanunlarda ve Kanun Hükmünde Kararnamede
Değişiklik Yapılmasına Dair Kanun Teklifi’nin 13'üncü maddesinin aşağıdaki
şekilde değiştirilmesini arz ve teklif ederiz.
 Mehmet Bekaroğlu 
Haydar Akar  Bihlun Tamaylıgil
 İstanbul 
Kocaeli  İstanbul
 Mahmut Tanal Serdal
Kuyucuoğlu Ali Özcan
 İstanbul 
Mersin  İstanbul
 Utku Çakırözer
 Eskişehir
MADDE 13- 4603 sayılı Kanunun geçici 3’üncü maddesinin
üçüncü fıkrasında yer alan “Tasfiye Halinde Emlak Bankası Anonim Şirketi”
ifadesi “Türkiye Emlak Bankası Anonim Şirketi” olarak değiştirilmiş; aynı
maddenin dördüncü, beşinci, altıncı ve sekizinci fıkraları ile geçici 4’üncü
maddesinin üçüncü fıkrası yürürlükten kaldırılmıştır.
BAŞKAN – Şimdi, maddeye en aykırı önergeyi okutup
işleme alacağım:
Türkiye Büyük Millet Meclisi Başkanlığına
Görüşülmekte olan 475 sıra sayılı Kanun Teklifi’nin
13’üncü maddesinin teklif metninden çıkarılmasını arz ve teklif ederiz.
 Ahmet Yıldırım Ayşe
Acar Başaran Erol Dora
 Muş  Batman 
Mardin
 Bedia Özgökçe Ertan Müslüm
Doğan İmam Taşçıer
 Van  İzmir 
Diyarbakır
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ HİKMET AYAR (Rize) –
Katılmıyoruz efendim.
BAŞKAN – Hükûmet?
SAĞLIK BAKANI RECEP AKDAĞ (Erzurum) – Katılmıyoruz
Sayın Başkan.
BAŞKAN – Önerge hakkında konuşmak isteyen İmam Taşçıer,
Diyarbakır Milletvekili.
Buyurunuz Sayın Taşçıer. (HDP sıralarından alkışlar)
İMAM TAŞÇIER (Diyarbakır) – Teşekkür ederim Sayın
Başkan.
Değerli milletvekilleri, konuşmaya başlamadan önce,
Sayın Eş Genel Başkanlarımız Selahattin Demirtaş, Figen Yüksekdağ; grup başkan
vekillerimiz Sayın İdris Baluken, Çağlar Demirel; milletvekili arkadaşlarımız
Selma Irmak, Gülser Yıldırım, Ferhat Encu, Abdullah Zeydan, Burcu Çelik ve de
seçilmiş tüm belediye başkanlarımızı saygıyla selamlayarak konuşmama başlamak
istiyorum. 
Bazı Alacakların Yeniden Yapılandırılması ile Bazı
Kanunlarda ve Kanun Hükmünde Kararnamede Değişiklik Yapılmasına Dair Kanun
Teklifi’yle ilgili söz almış bulunmaktayım. Bununla ilgili sözlerimi Genel
Kurulla paylaşacağım.
Bilindiği gibi, insan haklarının, demokrasinin
kurumsallaştığı ülkelerde, çağdaş, ileri demokratik medeniyet seviyesine
ulaşmış toplumlarda bu tür borç ve borçlanma sorunlarının olmadığı veya çok az
olduğu görülmektedir. Türkiye’de ekonomik durumun iyileştirilmesi, bu tür
borçlanma ve borçların tekrar yapılandırılmaması için önce ülkede demokrasinin
olması şarttır. Demokrasinin olmadığı hiçbir ülke gelişemez, ileri medeniyet
seviyesine ulaşamaz. Türkiye’ye demokrasinin gelebilmesi için Kürt sorununun
çözülmesi gerekir. Kürt sorunu çözülmeden Türkiye’ye demokrasi gelmez.
Cumhuriyet kurulduğundan bu yana Kürt sorunu kangrene dönüşmüş ve çözümü
konusunda dönem dönem ufak adımlar atılmış olsa bile hâlen sorun çözülmemiştir.
Bilindiği gibi, Osmanlı İmparatorluğu döneminde Kürtler kendi coğrafyalarında
özerk bir yapıya sahiptiler ve kendi ana dilleriyle, günün şartlarına göre,
eğitimlerini yapmaktaydılar. Bugün ise yüz yıl öncesinin de gerisine düşmüş
durumdayız. Kürtler kendi ana dilleriyle eğitimlerini yapamamaktadırlar.
Türkiye'de 20-25 milyon civarında Kürt yaşıyor olmasına rağmen şu anda ana
dilleriyle eğitimden mahrumdurlar ki bu, dünyada “Bütün milletlerin ana dilleri
kendilerine ana sütü kadar haktır.” cümlesini de hepimiz biliyoruz. 
Aynı zamanda, Türkiye'de işsizlik oranı yüzde 12 iken,
Kürtlerin yaşadığı 23 ilde işsizlik oranı yüzde 22’nin üstündedir. Bu da Kürt
sorunu çözülmediği zaman ekonomik alanda da atılımların olamayacağını,
işsizliğin devam edeceğini gösteriyor. 
OHAL ilan edildikten hemen sonra bu Meclis Genel
Kurulunda açıklanan şuydu: “Biz kendimize inanıyoruz, OHAL’i çok kısa sürede
kaldıracağız.” Bunun sözü verilmişti. Bugün, Sayın Cumhurbaşkanı, TÜSİAD’ta
yaptığı konuşmada OHAL’in daha da sürebileceğini vurguluyor.
Bilindiği gibi, OHAL olağanüstü koşullarda yaşamaktır.
Burada demokrasi, insan hakları ve benzeri durumlar kanun hükmünde
kararnamelerle yönetiliyor ve askıya alınıyor. Hele hele 7 Hazirandan bu yana
süregelen baskılar OHAL’le daha fazla katmerleşmiş ve Kürtçe ana dille eğitim
yapan özel okullar kapatılmış, gazeteler kapatılmış, radyo ve televizyonlar
kapatılmış, günden güne de Kürtçe ana dille eğitim almak isteyen ve geliştirmek
isteyen bütün kurumların kapısına kilit vurulmuştur. En basit örnek, 1990’lı
yılların o baskılarında İstanbul’da kurulan…
(Mikrofon otomatik cihaz tarafından kapatıldı) 
BAŞKAN - Sözlerinizi tamamlayınız, mikrofonunuzu
açıyorum. 
İMAM TAŞÇIER (Devamla) – Teşekkür ediyorum. 
İstanbul’da kurulan Kürt Enstitüsü yirmi beş yıllık bir
çalışmadan sonra bugün kapalı ve diğer Kürt kurumları kapalıdır. Tekrarlıyorum,
demokrasi olmayan ülkelerde -ve Kürt sorununun çözülmediği Türkiye’ye de
demokrasi gelmesi imkânsız- ekonomik alanda gelişmeler olmayacaktır ve bunun en
basit örneği de dünyanın bazı ülkelerinde vardır. Ana dille eğitim veren ve
birden fazla resmî dili olan ülkelere baktığımız zaman Asya, Avrupa ve
Afrika’da, Macaristan’da birden fazla dil resmî dil, Hindistan’da 15’in
üzerinde resmî dil ve Güney Afrika’da yine bu kadar, 15 tane resmî dil varken
25 milyon Kürt’ün yaşadığı Türkiye’de maalesef kendi dilimizi bu Meclis çatısı
altında dahi hiç konuşamıyoruz. 
Teşekkür ediyorum beni dinlediğiniz için.
Saygılar sunuyorum. (HDP sıralarından alkışlar) 
BAŞKAN – Teşekkür ederim Sayın Taşçıer. 
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 475 sıra sayılı Bazı Alacakların
Yeniden Yapılandırılması ile Bazı Kanunlarda ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 13'üncü maddesinin aşağıdaki
şekilde değiştirilmesini arz ve teklif ederiz.
MADDE 13- 4603 sayılı Kanunun geçici 3’üncü maddesinin
üçüncü fıkrasında yer alan “Tasfiye Halinde Emlak Bankası Anonim Şirketi”
ifadesi “Türkiye Emlak Bankası Anonim Şirketi” olarak değiştirilmiş; aynı
maddenin dördüncü, beşinci, altıncı ve sekizinci fıkraları ile geçici 4’üncü
maddesinin üçüncü fıkrası yürürlükten kaldırılmıştır.
Haydar Akar (Kocaeli) ve arkadaşları
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ HİKMET AYAR (Rize) –
Katılmıyoruz efendim. 
BAŞKAN – Hükûmet? 
SAĞLIK BAKANI RECEP AKDAĞ (Erzurum) – Katılmıyoruz
efendim. 
BAŞKAN – Önerge hakkında konuşmak isteyen Haydar Akar,
Kocaeli Milletvekili. (CHP sıralarından alkışlar)
Buyurunuz Sayın Akar. 
HAYDAR AKAR (Kocaeli) – Sayın Başkan, değerli
milletvekilleri; tasfiye hâlindeki Emlak Bankası Anonim Şirketinin tasfiye
hâlinden çıkarılarak tekrar bankacılık statüsüne dönebilmesi için 11 ve 12’nci
maddeler getirilmiş. Biraz evvel Plan ve Bütçe Komisyonu üyemiz Bihlun Hanım’ın
endişelerine katılmakla birlikte, KİT Komisyonunda 2011’den bu yana -o tarihten
beri bulunduğum için- Emlak Bankasını denetliyoruz ve her seferinde aynı
öneriyi getirdik. Emlak Bankasının bir marka değeri taşıdığını, belli yaş
grubunda -çok gençler hariç- Emlak Bankasının Türkiye’deki işlevini ve önemini
bildiklerini ve bu marka değerinin kaybedilmemesi gerektiğini defalarca ifade
ettik. Tabii, 2001’den 2017 yılına kadar, on altı yıldır aşağı yukarı, Emlak
Bankası tasfiyede ve Emlak Bankası, Tasfiye Kurulu, Yönetim Kurulu ve avukatlardan
oluşuyor.
2016 yılı giderlerine baktığınızda, Emlak Bankası bir
taraftan davalar açılmış ve alacaklarını tahsil ederken bir taraftan da Yönetim
Kurulu, avukatlar ve diğer personele bir personel harcaması yapıyor ve büyük
miktarlar da tutuyor bu. Hatta bizim başka bir önerimiz vardı o tarihlerde: Ya
bankacılık faaliyetlerine devam etmesi ya da borçlarıyla, alacaklarıyla
Halkbanka veya Ziraat Bankasına devredilerek Emlak Bankasının tasfiyesinin
bitirilmesi ve Yönetim Kurulu ve diğer organlarının ortadan kaldırılması
gerektiğini söylüyorduk. Bir yüktü bu baktığınız zaman ama davalar devam
ediyor.
Emlak Bankasının en büyük alacaklı olduğu kurumlardan
bir tanesi TOKİ. Niye TOKİ? Çünkü bu on altı yıllık süre içerisinde Emlak
Bankasına ait olan birçok arazi TOKİ’ye devredildi ve -şimdi çok detayına
girmeyeceğim- birçok şeyi incelediğimizde, gerçekten değerlerinin altında
TOKİ’ye devredildiğini, Emlak Bankasının mal varlıklarının talan edildiğini
gördük bu süreç içerisinde. Onun için de bir an evvel tasfiyeden çıkarılıp
bankacılık faaliyetlerine döndürülmesi gerektiğine inanıyoruz ama Bihlun
Hanım’ın da endişelerine katılıyoruz. Gerçekten Varlık Fonu’nun bir şirket
hâline dönüştürülmemesi gerektiğini söylüyoruz.
Şimdi, bu yapılandırma kanununu görüşüyoruz. Evet,
yapılandırma kanunu dokuz ay sonra tekrar geldi. Dün Maliye Bakanı bir şeyler
anlatmaya çalıştı, niye ihtiyaç duyulduğunu anlatmaya çalıştı. İktidarlarınız
döneminde de 8’inci kez geliyor bu. Demek ki bir problem var. Türkiye’de
gerçekten bu vergi kanunları, vergiler, alacaklar, 9 kez, 8 kez
yapılandırılıyorsa büyük bir problem var demektir. Büyük problemin nedeni de
vatandaş bu paraları ödeyemiyor, devlete ödeyemiyor ya da devlet vatandaşı
legal şekilde ödemesi için teşvik etmiyor. 
Baktığınız zaman dünyanın en çok dolaylı vergisini en
yüksek oranda ödeyen ülkelerin başında geliyoruz. Diğer dolaysız vergilere de
baktığımız zaman aynı şeyi görüyoruz. 
Demek ki vatandaşın, esnafın, sanayicinin, çalışanın
büyük bir problemi var, ekonomik problemleri var. Bu ekonomik problemler
halledilmeden devletin bunu alması kolay değil, vatandaşın ödemesi kolay değil
ama devlet kolay olanı seçiyor. Bakın, yeni dolaylı vergiler getiremediği için,
yeni vergiler koyamadığı için mevcut ödenmeyen vergileri nasıl tahsil ederim
diye bir düşünce içine giriyor ve bunu tahsil etmeye çalışıyor çünkü yeni gelir
kapısı yaratamıyor. O kadar milletin üzerine binmişsiniz ki vatandaş nefes
alamıyor. “Yeni vergi almaktansa var olan borçları bir şekilde tasfiye edelim.”
diyorsunuz. Tamam, yapılandırıyorsunuz, 1’inci taksiti ödüyor, 2’nci taksiti
ödüyor ama yine esnaf sıkışıyor, yine trafik cezası yiyen vatandaş bu cezaları
ödeyemez duruma düşüyor. İşte, vatandaşı bundan kurtarmak gerekiyor.
Aslında dün bir soru sordum Maliye Bakanına, kayıt dışı
ekonomiyi sordum. “Ne kadar, yüzdesi kaç kayıt dışı ekonominin?” diye
sorduğumda… İnanın, kayıt dışı ekonomi yüzde 70’lerin üzerinde. Eğer biz bunu
yüzde 50’lere, yüzde 40’lara, yüzde 30’lara düşüremez isek çok daha fazla
yapılandırma yaparsınız, milleti çok daha fazla vergi dairelerinin peşinde
koşturursunuz. 
Evet, vatandaşın sırtına bindiniz, gidiyorsunuz diyoruz
ya… Hepimiz petrol ürünlerini kullanıyoruz değil mi? Mazot kullanıyoruz, benzin
kullanıyoruz. İnanın, bütün petrol istasyonlarını vergi dairesi hâline
dönüştürdünüz, tahsilat yapıyorlar. Kazançlarının yüzde 70’ini veya rakamların
yüzde 70’ini devlete vergi olarak ödüyorlar. 
Bir an evvel vatandaşı bundan kurtarmamız gerekiyor,
kayıt dışı ekonomiden Türkiye'nin kurtulması gerekiyor, büyük bir reform
yapılması gerekiyor Türkiye’de. Siz sadece günü kurtarmaya çalışıyorsunuz.
Verdiğiniz bütçe açıklarını kapatmak için, işte vatandaşın devlete takmış
olduğu, zorunlu olarak takmış olduğu bu borçları 1-2 taksit de olsa alabilmek
uğruna peşine düşüyorsunuz. 
Evet, yapılmalı mı? Yapılmalı. Gerçekten zor durumda
vatandaş ama ödeyemeyecek maalesef. Bundan sonra birkaç kez daha önümüze
gelecek diyor, hepinize saygılar sunuyorum. (CHP sıralarından alkışlar) 
BAŞKAN – Teşekkür ederim Sayın Akar. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 475 sıra sayılı Kanun Teklifi’nin
çerçeve 13’üncü maddesindeki “yer alan” ibaresinin "geçen" şeklinde
değiştirilmesini arz ve teklif ederiz.
Arzu Erdem (İstanbul) ve arkadaşları
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ HİKMET AYAR (Rize) –
Katılmıyoruz efendim.
BAŞKAN – Hükûmet?
SAĞLIK BAKANI RECEP AKDAĞ (Erzurum) – Katılmıyoruz
Değerli Başkanım.
BAŞKAN – Önerge hakkında konuşmak isteyen Arzu Erdem,
İstanbul Milletvekili.
Buyurunuz Sayın Erdem. (MHP sıralarından alkışlar)
ARZU ERDEM (İstanbul) – Teşekkür ederim Sayın Başkan.
Değerli milletvekilleri, 475 sıra sayılı Bazı
Alacakların Yeniden Yapılandırılması ile Bazı Kanunlarda Değişiklik Yapılmasına
Dair Kanun Teklifi’nin 13’üncü maddesiyle ilgili vermiş olduğumuz önerge
üzerine söz almış bulunmaktayım. Gazi Meclisi saygılarımla selamlıyorum.
12’nci ve 13’üncü maddede “Tasfiye Hâlinde Türkiye
Emlak Bankası Anonim Şirketi”nin tasfiyesinin sonlandırılarak “Türkiye Emlak
Bankası Anonim Şirketi” adı altında genel kurul tarafından belirlenecek esas
sözleşme kapsamında ilgili mevzuatın gerektirdiği izinlerin alınmasını takiben
bankacılık faaliyetinde bulunması öngörülmektedir. 
Mevcut kanunla ilgili, düzenlemeyle ilgili bizler
birçok konuşma yaptık. Özellikle gelen torba kanunlarla ilgili eleştirilerimizi
de gündeme getirdik. Bilhassa komisyonlara birçok kanunun torba şeklinde
gelmesi, detaylı olarak incelenmemesi… Kanunlaştıktan sonra da uygulamada
ortaya çıkan sıkıntıları hep birlikte yaşıyoruz. Demek ki neye dikkat etmek
gerekiyor? Aslında vergi ve mevzuatla ilgili, maliyeyle ilgili konularda
düzenlemeleri hassasiyetle yapıp, bu anlamda her birini ayrı ayrı değerlendirip
uygulamayla ilgili umut vadettiğimiz milletimize umudu verdikten sonra
sıkıntıya düşmemeleri için gerekli tedbirleri Gazi Meclis olarak almak
mecburiyetindeyiz. 
Yarın 19 Mayıs, özellikle bu konuyla ilgili ben bir iki
cümle söylemek istiyorum izniniz olursa. Cumhuriyetimizin kurucusu Gazi Mustafa
Kemal Atatürk’ün Türk gençliğine armağan etmiş olduğu 19 Mayıs Atatürk’ü Anma,
Gençlik ve Spor Bayramı’nı kutluyorum. Gençlerimizin her birini yanaklarından öpüyorum
ve cumhuriyetimizin kurucusu Gazi Mustafa Kemal Atatürk’ün kendilerine söylemiş
olduğu şu güzel cümleyi buradan tekrar ediyorum: “Ey yükselen yeni nesil,
gelecek sizindir. Cumhuriyeti biz kurduk, onu yükseltecek ve sürdürecek olan
sizlersiniz.” Bu anlamda geleceğimiz olan gençlerimizi de sevgiyle
selamlıyorum.
Önemli bir konuya daha değinmek istiyorum. Her gün
kapımıza gelen, belki sizlerin de vicdanını burkan yaşlı gazilerimiz var;
yaşını almış, her bir rahatsızlıkları olan, zor mali imkânsızlıklarla bizlere
gelen ve şunu söyleyen, diyorlar ki: “Önümüzde uyum yasalarını yapacaksınız.
Uyum yasalarında ne olur şu gaziler arasındaki eşitsizlikleri giderin, gaziler
arasındaki farkları ortadan kaldırın. Gaziler birbiriyle eşittir. Şehitlik
mertebesi en yüce mertebedir. Gazilik makamı en yüce makamdır.” Bu anlamda,
Milliyetçi Hareket Partisinin hassasiyetinin hem gerek parti politikası
açısından hem manevi ruh açısından çok yüksek olduğunu ve senelerden beri bu
konuyla ilgili tüm milletvekillerimizin ve grubumuzun, grup başkanlarımızın ve
Genel Başkanımız, liderimiz Sayın Devlet Bahçeli’nin bu konuyla ilgili ortaya
koymuş olduğu bir mücadele olduğunu, ancak iktidar partisi tarafından bu
düzenlemenin sağlıklı bir şekilde yapılmadığını, yamalı bir bohça şeklinde
zaman zaman “Terörle mücadele sırasında yaralanıp gazi sayılmayanlarla ilgili
hakları getirdik.” diye ortaya atılıp ancak bu konuyla ilgili uygulamaya
bakıldığı zaman yüzde 10’unu belki sadece rahatlatacak olan bir düzenleme
olduğunu görmekteyiz. Bu anlamda, özellikle savaştan yara almadan sağ bir
şekilde dönen yaklaşık 27 bin nüfusa sahip muharip gazilerimiz malul
gazilerimizin sahip olduğu bazı haklara sahip değiller. Ayrıca, Kore ve Kıbrıs
gazilerimize İstiklal Madalyası verilmiştir ve şeref aylığı bağlanmıştır ancak
sosyal güvencesi olanlar ile olmayanların aldıkları aylıklar eşit değildir, bu
da eşitlik ilkesine aslında aykırıdır. 
Değerli milletvekilleri, şehitlerimizin ebedî ruhlarını
huzura kavuşturmak ve vatanını evladından, vücudundan, sağlığından daha önde
tutan bu kahramanlarımıza hak ettiği saygıyı göstermek, onları onurlandırmak,
sosyal güvencelerini sağlamak devlet olarak hem borcumuz hem görevimizdir. Bu
konuda Milliyetçi Hareket Partisi olarak, salt bu dönemde bile defalarca kanun
teklifi verdik ancak bunlarla ilgili maalesef geri dönüşler olmadı. Gazilerimiz
için gerekli adımlar tam olarak atılmamıştır, çalışma tamamlanmamıştır. 
Değerli milletvekilleri, hemen hemen her gün onlarca
gazimiz yaşlarına rağmen, rahatsızlıklarına rağmen sizlere de geliyor. Gelin
hep birlikte yapılacak olan düzenlemelerle bunu yerine getirelim. Gazi Mustafa
Kemal Atatürk’ün “Vatan ve millet için her şeyini feda eden harp malulü ve
gaziler canlı birer abidedir, onlar için ne yapılsa azdır.” sözlerini de buradan
hatırlatıyorum ve bu konuda hassasiyetlerinizi rica ediyorum.
Teşekkür ediyorum. 
BAŞKAN – Teşekkür ederim Sayın Erdem. 
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
13’üncü maddeyi oylarınıza sunuyorum: Kabul edenler...
Kabul etmeyenler... 13’üncü madde kabul edilmiştir. 
14’üncü madde üzerinde üç önerge vardır, önergeleri
okutuyorum: 
Türkiye Büyük Millet Meclisi Başkanlığına
Görüşülmekte olan 475 sıra sayılı Kanun Teklifi’nin
çerçeve 14’üncü maddesinde geçen "beş yılda” ibaresinin "on yılda”
şeklinde değiştirilmesini arz ve teklif ederiz.
 İsmail Faruk Aksu Mustafa
Kalaycı Emin Haluk Ayhan
 İstanbul Konya Denizli
 Erkan Akçay Ruhi
Ersoy Arzu Erdem
 Manisa Osmaniye İstanbul
 Deniz Depboylu
 Aydın
Türkiye Büyük Millet Meclisi Başkanlığına
Görüşülmekte olan 475 sıra sayılı "Bazı
Alacakların Yeniden Yapılandırılması ile Bazı Kanunlarda Değişiklik Yapılmasına
Dair Kanun Teklifi”nin 14'üncü maddesinin aşağıdaki şekilde değiştirilmesini
arz ve teklif ederiz.
Saygılarımızla.
 Ali Özcan Mehmet
Bekaroğlu Bihlun Tamaylıgil
 İstanbul İstanbul İstanbul
 Serdal Kuyucuoğlu Haydar
Akar Utku Çakırözer
 Mersin Kocaeli Eskişehir
 Engin Altay
 İstanbul
MADDE 14 - 29/6/2001 tarihli ve 4706 sayılı Hazineye
Ait Taşınmaz Malların Değerlendirilmesi ve Katma Değer Vergisi Kanununda
Değişiklik Yapılması Hakkında Kanuna aşağıdaki geçici madde eklenmiştir.
"GEÇİCİ MADDE 22- 12/11/2012 tarihli ve 6360
sayılı Kanun ile tüzel kişiliği kaldırılarak bağlı bulundukları ilçe
belediyesine mahalle olarak katılan İstanbul ili, Silivri ilçesine bağlı
Sayalar, Danamandıra ve Çayırdere Köyleri ile Çatalca ilçesi Hallaçlı,
Gümüşpınar, Aydınlar, Karamandere ve Yaylacık köylerinin eski köy yerleşim
alanları ile Çatalca ilçesi Binkılıç Mahallesinin yerleşim alanında bulunan
Hazineye ait taşınmazların on bin metrekareye kadar olan kısmı; 19/7/2003
tarihinden önce kullanılıyor olması ve kullanımın hâlen devam etmesi kaydıyla
ve bu maddenin yürürlüğe girdiği tarihten itibaren iki yıl içerisinde idareye
başvuruda bulunulması hâlinde, kullanıcılarına veya bunların kanuni haleflerine
rayiç bedel üzerinden doğrudan satılabilir. Satış bedeli peşin veya taksitle
ödenebilir. Satış bedelinin taksitle ödenmesi hâlinde, bu bedel en fazla beş
yılda on eşit taksitte faizsiz olarak ödenir.”
BAŞKAN – Şimdi maddeye en aykırı önergeyi okutup işleme
alacağım. 
Türkiye Büyük Millet Meclisi Başkanlığına
Görüşülmekte olan 475 sıra sayılı Kanun Teklifi’nin
14’üncü maddesinin teklif metninden çıkarılmasını arz ve teklif ederiz. 
 Ahmet Yıldırım Ayşe
Acar Başaran Bedia Özgökçe Ertan
 Muş Batman
 Van
 Erol Dora Dilek
Öcalan Müslüm Doğan
 Mardin Şanlıurfa İzmir
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ HİKMET AYAR (Rize) –
Katılmıyoruz.
BAŞKAN – Hükûmet?
SAĞLIK BAKANI RECEP AKDAĞ (Erzurum) – Katılmıyoruz
Değerli Başkan.
BAŞKAN – Önerge hakkında konuşmak isteyen Müslüm Doğan,
İzmir Milletvekili. 
Buyurunuz Sayın Doğan. (HDP sıralarından alkışlar)
MÜSLÜM DOĞAN (İzmir) – Sayın Başkan, değerli
milletvekilleri; 475 sıra sayılı Yasa Teklifi’nin 14’üncü maddesi üzerine
konuşacağım. O yüzden söz aldım.
Değerli milletvekilleri, konuşmama başlamadan önce, Eş
Genel Başkanlarımız Sayın Selahattin Demirtaş ve Sayın Figen Yüksekdağ’ın
tutukluluk hâllerinin devamı kabul edilebilir bir durum değildir. Bu
yoldaşlarımızın demokratik siyasetteki üretkenlikleri ve yetenekleri sizi neden
korkutuyor, anlamıyorum. Demokratik siyasetin ülke barışına çok önemli bir
katkıda bulunacağı bilincinin yükseltilmesi gerektiği aslında bir ihtiyaçtır. 
Değerli milletvekilleri, 14’üncü maddede aslında bu
zamana kadar niye beklenmiş, ben de anlamadım, gerçekten büyük bir mağduriyet
vardı. En azından taşınmazların üzerindeki tasarrufları anlamında bu sorunun
çözülmesi gerekiyordu ancak bir meslek insanı olarak da bir uyarıda bulunmak
isterim bu yasayla ilgili: Konu, aslında bürokrat arkadaşlar tarafından çok iyi
değerlendirilmiş, iyi kaleme alınmış ama bir zilyetlik meselesi de gündemde
olsaydı, tescile konu olan harita yapım yönetmeliği, Kadastro Kanunu, Tapu
Kanunu bundan sonraki özellikle verasetle ilgili, taşınmaz üzerindeki
tasarruflarla ilgili hususlarda hukuki ve geometrik sorunlarla karşılaşmamış
olacaktık; yasada böyle bir darlık var. 
Değerli milletvekilleri, şimdi size bir konuyla ilgili
bir bilgi vermek istiyorum. Biliyorsunuz, Çernobil faciası sonrası çaydaki
radyasyonun tehlikeli olmadığını kanıtlamak için kameralar önünde bazı
siyasetçiler çay içmişler ve bu radyasyonun etkisiz olduğunu halkımıza
anlatmaya çalışmışlardı. Böyle bir duyarsızlık içerisinde de bu konuyu uzun
zaman gündemimizde tutmuştuk. Şimdi vereceğim örnek Aydın’ın Söke’ye bağlı
Kisir Mahallesi’nde radyasyon olduğuna dair çok ciddi iddialar olmasına rağmen
ne yazık ki Hükûmet yetkililerinden, özellikle de Sağlık Bakanından tek bir
açıklama ve kamuoyunu rahatlatacak bir cümle duyamıyoruz. İddiaların ciddiliği
göz önüne alındığında zaman kaybetmeden bir açıklama yapılması gerekmektedir.
Söke’ye bağlı Kisir Mahallesi’nde 1958 yılında açılan uranyum madeninin
rehabilite edilmeden bırakıldığı ve bunun sonucunda yöre halkında kanser
vakalarının Türkiye ortalamasının da çok üstünde arttığı belirtilmektedir. 3
farklı uzman ve bilim insanının yaptığı araştırmalarda olması gerekenden 450
kat daha fazla radyasyon tespit edildiği belirtilmektedir. Eskiden köy olan ama
yerel yönetimler yasasıyla statüsü “mahalle” olarak değişen Kisir’de 363 kişi
yaşamaktadır. Ayrıca buraya taşımalı eğitim nedeniyle de her gün 13 köyden
çocuklar eğitim almaya gelmektedir. Türkiye Atom Enerjisi Kurumunun bir heyetle
gelip incelemeler yaptığı ama sonucun OHAL nedeniyle açıklanmadığı iddia
edilmektedir. Bu raporun açıklanmama nedeni gerçekten OHAL midir, yoksa bölgede
araştırma yapan uzmanlardan Enver Yaser Küçükgül alanda çalışma yaptıktan sonra
üç gece, uykuda burnunun kanadığının belirtildiği ve bunun Sağlık Bakanlığına
iletildiği de ayrıca iddialar arasındadır.
Değerli milletvekilleri, iddiaların boyutları bununla
da sınırlı değil. Söke’nin Kisir Mahallesi Menderes deltasının başında
bulunmaktadır. Tarım ve hayvancılık yapılan alandaki sular Menderes Nehri’ne
karışarak denize kadar ulaşabilmektedir. Maden sahasının hemen yanı başında,
225 dönümlük arazide organik tarım yapılmaktadır. Burada yetişen tarımsal
ürünler Türkiye'nin dört bir yanına gönderilmektedir. Yine, radyasyon sahasının
yakınlarında 150 hayvanlık bir mera kurulmaktadır. Acilen, burada yetiştirilen
tarımsal ve hayvansal ürünlerin de incelemeden geçirilmesi gerekmektedir. 
Değerli milletvekilleri, Kisir’e 700 metre mesafedeki
Yusufağalar mevkisinde 13 tane sondaj kuyusu bulunuyor. Kisir Mahallesi muhtarı
“Bu kuyuların başında ölçüm yapılırken ölçüm aletini buraya koyduklarında
çıkardığı sesten kırılacağını zannettim.” diyerek radyasyonun en fazla buradaki
kuyularda olduğunu söylüyor. Radyasyonlu kuyuların hepsinde su var yani
radyoaktif maddelerin suya karışmış olma ihtimali ve bu ihtimalin de var olan
riski daha da artıracağı yönünde yoğun kaygılar yaşanmaktadır. 
Kaygılar sadece bununla da sınırlı değildir. Maden
bölgesi bir zeytin ormanının içinde yer alıyor ancak burada neredeyse hiç yaşlı
zeytin ağacı yok. Bunun tek nedeni, belli bir noktadan sonra zeytin ağaçlarının
da kuruması. 
Değerli milletvekilleri, evi maden sahasının hemen
bitişiğinde olan Yusuf Çenesiz’in dört ay önce ağzından kan gelmeye başlamış,
kanser hem böbreğinde hem de akciğerinde var. Şöyle diyor Çenesiz: “Sobamda
yaktığım ağacın külünde radyasyon çıktı. Niye örtbas ediyorlar? Varsa var,
yoksa yok; tek istediğim bir yetkilinin bana ‘Buradan git.’ demesi.”
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum.
Tamamlayınız lütfen. 
MÜSLÜM DOĞAN (Devamla) – Köylüleri ve çevrede
yaşayanları bekleyen en büyük tehlike ise radyasyonun zamana yayılan
etkileriyle ilgili. Özellikle, 2020 yılından itibaren Kisir’de çocukların eksik
uzuvlarla doğabilme ihtimali var. Şu anda hayvanların eksik uzuvlarla ve sakat
doğduğunu söyleyen köy sakinleri için ivedilikle önlemlerin alınması
gerekmektedir. Hiçbir tedbir alınmadan, kuyuların öylece bırakılıp gidilmiş
olması toprak, hava, su ve canlılar için büyük bir felaket demektir. Sudan,
araziden, bitki ve hayvanlardan numune alınıp tahlillerinin yapılması büyük bir
önem arz etmektedir. Sonuçta, on beş yılda 70’ten fazla kişinin kanserden
öldüğü bir mahalledeki gerçeği saklayarak hiçbir çözüm üretilemez. Konuyla
ilgili uzmanların ve bilim insanlarının söylemlerine kulak vermek ve hemen
harekete geçmek büyük bir zaruret arz etmektedir.
Sizleri tekrar saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Doğan.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 475 sıra sayılı Bazı Alacakların
Yeniden Yapılandırılması ile Bazı Kanunlarda Değişiklik Yapılmasına Dair Kanun
Teklifi’nin 14'üncü maddesinin aşağıdaki şekilde değiştirilmesini arz ve teklif
ederiz.
Saygılarımızla
Engin Altay (İstanbul) ve arkadaşları
MADDE 14 - 29/6/2001 tarihli ve 4706 sayılı Hazineye
Ait Taşınmaz Malların Değerlendirilmesi ve Katma Değer Vergisi Kanununda
Değişiklik Yapılması Hakkında Kanun’a aşağıdaki geçici madde eklenmiştir.
"GEÇİCİ MADDE 22 - 12/11/2012 tarihli ve 6360
sayılı Kanun ile tüzel kişiliği kaldırılarak bağlı bulundukları ilçe belediyesine
mahalle olarak katılan İstanbul ili, Silivri ilçesine bağlı Sayalar,
Danamandıra ve Çayırdere Köyleri ile Çatalca ilçesi Hallaçlı, Gümüşpınar,
Aydınlar, Karamandere ve Yaylacık köylerinin eski köy yerleşim alanları ile
Çatalca ilçesi Binkılıç Mahallesinin yerleşim alanında bulunan Hazineye ait
taşınmazların on bin metrekareye kadar olan kısmı; 19/7/2003 tarihinden önce
kullanılıyor olması ve kullanımın hâlen devam etmesi kaydıyla ve bu maddenin
yürürlüğe girdiği tarihten itibaren iki yıl içerisinde idareye başvuruda
bulunulması hâlinde, kullanıcılarına veya bunların kanuni haleflerine rayiç
bedel üzerinden doğrudan satılabilir. Satış bedeli peşin veya taksitle
ödenebilir. Satış bedelinin taksitle ödenmesi hâlinde, bu bedel en fazla beş
yılda on eşit taksitte faizsiz olarak ödenir.”
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkan.
BAŞKAN – Hükûmet?
SAĞLIK BAKANI RECEP AKDAĞ (Erzurum) – Katılmıyoruz
efendim.
BAŞKAN – Önerge hakkında konuşmak isteyen Engin Altay,
İstanbul Milletvekili.
Buyurunuz Sayın Altay. (CHP sıralarından alkışlar)
ENGİN ALTAY (İstanbul) – Teşekkür ederim Sayın Başkan.
Sayın milletvekilleri, Genel Kurulu saygıyla
selamlıyorum.
Bu konuşmayı grup başkan vekili olarak değil de
İstanbul 3’üncü bölge milletvekili kimliğimle, sıfatımla yapıyorum. Zira,
görüştüğümüz 475 sıra sayılı Kanun Teklifi’nin 14’üncü maddesiyle, seçim bölgem
İstanbul ilimizin Silivri ve Çatalca ilçelerindeki -gerçi biraz önce
önergemizde de okundu ama hemşehrilerimizin, köylerimizin isimlerini bir kere
daha yâd edelim- Sayalar, Danamandıra, Çayırdere, Hallaçlı, Gümüşpınar,
Aydınlar, Karamandere, Yaylacık ve Binkılıç, eskiden köy olan şimdi mahalle
olan beldelerimizin, yerleşkelerimizin, orada yaşayan vatandaşlarımızın yıllar
yıllar önce bedel ödeyerek, kan akıtarak, bu ülke için, bu topraklar için büyük
sıkıntılar çekerek -hak ederek aslında zaten müktesebatları olmuş olan-
dedelerinden, atalarından beri kendilerine ait olan, 93 Harbi muhacirlerinin,
Balkan mübadillerinin hatta Dersim’den gönderilen kıymetli hemşehrilerimizin
bir hakkını çok çok çok gecikmiş olarak ve çok çok çok yetersiz, eksik olarak
iade ediyoruz, hayırlı olsun, uğurlu olsun. Ama önergemizde olduğu gibi biz
arazi miktarı bakımından, taşınmazlar bakımından 7 bin metrekarenin 10 bine
çıkarılmasını teklif ediyoruz. Bundan kimseye bir zarar yok. Gelin, şunu kabul
edin, Silivri ve Çatalca’nın biraz önce isimlerini saydığım köylerindeki
vatandaşlarımızı hoş ediyoruz ama daha bir hoş edelim. Gerçekten desinler ki:
Helal olsun şu Meclise, hak tam olarak yerini buldu. Bu bakımdan, bu konuda
diğer siyasi partilerden de önergemize Çatalca ve Silivri ilçelerimizin
sakinleri adına destek istiyorum.
Sayın milletvekilleri, bu teklifle belediyeden Orman
Genel Müdürlüğüne, TRT’den trafik cezalarına, vergi borçlarına kadar, Sosyal
Güvenlik Kurumuna kadar, çeşitli hazine alacaklarına, tarımsal amaçlı tarım
kooperatiflerin kimi borçlarına belli ödeme kolaylıkları geliyor. Şimdi bu niye
yapılır? Bunlar ihtiyaç olmasa, milletin canı burnuna gelmese bunlar yapılmaz.
Plan ve Bütçe Komisyonu üyesi arkadaşlarımız Komisyon aşamasında bu teklifin
şüphesiz milletin beklentisi olan ama eksik ve yetersiz kaldığı konusunda
eleştirilerini çeşitli vesilelerle yaptılar. Biz de bu kürsüden bir kere daha,
tamamen iş işten geçmeden diyoruz ki, madem bir şey yapıyoruz, vatandaşın
yaşadığı kimi sıkıntıları ve mağduriyetleri bir nebze de olsa, bir nebze de
sadece… O kadar değil yani, yaptığımız iş çok büyük bir iş değil. Diyeceksiniz
ki: “Öyle şey olur mu; bir sürü kolaylık…” Sizin yıllardır uyguladığınız yanlış
ekonomik politikaların sonucu biz bu kanunu şimdi çıkarıyoruz. Yanlış iş
yapmasaydınız böyle bir kanun çıkarmaya zaten gerek kalmazdı. 
Bakın, şurada elimde, onun için ufak, rastgele,
tavşanların niyet çekmesi gibi bir sayfa açalım: “Protestolu senet sayısı
sizden önce 800 milyon liraymış, şimdi 10 milyar lira.” Şimdi, rastgele bir
sayfa açalım: “Adam öldürme yüzde 261, cinsel taciz yüzde 449, fuhuş yüzde 790
sizin döneminizde artmış.” Rastgele bir sayfa çevirelim: “Devletin borcu sizden
önce 242 milyarmış, şimdi 677 milyar.” Bir tane daha çevirelim: “Tüketicilerin
banka borcu, sizden önce 6 milyarmış, şimdi 381 milyar.”
MEHMET NACİ BOSTANCI (Amasya) – Propaganda broşürü mü o
Sayın Altay?
ENGİN ALTAY (Devamla) – “Bir kilo ekmeğin fiyatı 1
liraymış, 4 lira olmuş.” Daha açalım, bir tane daha açalım. Özellikle
çiftçilerle ilgili arıyorum, o şimdi bulunmuyor.
HAYDAR AKAR (Kocaeli) – Yeter, utandılar. Yeter,
utandılar.
ENGİN ALTAY (Devamla) – Seksen yıllık dış ticaret
açığı, sizden önce 247 milyar, sizde 834 milyar. 
SAĞLIK BAKANI RECEP AKDAĞ (Erzurum) – Varlığa göre
değerlendiriyoruz, oransal…
ENGİN ALTAY (Devamla) – Şimdi böyle bir tabloya
Türkiye’yi getiriyorsunuz, sonra diyorsunuz ki -vatandaş tabii ipte- dur, senin
bir ayağını yere değdirelim. İpten almıyorsun vatandaşı sen, ipteki vatandaşın
altına tabure koyuyorsun. Gelin, vatandaşı ipten alalım. Bunu söylüyoruz biz.
Ne var bunda? Cebinizden mi çıkacak? Ama size yakın holdingleri… Size yakın dev
büyük holdinglerin vergi borçları oluyor, ödemiyorlar. “Uzlaşma” diye bir
kavram var, ben anlamam bu işlerden ama, “Gel uzlaşalım.” diyorsunuz,
Hükûmetiniz diyor. Adamın 400 milyar vergi borcunu 50 milyara 30 milyara
indiriyorsunuz. O parayı nereden buluyorsunuz? Holdinglere yaptığınız kıyağın
onda 1’ini…
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum Sayın Altay.
ENGİN ALTAY (Devamla) – Holdingler de bizim. Onları
ötelemiyorum. Onlar da sizin bu yanlış ekonomi politikalarınızdan perişan
oluyor. 
Ama zengine kepçeyle verip fakir fukaraya kaşıkla
vermeyi, hatta çay kaşığıyla vermeyi adil bulmuyoruz. Onun için diyoruz ki:
Zengine de yemek kaşığıyla verelim, fakire de yemek kaşığıyla verelim. Çok şey
mi istiyoruz sayın milletvekilleri? Rica ediyorum… 
Bu milletin, bu ülkede şu anda dara düşmüş herkesin
derdine bir merhem olmak, ilaç olmak, çare olmak istiyorsak bu önergelerimizi
kabul etmelisiniz ki millet rahat bir nefes alsın. 
Vicdanlarınıza havale ediyorum. Silivri’ye ve
Çatalca’mıza hayırlı olsun diyorum.
Genel Kurulu saygıyla selamlıyorum efendim. (CHP
sıralarından alkışlar) 
BAŞKAN – Teşekkür ederim Sayın Altay.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 475 sıra sayılı Kanun Teklifi’nin
çerçeve 14’üncü maddesinde geçen “beş yılda” ibaresinin “on yılda” şeklinde
değiştirilmesini arz ve teklif ederiz.
İsmail Faruk Aksu (İstanbul) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkan.
BAŞKAN – Hükûmet?
SAĞLIK BAKANI RECEP AKDAĞ (Erzurum) – Katılmıyoruz
efendim.
BAŞKAN – Önerge hakkında konuşmak isteyen İsmail Faruk
Aksu, İstanbul Milletvekili. 
Buyurunuz Sayın Aksu. (MHP sıralarından alkışlar) 
İSMAİL FARUK AKSU (İstanbul) – Sayın Başkan, sayın
milletvekilleri; 475 sıra sayılı Kanun Teklifi’nin 14’üncü maddesi hakkında
Milliyetçi Hareket Partisi Grubu adına söz aldım, Genel Kurulu saygılarımla
selamlıyorum.
Ekonomide güveni tesis etmek ve yatırım yapmak
isteyenlere destek olmak amacıyla piyasaları ve vatandaşlarımızı rahatlatacak
politikaların uygulanması ve buna uygun düzenlemeler yapılması kuşkusuz yerinde
ve gereklidir. Bununla birlikte yeniden yapılandırmalar, mükellefiyetlerini
zamanında ve tam manasıyla yerine getirmiş olan vatandaşlarımız aleyhine bir
haksızlığa da sebep olabilmekte, vergi, ceza ve diğer yükümlülükleri yerine getirmede
bir caydırıcılığa yol açmaktadır. Bu sebeple, son dönemde sıkça başvurulan
ancak istisnai olması gereken bu uygulamalara yaygınlık kazandırılmaması
gerekmektedir. 
Değerli milletvekilleri, İstanbul’un Silivri ve Çatalca
ilçeleri başta olmak üzere bazı ilçelerinde uzun yıllardır kullandıkları hâlde
mülkiyeti hazineye ait olan taşınmazların kullanıcılarına satılması suretiyle
tapu sorununun giderilememesi ve yüksek ecrimisil ödemeleri halkımızın önemli
problemlerindendir. Bu kapsamda, Milliyetçi Hareket Partisi olarak, Silivri ve
Çatalca ilçeleriyle birlikte İstanbul’un ve Türkiye’nin birçok yerinde var
olan, uzun yıllara sâri bu sorunları defalarca Meclis ve kamuoyu gündemine
taşıdık. Esasen, orman kadastrosu ile genel kadastro sorununun çözülerek mülkiyet
anlaşmazlıklarının ortadan kaldırılması ve orman köylüsünün mağduriyetlerinin
hakkaniyet ölçüleri içinde giderilmesi seçim beyannamemizde de yer almakta olan
bir husustur. Görüşmekte olduğumuz 14’üncü maddeyle bu soruna kısmen de olsa
çözüm getirilmekte olmasını olumlu buluyoruz. Bununla birlikte, meselenin
Türkiye’nin tamamını esas alan bir yaklaşımla ele alınarak bütün
mağduriyetlerin giderilmesinin yerinde olacağını değerlendiriyoruz. 
14’üncü maddeyle, Silivri’ye bağlı Sayalar, Danamandıra
ve Çayırdere köyleri ile Çatalca ilçesi Hallaçlı, Gümüşpınar, Aydınlar,
Karamandere ve Yaylacık köylerinin eski köy yerleşim alanları ile Çatalca
ilçesi Binkılıç Mahallesi’nin yerleşim alanında bulunan, üzerlerinde
vatandaşlarımıza ait ev, ahır ve müştemilatları bulunan ve yüz ölçümü 7 bin
metrekareye kadar olan hazineye ait taşınmazlar, 19 Temmuz 2003 tarihinden önce
kullanılıyor ve kullanımın hâlen devam ediyor olması kaydıyla ve bu maddenin
yürürlüğe girdiği tarihten itibaren iki yıl içerisinde taşınmazları satın almak
için başvuruda bulunulması hâlinde kullanıcılarına veya bunların kanuni
haleflerine rayiç bedel üzerinden peşin ya da beş yılda on eşit taksit hâlinde
doğrudan satılabilmesi imkânı getirilerek bu köy ve mahalle halkının
mağduriyetlerinin giderilmesi amaçlanmıştır. 
Bilindiği gibi, bu arazilere 1800’lü yıllardan itibaren
yerleştirilen vatandaşlarımız kullandıkları arsa ve arazilerin tapularını
çeşitli sebeplerle alamamışlardır. 5216 sayılı Kanun’la İstanbul Büyükşehir
Belediye sınırlarının il mülki sınırı olması ve 6360 sayılı Kanun’la İstanbul
il mülki sınırları içerisinde bulunan köylerin tüzel kişiliğinin kaldırılarak
bağlı bulundukları ilçe belediyesine mahalle olarak katılmaları nedeniyle, adı
geçen köylerde üzerlerinde vatandaşlarımıza ait ev, ahır ve müştemilatları
bulunan hazineye ait arsaların 4706 sayılı Hazineye Ait Taşınmaz Malların
Değerlendirilmesine İlişkin Kanun’un ilgili hükmü uyarınca kullanıcılarına
satışı mümkün olamamaktadır. Çözülmesi kaçınılmaz hâle gelen bu soruna
görüştüğümüz düzenleme sayesinde kapsam, miktar ve ödeme yöntemi bakımından
yeterli olmasa da çözüm getiriliyor olması yerindedir. Ayrıca, belirtilen
miktarın üzerindeki alanlara ilişkin tapu sorununun da bir an önce ele alınması
gerekmektedir.
Bu vesileyle tapu sorununun yanında bölgenin iki önemli
sorununa daha dikkat çekmek istiyorum. Bunlar, vatandaşlarımızın ekip
diktikleri arazilere ilişkin alan bazlı tarımsal desteklerden yararlanamamaları
ve yüksek miktarlarda belirlenen ecrimisil ödemelerinden kaynaklı mağduriyetlerdir.
Milliyetçi Hareket Partisi olarak Hükûmetten beklentimiz, bu sorunların da
acilen çözüme kavuşturulmasıdır.
Bu düşüncelerle hepinizi saygıyla selamlıyor, aziz
milletimizin 19 Mayıs Atatürk’ü Anma, Gençlik ve Spor Bayramı’nı kutluyorum.
(MHP sıralarından alkışlar) 
BAŞKAN – Teşekkür ederim Sayın Aksu.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
14’üncü maddeyi oylarınıza sunuyorum: Kabul edenler…
Kabul etmeyenler… 14’üncü madde kabul edilmiştir.
15’inci madde üzerinde bir önerge vardır, okutup işleme
alacağım.
Türkiye Büyük Millet Meclisi Başkanlığına
Görüşülmekte olan 475 sıra sayılı Kanun Teklifi’nin
15’inci maddesinin teklif metninden çıkarılmasını arz ve teklif ederiz.
 Ahmet Yıldırım Ayşe
Acar Başaran Bedia Özgökçe Ertan
 Muş Batman Van
 Erol Dora Dilek
Öcalan
 Mardin Şanlıurfa
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz efendim.
BAŞKAN – Hükûmet?
SAĞLIK BAKANI RECEP AKDAĞ (Erzurum) – Katılmıyoruz
Sayın Başkan.
BAŞKAN – Önerge hakkında konuşmak isteyen Ayşe Acar
Başaran, Batman Milletvekili.
Buyurunuz Sayın Başaran. (HDP sıralarından alkışlar)
AYŞE ACAR BAŞARAN (Batman) – Sayın Başkan, değerli
milletvekilleri; 475 sıra sayılı Yasa Teklifi’nin 15’nci maddesi üzerinde söz
almış bulunuyorum.
İki gündür yürütülen tartışmada… Gördüğünüz üzere, bu,
genel olarak, aslında, vergi affı ve vergi yapılandırmasıyla toplumsal olarak
içerisine düştüğümüz bu ekonomik krizden bir şekilde kurtulma politikası
olarak, galiba, önümüzde duruyor ve şunu net olarak biliyoruz ki bu tür geçici
tedbirler aslında ekonomiyi iyi yönde götüreceğine bize sadece, belki kısa bir
zaman kazandıracak ama bu zaman kazandırmanın faturasını da bu süreçlerde
kimlerin ödediğini biz çok net biliyoruz. 
Aslında şöyle örneklemek gerekiyor: Şu anda ekonominin
nasıl bir hâlde olduğunu… Merkezî idare yerelden o kadar kopuk ki durumun ne
olduğunun çok farkında olduğunu düşünmüyoruz. Davulun sesi, gerçekten, demek ki
uzaktan çok farklı algılanıyormuş. Yani Batman’daki küçük esnafın sesini
Ankara’dan çok farklı algılayıp ona göre bir politika üretildiğini bugün, işte
iki günlük konuşmalarımızda çok net görüyoruz ve şöyle bir şey duruyor
karşımızda: Aslında taşıma suyla bir değirmen çevrilmeye çalışılıyor. O
taşımaya da… İşte vereceğiz yine esnafın eline bir tas, “Hadi sen tası bu
değirmene taşı.” diyeceğiz. O değirmenin önünde de kocaman bir yarık, oradan da
sürekli yutan bir durum. “Gelin, bununla da biz ekonomiyi çözelim, sonuçta da,
gerçekten, ülkede bir istikrar ortamı oluşturalım.” diyoruz. 
Hayır arkadaşlar, gerçekten, dediğim gibi, buradan ses
o kadar farklı algılanıyor ki. Bakın, gazetede bir haber okumuştum ve çok
dikkatimi çekmişti, üzerinde uzunca da düşündüm; bence Meclisteki bütün
milletvekili arkadaşlarımızın da tek tek düşünmesi gerekiyor: Bu süreç
içerisinde, iki yıllık süreç içerisinde, özellikle son süreçte en iyi iş yapan
ya da işi artan esnaf fırıncılar. Acaba bununla ilgili hiç düşündünüz mü? Niye
fırıncıların işi artıyor? Çünkü insanlar ekmeği fazla alıp katığı az almak
zorunda kalıyorlar. Yani aslında eve katık götürecek kadar bile insanların
cebinde parası yok, ekonomimiz bu durumda. Batman’da yüzlerce küçük esnaf bugün
iş yerini kapatmak zorunda kalıyor ve deyim yerindeyse -dediğim gibi- insanlar,
esnaf kan ağlıyor ama biz esnafa diyoruz ki: “Gelin, siz yine vergi ödeyin
bize.” Biz bu vergilerle ne yapıyoruz? Silah alıyoruz. Silahla da ülkedeki bu
çatışma ortamını daha da derinleştiriyoruz, bu çatışma ortamında da bir ekonomik
istikrarın ve demokrasinin geleceğine inanıyoruz. 
Dediğim gibi, işin aslından o kadar uzak bir strateji,
o kadar uzak bir politika yürütüyoruz ki bu bizi üç gün -doğrudur, üç gün-
gerçekten şişirilmiş bir balon gibi çok iyi gösterebilir, ekonomi bir nebze
düzeliyor olabilir ama o şişirilen balona tek bir iğnenin ucunun değmesi
yetiyor. Bakın, 1999 krizi böyle bir durumdu, yoksa o 1999 krizinde Anayasa
kitapçığının fırlatılmasıyla… Biz biliyoruz, sizler de biliyorsunuz, mesele o
Anayasa kitapçığının fırlatılması meselesi değildi, mesele, aslında, biriken,
biriken, biriken bütün sıkıntıların bir anda patlaması meselesiydi, bugün de
işte o noktadayız. Ekonomi o kadar kötü bir durumda ki istatistiklerden hiç söz
etmiyorum. Biz eğer istatistiki olarak konuşursak, gerçekten, dünyanın refahı
en yüksek ülkelerinden biri olarak görünüyoruz ama işin gerçekliğinin bu
olmadığını çok iyi biliyoruz. Çünkü ekonomi sadece istatistikler üzerinden
değerlendirilmez, sadece sayısal veriler üzerinden de değerlendirilmez. Çünkü
bu ülkede her şey gibi ekonomideki sayısal verilerin de nasıl manipüle
edildiğini görüyoruz. 
Bakın, şu anda dünyadaki birçok kredi kurumu Türkiye’ye
kredi vermiyor. Türkiye’yle ithalat-ihracat sıfırlanmış durumda. İnsanlar,
turistler bu ülkeye turizm için gelmiyorlar. Peki, bu durumda, gerçekten,
getirdiğimiz bu kanun tasarısı geçecek, biz altı ay sonra tekrar gelip yine
aynı konuyu konuşacağız; tekrar bir vergi muafiyeti, tekrar bir vergi affı,
tekrar bir yapılandırma ama işin esasıyla ilgili tek bir cümle konuşmayacağız. 
Bir de bir konuya daha değinmek istiyorum. Gün
içerisinde özellikle gençlerle ilgili birtakım şeyler söylendi. Ben bir genç ve
bir genç kadın olarak burada bana da bir söz hakkı düştüğüne inanıyorum. Bu
konuda da bence gençlerden o kadar uzaksınız ki çünkü, gerçekten gençleşememiş
bir Meclisle karşı karşıyayız, bu Meclisi gençleştirenin de HDP olduğunu çok
iyi biliyorsunuz. Meclisin ilk açılışında bile bu Divanda oturanların yüzde 70,
yüzde 80’i HDP’li milletvekillerinden oluşuyordu. Ama gençlere sadece “Seçme
yaşını, seçilme yaşını 18’e indirdik.” diye vaatlerde bulunarak gençleri
anlamış olmuyorsunuz. Çünkü, gençler şu anda günün 17-18 saatini tekstillerde,
tekstil fabrikalarında çalışarak geçiriyorlar. Bu gençlerin gerçekten zaman…
(Mikrofon otomatik cihaz tarafından kapatıldı)
BAŞKAN – Mikrofonunuzu açıyorum, sözlerinizi
tamamlayanız lütfen.
AYŞE ACAR BAŞARAN (Devamla) – Bu gençlerin, gerçekten,
siyaset için, siyaset yapabilmek için zamanlarının olduğunu mu düşünüyorsunuz?
Bence bunu bir düşünelim, gençlere seçilme hakkı verdik ama hangi gençler
seçilip bu Meclise gelecek? HDP’yi çıkaralım, hangi gençler gelecek sizin
partinizden, hangi gençler gelebilecek? Ekonomik düzeyi yüksek olan ailelerin
çocukları gelecek ve onlar da toplumdan o kadar uzak ki, toplum gerçekliğinden,
gençlerin gerçekliğinden o kadar uzak ki buraya geldiğinde gençler adına söz
söylemeyecek, buraya geldiğinde işte o iyi koşullarda yaşayan birtakım
insanların hayata bakış açısıyla burada konuşacak ve çözüm önerileri de sizin
çözüm önerilerinizi maalesef ki aşmayacak. Ha ona rağmen bence gençlerin
Mecliste olması gerekiyor, “Buna rağmen.” diyorum. Ama gelin gençlerin asıl
sorunlarını konuşalım. Gençler bugün işsizlikle mücadele ediyor, gençler bugün
her gün ellerine silah verildiği için, sadece koruculuk verildiği için, sadece
koruculuk şeklinde istihdam edildiği için ölümle burun burunalar. Bugün,
gençler üniversiteyi bitirip atanamıyorlar, gençliğin, gençlerin gerçek
sorunlarını konuşalım diyorum.
Teşekkür ederim. (HDP sıralarından alkışlar)
BAŞKAN – Teşekkür ederim Sayın Acar Başaran. 
Sayın Acar Başaran, Başkanlık Divanında genç olmayan
bir milletvekili bulunmamaktadır. 
AYŞE ACAR BAŞARAN (Batman) – Doğru söylüyorsunuz
Başkanım. 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
15’inci maddeyi oylarınıza sunuyorum: Kabul edenler…
Kabul etmeyenler… 15’inci madde kabul edilmiştir.
16’ncı madde üzerinde üç önerge vardır, önergeleri
okutuyorum: 
Türkiye Büyük Millet Meclisi Başkanlığına
Görüşülmekte olan 475 sıra sayılı Bazı Alacakların
Yeniden Yapılandırılması ile Bazı Kanunlarda ve Kanun Hükmünde Kararnamede
Değişiklik Yapılmasına Dair Kanun Teklifi’nin 16'ncı maddesinin aşağıdaki
şekilde değiştirilmesini arz ve teklif ederiz.
Saygılarımızla.
 Bülent Kuşoğlu Ali
Özcan Mehmet Bekaroğlu
 Ankara İstanbul İstanbul
 Bihlun Tamaylıgil Serdal
Kuyucuoğlu Utku Çakırözer
 İstanbul Mersin Eskişehir
 Haydar
Akar
 Kocaeli
MADDE 16- 31/5/2006 tarihli ve 5510 Sayılı Sosyal
Sigortalar ve Genel Sağlık Sigortası Kanununun 88 inci maddesinin onaltıncı
fıkrasına aşağıdaki cümle ilave edilmiştir.
"Bakanlar Kurulu, Kurumun 6183 sayılı Kanuna göre
takip edilen alacakları için anılan Kanunun 48/A maddesini; en az üç yıl
süreyle prim yükümlüsü olup son üç yıl içerisinde verilmesi gereken
bildirgeleri kanuni sürelerinde vermiş olanlardan başvuru tarihi itibarıyla
vadesi bir yılı geçmemiş borcunun borç ödemede hüsnüniyet sahibi olmasına
rağmen ödeyememiş olanlar hakkında uygulatmaya ve uyumlu prim borçlularını
belirlemeye yetkilidir.”
Türkiye Büyük Millet Meclisi Başkanlığına
Görüşülmekte olan kanun teklifinin 16’ncı maddesinin
aşağıdaki şekilde değiştirilmesini arz ve teklif ederiz.
 Mustafa Elitaş Hüseyin
Şahin Osman Aşkın Bak
 Kayseri Bursa Rize
 İlyas Şeker Halis
Dalkılıç Hacı Bayram Türkoğlu
 Kocaeli İstanbul Hatay
“MADDE 16- 31/5/2006 tarihli ve 5510 sayılı Sosyal
Sigortalar ve Genel Sağlık Sigortası Kanununun 88 inci maddesinin onaltıncı
fıkrasına aşağıdaki cümle ve yirmi ikinci fıkrasından sonra gelmek üzere
aşağıdaki fıkra eklenmiştir.
"Bakanlar Kurulu, Kurumun 6183 sayılı Kanuna göre
takip edilen alacakları için anılan Kanunun 48/A maddesini; en az üç yıl
süreyle prim yükümlüsü olup son üç yıl içerisinde verilmesi gereken
bildirgeleri kanuni sürelerinde vermiş olanlardan başvuru tarihi itibarıyla
vadesi bir yılı geçmemiş borcunun borç ödemede hüsnüniyet sahibi olmasına
rağmen ödeyememiş olanlar hakkında uygulatmaya ve uyumlu prim borçlularını
belirlemeye yetkilidir. "
"Kurum görev alanı kapsamındaki tebliğler, bu
Kanunun 99 uncu maddesi hükümleri saklı kalmak kaydıyla, tebliğe elverişli
elektronik bir adres vasıtasıyla elektronik ortamda yapılabilir. Elektronik
ortamda yapılan tebligat, muhatabın elektronik adresine ulaştığı tarihi izleyen
beşinci günün sonunda yapılmış sayılır. Kurum, elektronik ortamda yapılacak
tebliğle ilgili her türlü teknik altyapıyı kurmaya veya kurulmuş olanları
kullanmaya, tebliğe elverişli elektronik adres kullanma zorunluluğu getirmeye,
kendisine elektronik ortamda tebliğ yapılacakları ve elektronik tebliğe ilişkin
diğer usul ve esasları belirlemeye yetkilidir. Kurum tarafından yapılacak
tebliğler, Maliye Bakanlığı ile yapılacak protokol çerçevesinde 213 sayılı
Kanunun 107/A maddesi hükümlerine göre kurulan teknik altyapı kullanılarak da
elektronik ortamda yapılabilir. Bu şekilde yapılan tebligatlar, 99 uncu
maddenin ikinci fıkrası kapsamındaki bildirim yerine geçer."
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi Başkanlığına
Görüşülmekte olan 475 sıra sayılı Kanun Teklifi’nin
16’ncı maddesinin teklif metninden çıkarılmasını arz ve teklif ederiz. 
 Ahmet Yıldırım Ayşe
Acar Başaran Bedia Özgökçe Ertan
 Muş Batman Van
 Erol Dora Dilek
Öcalan Sibel Yiğitalp
 Mardin Şanlıurfa Diyarbakır
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkan.
BAŞKAN – Hükûmet?
SAĞLIK BAKANI RECEP AKDAĞ (Erzurum) – Katılmıyoruz
efendim.
BAŞKAN – Önerge hakkında konuşmak isteyen Sibel
Yiğitalp, Diyarbakır Milletvekili.
Buyurunuz Sayın Yiğitalp. (HDP sıralarından alkışlar) 
SİBEL YİĞİTALP (Diyarbakır) – Sayın Başkan, değerli
milletvekilleri; ilgili madde üzerinde partim adına söz almış bulunmaktayım. 
Evet, vergi yasası veya vergi affı konuşuluyor ama
baktığımızda, açlık sınırı TÜİK verilerine göre 1.518 lira, yoksulluk sınırı
ise 4.945 lira, asgari ücretlinin eline geçen miktar 1.405 lira. Peki, üretim
esaslı baktığımızda üretim kapasitesinin son derece düştüğünü, gelir seviyesinin
düştüğünü, ekonomik istikrarsızlık olduğunu biliyoruz. 
Ben Diyarbakır üzerinden konuşmak istiyorum biraz.
Diyarbakır arazilerinin yüzde 40’ı tarım arazisi ve Diyarbakır, geçim kaynağı
olarak hayvancılık ve tarım üzerinden gidiyor ve tarihî ve turistik bir kent
biliyorsunuz ama tarım arazilerinin yüzde 95’i özel güvenlik bölgesi ya da
askerî alan olarak, devlet tarafından güvenlik politikaları olarak kapatılmış
durumda. Yani Diyarbakır’daki tarım ve hayvancılık neredeyse bitti. Neden
bitti? Güvenlik politikalarından dolayı bitti. Neden bitti? Israrla sürdürülen
savaş politikalarından dolayı bitti. Neden vergi affı geldi? Yine aynı noktaya
geldik, savaş politikalarındaki ısrardan dolayı gelindi. 
TÜLAY KAYNARCA (İstanbul) – Terör, terör.
SİBEL YİĞİTALP (Devamla) – Savaş politikaları çünkü bu
ülkenin yüz yıllık bir Kürt sorunu var. Bunu siz de daha öncesinde çözüm ve
müzakere sürecinde ifade etmiştiniz yani o dönemin yetkili ve ilgilileri de
ısrarla bu ülkenin Kürt sorunu olduğunu ve Kürt sorununun çözümünün de
müzakereyle olacağını söylemişti ama konjonktür değişince bugün terör olarak
nitelendiriyorsunuz ama asıl gerçeği bir Kürt sorunu. Bu da bu ülkenin
antidemokratik uygulamalarıyla gerçekleşen ve bir türlü demokratikleşmemesinden
dolayı kaynaklanan, maalesef can yakmaya devam eden, ölümleri sürekli artıran
bir sorun. 
Evet, bizim ısrarla söylediğimiz şu: Türkiye nüfusu çok
genç bir nüfus ve bu genç nüfus bir istihdama, geleceğe istikrarlı bakma,
umutla bakma ve barış içinde, huzur içinde yaşama hakkına sahip. Ancak, bu
hakkını yerine getirme gibi bir çabamız var mı? Maalesef o da yok. Buna dair
gençlere verilen vaatlere baktığımızda -arkadaşlarımız da ısrarla belirtti-
idam ve 18 yaş için seçme, seçilme hakkı verildi. Seçilme hakkını verirken de
askerlikten muaf tutulma gibi ekstra bir olaya dönüştürüldü. Oysa, askerliği ve
Mehmetçik’i kutsayan bir zihniyetin askerlikten muafiyeti bir ödül olarak
göstermesinin kendi içinde bir paradoksu da barındırdığını söylemek mümkündür. 
Bizim yapmamız gereken şudur: Bu ülkede defalarca
-baktım şimdiye kadar- cumhuriyet tarihinden şimdiye kadar 33 defa vergi affı
olmuş, AKP döneminde torba yasayla 9 kez ilan edilmiş, son dokuz ayda da 2’nci
defa vergi affı var ve bu vergi affına da bakıldığı zaman, “Ne zamanlar vergi
affı olmuş?” diye böyle bir kısaca bakıldığında hep savaşın en yüksek olduğu
dönemlerde olmuş çünkü maliyet direkt savaş üzerinden gerçekleşmiş. 1990’larda
olmuş, 1992’de olmuş, 1998’de olmuş, 2002’de olmuş, 2008’de olmuş, bir tek 2014
ve 2016 sürecinde bir vergi affı gelmemiş. Neden gelmemiş? Çünkü o dönem
çatışmasızlık dönemiymiş. Çatışmasızlık döneminde istikrar olduğu için,
yatırımlar olduğu için, turizm canlı olduğu için o dönemde vergi affı yok.
Yani, bu bile aslında kendi başına bir sonuç. Yani, bu sonuç bile bizim, bu
ülkenin ne kadar barışa ihtiyacı olduğunun aslında açık bir göstergesi. Bu TÜİK
verileri, benim söylediğim bir şey değil. 
Bakın, 2014 ve 2016 yılı içerisinde hiç vergi affına
ihtiyaç duyulmamış çünkü siyasi istikrar olduğu için ekonomik istikrar olmuş ve
üretim esaslı bir yaşam biçimi gelişmiş. Ama bakıyorsunuz, bu konuda bu kadar
kötü deneyimler var, elimizde bu kadar hafıza var, canlı bir hafıza var, yakın
bir hafıza var, uzak bir hafıza var; 38’ler var, 1960’lar var, 1960 darbesi var,
1971 darbesi var, 1982 darbesi var ve bunun gibi hep askerî darbelerle
gerçekleşen o sürecin içerisinde çok ciddi ekonomik krizler olmuş. 
15 Temmuz da böyle bir darbe. 20 Temmuzda OHAL’ler ilan
edilmiş ve 20 Temmuzda kendi rejimini inşa etmek üzere KHK’larla devam eden ve
ısrarla OHAL’i sürdürmeye çalışan ve bununla birlikte ekonomik krizi
derinleştiren bir anlayış var. Bunu anlamakta çok güçlük çekiyorum. Yani bu
kadar insani duygularımızdan uzaklaştığımızı görmek beni çok ürkütüyor. Az
önce, gündüz öğlen saatlerinde kadınlar üzerindeki şiddete, tecavüze ve çocuk
istismarına karşı siyasetüstü bir soruna karşı yaklaşım da beni çok ürküttü.
Yani biz toplumsal olarak bu kadar çürüdük mü? Yani burada siyasetüstü
bakabilmeyi öğrenemeyecek miyiz? Yani ölümlere karşı baktığımızda siyasetüstü
duygularımızla bakamayacak mıyız? İnsani duygularımızı bu kadar kaybettik mi,
her şeye ideolojik mi bakıyoruz? Yani insanımıza, buradaki çocukların
istismarına, bu kadar ürkütücü, çürütücü, korkunç bir olaya karşı bu duyarsızlığı
gerçekten anlamakta güçlük çekiyorum.
(Mikrofon otomatik cihaz tarafından kapatıldı)
SİBEL YİĞİTALP (Devamla) – Son bir cümle…
BAŞKAN – Mikrofonunuzu açıyorum, tamamlayınız
sözlerinizi.
SİBEL YİĞİTALP (Devamla) – Öğleden beri orada otururken
gerçekten şoka girdim. Burada oturanlara bakıyorum, hepimize bakıyorum, diyorum
ki bu yetki bizim elimizde ve oradaki o çocukların tecavüzüne karşı, kadın
cinayetlerine karşı burası yapması gereken görevine ve rolüne karşı bu kadar
duyarsız olmamalı yani, bunu başka bir yere çekmemeli, siyasetüstü bakabilmeli,
oradaki o çocuklara, ailesine karşı bir empati duygusu gelişebilmeli. Kim
yapmışsa yapmış, çıksın ortaya, bundan niye korkuyoruz? Tecavüze karşı bizim
tedbir almamız gerekmiyor mu yani? 
Ben inanılmaz düzeyde hayal kırıklığına uğradım. Evet,
farklı bakıyoruz, farklı düşünüyoruz, çözüm yöntemlerimiz farklı, çözüm
yollarımız farklı, ideolojik farklılıklarımız var ama tecavüze, çocuk
tecavüzlerine, kadın cinayetlerine, kadına yönelik şiddete karşı ortak insan olma
refleksimizin olması gerekir yani. Bunu kaybettiğimiz için ya da buna sahip
çıkamadığımız için şahsım adına büyük bir hayal kırıklığı yaşadığımı burada
söylemek istiyorum.
Hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Yiğitalp.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan kanun teklifinin 16’ncı maddesinin
aşağıdaki şekilde değiştirilmesini arz ve teklif ederiz.
Mustafa Elitaş (Kayseri) ve arkadaşları
“MADDE 16- 31/5/2006 tarihli ve 5510 sayılı Sosyal
Sigortalar ve Genel Sağlık Sigortası Kanununun 88 inci maddesinin onaltıncı
fıkrasına aşağıdaki cümle ve yirmi ikinci fıkrasından sonra gelmek üzere
aşağıdaki fıkra eklenmiştir.
"Bakanlar Kurulu, Kurumun 6183 sayılı Kanuna göre
takip edilen alacakları için anılan Kanunun 48/A maddesini; en az üç yıl
süreyle prim yükümlüsü olup son üç yıl içerisinde verilmesi gereken
bildirgeleri kanuni sürelerinde vermiş olanlardan başvuru tarihi itibarıyla
vadesi bir yılı geçmemiş borcunun borç ödemede hüsnüniyet sahibi olmasına
rağmen ödeyememiş olanlar hakkında uygulatmaya ve uyumlu prim borçlularını
belirlemeye yetkilidir. "
"Kurum görev alanı kapsamındaki tebliğler, bu
Kanunun 99 uncu maddesi hükümleri saklı kalmak kaydıyla, tebliğe elverişli
elektronik bir adres vasıtasıyla elektronik ortamda yapılabilir. Elektronik
ortamda yapılan tebligat, muhatabın elektronik adresine ulaştığı tarihi izleyen
beşinci günün sonunda yapılmış sayılır. Kurum, elektronik ortamda yapılacak
tebliğle ilgili her türlü teknik altyapıyı kurmaya veya kurulmuş olanları
kullanmaya, tebliğe elverişli elektronik adres kullanma zorunluluğu getirmeye,
kendisine elektronik ortamda tebliğ yapılacakları ve elektronik tebliğe ilişkin
diğer usul ve esasları belirlemeye yetkilidir. Kurum tarafından yapılacak
tebliğler, Maliye Bakanlığı ile yapılacak protokol çerçevesinde 213 sayılı
Kanunun 107/A maddesi hükümlerine göre kurulan teknik altyapı kullanılarak da
elektronik ortamda yapılabilir. Bu şekilde yapılan tebligatlar, 99 uncu
maddenin ikinci fıkrası kapsamındaki bildirim yerine geçer."
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Takdire bırakıyoruz Sayın Başkan. 
BAŞKAN – Hükûmet?
SAĞLIK BAKANI RECEP AKDAĞ (Erzurum) – Katılıyoruz
Değerli Başkan. 
BAŞKAN – Gerekçeyi okutuyorum: 
Gerekçe: 
Kanun teklifinin çerçeve 16’ncı maddesi ile 5510 sayılı
Kanun’un 88’inci maddesine eklenen cümle aynen korunarak maddeye yeni bir fıkra
eklenmektedir. Sosyal Güvenlik Kurumu tarafından yapılacak tebliğlerin
elektronik ortamda yapılması ve Kurum tarafından yapılacak tebliğlerin aynı
zamanda Maliye Bakanlığı Gelir İdaresi Başkanlığı tarafından teknik alt yapısı
kurulan sistem üzerinden de yapılabilmesi amaçlanmaktadır.
BAŞKAN – Önergeyi oylarınıza sunuyorum: Kabul
edenler…Kabul etmeyenler… Önerge kabul edilmiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 475 sıra sayılı Bazı Alacakların
Yeniden Yapılandırılması ile Bazı Kanunlarda ve Kanun Hükmünde Kararnamede
Değişiklik Yapılmasına Dair Kanun Teklifi’nin 16'ncı maddesinin aşağıdaki
şekilde değiştirilmesini arz ve teklif ederiz.
Saygılarımızla.
Bülent Kuşoğlu (Ankara) ve arkadaşları
MADDE 16- 31/5/2006 tarihli ve 5510 sayılı Sosyal
Sigortalar ve Genel Sağlık Sigortası Kanununun 88 inci maddesinin onaltıncı
fıkrasına aşağıdaki cümle ilave edilmiştir.
"Bakanlar Kurulu, Kurumun 6183 sayılı Kanuna göre
takip edilen alacakları için anılan Kanunun 48/A maddesini; en az üç yıl
süreyle prim yükümlüsü olup son üç yıl içerisinde verilmesi gereken
bildirgeleri kanuni sürelerinde vermiş olanlardan başvuru tarihi itibarıyla
vadesi bir yılı geçmemiş borcunun borç ödemede hüsnüniyet sahibi olmasına
rağmen ödeyememiş olanlar hakkında uygulatmaya ve uyumlu prim borçlularını
belirlemeye yetkilidir.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkan.
BAŞKAN – Hükûmet?
SAĞLIK BAKANI RECEP AKDAĞ (Erzurum) – Katılmıyoruz
Değerli Başkan.
BAŞKAN – Önerge hakkında konuşmak isteyen, Bülent
Kuşoğlu, Ankara Milletvekili.
Buyurunuz Sayın Kuşoğlu. (CHP sıralarından alkışlar) 
BÜLENT KUŞOĞLU (Ankara) – Sayın Başkan, değerli
milletvekilleri; hepinizi saygıyla selamlıyorum.
Görüşmekte olduğumuz bu 16’ncı madde dün benim de
konuşmacı olduğum 7’nci maddeyle ilgili. 7’nci madde ve 16’ncı madde 6183
sayılı Amme Alacaklarının Tahsil Usulü Hakkında Kanun’da bir değişiklik yapıyor,
daha doğrusu değişiklik değil de yeni bir madde ihdas ediyor, diyor ki: “Prim
borçlusu olanların son üç yılda primlerini düzenli olarak bildirmeleri
kaydıyla, bildirgelerini düzenli olarak vermeleri kaydıyla Bakanlar Kurulu
tarafından, kendileriyle ilgili tecil faizi veya 7’nci maddede belirtilen
kolaylıklardan yararlanmaları mümkündür.” Dün de belirttiğim gibi, dolayısıyla
hem vergilerle ilgili olarak hem de sigorta primleriyle ilgili olarak bundan
sonra Maliye Bakanlığımızın ya da Hükûmetimizin bulduğu çözüm yolu, bu sık sık
af kanunu çıkmamasıyla ilgili bulunan çözüm yolu bu Meclisin yetkisinin
Bakanlar Kuruluna verilmesi, işte, bu yetkinin bir kısmının da Maliye Bakanı
tarafından Bakanlar Kuruluyla birlikte paylaşılması oldu. Yani bundan sonra af
kanunları Meclise gelmeyecek, Bakanlar Kurulu tarafından halledilecek. Böylece,
sık sık af kanunu Meclisten çıkmayacak ama Bakanlar Kurulundan çıkacak ve
istenilen ölçüde, istenilen mükellef için çıkmış olacak.
Şimdi, değerli arkadaşlar, bunu dün de söyledik, Komisyonda
da söyledik. Şu anda kürsüde oturan Meclis Başkan Vekilimiz de eski bir
Gelirler Genel Müdürü olması hasebiyle, bir Maliyeci olması hasebiyle dün de
kendisi çok güzel ifade etti. 6183 sayılı Amme Alacaklarının Tahsil Usulü
Hakkında Kanun -adı da çok güzel, böyle şiir gibi- ne bir eksiği ne bir fazlası
olan bir kanun. 1953 senesinden beri uygulanıyor, çok da güzel uygulanıyor. Dün
de rakamları okumuştum, Maliye Bakanlığının verdiği rakamları, makul rakamlar.
Vergisini ödeyen-ödemeyen ayrımıyla karşılaştırdığımız zaman 6183’e göre
yapılan tahsilatların makul olduğunu da görüyoruz. Bu şartlar altında, buna
ilave olarak bu maddenin getirilmesi hem sigorta primleri açısından hem vergi
açısından yanlış olacak, sistemimiz açısından yanlış olacak. Ayrıca, Komisyonda
da belirttiğimiz üzere… Şimdi, “beyannameleri üç yıl aksatmamak” diyor, burada
da, bu maddede de “sigorta primleriyle ilgili bildirgeleri üç yıl aksatmamak”
diyor. Peki, hiç aksatmadığı hâlde, primlerini de, prim bildirgelerini de,
beyannamelerini de aksatmıyor ama vergi kaçakçılığı yapıyor veya gerçekten prim
bildirgelerini vermesine rağmen gerçek anlamda kişileri çalıştırmıyor ya
matrahı gün sayısı olarak düşük gösteriyor veya matrahı eksik gösteriyor,
bunlarla ilgili olarak ne yapacağız? Bu, kötü niyetli mükellef. Şimdi,
bildirgeleri ve beyannameyi düzgün vermek usulle ilgili bir konu, usulle
ilgili, önemlidir ama çok çok büyük bir vergi ziyaına yol açmayabilir. Ama kötü
niyetli, vergi kaçakçılığı yapıyor, gerçekten bildirgeleri aksatmamakla beraber
kaçakçılık yapıyor, prim kaçakçılığı yapıyor, bildirmiyor. Peki, bu kötü
niyetlilerle ilgili olarak ne yapılacak? Bildirge ve beyannameler düzenli
verildi diye bunları alacağız Bakanlar Kuruluna götürüp bunlara af
çıkarabileceğiz, tecil yapabileceğiz, tecil faizini indirebileceğiz. 
Sayın Bakanım, siz Hükûmet adına Sağlık Bakanı olarak
buradasınız, biz Maliye Bakanımıza anlatamadık bu konuları ama Sağlık Bakanına
anlatalım hiç olmazsa. Hiç olmazsa, bunları düzeltelim. Çok açık, çok akla
mantığa uygun konular bunlar. Ne diye bunları yapıyoruz, ne diye bunları
getiriyoruz, anlamak mümkün değil. Neden sistemimizi bozuyoruz, anlamak mümkün
değil. 
6183 sayılı Kanun, bu ülkenin, Maliye Bakanlığının
direklerinden biridir, şimdiye kadar başarılı bir şekilde uygulanmıştır. Bu
getirilen 48/A maddesi bunu aksatacaktır, Maliye Bakanlığına da büyük bir
sıkıntı getirecektir, gerçekten, ciddiyetini de bozacaktır, Bakanlar Kuruluna
da çok önemli bir yük getirecektir, Maliye Bakanlığına da önemli bir yük
getirecektir. Sıkıntıdan başka bir şey değil ve sistemi bozmaktan başka bir şey
değil. Bu, bu iş için çözüm değildir, çok büyük bir yanlışlık yapılıyor. 
Ayrıca şunu da özellikle belirtmek istiyorum: Sosyal
Güvenlik Kurumu büyük bir sıkıntı içerisinde, 116 milyar lira bu sene devlet
bütçesinden SGK’ya aktarılacak, ki en azdır bu para, çok daha üzerinde
olacaktır. 
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum, sözlerinizi
tamamlayınız Sayın Kuşoğlu. 
BÜLENT KUŞOĞLU (Devamla) – Teşekkür ederim Sayın
Başkanım. 
Sosyal Güvenlik Kurumu da zorda, sıkıntıda, nasıl
Maliye Bakanlığı artık vergi toplayamıyorsa, vatandaş, mükellef vergi
ödeyemiyorsa… Vatandaş da vergi ödeyemiyor, Maliye de vergi toplayamıyor, yeni
vergi ihdas edemiyoruz, sıkıntı var, prim toplayamıyoruz, tıkandık kaldık. Bu
noktada yapılması gereken, daha radikal yapısal önlemler almaktır. Bu şekilde,
aylardan beri bu konuyu seyrede seyrede, Bakanlık, Hükûmet, bunları seyrede
seyrede bize böyle palyatif, aspirin tedbirler getirmesini anlamamız mümkün
değil. Gerçekten, Türkiye büyük bir sıkıntıya doğru gidiyor ve bu seyrediliyor.
Ekonomiyle ilgili bakanlıklar, birimler arasında da koordinasyon yok, bunu
tekrar ifade etmek istiyorum. Çözüm, daha rasyonel çalışmanızdır. 
Bu vesileyle, hepinize saygılar sunuyorum. 
Yarın kutlayacağımız, idrak edeceğimiz 19 Mayıs Gençlik
ve Spor Bayramı’mızın da kutlu olmasını, yeni yüzyıllara taşınmasını diliyorum.
Herkese saygılar sunuyorum. (CHP sıralarından alkışlar)
BAŞKAN – Teşekkür ederim Sayın Kuşoğlu.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
16’ncı maddeyi, kabul edilen önergeyle yapılan
değişiklik doğrultusunda oylarınıza sunuyorum: Kabul edenler... Kabul
etmeyenler... 16’ncı madde kabul edilmiştir.
17’nci madde üzerinde bir önerge vardır, okutup işleme
alacağım:
Türkiye Büyük Millet Meclisi Başkanlığına
Görüşülmekte olan 475 sıra sayılı Bazı Alacakların
Yeniden Yapılandırılması ile Bazı Kanunlarda ve Kanun Hükmünde Kararnamede
Değişiklik Yapılmasına Dair Kanun Teklifi’nin 17'nci maddesinin aşağıdaki
şekilde değiştirilmesini arz ve teklif ederiz.
 Mehmet Bekaroğlu 
Haydar Akar  Bihlun Tamaylıgil
 İstanbul 
Kocaeli  İstanbul
 Haluk Pekşen Serdal
Kuyucuoğlu Ali Özcan
 Trabzon 
Mersin  İstanbul
 Utku Çakırözer
 Eskişehir
MADDE 17- 14/3/2013 tarihli ve 6446 sayılı Elektrik
Piyasası Kanununun 27 nci maddesinin birinci fıkrasının ikinci cümlesi
aşağıdaki şekilde yeniden düzenlenmiştir.
“Elektrik enerjisi mübadele, ithalat ve ihracat
anlaşmaları ile mevcut imtiyaz ve uygulama sözleşmeleri kapsamında enerji alış
ve satış anlaşmaları imzalayabilir.”
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkan.
BAŞKAN – Hükûmet?
SAĞLIK BAKANI RECEP AKDAĞ (Erzurum) – Katılmıyoruz
Sayın Başkan.
BAŞKAN – Önerge hakkında konuşmak isteyen Haluk Pekşen,
Trabzon Milletvekili.
Buyurunuz Sayın Pekşen. (CHP sıralarından alkışlar)
HALUK PEKŞEN (Trabzon) – Sayın Başkan, saygıdeğer
milletvekilleri; bu kanunun ismiyle ilgili bana söyleseler, deseler ki “Bu
kanuna uygun bir isim bul.” Ben “…”(x) derdim. O kadar enteresan ki, 2001
yılında Türkiye, elektrik piyasası konusunu planlamış, demiş ki: “Artık, bundan
sonra özel sektör de gelsin, elektrik üretimi yapsın, elektrik üretimi için
yatırım yapsın, hatta finansman getirsin, bu getirdikleri finansmanla kamunun
yükünü sırtından alsınlar, böylece serbest piyasa oluşsun, elektriğin serbest
piyasasıyla birlikte yurttaşlar daha az bedel ödeyerek elektrik alsınlar.”
Peki, ne olmuş? Şöyle olmuş: Mesela 1980 yılından 2008
yılına kadar Türkiye’nin elektrik talebi yüzde 7 artmış ama iktidarınızın son
on yılında elektrik talebi bir anda yüzde 4,2’ye düşmüş, son beş yılda 3,2’ye
düşmüş yani artık vatandaş elektrik tüketemiyor. Niçin? Çünkü 79.621 megavatlık
elektrik kapasitesi var ama 35 bin megavatlık tüketim var. Niye? Çünkü sanayi
bitmiş. Artık sanayi yok, olmayan sanayinin tüketemeyeceği elektrik var. Peki,
son beş yılda ne olmuş da 3,2’ye düşmüş talep? Çünkü sanayinin yanına
iktidarınız bir de turizmi eklemiş, otelleri de kapatmışız; maşallah! 
Şimdi, 79 bin küsurluk kurulu güç var ama yarısı kadar
bile elektrik tüketilemiyor. Ee, o zaman ne olacak? Bu serbestleşen, yatırım
yapan, devletten özelleştirenler de diyor ki: “Yandık, biz batıyoruz. Bu
santralleri bize sattınız, büyük büyük paralar verdik, bunları aldık, hatta
kamunun bankaları da bunlara kredi verdiler. Biz bu kredilerle bu santralleri
aldık, şimdi para kazanamıyoruz, elektriği alacak yer yok. Biz buradan para kazanamazsak
bunların tamamı da batar.” O zaman devlet diyor ki: “Bir dakika, bir dakika;
hiç merak etmeyin, ben size hemen alım garantisi veriyorum.” Yeni yatırım
yapmış olanlara da alım garantisi veriyor ama nasıl? 14 kuruş şu anda serbest
piyasada, 14 kuruş ama devlet 18,5 kuruş alım garantisi veriyor yani piyasada
14, devletin alımı 18,5 kuruş. Peki, vatandaş kaç paraya alıyor? Hani erken
kalkanın soyduğu TRT var ya, o da dâhil, onu da içerisine eklediğiniz zaman 40
kuruş. Vatandaş geliyor, konut sahibi, elektriğe 40 kuruş ödüyor yani 14 kuruş
maliyet, 40 kuruşa vatandaşa mal oluyor. İnanılmaz iyi bir yönetim yapmışsınız,
gerçekten müthiş! 
Şimdi, bu kanunla ne yapıyoruz? Daha çok alım garantisi
vermek için bir yetki alıyoruz. Hani beş yıl içerisinde serbest piyasayı
oturtacaktınız ve tasfiye edeceğiniz TETAŞ vardı ya o TETAŞ’ı artık kapatmaktan
vazgeçiyorsunuz, tamamen en önemli alıcı hâline getiriyorsunuz. Peki, elektriği
alacak, kime satacak? Müşteri yok. Ee, kim ödeyecek? Vatandaş, nasıl olsa
alışmış. O zaman, vatandaş zaten karabatak usulü batmış, özel sektörü
kurtaralım, buradaki şirketlerin birkaç tanesini kurtaralım! 
Şimdi, özelleşmiş olan, özellikle kömür santrallerini
yeni almış olan yandaşlar var ya, onlar bastırıyorlar ki “Aman, gözünüzü seveyim,
bu kanunu bir an önce çıkarın. Elektrik, serbest piyasada 14 kuruş, biz zaten
14 kuruştan bunu satamıyoruz, satmıyoruz, sonuç itibarıyla bizim elektriğimizi
almazsanız biz batarız, biz batarsak bankalar da batarlar, ekonomi zaten
batmış, hep beraber batmayalım.” 
“Ne yapalım? O zaman bu kanunu getirelim, bu işi
kanunla halledelim. Alım garantisini TETAŞ’a verelim, TETAŞ’ı yeniden inşa
edelim ve böylece vatandaşa 40 kuruştan elektrik aldırmaya devam ettirelim.”
Saygıdeğer milletvekilleri, çok güzel bir Afrika
atasözü var, diyor ki o atasözünde: “Aslanlar, kendi hikâyelerini yazmadıkları
sürece avcıların hikâyelerini dinlemeye devam ederler.” 
Ben siyasetçi olarak buradaki bürokratlara
söylemiyorum. Aslında onlara söylenecek çok şey var, çok, çok şey var. Bu 4483
sayılı soruşturma yasası bir işlese, var ya, ne bugün bu elektriği 14 kuruşa
mal edip de 40 kuruşa vatandaşı kazıklama konuşulabilir bu Parlamentoda ne de
başka şeyler ama ben kendimize söylüyorum: Bu Parlamento, ne zaman bu ülkenin
gerçek sorunlarıyla meşgul olacak, ne zaman bu ülkenin gerçek sorunlarına el
atacak; ben merak ediyorum doğrusu. 
Burada, şu önümüze gelen konularda, emin olun, bu
bürokratlardan bin kat daha hâkimiz bu konulara, hepiniz hâkimsiniz ama
hiçbirinizden çıt çıkmıyor. 
Niye garanti veriyoruz? Niçin garanti veriyoruz? Eğer
işletemiyorsan yapma kardeşim yatırımı. Türk Ticaret Kanunu’nda söylüyor, açık,
“Basiretli tacir olacaksın.” diyor. Yatırımı yaptıysan ve bu yatırımı
hesaplayamıyorsan demek ki basiretli değilmişsin sen. Ee, basiretsiz adam, ben
senin arkanda niye durayım? 
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum Sayın Pekşen,
tamamlayınız.
HALUK PEKŞEN (Devamla) – Ama yandaş olunca, maalesef,
bu fasit daire böyle devam edip gidiyor, iktidarlar değişiyor ama düzenler
değişmiyor. Aynı şekilde, her şey halka büyük bir maliyet olarak geri dönüyor. 
Bugün, burada, bu yasayla izin verdiğimiz şu: TRT’de
erken kalkan, soymaya devam etsin. Bunu söylediğim zaman, burada, sizin
sıralardan bana sataşan arkadaşlar vardı ama şimdi gördünüz ki avukat bile 50
milyon lirayı dolandırmış, topuklamış gitmiş, arazi. Elektrik parası, benim
Karadeniz’deki çay üreticimin, gariban vatandaşın sırtına kalmış. 
Bu arada, Karadeniz demişken bir de Karadeniz’e bir selam
söyleyelim. Bu Trabzon’un Sürmene ilçesinde bir tabiat parkı var. Oraya
günübirlik tesis yapılacak yerde yanlışlıkla tatil köyü yapmışlar, beş
yıldızlı. Evet, Sayın Bakana dedim ki “Yahu bir beraber gidelim, bir görelim
orayı, bakalım günübirlik tesis mi?” diye; o gün bugündür Sayın Bakanı
göremedim. Ama tavsiyem size, bu aralar Karadeniz’e gidin, ziyaret edin, bir
daha Karadeniz’i görme şansınız olmayacaktır. 
Saygıyla selamlıyorum, çok teşekkür ediyorum. (CHP
sıralarından alkışlar)
BAŞKAN – Teşekkür ederim Sayın Pekşen. 
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
17’nci maddeyi oylarınıza sunuyorum: Kabul edenler...
Kabul etmeyenler... 17’nci madde kabul edilmiştir. 
18’inci madde üzerinde bir önerge vardır, okutup işleme
alacağım. 
Türkiye Büyük Millet Meclisi Başkanlığına
Görüşülmekte olan 475 sıra sayılı Bazı Alacakların
Yeniden Yapılandırılması ile Bazı Kanunlarda ve Kanun Hükmünde Kararnamede
Değişiklik Yapılmasına Dair Kanun Teklifi’nin 18’inci maddesinin teklif
metninden çıkartılmasını arz ve teklif ederiz. 
Saygılarımızla.
 Ali Özcan Mehmet
Bekaroğlu Bihlun Tamaylıgil
 İstanbul İstanbul İstanbul
 Serdal Kuyucuoğlu Haydar
Akar Utku Çakırözer
 Mersin Kocaeli Eskişehir
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkan. 
BAŞKAN – Hükûmet? 
SAĞLIK BAKANI RECEP AKDAĞ (Erzurum) – Katılmıyoruz
efendim. 
BAŞKAN – Önerge hakkında konuşmak isteyen, Mehmet
Bekaroğlu, İstanbul Milletvekili.
Buyurunuz Sayın Bekaroğlu. (CHP sıralarından alkışlar) 
MEHMET BEKAROĞLU (İstanbul) – Değerli arkadaşlar,
hepinizi saygıyla selamlıyorum. 
Bu enerjideki yağma, birinci neoliberal dalgayla
başladı, 1984 yılında. Yap-işlet-devret, o konuda dünya kadar hikâye var, ta
Yüce Divanlara kadar giden, santraller filan. Daha sonra işte bu HES’lere doğru
yansıdı. İkinci dalga, sizden biraz önce, AKP Hükûmetinden biraz önce başladı
ve daha ne olacağı belli değilken, EPDK kurulurken çok sayıda belge dağıtıldı,
özellikle HES’lerle ilgili. Sonra bunlar iptal edildi ve sizin döneminiz geldi.
O günden bugüne, sizin döneminizde -58’inci Hükûmet döneminde bir şey yok-
59’uncu Hükûmet zamanında 370, 60’ıncı Hükûmette 569, 61’inci Hükûmette 228,
62’de -artık kalmamış, azalmış- 18, 63’te 2, 64’te 8 tane lisans vermişsiniz,
HES’lerle ilgili verilen lisans sayısı.
Değerli arkadaşlarım, elbette Türkiye’nin enerjiye
ihtiyacı var. Enerjisiz hayat olmuyor, modern hayat olmuyor. Türkiye’nin de
petrolü falan yok. Dolayısıyla kendi kaynaklarını değerlendirecek ama bütün
işlerde olduğu gibi burada da ne alıyoruz, ne veriyoruz, ona bakmamız lazım;
maliyet nedir, fayda nedir, zarar nedir, buna bakılması gerekiyor.
Bütün çevrecileri “hain” ilan ediyorsunuz. Sizden
önceki bazı hükûmetlerde de böyleydi yani refleks olarak. Öyle değil arkadaşlar
yani bunları dinleyin. Kimse enerjiye karşı çıkmıyor ama enerji üretirken,
enerjiyle ilgili yatırımlar yaparken o bölge, o coğrafyanın ne olacağını,
oranın yaşam alanının ne olacağını, tarımının ne olacağını, hayvancılığının ne
olacağını, o coğrafyanın, o toprakların gelecek kuşaklardan bize emanet
olduğunu lütfen unutmayınız. Ama böyle yapılmıyor, yağma şeklinde giriliyor.
Değerli arkadaşlarım, 2003 ve 2008 yılları arasında
“ÇED gerekli değildir.” diye özellikle 10 ila 50 megavat kurulu gücü olan
santraller için kararlar alındı ve dünya kadar iş yapıldı. Daha sonra da işte
kes-yapıştır tarzında ÇED raporlarıyla yüzlerce HES yapıldı. Şimdi bu getirilen
kanunla HES’i değişik sebeplerden dolayı yapamayan firmaların teminatları,
vazgeçerlerse iade edilecek. Bu, ilk bakışta… Niye böyle bir şey çıkıyor?
Sözleşmelerde mücbir bir sebep varsa, gerçekten kendisinden değil de başka
sebeplerden kaynaklanan bir sorun varsa zaten teminatlar iade edilir. Nedir bu?
Araştırdım, baktım. Bakın, özellikle Doğu Karadeniz’de, Rize’de, değişik
yerlerde çevreciler dolayısıyla bu firmalar, bu lisansı almış olan firmalar
oralara giremiyor, çevreciler, bölge halkı direniyor, giremiyor. Şimdi bunların
teminatları iade edilecek ve bunların yerine güçlü firmalara verilecek. Bu
güçlü firmaların adını vermek istemiyorum. Karadeniz’de ve Türkiye'nin her
tarafında bütün bu ihaleleri alan özellikle bir tane firma var ki bu firma,
daha evvel milletin anasına küfretmiş bir firmadır. Bu firmalar alacaklar.
Bunlar ne yapıyor biliyor musunuz arkadaşlar: O vadinin çocuklarını alıyor,
güvenlik görevlisi yapıyor, aynen böyle bir zamanların koruculuk sistemi gibi
ve o vadinin çocuklarını yine o vadinin çocuklarının üzerine salıyorlar.
Güvenlik görevlisinin dışarıda maaşı, işte, 1.800 liraysa 3 bin lira veriyor.
Değerli arkadaşlar, bu son derece tehlikeli bir şey; hani çevrenin tahrip
edilmesi, şunun yapılması, bunun yapılması bir tarafa, bu, son derece tehlikeli
bir şey. 
Özellikle Rize’nin bazı yerlerine girdiler, verdiniz,
yağmaladılar orayı, sesinizi çıkarmadınız. Daha sonra çocuklarınız size beddua
edecek, onu bir tarafa bırakıyorum. Ama bazı derelerine giremediler, mesela
Viçe’nin derelerine giremediler. Şimdi onu büyük firmalar alacak, “Milletin anasını
bellerim.” diyen firmalar alacak ve onlar da o bölgede açlık çeken, işsiz olan…
Genç işsizlik rakamını biliyorsunuz değil mi? 2016’da yüzde 17 iken 2017
Martında yüzde 24 oldu. İşte, o çocukları güvenlik görevlisi yapacak, bir tip
korucu yapacak ve yine o bölgenin çocuklarının üzerine salacaksınız. Bunları
eskiler de yaptı, kimsenin işine yaramadı. Bugün başka yerlerde yapıyorsunuz,
kimsenin işine yaramıyor. O bölgenin insanları bu işe direnmeye devam edecek. 
Bakın, bir daha tekrar ediyorum: Enerji ihtiyacı
vardır, bunların karşılanması için HES’ler bile yapılabilir ama kanal tipi
HES’ler son derece tehlikeli, çevreyi ortadan kaldırıyor. Bunları yaparken
gerçekten ne getiriyor, ne götürüyor; bunlara bakmak lazım. 
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum Sayın Bekaroğlu, devam
ediniz. 
MEHMET BEKAROĞLU (Devamla) – Teşekkür ederim Sayın
Başkanım. 
Bakın, bir süre önce Plan ve Bütçe Komisyonunda konu
konuşulurken Enerji Bakanı “HES’lerle bu iş olmaz, haklısınız, ufak dereleri
mahvediyoruz.” dedi. İtiraftır bu, gerçekten mahvediliyor. 
Bir de deniliyor ki: “Doğu Karadeniz’de işte çay şöyle,
şu böyle, bu böyle. Doğu Karadeniz’in geleceği turizmde.” “Peki, nasıl turizmde
olacak, dereler kurutulduktan, vadiler yıkıldıktan sonra nasıl turizm olacak?”
sorusunu sorup hepinizi saygıyla selamlıyorum. (CHP sıralarından alkışlar)
BAŞKAN – Teşekkür ederim Sayın Bekaroğlu. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
18’inci maddeyi oylarınıza sunuyorum: Kabul edenler…
Kabul etmeyenler… 18’inci madde kabul edilmiştir.
19’uncu madde üzerinde bir önerge vardır, okutup işleme
alacağım.
Türkiye Büyük Millet Meclisi Başkanlığına
Görüşülmekte olan 475 sıra sayılı Kanun Teklifi’nin
19’uncu maddesinin teklif metninden çıkarılmasını arz ve teklif ederiz.
 Ahmet Yıldırım Ayşe
Acar Başaran Bedia Özgökçe Ertan
 Muş Batman Van
 Dilek Öcalan Erol
Dora Garo Paylan
 Şanlıurfa Mardin İstanbul
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkanım.
BAŞKAN – Hükûmet?
SAĞLIK BAKANI RECEP AKDAĞ (Erzurum) – Katılmıyoruz
Sayın Başkan.
BAŞKAN – Önerge hakkında konuşmak isteyen, Garo Paylan,
İstanbul Milletvekili. 
Buyurunuz Sayın Paylan. (HDP sıralarından alkışlar)
GARO PAYLAN (İstanbul) – Teşekkür ederim Sayın Başkan.
Değerli milletvekilleri, az önce teminat müessesesini
tarumar ettiniz. Eğer tekrar müzakere etmezsek artık devlette, ihale alanlar
teminatını verecekler ama nasıl olsa hiçbir kriter olmadan geri alabilecekler.
Böyle bir şey olabilir mi? Bugüne kadar yapılan ihalelerde teminat bırakanlar
teminatlarını yakmadılar mı? Bu, bir risk almak değil midir? Ama bakın burada
ne diyorsunuz: “Lisans başvuruları sonlandırılır, teminatlar iade edilir.”
Kriter var mı? Yok. Yani bir kriter koysanız anlayacağım. “Şu sebeple, bu
mücbir sebeple teminat iade edilir.” derseniz anlayacağım. Kriter yok
arkadaşlar yasada. Böyle bir yasayı geçirdiniz. Yarın bütün ihalelerle ilgili
bütün bakanlıkların kapısı aşındırılır ve “Teminatlar iade edilsin.” diye
başvurular yapılır. Bir müesseseyi daha tarumar ettik, yazık! 
Peki, niçin böyle oluyor? Değerli arkadaşlar, dün ben
bir sitemde bulundum, dedim ki: “Yasama kalitesi yok.” Neden? Çünkü müzakere
yapılmıyor, ilgili yasa maddeleri ilgili ihtisas komisyonlarında görüşülmüyor
dedim. Teklifi veren Mustafa Elitaş dahi gelip Komisyonu, bu Genel Kurulu takip
etmiyor, Komisyona bir kere bile gelmedi dedim. Bugün yine yok bakıyorum, arada
bir uğruyor ama gidiyor, pek takip etmiyor görüşmeleri.
MEHMET NACİ BOSTANCI (Amasya) – Ediyor, ediyor.
GARO PAYLAN (Devamla) – Yok, yok, pek görmedim. Arada
bir iki kez geldi, geçti, gitti.
MEHMET NACİ BOSTANCI (Amasya) – Elektronik göz var.
GARO PAYLAN (Devamla) – Bakın, Plan ve Bütçe
Komisyonundan geçti değil mi bu maddeler? Dün dedim ki ya Plan ve Bütçe
Komisyonu Başkanımız Süreyya Bey yok, bugün de yok. Plan ve Bütçe Komisyonu
üyelerinin, bakıyorum, büyük çoğunluğu yok, bazı üyelerimiz burada.
ABDULLAH NEJAT KOÇER (Gaziantep) – Hepsi burada, hepsi
burada.
GARO PAYLAN (Devamla) – Yok, bazıları burada efendim,
bazıları burada, görüyorum.
Peki, dün Maliye Bakanından izahat istedik “Bazı
konuları Genel Kurula bırakacağız. Genel Kurulda bilgi vereceğiz, öncesinde
müzakere edeceğiz.” dedi. Maliye Bakanımız dün bilgi vereceğini söyledi, bugün
baktım, Maliye Bakanı da yok. Hani, Dimyat’a pirince giderken evdeki bulgurdan
da olduk. Hiçbir maddesi olmayan Sağlık Bakanımız burada, hiçbir maddesi yok.
Enerji konularında var, pek çok konuda var, bir tek Sağlık Bakanlığıyla ilgili
yok, o da ne hikmetse Sağlık Bakanımız burada.
SAĞLIK BAKANI RECEP AKDAĞ (Erzurum) - Sizin de maddeniz
yok.
GARO PAYLAN (Devamla) – Peki, Mecliste bir heyecan var
mı? O da yok. Çünkü ferman yukarıdan yazılmış, Meclis noter olarak mühür basmak
için burada. Hiçbir heyecan da yok arkadaşlar, yazık. Yani gerçekten Meclisin
kalitesi anlamında, yasama kalitesi anlamında, Meclisin itibarı anlamında hep
beraber buna zarar veriyoruz arkadaşlar. Bu gidişat, iyi bir gidişat değil. Hepiniz
pazar günkü partili Cumhurbaşkanlığı meselesine kilitlenmiş durumdasınız, bunu
anlıyorum ama bu gidişat, gidişat değil, yasama kalitesi anlamında mutlaka bir
şeyler yapmamız lazım.
Değerli arkadaşlar, ilgili maddede ise Tarım
Bakanlığıyla ilgili bir yapılandırma var, beş yılı on yıla çıkarıyorsunuz. Biz
şunun için karşıyız: Elbette, çiftçinin borcu yapılandırılsın ama çiftçiye borç
yapılandırmasından vazgeçelim. Bakın, gayrisafi yurt içi hasılanın yüzde 1’ini
her yıl çiftçiye destek olarak vermek zorundayız, en az yüzde 1’ini. Gayrisafi
yurt içi hasıla 3 trilyon TL, yüzde 1’i 30 milyar TL yapar. Siz ne
veriyorsunuz? 18 milyar TL. Her yıl ortalama 12 milyar TL çiftçiye borçlusunuz
ama siz ne yapıyorsunuz? Çiftçiyi borçlandırıp, borcunu yapılandırıp, ona bir
şey lütfetmiş gibi davranıyorsunuz; bir şey lütfetmiyorsunuz. Bu borçları,
arkadaşlar, silmeniz lazım; bırakın yapılandırmayı ve çiftçiye borç yerine
destek verelim arkadaşlar, hak ettiği, üretimi artıracak, gayrisafi yurt içi
hasıla içinden daha fazla pay alabilecek destekleri verelim. Çiftçi borçlu
olmasın ki kazandığını görebilsin ki gayrisafi yurt içindeki payı artsın, daha
çok insan çiftçilik yapsın, hayvancılıkla uğraşsın. 
Bakın, et fiyatları konusunda, “Ramazan geldi, et
fiyatları yükseldi.” diyorsunuz. Gıda fiyatlarını kontrol edemiyoruz, niye?
Herkes şehirlere akın ediyor, meralar boş, tarlalar boş, yaylalar boş. O
açıdan, bu kafayla biz daha çok et ithal ederiz, Rusya’dan buğday ithal ederiz.
Bu kafayla bakmayalım, çiftçiye borç değil, destek verelim arkadaşlar. 
Teşekkürler, saygılar. (HDP sıralarından alkışlar 
BAŞKAN – Teşekkür ederim Sayın Paylan.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
19’uncu maddeyi oylarınıza sunuyorum: Kabul edenler...
Kabul etmeyenler... 19’uncu madde kabul edilmiştir. 
20’nci maddeyi oylarınıza sunuyorum: Kabul edenler...
Kabul etmeyenler... 20'nci madde kabul edilmiştir. 
Geçici madde 1 üzerinde bir önerge vardır, okutuyorum: 
Türkiye Büyük Millet Meclisi Başkanlığına
Görüşülmekte olan 475 sıra sayılı Kanun Teklifi’nin
geçici 1’inci maddesinin teklif metninden çıkarılmasını arz ve teklif ederiz. 
 Ahmet Yıldırım Ayşe
Acar Başaran Bedia Özgökçe Ertan
 Muş Batman Van
 Erol Dora İmam
Taşçıer Garo Paylan
 Mardin Diyarbakır İstanbul
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkan.
BAŞKAN – Hükûmet?
SAĞLIK BAKANI RECEP AKDAĞ (Erzurum) – Katılmıyoruz
efendim.
BAŞKAN – Önerge hakkında konuşmak isteyen, Garo Paylan,
İstanbul Milletvekili. 
Buyurunuz Sayın Paylan. (HDP sıralarından alkışlar)
GARO PAYLAN (İstanbul) – Sayın Başkan, değerli
milletvekilleri; şimdi, 20 yaştan daha fazla olan araçlarla ilgili vergi affı
ve cezalarla ilgili af getiriyoruz. Ancak burada ciddi bir sorun var, Sayın
Maliye Bakanına da Komisyonda ilettim. Biliyorsunuz, 1990’lı yıllarda çok ciddi
sayıda cipler vardı, hani lüks cipler ve onlar, şu anda, 20 yaşına geldiler ve
son beş yıldır pek çoğu vergisini ödemiyor. Hani, yıllık 5 milyar, 6 milyar
olan vergileri var ve bunlar vergilerini ödemiyor. Niye? Üç yılda bir vergi
affı var ve bunların birikmiş vergi ve ceza olarak 20-30 bin lira borçları var,
onlar, ödemeyi bekletiyorlar. Bakın, borcu olan yüz binlerce gariban arabası var,
onlara bir lafım yok, onların borcu zaten 300 liradır, 500 liradır ama burada
bir üst limit olmadığı için 30 bin lira, 50 bin lira olan borçları da
affediyorsunuz. Maliye Bakanına az önce de söyledim, bu konuda bir üst limit
koyun dedim ama maalesef, ne bize bilgi verdi ne Elitaş gelip bir bilgi verdi,
Maliye Bakanı zaten yok, bürokratlarına da demiş ki: “Sonra bakarız o işe.” 10
binlerce lira olabilecek borçları şu anda affedeceksiniz eğer el kaldırırsanız.
Bunu yapmayın derim arkadaşlar. 
Diğer bir konuyla ilgili görüşlerimi ifade etmek
istiyorum. Amerika Birleşik Devletleri, Türkiye’yle ilgili bir haberle
çalkalanıyor; haber, Cumhurbaşkanımız Recep Tayyip Erdoğan’la ilgili. Bütün
haber bültenlerinde Cumhurbaşkanımız Recep Tayyip Erdoğan var. Peki, neyle
ilgili? Ziyaretiyle ilgili değil, Trump’la görüşmesiyle ilgili değil,
görüşmeden sonra Cumhurbaşkanı korumalarının orada Cumhurbaşkanını protesto
edenleri linç etmesiyle ilgili. 
ALİM TUNÇ (Uşak) – İyi etmişler.
GARO PAYLAN (Devamla) – Yaklaşık 50 koruması -bayağı da
böyle yapılı korumalar, biliyorsunuz- 60-70 yaşında olan insanları,
protestocuları linç ettiler. 
FEVZİ ŞANVERDİ (Hatay) – Onları mı savunuyorsunuz?
GARO PAYLAN (Devamla) – Bakın, Amerika’da bütün
ajanslar bununla ilgili haber yapıyor. (AK PARTİ sıralarından gürültüler)
AHMET YILDIRIM (Muş) – Sayın Başkan… Sayın Başkan…
FEVZİ ŞANVERDİ (Hatay) – Ağrına mı gitti?
GARO PAYLAN (Devamla) – Arkadaşlar, bakın, Türkiye
bütçesinden Amerika’daki lobi şirketlerine Türkiye'nin tanıtımı için 100
milyonlarca lira para aktarılıyor. Ama bakın, şu anda CNN’i açın, diğer haber
kanallarını açın, Türkiye'nin imajına nasıl bir darbe vurulduğunu görün. 
FEVZİ ŞANVERDİ (Hatay) – Kişi, sevdikleriyle beraber.
GARO PAYLAN (Devamla) – Çünkü orada senatörler çıkıyor
diyor ki: “Ülkemizde protesto etme haktır, barışçı protestolara müdahale
edilemez. Bu, bir üçüncü dünya ülke görüntüsüdür.” diyorlar.
SAĞLIK BAKANI RECEP AKDAĞ (Erzurum) – Hangi senato
burası ya? Amerikan Senatosu mu burası? Burası, Türkiye Büyük Millet Meclisi. 
GARO PAYLAN (Devamla) – Bu, ülkemizin imajına vurulan
büyük bir darbedir. Bu anlamda gerekli soruşturmanın açılması gerekir
arkadaşlar. 
Bakın, 100 milyonlarca lira harcamayla imaj
düzeltilmiyor. İmaj, demokratik tavırla düzeltiliyor ama ülke içinde bu linç
görüntüleri varken…
SALİM USLU (Çorum) – Ülkeyle ne ilgisi var bunun?
GARO PAYLAN (Devamla) – …“Ülke dışında da aynısını
yaparım.” derseniz bakın, böyle, ülkemizin imajını yerle bir edersiniz.
O anlamda, bu tip tavırlarla ilgili İçişleri
Bakanlığının, Başbakanlığın ve Cumhurbaşkanlığının bir soruşturma açması
gerektiğini düşünüyorum.
TAHİR ÖZTÜRK (Elâzığ) – Teröre içeride de dışarıda da
aynı adı verirler. 
GARO PAYLAN (Devamla) – Saygılar sunarım. (HDP
sıralarından alkışlar)
BAŞKAN – Teşekkür ederim Sayın Paylan.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Geçici Madde 1’i oylarınıza sunuyorum: Kabul edenler…
Kabul etmeyenler… Geçici Madde 1 kabul edilmiştir. 
Madde 21’i oylarınıza sunuyorum: Kabul edenler…
MUSTAFA ELİTAŞ (Kayseri) – Sayın Başkan, bir beş dakika
ara verebilir misiniz?
BAŞKAN – Benim bildiğim, bürokrasi, bu önergeleri
süratle hazırlar, getirir. 
MUSTAFA ELİTAŞ (Kayseri) – Geldi geldi, Sayın Başkanım,
geldi.
BAŞKAN – On dakika ara veriyorum.
Kapanma Saati: 19.56
ÜÇÜNCÜ OTURUM
Açılma Saati: 20.11
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Mehmet
Necmettin AHRAZOĞLU (Hatay)
-----0-----
BAŞKAN – Sayın milletvekilleri, Türkiye Büyük Millet
Meclisinin 94’üncü Birleşiminin Üçüncü Oturumunu açıyorum.
475 sıra sayılı Kanun Teklifi’nin görüşmelerine devam
ediyoruz. 
Komisyon yerinde.
Hükûmet yerinde.
Biraz önce 21’inci madde üzerinde bir önerge geleceği
Başkanlık Divanına ifade edilmişti, ben de “Bürokrasi bunları zamanında
getirir.” şeklinde bir açıklama yapmıştım. Kanun tasarı ve tekliflerinde
önergeler çok büyük ölçüde bürokrasi tarafından hazırlanır ve önergeyi verecek
olan sayın milletvekiline veya hükûmete sunulur. Gelir İdaresi Başkanlığının,
bugün dâhil, şu ana kadar görüştüğümüz bu teklif dâhil, önergelerde gecikme
yönünde bir duruşunun olduğuna hiç tanık olmadım. Ancak, 16’ncı maddede son
anda yapılan ve bir başka kurumu ilgilendiren değişikliğin ilgili arkadaşlara
geç intikal etmiş olması nedeniyle önergenin zamanında, zamanında demeyeyim de
süratle hazırlanamadığı ortaya çıktı. Bunu Genel Kurulun bilgisine sunuyorum.
Bürokrasideki arkadaşlarımın bu konudaki iyi niyetine ve çalışkanlığına
inanıyorum.
21’inci madde üzerinde bir adet önerge vardır,
okutuyorum: 
Türkiye Büyük Millet Meclisi Başkanlığına
Görüşülmekte olan kanun teklifinin 21’inci maddesinin
(1) numaralı fıkrasının (a) bendinde yer alan “7 nci ve 16 ncı maddeleri”
ibaresinin “7 nci maddesi ve çerçeve 16 ncı maddesi ile 5510 sayılı Kanunun 88
inci maddesinin onaltıncı fıkrasına eklenen cümlenin” şeklinde değiştirilmesini
arz ve teklif ederiz. 
 Recep
Akdağ
 Erzurum
 Sağlık
Bakanı
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Takdire bırakıyoruz Sayın Başkan.
BAŞKAN – Hükûmet?
SAĞLIK BAKANI RECEP AKDAĞ (Erzurum) – Katılıyoruz
efendim.
MEHMET NACİ BOSTANCI (Amasya) – Gerekçe.
BAŞKAN – Gerekçeyi okutuyorum:
Gerekçe:
Yürürlük düzeltmesi yapılmaktadır.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmiştir.
21’inci maddeyi önergeyle yapılan değişiklik
doğrultusunda oylarınıza sunuyorum: Kabul edenler… Kabul etmeyenler… 21’inci
madde kabul edilmiştir.
22’nci maddeyi oylarınıza sunuyorum: Kabul edenler…
Kabul etmeyenler… 22’nci madde kabul edilmiştir.
Sayın milletvekilleri, ikinci bölümde yer alan
maddelerin oylamaları tamamlanmıştır. 
Teklifin tümü açık oylamaya tabidir.
Açık oylamanın elektronik oylama cihazıyla yapılmasını
oylarınıza sunuyorum: Kabul edenler… Kabul etmeyenler… Kabul edilmiştir.
Oylama için iki dakika süre vereceğim. Bu süre içinde
sisteme giremeyen üyelerin teknik personelden yardım istemelerini, bu yardıma
rağmen de sisteme giremeyen üyelerin oy pusulalarını oylama için öngörülen iki
dakikalık süre içinde Başkanlığa ulaştırmalarını rica ediyorum.
Ayrıca, vekâleten oy kullanacak sayın bakanlar var ise
hangi bakana vekâleten oy kullandığını, oyunun rengini ve kendisinin ad ve
soyadı ile imzasını da taşıyan oy pusulasını yine oylama için öngörülen iki dakikalık
süre içerisinde Başkanlığa ulaştırmalarını rica ediyorum.
Oylama işlemini başlatıyorum.
(Elektronik cihazla oylama yapıldı)
BAŞKAN – 475 sıra sayılı Kanun Teklifi’nin açık oylama
sonucu:
“Kullanılan
oy sayısı : 234
Kabul : 231

Ret : 1

Çekimser : 2 (x)
 Kâtip
Üye  Kâtip Üye
 Ömer
Serdar  Mehmet Necmettin Ahrazoğlu
 Elâzığ
 Hatay”
Teklif kabul edilmiş ve kanunlaşmıştır, hayırlı olsun.
2’nci sırada bulunan 358 sıra sayılı Kanun Tasarısı ile
Dışişleri Komisyonu Raporu’nun görüşmelerine başlıyoruz. 
2.- Türkiye Cumhuriyeti Çevre ve Orman Bakanlığı ile Irak Cumhuriyeti
Ulaştırma Bakanlığı Arasında Meteoroloji ve Meteorolojik Araştırmalar
Alanlarında Mutabakat Zaptının Onaylanmasının Uygun Bulunduğuna Dair Kanun
Tasarısı (1/606) ve Dışişleri Komisyonu Raporu (S. Sayısı: 358)
BAŞKAN – Komisyon? Yok.
Ertelenmiştir. 
3’üncü sırada bulunan 362 sıra sayılı Kanun Tasarısı
ile Dışişleri Komisyonu Raporu’nun görüşmelerine başlıyoruz. 
3.- Türkiye Cumhuriyeti Hükümeti ile Romanya Hükümeti Arasında
Meteoroloji ve Hidroloji Alanında İşbirliği Anlaşmasının Onaylanmasının Uygun
Bulunduğuna Dair Kanun Tasarısı (1/696) ve Dışişleri Komisyonu Raporu (S.
Sayısı: 362)
BAŞKAN – Komisyon? Yok.
Ertelenmiştir. 
4’üncü sırada bulunan Türkiye Cumhuriyeti Sağlık Bakanlığı ile
Irak Cumhuriyeti Sağlık Bakanlığı Arasında Sağlık Alanında İşbirliğine Dair
Mutabakat Zaptının Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu’nun görüşmelerine başlıyoruz. 
4.- Türkiye Cumhuriyeti Sağlık Bakanlığı ile Irak Cumhuriyeti Sağlık
Bakanlığı Arasında Sağlık Alanında İşbirliğine Dair Mutabakat Zaptının
Onaylanmasının Uygun Bulunduğuna Dair Kanun Tasarısı (1/403) ve Dışişleri
Komisyonu Raporu (S. Sayısı: 364) (x)
BAŞKAN – Komisyon? Yerinde.
Hükûmet? Yerinde.
Komisyon Raporu 364 sıra sayısıyla
bastırılıp dağıtılmıştır. 
Tasarının tümü üzerinde söz isteyen? Yok. 
Maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir.
1’inci maddeyi okutuyorum:
TÜRKİYE CUMHURİYETİ SAĞLIK BAKANLIĞI İLE IRAK CUMHURİYETİ SAĞLIK BAKANLIĞI
ARASINDA SAĞLIK ALANINDA İŞBİRLİĞİNE DAİR MUTABAKAT ZAPTININ ONAYLANMASININ
UYGUN BULUNDUĞUNA DAİR KANUN TASARISI
MADDE
1- (1) 15 Ekim 2009 tarihinde Bağdat’ta imzalanan “Türkiye
Cumhuriyeti Sağlık Bakanlığı ile Irak Cumhuriyeti Sağlık Bakanlığı Arasında
Sağlık Alanında İşbirliğine Dair Mutabakat Zaptı”nın onaylanması uygun
bulunmuştur. 
BAŞKAN – 1’inci maddeyi oylarınıza sunuyorum: Kabul
edenler… Kabul etmeyenler… 1’inci madde kabul edilmiştir.
2’nci maddeyi okutuyorum:
MADDE
2- (1) Bu Kanun yayımı tarihinde yürürlüğe girer. 
BAŞKAN – 2’nci maddeyi oylarınıza sunuyorum: Kabul
edenler… Kabul etmeyenler… 2’nci madde kabul edilmiştir.
3’üncü maddeyi okutuyorum: 
MADDE
3- (1) Bu Kanun hükümlerini Bakanlar Kurulu yürütür.
BAŞKAN – 3’üncü maddeyi oylarınıza
sunuyorum: Kabul edenler… Kabul etmeyenler… 3’üncü madde kabul edilmiştir.
Tasarının tümü açık oylamaya
tabidir.
Açık oylama için iki dakika süre
veriyorum.
(Elektronik cihazla oylama
yapıldı)
BAŞKAN - Türkiye Cumhuriyeti Sağlık Bakanlığı ile Irak
Cumhuriyeti Sağlık Bakanlığı Arasında Sağlık Alanında İşbirliğine Dair
Mutabakat Zaptının Onaylanmasının Uygun Bulunduğuna Dair Kanun Tasarısı açık
oylama sonucu: 
“Kullanılan
oy sayısı : 229
Kabul : 229 (x)
 Kâtip Üye  Kâtip Üye
 Ömer
Serdar Mehmet Necmettin Ahrazoğlu
 Elâzığ Hatay”
Tasarı kabul edilmiş ve kanunlaşmıştır. 
5’inci sırada bulunan 365 sıra sayılı Kanun Tasarısı
ile Dışişleri Komisyonu Raporu’nun görüşmelerine başlıyoruz. 
5.-  Tütün Ürünlerinin Yasadışı Ticaretini Önlemeye Yönelik Protokolün
Onaylanmasının Uygun Bulunduğuna Dair Kanun Tasarısı (1/575) ve Dışişleri
Komisyonu Raporu (S. Sayısı: 365)
BAŞKAN - Komisyon? Yok. 
Ertelenmiştir. 
Gündemimizde başka bir iş bulunmadığından, alınan karar
gereğince, kanun tasarı ve teklifleri ile komisyonlardan gelen diğer işleri
sırasıyla görüşmek için, 23 Mayıs 2017 Salı günü saat 15.00’te toplanmak üzere
birleşimi kapatıyorum. 
İyi akşamlar diliyorum. 
Kapanma Saati: 20.24




(x) Bu bölümde Hatip tarafından Türkçe
olmayan kelimeler ifade edildi.


(x) 475 S. Sayılı Basmayazı 17/05/2017
tarihli 93’üncü Birleşim Tutanağı’na eklidir.


(x) Bu bölümde hatip tarafından Türkçe
olmayan kelimeler ifade edildi.


(x) Açık oylama kesin sonuçlarını
gösteren tablo tutanağa eklidir.


(x) 364 S. Sayılı Basmayazı tutanağa eklidir. 


(x) Açık oylama kesin sonuçlarını gösteren tablo
tutanağa eklidir.




