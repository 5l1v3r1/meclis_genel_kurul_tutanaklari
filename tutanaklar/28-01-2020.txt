



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 48’inci
Birleşim
 28
Ocak 2020 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kocaeli Milletvekili İlyas Şeker’in, Kocaeli ilinin
ülke ekonomisine katkısına ilişkin gündem dışı konuşması
2.- Tokat Milletvekili Kadim Durmaz’ın, 24 Ocak Cuma
akşamı yaşanılan ve merkez üssü Elâzığ ili Sivrice ilçesi olan depreme ilişkin
gündem dışı konuşması
3.- Iğdır Milletvekili Habip Eksik’in, sağlıkta şiddete
ilişkin gündem dışı konuşması 

IV.- AÇIKLAMALAR
1.- İzmir Milletvekili Mehmet Ali Çelebi’nin, İzmir ili
Çeşme ilçesi Alaçatı Mahallesi ile Urla ilçesi Zeytineli köyüyle ilgili kamulaştırma
kararında İzmir Büyükşehir Belediyesiyle gerekli koordineli çalışmanın yapılıp
yapılmadığını, kamulaştırılan alanda hangi tür turistik tesislerin
yapılacağını, turistik amaç dışında başka türlü yapılaşmaya izin verilip
verilmeyeceğini Kültür ve Turizm Bakanından, mahkeme kararları hiçe sayılan
İzmir ili Karaburun ilçesindeki RES projesine devap edilip edilmeyeceğini Çevre
ve Şehircilik Bakanından öğrenmek istediğine ilişkin açıklaması
2.- Kocaeli Milletvekili İlyas Şeker’in, olası
depremlerde ve diğer afetlerde depreme dayanıksız binaların yıkılması sonucu
bir tek vatandaşımızın dahi hayatını kaybetmemesi gerektiğine ilişkin açıklaması
3.- Mersin Milletvekili Ali Cumhur Taşkın’ın, 24 Ocak
Cuma günü yaşanılan ve merkez üssü Elâzığ ili Sivrice ilçesi olan 6,8 büyüklüğündeki
depreme ilişkin açıklaması
4.- İstanbul Milletvekili Onursal Adıgüzel’in, 24 Ocak
Cuma günü yaşanılan ve merkez üssü Elâzığ ili Sivrice ilçesi olan 6,8 büyüklüğündeki
depreme ilişkin açıklaması
5.- Adana Milletvekili Orhan Sümer’in, 24 Ocak Cuma
günü Elâzığ ve Malatya illerinde yaşanılan depremde hayatını kaybedenlere
Allah’tan rahmet dilediğine, Adana ili Gezbeli Geçidi’nin kış aylarında
kapanmasıyla yaşanılan mağduriyete ve Tufanbeyli ilçesi Akçal köyünün telefon
şebekesi sorununa ilişkin açıklaması
6.- Mersin Milletvekili Hacı Özkan’ın, 24 Ocak Cuma
günü yaşanılan ve merkez üssü Elâzığ ili Sivrice ilçesi olan 6,8 büyüklüğündeki
depreme ilişkin açıklaması
7.- Mersin Milletvekili Olcay Kılavuz’un, 24 Ocak Cuma
günü yaşanılan ve merkez üssü Elâzığ ili Sivrice ilçesi olan 6,8 büyüklüğündeki
depreme ilişkin açıklaması
8.- Niğde Milletvekili Ömer Fethi Gürer’in, Çevre ve
Şehircilik Bakanının Niğde ilinin çevre kirliliği sorunlarıyla ilgilenmesini temenni
ettiğine ilişkin açıklaması
9.- Malatya Milletvekili Mehmet Celal Fendoğlu’nun, 24
Ocak Cuma günü yaşanılan ve merkez üssü Elâzığ ili Sivrice ilçesi olan 6,8
büyüklüğündeki depreme ilişkin açıklaması
10.- Osmaniye Milletvekili Mücahit Durmuşoğlu’nun, 24
Ocak Cuma günü yaşanılan ve merkez üssü Elâzığ ili Sivrice ilçesi olan 6,8
büyüklüğündeki depreme ilişkin açıklaması
11.- Osmaniye Milletvekili İsmail Kaya’nın, 24 Ocak
Cuma günü yaşanılan ve merkez üssü Elâzığ ili Sivrice ilçesi olan 6,8 büyüklüğündeki
depreme ilişkin açıklaması
12.- İstanbul Milletvekili Hayati Arkaz’ın, 24 Ocak
Cuma günü yaşanılan ve merkez üssü Elâzığ ili Sivrice ilçesi olan 6,8 büyüklüğündeki
depreme ilişkin açıklaması
13.- Uşak Milletvekili İsmail Güneş’in, 24 Ocak Cuma
günü yaşanılan ve merkez üssü Elâzığ ili Sivrice ilçesi olan 6,8 büyüklüğündeki
depreme ilişkin açıklaması
14.- Aydın Milletvekili Süleyman Bülbül’ün, ülkemizde
deprem vergisi toplanmaya başlandığı yıldan bugüne kadar ne kadar vergi
toplandığını ve toplanılan deprem vergilerinin ne kadarının Aydın ili için
kullanıldığını, Aydın ilindeki yapılar için depreme karşı dayanıklılık
testlerinin yapılıp yapılmadığını ve depreme karşı dayanıklılık testi yapılan
bina sayısı ile sonuçlarını Cumhurbaşkanı Yardımcısı Fuat Oktay’dan öğrenmek
istediğine, jeotermal elektrik üretim alanlarında doğal ve tetiklenmiş
depremsellik kayıtları ile değerlendirme uygulamalarının yapılması gerektiğine
ilişkin açıklaması
15.- Kütahya Milletvekili Ali Fazıl Kasap’ın, grip
ilaçları dâhil olmak üzere birçok ilacın piyasada bulunmaması nedeniyle yaşanılan
mağduriyete ilişkin açıklaması
16.- Ankara Milletvekili Servet Ünsal’ın, Elâzığ ve
Malatya illerinde yaşanılan depremde hayatını kaybedenlere Allah’tan rahmet
dilediğine, Çin’de ortaya çıkan ve çok sayıda insanın ölümüne neden olan corona
virüsünün Türkiye’ye girmemesi için etkili önlemlerin alınması gerektiğine
ilişkin açıklaması
17.- Kahramanmaraş Milletvekili Sefer Aycan’ın, 24 Ocak
Cuma günü yaşanılan ve merkez üssü Elâzığ ili Sivrice ilçesi olan 6,8
büyüklüğündeki depreme ilişkin açıklaması
18.- Adana Milletvekili Ayhan Barut’un, 24 Ocak Cuma
günü yaşanılan ve merkez üssü Elâzığ ili Sivrice ilçesi olan 6,8 büyüklüğündeki
depreme ilişkin açıklaması
19.- Edirne Milletvekili Okan Gaytancıoğlu’nun,
Türkiye’de kış aylarında olmamıza rağmen son yılların en büyük kuraklığının yaşandığına
ilişkin açıklaması
20.- Artvin Milletvekili Uğur Bayraktutan’ın, Artvin
Cerattepe’de madencilik faaliyeti yürüten firmanın şehrin içme suyuna yönelik
müdahalesine ilişkin açıklaması
21.- İzmir Milletvekili Kani Beko’nun, DİSK’e bağlı
GENEL-İŞ Sendikasına ait İzmir ili Urla ilçesi Zeytineli köyü Böğürtlen
mevkisindeki taşınmazlara yönelik hukuk dışı karardan vezgeçilerek işçi ve
köylülerin haklarının iade edilmesi gerektiğine ilişkin açıklaması
22.- Kocaeli Milletvekili Lütfü Türkkan’ın, 24 Ocak
Cuma akşamı yaşanılan ve merkez üssü Elâzığ ili Sivrice ilçesi olan depremde
hayatını kaybeden 41 vatandaşımıza Allah’tan rahmet dilediğine, depremin
meydana geldiği andan itibaren İYİ PARTİ Genel Başkanı Meral Akşener başta
olmak üzere 81 il ve ilçedeki teşkilatlarının depremzedelerin yaralarını sarmak
için seferber olduğuna, 17 Ağustos Marmara depreminin üzerinden yirmi bir yıl
geçmesine rağmen gerekli tedbirlerin alınmadığına ve depremin ülkemiz için her
an tehdit oluşturduğu gerçeğinin akıldan çıkarılmaması gerektiğine ilişkin
açıklaması
23.- Manisa Milletvekili Erkan Akçay’ın, 24 Ocak 2020
tarihinde meydana gelen ve merkez üssü Elâzığ ili Sivrice ilçesi olan 6,8
büyüklüğündeki depremde hayatını kaybeden vatandaşlara Allah’tan rahmet
dilediğine, deprem bölgesinde AFAD’ın, Kızılayın, güvenlik güçleri ile diğer
yetkili kurumların cansiparane çalışmalarının takdire şayan olduğuna, MHP il ve
ilçe teşkilatlarının her türlü insani ve teknik desteği vermek maksadıyla
bölgede hazır bulunduğuna, ülke olarak içinde bulunulan bu çetin günlerde
devlet millet kaynaşmasıyla bir ve beraber olunması gerektiğine ilişkin
açıklaması
24.- İstanbul Milletvekili Hakkı Saruhan Oluç’un, 24
Ocak 2020 tarihinde Elâzığ ve Malatya illerinde yaşanılan depremde hayatını
kaybeden 41 yurttaşa Allah’tan rahmet dilediklerine, depremlerin engellenemez
olduğuna ancak ölümlerin depremden değil gerekli önlemlerin alınmamasından
kaynaklandığına, Elâzığ ve Malatya illerinin afet bölgesi ilan edilmesi
yönündeki kanun tekliflerine siyasi parti gruplarının destek vermesini
beklediklerine, 9 Ocak tarihinde Osmaniye 2 No.lu T Tipi Kapalı Ceza İnfaz
Kurumunda kalan mahpuslara göndermiş oldukları Ahmedi Hani’nin “Mem û Zîn” adlı
eseri ile Maksim Gorki’nin “Ana” adlı eserinin cezaevi yönetimi tarafından hangi
anlayışla geri gönderildiğini öğrenmek istediklerine ve bu durumu protesto
ettiklerine ilişkin açıklaması
25.- İstanbul Milletvekili Engin Altay’ın, 24 Ocak
akşamı Elâzığ ve Malatya illerinde meydana gelen depremde hayatını kaybeden
vatandaşlara Allah’tan rahmet dilediğine, gelişmiş ülkelerde 6 şiddetindeki
depremlerde can kaybı olmazken Türkiye’de can ve mal kaybı yaşanmasının
sorgulanması gerektiğine, Cumhurbaşkanı Recep Tayyip Erdoğan’ın “Tabii bu tür
afetler bizler için çok büyük bir imtihan ve bu konuda Müslüman olmanın, bu
noktada teslimiyetin hep en güzel örneklerini vermişiz.” ifadesine, Marmara
depreminden yeterince ders alınmayarak gerekli tedbirlerin alınmadığına, olası
depremlere karşı bina onarım ve güçlendirme çalışmalarının incelenip yaşanılan
aksaklıkların saptanarak giderilmesi amacıyla 2018 yılında TBMM Başkanlığına
sundukları Meclis araştırması önergesini gündeme getirdiklerine ve depremle
ilgili komisyon kurulmasına ihtiyaç olduğuna ilişkin açıklaması
26.- Tokat Milletvekili Özlem Zengin’in, merkez üssü
Elâzığ ili Sivrice ilçesi olan depremde hayatını kaybaden vatandaşlara Allah’tan
rahmet dilediğine, Cumhurbaşkanı Recep Tayyip Erdoğan, Meclis Başkanı Mustafa
Şentop ve bakanların olay yerine hemen intikal ettiğine, başta AFAD olmak üzere
Kızılay ve diğer kurumlara teşekkür ettiğine, dünyanın her yerinde depremlerde
insanların hayatını kaybettiğine ve yakınını kaybedenlerin ailelerine inancımız
gereği yaşanılanların bir takdir olduğunun söylenilmesinin cenaze namazındaki
dua gibi düşünülmesi gerektiğine ve deprem konusunda herkesin üzerine düşen
sorumluğu yerine getirmesinin önemli olduğuna, 17 Ocak 2020 tarihinde vefat
eden Rahşan Ecevit’e Allah’tan rahmet dilediğine ve Genel Kurul gündemine
ilişkin açıklaması
27.- İstanbul Milletvekili Engin Altay’ın, Kırklareli
Miletvekili Selahattin Minsolmaz’ın HDP grup önerisi üzerinde AK PARTİ Grubu
adına yaptığı konuşmasındaki bazı ifadelerine ilişkin açıklaması
28.- Çanakkale Milletvekili Bülent Turan’ın, HDP grup
önerisine ret oyu vermelerinin usuli ve teknik bir işlemden ibaret olduğuna
ilişkin açıklaması
29.- İstanbul Milletvekili Hakkı Saruhan Oluç’un,
Çanakkale Milletvekili Bülent Turan’ın yaptığı açıklamasındaki bazı ifadelerine
ve depreme ilişkin önlemlerin yeterince alınıp alınmadığının araştırılıp
değerlendirilmesi ve bir rapor olarak sunulması gerektiğine ilişkin açıklaması
30.- Kocaeli Milletvekili Lütfü Türkkan’ın, Çanakkale
Milletvekili Bülent Turan’ın yaptığı açıklamasındaki bazı ifadelerine ve tüm
partilerin ortak önerisiyle deprem konusunda bir araştırma komisyonu kurulması
gerektiğine ilişkin açıklaması
31.- Çanakkale Milletvekili Bülent Turan’ın, 2010
yılında tüm partilerin önerisiyle Deprem Riskinin Araştırılarak Deprem Yönetiminde
Alınması Gereken Önlemlerin Belirlenmesi Amacıyla Kurulan Meclis Araştırması
Komisyonu Raporu’nun tekrar gözden geçirilmesini önerdiğine ilişkin açıklaması
32.- Gaziantep Milletvekili Mahmut Toğrul’un, bilim
insanları tarafından yapılan olası bir İstanbul depremine yönelik ciddi bir uyarı
ortada dururken deprem konusunda bir araştırma komisyonu kurulmasının elzem
olduğuna ilişkin açıklaması
33.- Kocaeli Milletvekili Lütfü Türkkan’ın, Çanakkale
Milletvekili Bülent Turan’ın yaptığı açıklamasındaki bazı ifadelerine ilişkin
açıklaması
34.- Tokat Milletvekili Özlem Zengin’in, 2010 yılında
Deprem Riskinin Araştırılarak Deprem Yönetiminde Alınması Gereken Önlemlerin
Belirlenmesi Amacıyla Kurulan Meclis Araştırması Komisyonu Raporu’nun siyasi
partilerin ortak iradesiyle kabul edilmiş örnek bir rapor olduğuna ve gerekirse
bu raporun tartışılıp değerlendirilebileceğine ilişkin açıklaması
35.- İstanbul Milletvekili Engin Altay’ın, 113 sıra
sayılı Kanun Teklifi’nin kabul edilmesiyle uluslararası kara yolu
taşımacılığında şoför esnafımızın bugüne kadar yaşadığı mağduriyetlerin
giderilmesi noktasında olumlu adımlar atıldığına ilişkin açıklaması
36.- Tokat Milletvekili Özlem Zengin’in, 113 sıra
sayılı Kanun Teklifi konusunda gösterilen ortak çalışmadan dolayı milletvekillerine
ve Oturum Başkanı TBMM Başkan Vekili Mithat Sancar’a teşekkür ettiğine ilişkin
açıklaması
37.- Kayseri Milletvekili İsmail Özdemir’in, 28 Nisan
1992 tarihli anlaşmanın revize edilerek Özbekistan’la ilişkilerimizin ivme
kazandığı bir dönemde yürürlüğe sokulmasının memnuniyet verici olduğuna ilişkin
açıklaması

V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, TBMM AB
Uyum Komisyonu ve Türkiye-AB Karma Parlamento Komisyonu üyelerinden müteşekkil
bir heyetin Avrupa Parlamentosu üyeleriyle görüşmelerde bulunmak üzere
Strazburg’a bir ziyaret gerçekleştirmesine ilişkin tezkeresi (3/1063)
2.- Türkiye Büyük
Millet Meclisi Başkanlığının, Çek Cumhuriyeti Temsilciler Meclisi Başkan
Yardımcısı Vojtech Filip’in vaki davetine icabetle TBMM Başkan Vekili Süreyya
Sadi Bilgiç Başkanlığında Plan ve Bütçe Komisyonu Başkanı Lütfi Elvan, Sanayi,
Ticaret, Enerji, Tabii Kaynaklar, Bilgi ve Teknoloji Komisyonu Başkanı Mustafa
Elitaş ile komisyon üyelerinden oluşan bir heyetin 18-22 Mart 2020 tarihleri
arasında Çek Cumhuriyeti’ne resmî bir ziyarette bulunmasına ilişkin tezkeresi
(3/1064)
B) Önergeler
1.- Tekirdağ Milletvekili Mustafa Şentop’un, (2/1946)
esas numaralı Türkiye Cumhuriyeti Hükûmeti ile Kuzey Kıbrıs Türk Cumhuriyeti
Hükûmeti Arasında 19 Eylül 2002 Tarihinde İmzalanmış Sivil Havacılık İşbirliği
Anlaşmasını Tadil Etmek Üzere Türkiye Cumhuriyeti Hükûmeti ile Kuzey Kıbrıs
Türk Cumhuriyeti Hükûmeti Arasında Protokolün Onaylanmasının Uygun Bulunduğuna
Dair Kanun Teklifi’ni geri aldığına ilişkin önergesi (4/58)
2.- Samsun Milletvekili
Bedri Yaşar’ın, (2/1303) esas numaralı Tabii Afetlerden Zarar Gören Çiftçi
Kayıt Sistemine Kayıtlı Çiftçilerin T.C. Ziraat Bankası A.Ş. ile Tarım Kredi
Kooperatiflerine Olan Tarımsal Kredi Borçlarının Ertelenmesine Dair Kanun
Teklifi’nin doğrudan gündeme alınmasına ilişkin önergesi (4/59)
VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Antalya Milletvekili Tuba Vural
Çokal ve 20 milletvekilinin, madde bağımlılığındaki ve buna bağlı ölümlerdeki
artışların nedenlerinin incelenerek bu konuda önleyici çalışmalar yapılması
amacıyla 24/10/2018 tarihinde Türkiye Büyük Millet Meclisi Başkanlığına
verilmiş olan (10/368) esas numaralı Meclis Araştırması Önergesi’nin ön
görüşmelerinin, Genel Kurulun 28 Ocak 2020 Salı günkü birleşiminde yapılmasına
ilişkin önerisi 
2.- HDP Grubunun, Van Milletvekili Muazzez Orhan ve
arkadaşları tarafından, depremlerde can kayıplarının en aza indirilmesi, yaralanma
ve engelli kalma durumlarının azaltılması amacıyla 28/1/2020 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
ön görüşmelerinin, Genel Kurulun 28 Ocak 2020 Salı günkü birleşiminde
yapılmasına ilişkin önerisi 
3.- CHP Grubunun, Türkiye Büyük Millet Meclisi
Gündemi’nin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan olası depremlere karşı bina onarım ve güçlendirme
çalışmalarının incelenerek bu konuda yaşanan aksaklıkların saptanarak
giderilmesi amacıyla verilmiş olan (10/312) esas numaralı Meclis Araştırması
Önergesi’nin ön görüşmelerinin, Genel Kurulun 28 Ocak 2020 Salı günkü
birleşiminde yapılmasına ilişkin önerisi 
4.- AK PARTİ Grubunun, Genel Kurulun çalışma
saatlerinin yeniden düzenlenmesine; 162 sıra sayılı Devlet Mezarlığı Hakkında
Kanunda Değişiklik Yapılmasına İlişkin Kanun Teklifi’nin kırk sekiz saat
geçmeden Gündem’in “Kanun Teklifleri ile Komisyonlardan Gelen Diğer İşler”
kısmının 1’inci sırasına; 64, 113, 161, 66, ve 50 sıra sayılı Kanun
Tekliflerinin ise yine bu kısmın sırasıyla 2’nci, 3’üncü, 4’üncü 5’inci ve
6’ncı sıralarına alınmasına ve diğer işlerin sırasının buna göre teselsül
ettirilmesine; Genel Kurulun, 28, 29 ve 30 Ocak 2020 ile 4, 5, 6, 11, 12, 13,
18, 19, 20, 25, 26 ve 27 şubat 2020 Salı, Çarşamba ve Perşembe günkü
birleşimlerinde denetim konularının görüşülmeyerek Gündem’in “Kanun Teklifleri
ile Komisyonlardan Gelen Diğer İşler” kısmında yer alan işlerin görüşülmesine;
161 sıra sayılı Kanun Teklifi’nin İç Tüzük’ün 91’inci maddesine göre temel
kanun olarak bölümler hâlinde görüşülmesine ilişkin önerisi

VII.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- Adalet ve Kalkınma Partisi Grup Başkanı Ankara
Milletvekili Mehmet Naci Bostancı, Cumhuriyet Halk Partisi Grup Başkanvekili
Sakarya Milletvekili Engin Özkoç, Halkların Demokratik Partisi Grup
Başkanvekili İstanbul Milletvekili Hakkı Saruhan Oluç, Milliyetçi Hareket
Partisi Grup Başkanvekili Sakarya Milletvekili Muhammed Levent Bülbül ve İYİ
PARTİ Grup Başkanvekili Kocaeli Milletvekili Lütfü Türkkan’ın Devlet Mezarlığı
Hakkında Kanunda Değişiklik Yapılmasına İlişkin Kanun Teklifi (2/2536) ve Millî
Savunma Komisyonu Raporu (S. Sayısı 162) 
2.- İzmir Milletvekili Binali Yıldırım’ın Türkiye
Cumhuriyeti ile Bolivarcı Venezuela Cumhuriyeti Arasındaki Ticaretin Geliştirilmesi
Anlaşmasının Onaylanmasının Uygun Bulunduğuna ve Anlaşmanın Eklerine İlişkin
Değişikliklerin Cumhurbaşkanınca Doğrudan Onaylanmasına Dair Yetki Verilmesine
İlişkin Kanun Teklifi (2/1600) ve Dışişleri Komisyonu Raporu (S. Sayısı: 64) 
3.- Tekirdağ Milletvekili Mustafa Şentop’un Türkiye
Cumhuriyeti Hükûmeti ile Özbekistan Cumhuriyeti Hükûmeti Arasında Karayolu ile
Uluslararası Yolcu ve Eşya Taşımacılığı Anlaşmasının Onaylanmasının Uygun
Bulunduğuna Dair Kanun Teklifi (2/2002) ve Dışişleri Komisyonu Raporu (S.
Sayısı: 113) 
4.- İstanbul Milletvekili Mustafa Demir ile 70
Milletvekilinin Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi (2/2512) ve Bayındırlık, İmar, Ulaştırma ve Turizm
Komisyonu Raporu (S. Sayısı: 161)
5.- İzmir Milletvekili Binali Yıldırım’ın Türkiye
Cumhuriyeti Hükûmeti ile Kırgız Cumhuriyeti Hükûmeti Arasında Bişkek
Kırgız-Türk Dostluk Devlet Hastanesi Açılması, Ortak İşletilmesi ve Devri ile
Kırgız Cumhuriyeti Vatandaşlarının Türkiye’de Tıp ve Tıpta Uzmanlık Eğitimi
Almasına Dair Anlaşmanın Onaylanmasının Uygun Bulunduğuna Dair Kanun Teklifi
(2/1602) ve Dışişleri Komisyonu Raporu (S. Sayısı: 66)

VIII.- OYLAMALAR
1.- (S. Sayısı: 64) İzmir Milletvekili Binali
Yıldırım’ın Türkiye Cumhuriyeti ile Bolivarcı Venezuela Cumhuriyeti Arasındaki
Ticaretin Geliştirilmesi Anlaşmasının Onaylanmasının Uygun Bulunduğuna ve
Anlaşmanın Eklerine İlişkin Değişikliklerin Cumhurbaşkanınca Doğrudan
Onaylanmasına Dair Yetki Verilmesine İlişkin Kanun Teklifi’nin oylaması
2.- (S. Sayısı: 113) Tekirdağ Milletvekili Mustafa
Şentop’un Türkiye Cumhuriyeti Hükûmeti ile Özbekistan Cumhuriyeti Hükûmeti
Arasında Karayolu ile Uluslararası Yolcu ve Eşya Taşımacılığı Anlaşmasının
Onaylanmasının Uygun Bulunduğuna Dair Kanun Teklifi’nin oylaması

IX.- YAZILI SORULAR VE CEVAPLARI
1.- İzmir Milletvekili Serpil Kemalbay
Pekgözegü'nün, TBMM'de istihdam edilen personel ile ilgili çeşitli hususlara
ilişkin sorusu ve Türkiye Büyük Millet Meclisi Başkanvekili Süreyya Sadi
Bilgiç’in cevabı (7/22819)
2.- İstanbul Milletvekili Mahmut
Tanal'ın, mülga Başbakanlıktan TBMM'ye devredilen bir limuzine ilişkin sorusu
ve Türkiye Büyük Millet Meclisi Başkanvekili Süreyya Sadi Bilgiç’in cevabı
(7/22820)
3.- Ankara Milletvekili Murat Emir'in,
son beş yılda yıllar itibarıyla antidepresan kullanan kişi sayısına ilişkin
sorusu ve Sağlık Bakanı Fahrettin Koca’nın cevabı (7/23036)
4.- İzmir Milletvekili Mahir Polat'ın,
ilaç fiyatlarına döviz kurundaki dalgalanmalardan dolayı zam yapılmasının
beklenmesi nedeniyle oluşan mağduriyetlere ilişkin sorusu ve Sağlık Bakanı
Fahrettin Koca’nın cevabı (7/23038)
5.- Gaziantep Milletvekili İrfan
Kaplan'ın, Bakanlık tarafından kiralanan taşınmazlara ilişkin sorusu ve Enerji
ve Tabii Kaynaklar Bakanı Fatih Dönmez’in cevabı (7/23101)
6.- Bursa Milletvekili Erkan Aydın'ın,
Bursa'nın Gemlik ilçesinde bir kimya sanayii işletmesinin derin deniz deşarjı
soğutma tesisi kurmasına izin verilip verilmeyeceğine ve tesisin deniz
canlıları ile çevreye verebileceği zararlara ilişkin sorusu ve Tarım ve Orman
Bakanı Bekir Pakdemirli’nin cevabı (7/23162)
7.- Afyonkarahisar Milletvekili Burcu
Köksal'ın, Eber ve Akşehir göllerinde meydana gelen yangın vakalarının sebebine
ilişkin sorusu ve Tarım ve Orman Bakanı Bekir Pakdemirli’nin cevabı (7/23167)
8.- Ankara Milletvekili Levent Gök'ün,
2016-2019 yıllarında ülkemizin kıyılarında avlanan sapan balığı miktarlarına ve
sapan balıklarının ağlara takılarak verdiği zarar sonucu ortaya çıkan maddi
kayıplara ilişkin sorusu ve Tarım ve Orman Bakanı Bekir Pakdemirli’nin cevabı
(7/23168)
9.- Mersin Milletvekili Alpay Antmen'in,
kistik fibrozis hastalarının sayısına ve hastalığın teşhisi ile tedavisinde
kullanılan ilaç ve cihazların Devletçe karşılanması önerisine ilişkin sorusu ve
Sağlık Bakanı Fahrettin Koca’nın cevabı (7/23248)
10.- Bursa Milletvekili Nurhayat Altaca
Kayışoğlu'nun, Türkiye genelinde ve Bursa ilinde hava kirliliği ve hava
kirliliğinin neden olduğu hastalıklardan dolayı yaşamını yitirenlere ilişkin
sorusu ve Sağlık Bakanı Fahrettin Koca’nın cevabı (7/23265)
11.- Ankara Milletvekili Levent Gök'ün,
2002-2019 yılları arasında tıbbi cihaz ve malzemeler için yabancı firmalara
yapılan ödemelere ve yerli üretim için sağlanan teşviklere ilişkin sorusu ve Sağlık
Bakanı Fahrettin Koca’nın cevabı (7/23266)
28 Ocak 2020 Salı
BİRİNCİ OTURUM
Açılma Saati: 15.01
BAŞKAN: Başkan Vekili Mithat
SANCAR
KÂTİP
ÜYELER: Bayram ÖZÇELİK (Burdur), Rümeysa KADAK (İstanbul)
-----0-----
BAŞKAN – Türkiye Büyük Millet Meclisinin 48’inci
Birleşimini açıyorum. 
Toplantı yeter sayısı vardır, görüşmelere
başlıyoruz.
Gündeme geçmeden önce 3 sayın
milletvekiline gündem dışı söz vereceğim.
Gündem dışı ilk konuşma, Türkiye’de 2019
yılında da en yüksek 2’nci ihracatı yapan Kocaeli’nin ekonomiye katkısı
hakkında söz isteyen Kocaeli Milletvekili İlyas Şeker’e aittir.
Buyurun Sayın Şeker. (AK PARTİ
sıralarından alkışlar) 
Süreniz beş dakikadır.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kocaeli Milletvekili İlyas Şeker’in, Kocaeli ilinin
ülke ekonomisine katkısına ilişkin gündem dışı konuşması
İLYAS ŞEKER (Kocaeli) – Teşekkür ediyorum
Sayın Başkan.
Değerli milletvekilleri, 2019’da en
yüksek 2’nci ihracat yapan seçim bölgem Kocaeli’nin ülke ekonomisine katkısı
üzerine söz almış bulunmaktayım. Genel Kurulu saygıyla selamlıyorum. 
Sözlerime başlarken, 99 depremini yaşayan
ve enkazdan çıkarılan birisi olarak, 24 Ocak Cuma akşamı Elâzığ’da ve çevre
illerde yaşanan depremden dolayı üzüntülerimi ve anında müdahale ile planlı bir
şekilde yapılan arama kurtarma koordinasyon çalışmalarından dolayı da
memnuniyetimi ifade etmek isterim. 
Elâzığ ve çevre illerde yaşanan depremde,
sayın bakanlarımız vakit kaybetmeden akşamdan bölgeye giderek, Türkiye Afet
Müdahale Planı kapsamında yapılan çalışmaları yerinde denetlediler, destek oldular.
Devletimiz, Hükûmetimiz ve Sayın Cumhurbaşkanımız da bizzat bölgeye giderek
vatandaşımızın yanında oldu. 
Devletin
imkânları yaraların sarılması için seferber edildi. Kurum ve kuruluşlar, yerel
yönetimler ve STK’ler de yardımlarını esirgemediler. Her birine ayrı ayrı
teşekkür ediyorum.
Depremde
hayatlarını kaybedenlere Allah’tan rahmet, yakınlarına başsağlığı; yaralılara
acil şifalar diliyorum. Rabb’im bir daha böyle elem, keder göstermesin
inşallah.
Değerli
milletvekilleri, Elâzığ gibi 99’da büyük bir deprem yaşayan seçim bölgem
Kocaeli kısa sürede toparlandı, ülke için üretmeye başladı. Kocaeli,
Türkiye'nin en büyük 500 firmasından 79’una, 1.195 AR-GE şirketinden 128
tanesine, 15 adet tasarım merkezine ev sahipliği yapmaktadır. Kocaeli aynı
zamanda yabancı sermayeli ve büyük ölçekli işletmelerin de tercih ettiği bir
kenttir. 
Kocaeli’de
6 tanesi ihtisas olmak üzere 14 adet organize sanayi bölgesi, 5 adet teknopark
ve 2 adet serbest bölge bulunmaktadır.
İhtiyaç
duyduğu bilgi ve kalifiye insan kaynağını Kocaeli Üniversitesinden, Gebze
Teknik Üniversitesinden, TÜBİTAK MAM’dan ve teknoparklardan sağlamaktadır. 
Kocaeli’nin
Asya üzerindeki tüm ticaret yollarının güzergâhında olması, liman kenti olması,
lojistik bakımdan her zaman yatırımcıların dikkatini ve ilgisini çekmiştir. 
Değerli
milletvekilleri, Kocaeli, 27 Aralık 2019 tarihinde, Cumhurbaşkanımız Sayın
Recep Tayyip Erdoğan’ın katılımıyla ülkemizde sadece Kocaeli’de olan ve ülke
ekonomisine büyük katkı ve değer sağlayacak olan AR-GE merkezlerinin bulunduğu
Bilişim Vadisinin açılışına ve Türkiye’nin ilk yerli ve millî otomobilinin
tanıtımına ev sahipliği yaparak tarihe tanıklık yapan bir kent oldu.
Değerli
milletvekilleri, Kocaeli, 2018 yılı verilerine göre, Türkiye araç üretiminin
yüzde 35,84’ünü, kimya sanayisinin yüzde 27’sini, metal sanayisinin yüzde
19’unu karşılayarak ihracatta büyümeye ve
rekor kırmaya devam ediyor. Kocaeli gümrüklerinden alınan verilere göre, 2019
yılında ihracatını bir önceki yıla göre yüzde 1,6 artışla 29 milyar 13 milyon
dolara çıkarmıştır. İstanbul’dan sonra en çok ihracat yapan yine 2’nci il
olmuştur. 2019 yılı ithalatını ise yüzde 17 azaltarak 40,3 milyar dolarla
tamamladı. 69,3 milyar dolarlık dış ticaret hacmiyle 2019 yılında Türkiye dış
ticaretinin yüzde 18,5’unu karşıladı. 
Kocaeli, kaliteli ve katma değeri yüksek
mal üreterek Türkiye’nin en büyük ihracat yapan ülkelerinden biri olma
vizyonuna da büyük destek ve katkı sağlamaktadır. Kocaeli, 180’in üzerinde
ülkeye ve bölgeye ihracat yapıyor. Otomotiv, lastik üretimi ve petrokimya katma
değeri yüksek ürünler dünya çapında büyük ilgi görüyor. Ülke ekonomisini
büyütmek, dünyada ilk 10 büyük ekonomiye sahip olmak için yatırımcının ve
sanayicinin önünü açan ve destek veren Cumhurbaşkanımız Sayın Recep Tayyip
Erdoğan’a saygılarımı sunuyorum, şükranlarımı sunuyorum. 
Değerli
milletvekilleri, Kocaeli bütçeye katkı açısından 3’üncü, vergi tahakkuk ve
tahsilatı açısından 1’inci sırada yer almaktadır. Üretim yapan, yatırım yapan
tüm sanayicilerimizi, iş insanlarını tebrik ediyor, çalışanları kutluyor, her
daim yanlarında olduğumuzu ifade ediyorum ve bu firmaların ufkunu açan, destek
veren sanayi ve ticaret odalarına, altyapı hizmetlerini sunarak sanayicinin ve
yatırımcının önünü açan Kocaeli Büyükşehir Belediyemize ve ilçe belediyelerimize
teşekkür ediyor, saygılar sunuyorum. (AK PARTİ sıralarından alkışlar) 
BAŞKAN
– Teşekkürler Sayın Şeker. 
Gündem
dışı ikinci konuşma, Elâzığ-Malatya depremi hakkında söz isteyen Tokat
Milletvekili Kadim Durmaz’a aittir. 
Buyurun
Sayın Durmaz. (CHP sıralarından alkışlar) 
Süreniz
beş dakikadır. 
2.- Tokat Milletvekili Kadim Durmaz’ın, 24 Ocak Cuma
akşamı yaşanılan ve merkez üssü Elâzığ ili Sivrice ilçesi olan depreme ilişkin
gündem dışı konuşması
KADİM
DURMAZ (Tokat) – Sayın Başkanım, değerli milletvekilleri, ekranları başında
bizi izleyen aziz yurttaşlarımız; hepinizi saygıyla, hürmetle selamlıyorum. 
Değerli
milletvekilleri, 24 Ocak akşamı, hepinizin bildiği gibi, merkez üssü Elâzığ olan, ülkemizi büyük bir üzüntü ve
acıya boğan depremi yaşadık. 41 vatandaşımız hayatını kaybetti; yüzlerce
yurttaşımız yaralandı, evinden ocağından oldu. Depremde hayatını kaybedenlere
Allah’tan rahmet, yakınlarına ve aziz milletimize başsağlığı ve sabır
diliyorum.
Kur’an’da
kaderin tanımı, tedbiri alıp takdiri Cenab-ı Hakk’a bırakmaktan geçer ama biz
depremlerin bir doğa olayı olduğunu, önüne geçilemez olacağını bir türlü
kabullenemedik. Tabii, bu kabullenememe noktasında büyük sorumluluk, bu ülkeyi
yönetme noktasında olan iktidarlara, hele hele son on yedi yıldır ülkemizi
yöneten Adalet ve Kalkınma Partisine aittir. 
Birçok
zorlukları yaşadık ama işte bu necip milletin özelliği, kıvançta, tasada
birlikteliği, yaşadığımız son üzücü olayda da gösterdi; bütün yaraların
sarılması noktasında herkes üzerine düşeni yaptı. Ülkemizin dört bir yanından
Cumhuriyet Halk Partili belediyeler, diğer belediyeler, gerek teknik kadrosuyla
gerek aracıyla gereciyle gerekse kullanacağı battaniyesi, çadırı, kuru gıdası,
yiyecek maddesi, sıcak mutfağıyla yöreye aktı ve oradaki yurttaşlarımızın bir
nebze olsun gözyaşlarını, acılarını hafifletmeye çalıştı. Bu, bu milletin
özelliği ama bu yaşanan olaydan sonra şunu gördük ki bu milletin “deprem
vergisi” adı altında toplanan paralarının amacına uygun kullanılmasının
kaçınılmaz olduğu… Ve şu anda İstanbul’u tartışıyoruz ve sayın bakanlar da,
yetkililer de, bu ülkenin bilim adamları da şiddetli bir depremin İstanbul’da
olmasının kaçınılmaz olduğuna işaret ediyor. Ama biz hâlâ Kanal İstanbul
derdine düşmüş, İstanbul’u bekleyen 9 şiddetindeki tehlikeyi aymaz bir
karşılama hâline dönüştürüyoruz. Ve işte, gelinen noktada, şuradaki
koltuklarda, biz bugün konuştuğumuz, insan yaşamını ilgilendiren, 16-17 milyon
İstanbulluyu da bekleyen, fay hattında bundan farklı bölgelerdeki tehlikeleri
de işaret eden konuyu birinci ağızdan görüşüp, muhatap bulup, soru sorup cevap
alacağımız bakanlardan yoksun bir Parlamentoda âcizleri oynamaktayız. Burada
bizim vebalimiz yok, gelinen noktaya getirenler -bu ülkede- belli ama yanlıştan
dönmek de bir erdemdir. Bu ülkede birlikte yaşıyor, aynı gemide birlikte
yolculuk yapıyoruz. Öyleyse ne yapacağız? Bizden sonraki nesillere olan
borcumuzu ödeme noktasında el ele tutuşup ortak anlayışla çıkaracağımız
yasalarla önlemleri alacağız. 
Arkadaşlar,
bu ülkenin 81 milyon yurttaşından “deprem vergisi” adı altında toplanan
paraları işte bu fay hattında bulunan okullarımıza, resmî kurum ve
kuruluşlarımıza düzenli bir şekilde harcar, o depremi sağlıklı kentler
oluşturarak bekler, hazırlanır, karşılarsak elbette bu ülkede 1 yurttaşımızın
kaşı kırışmadan, canı yanmadan, acılara meydan vermeden bunu başarırız. Ama
şöyle bir bakıyorum yerel yönetimlerin kadrolarına, jeofizik ve jeoloji
mühendisleri noktasında da bir fukaralık var. İşte bunu da bir yasayla olmazsa
olmazlar hâline getirip, mutlak ama mutlak belediyelerde bu kadroların olmasını
sağlamak zorundayız. Bunun için neye gerek var? Bunun için, sadece, bu depremde
yaraları sarma noktasındaki birlikteliğin yasa çıkarma noktasında da olmasına
şiddetle ihtiyaç var. Ben bu kararlı gözlere baktığımda bu kararlılığı görmek
istiyorum ama bireysel tanıdığım insanların, bu sıralarda oturanların gözüne
baktığımda “Doğru söylüyorsunuz.” dediğini de görmekteyim. Öyleyse bunu hayata
geçirelim, hiç de zor değil, biz bunları başarabiliriz.
Olay
yerini gördük. Bir sayın vali sanki satış sonrası hizmet veriyor, müşteri
memnuniyeti ölçercesine “Algı gayet güzel.” diyor. Arkadaşlar, biz bu
manzaraları görmek ve yaşamak istemiyoruz.
(Mikrofon
otomatik cihaz tarafından kapatıldı) 
BAŞKAN
– Buyurun, tamamlayın Sayın Durmaz.
KADİM
DURMAZ (Devamla) – Sayın Başkanım, teşekkür ederim.
O
yüzden, biz mutlak ama mutlak bunun önlemini almak zorundayız. Bu vebal ve
sorumluluk buradaki yüce Meclisin çatısı altında bulunan 600 milletvekilinde.
Sorumluluğumuzun gereğini yapacağız.
Yine,
değerli hemşehrilerim, büyük kentlerdeki deprem toplanma merkezlerine
baktığınızda, birçoğunda o, Anadolu’daki küçük esnaf ve sanatkârın da belini
büken AVM’lerin yapıldığını görüyoruz. Bu kötü alışkanlıklardan vazgeçeceğiz ve
deprem toplanma alanlarını yeniden insanların dikkatine sunup -şehir
girişlerinde, okullarda eğitimle, resmî kurum ve kuruluşlarda, insanların yoğun
olduğu yerlerde- mutlaka onların yerlerini, adreslerini insanların bilinçlerine
koymak durumundayız. İşte bu noktada, mutlaka ama mutlaka önlemleri almak
hepimizin boynunun borcu diyorum. 
Yüce
Meclisi saygıyla selamlıyorum. (CHP sıralarından alkışlar)
BAŞKAN
– Teşekkürler Sayın Durmaz.
Gündem
dışı üçüncü konuşma, sağlıkta şiddet hakkında söz isteyen Iğdır Milletvekili
Habip Eksik’e aittir. 
Buyurun
Sayın Eksik. (HDP sıralarından alkışlar) 
Süreniz
beş dakikadır.
3.- Iğdır Milletvekili Habip Eksik’in, sağlıkta şiddete
ilişkin gündem dışı konuşması 
HABİP
EKSİK (Iğdır) – Sayın Başkan, değerli milletvekilleri; Genel Kurulu saygıyla
selamlıyorum.
Sözlerime
başlamadan önce, Elâzığ merkezde meydana gelen depremde yaşamını yitiren
yurttaşlarımızın ailelerine başsağlığı, kendilerine Allah’tan rahmet ve
yaralılara da acil şifalar diliyorum. 
Değerli
milletvekilleri, sağlıkta şiddet üzerine söz almış bulunmaktayım. Size birkaç
isim sayarak başlamak istiyorum: Doktor Göksel Kalaycı, Doktor Ali Menekşe,
Doktor Ersin Arslan, Doktor Melike Erdem, Doktor Kamil Furtun, Doktor
Abdullah Biroğul, Doktor Aynur Dağdemir, Doktor Hüseyin Ağır, Doktor Said Berilgen
ve Doktor Fikret Hacıosman. Bu saydığım isimlerin hepsinin ortak yönü, değerli
milletvekilleri, sağlıkta şiddet sonucu katledilmeleridir, yaşamlarının
ellerinden alınmasıdır.
İşte
bu, sağlıkta şiddetin temel nedeni de maalesef AKP iktidarının uyguladığı
yanlış politikalardır. AKP iktidarının Sağlıkta Dönüşüm Programı neticesinde;
sağlığı piyasalaştırması, ticarileştirmesi, sağlığı bir meta olarak görmesi
neticesinde, âdeta ilaç ve tıbbi malzeme lobilerine rant sağlama merkezine
dönüştürmesi sonucunda, hastaların müşteri olarak algılanması ve öyle görülmesi
neticesinde bu şiddet her geçen gün daha da artmaktadır değerli
milletvekilleri. 
Değerli
milletvekilleri, coğrafyamızda koruyucu sağlık hizmetleri yok edilmiştir ve
sevk zinciri diye bir şey maalesef şu an uygulanmamaktadır. Bir uzman hekim bir
günde 100-120 hastaya bakmaktadır. Beş dakikada bir bir hastaya muayene süresi
ayrılmaktadır ve bunun neticesinde de ciddi anlamda sorunlar ortaya
çıkmaktadır. Bugün performans sistemi dediğimiz, gerçekten insan ahlakıyla da
bağdaşmayan bir uygulama hastanelerde uygulanmaktadır. 
Yine,
ana dilde sağlık hizmetinin sunulmaması üzerine hastaların kendilerini ifade
etmemesi ciddi sorunlara sebep olmaktadır. Bütçe görüşmelerinde ana dilde
sağlık hizmetinin sunulmasının önemini vurguladığım zaman konuşmamda maalesef
Sağlık Bakanı cevap verme tenezzülünde dahi bulunmadı ama Elâzığ’da bu durumla
ilgili bir olay gerçekleştiğinde, bir cümlenin bir insanın hayatını
kurtardığını gördüğünde de popülist bir yaklaşımla hemen sahiplendi ve maalesef
bunu siyasi bir ranta dönüştürmeye çalıştığını hepimiz gördük.
Değerli
milletvekilleri, liyakatsizlik, yöneticilerin liyakatsiz bir şekilde atanması
ve sözleşmelerin imzalanması, hatta AKP iktidarının atadığı sağlık müdürlerine,
başhekimlerine orada tarihsiz istifa dilekçelerinin imzalatılması da bu sorunun
ayrıca başka bir kaynağıdır. Yine, kanun hükmünde kararnamelerle, güvenlik
soruşturmalarıyla orada insanların iş güvencesinin ellerinden alınması ve
sendikalaşma önüne büyük engellerin konulması, âdeta özlük haklarının
gasbedilmesi bu sorunu derinleştiren başka sebeplerdendir. AKP iktidarının
şiddet politikalarında ısrar etmesiyle bugün maalesef insanlar ülkede şiddeti
bir çözüm olarak görüyor ve şiddeti bir çözüm olarak gördüğünden dolayı da her
gittiği yerde bunu uygulaması neticesinde de bu güzelim insanlar maalesef
katlediliyor ve aramızdan ayrılmak zorunda kalıyorlar. 
Yine,
baktığınız zaman değerli milletvekilleri, bu konuyla ilgili maalesef caydırıcı
cezalar verilmemektedir. Bu şiddeti uygulayanların çoğu yerde âdeta korunduğunu
ve maalesef gerekli cezaların verilmediğini görmekteyiz. 6331 sayılı İş Sağlığı
ve Güvenliği Yasası’nın hastanelerde uygulanmadığını da ayrıca görmekteyiz.
Orada bu şiddet vakalarının iş kazası olarak görülmesi gerekirken
uygulanmadığını, öyle görülmediğini, uygulamada hiçbir şekilde bu yasanın orada
etkin bir şeyinin olmadığını görmekteyiz. 
Değerli
milletvekilleri, işte bu sağlıktaki şiddeti tırmandıran AKP iktidarına
sendikalar, Türk Tabipleri Birliği ve bizler, siyasi partiler bir çağrıda
bulunuyoruz ve diyoruz ki: “Gelin, hemen şimdi, Türk Tabipleri Birliğinin
hazırladığı sağlıkta şiddet yasa taslağı hızla yasalaşsın. 6331 sayılı İş
Sağlığı ve Güvenliği Yasası etkin olarak uygulansın.” 
(Mikrofon
otomatik cihaz tarafından kapatıldı)
BAŞKAN
– Buyurun, tamamlayın sözlerinizi Sayın Eksik.
HABİP
EKSİK (Devamla) – Teşekkürler Sayın Başkan.
“Muayene
randevuları hastaya yeterli süre ayrılacak şekilde düzenlensin. Acil
servislerde sadece acil hastalara hizmet verilsin. Birinci basamak sağlık
hizmetleri güçlendirilsin yani koruyucu sağlık hizmetleri güçlendirilsin, esas
alınsın. Sevk zinciri uygulansın ve en önemlisi, işte popülist yaklaşımla Sayın
Bakanın da sahiplendiği, o ana dilinde sağlık hizmetinin önemi fark edilsin ve
ana dilinde sağlık hizmeti uygulansın.” diyoruz.
Değerli
milletvekilleri, iktidarı ve Sağlık Bakanlığını bu yanlış neoliberal
politikalardan vazgeçmeye, sağlıkta performans sistemini acilen kaldırmaya,
Sağlıkta Dönüşüm Programı’nı durdurup bu politikalardan vazgeçmeye davet
ediyoruz. Sağlıkta şiddet yasası çıkarılıncaya ve sağlık alanındaki şiddet
durduruluncaya kadar biz mücadele etmeye devam edeceğiz. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Eksik. 
HABİP
EKSİK (Devamla) – Gelin, sağlıkta şiddet yasa taslağını Meclisten geçirelim ve
Meclis olarak biz görevimizi yapalım, bu katliamlardan dolayı vebal onların
-iktidarın- boynunda kalsın, biz Meclis olarak görevimizi yerine getirelim
diyorum, Genel Kurulu saygıyla selamlıyorum. 
Teşekkür
ederim. (HDP sıralarından alkışlar) 
BAŞKAN
– Teşekkürler Sayın Eksik. 
Değerli
milletvekilleri, şimdi de sisteme giren ilk 20 milletvekiline yerlerinden birer
dakika süreyle söz vereceğim. 
Sayın
Çelebi…
IV.- AÇIKLAMALAR
1.- İzmir Milletvekili Mehmet Ali Çelebi’nin, İzmir ili
Çeşme ilçesi Alaçatı Mahallesi ile Urla ilçesi Zeytineli köyüyle ilgili
kamulaştırma kararında İzmir Büyükşehir Belediyesiyle gerekli koordineli
çalışmanın yapılıp yapılmadığını, kamulaştırılan alanda hangi tür turistik
tesislerin yapılacağını, turistik amaç dışında başka türlü yapılaşmaya izin
verilip verilmeyeceğini Kültür ve Turizm Bakanından, mahkeme kararları hiçe
sayılan İzmir ili Karaburun ilçesindeki RES projesine devap edilip
edilmeyeceğini Çevre ve Şehircilik Bakanından öğrenmek istediğine ilişkin
açıklaması
MEHMET
ALİ ÇELEBİ (İzmir) – Teşekkürler Sayın Başkan. 
24
Ocak 2020 tarihinde Cumhurbaşkanlığı kararıyla İzmir Çeşme Alaçatı mahallesinde
ve Urla Zeytineli köyünde kamulaştırma kararı alındı. 
Turizm
Bakanına soruyorum: Bahse konu olan bölgede neden acele kamulaştırma kararı
alınmıştır? İzmir Büyükşehir Belediyesi, Çeşme ve Urla belediyeleriyle gerekli
koordineler yapılmış mıdır? Kamulaştırılan alanda hangi tür turistik tesisler
yapılacaktır? Turistik amaç dışında, başka türlü yapılaşmaya izin verilecek
midir? 
Ayrıca,
İzmir Karaburun RES Projesi, Yaylaköy’ün talanına sebep olmaktadır ve Çevre
Bakanlığı buna olur vermiştir. Çevre ve Şehircilik Bakanına soruyorum: Mahkeme
kararlarını hiçe sayan, Karaburun Yarımadası ve Ildır Körfezi özel çevre koruma
bölgesi ilan kararını görmeyen tutumunuz devam edecek midir diyorum, saygılar
sunuyorum. 
BAŞKAN
– Sayın Şeker…
2.- Kocaeli Milletvekili İlyas Şeker’in, olası
depremlerde ve diğer afetlerde depreme dayanıksız binaların yıkılması sonucu
bir tek vatandaşımızın dahi hayatını kaybetmemesi gerektiğine ilişkin
açıklaması
İLYAS
ŞEKER (Kocaeli) – Teşekkür ediyorum Sayın Başkan. 
Değerli
milletvekilleri, deprem bölgesinde yaşıyoruz. Ülkemizin büyük bir kısmı aktif
fay zonları içerisinde ve nüfusumuzun büyük çoğunluğu bu bölgelerde
yaşamaktadır. İstatistiklere göre, son yüz yılda depremlerden değil, depremlere
dayanıksız yapılan binaların yıkılmasından 80 binin üzerinde kişi hayatını
kaybetti. 
Maalesef
ülkemizde yılların birikimi plansız kentler ve mühendislik hizmetlerinden
yoksun, depreme dayanıksız yapılar çoğunlukla mevcuttur. Olası depremlerde ve
diğer afetlerde artık bir vatandaşımız dahi depreme dayanıksız binaların
yıkılması nedeniyle hayatını kaybetmemeli. Bunun için can güvenliği sağlanmış,
hayat kalitesi artırılmış, çevreyle barışık şehirlerin oluşturulması için
kentsel dönüşümü desteklemek hepimizin görevidir. 
Kentsel
dönüşüm, kentteki hastalıklı alanların teşhis ve tedavisidir, aynı zamanda koruyucu
hekimliktir diyor, Genel Kurulu saygıyla selamlıyorum. 
BAŞKAN
– Sayın Taşkın…
3.- Mersin Milletvekili Ali Cumhur Taşkın’ın, 24 Ocak
Cuma günü yaşanılan ve merkez üssü Elâzığ ili Sivrice ilçesi olan 6,8
büyüklüğündeki depreme ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
24
Ocak Cuma günü Elâzığ’ın Sivrice ilçesinde meydana gelen ve Malatya başta olmak
üzere çevre illerde de hissedilen 6,8 büyüklüğündeki depremi yaşayan tüm
vatandaşlarımıza geçmiş olsun diyorum. Depremde hayatını kaybeden 41
vatandaşımıza Allah’tan rahmet, yakınlarına başsağlığı ve sabırlar diliyor,
yaralanan vatandaşlarımıza acil şifalar diliyorum.
Devletimiz,
depremin ilk anından itibaren yaraları sarmak ve acıları dindirmek için
yapılması gereken her şeyi büyük devletlere yakışır şekilde yapmış ve yapmaya
devam etmektedir. Aziz milletimiz de depremzedelerle tek yürek olmuş, maddi,
manevi destekleriyle eşine az rastlanır bir kardeşlik örneği göstermiştir. 
Cenab-ı
Hak aziz milletimizi ve ülkemizi her türlü afetten korusun, muhafaza eylesin
diyor, Genel Kurulu saygıyla selamlıyorum.
BAŞKAN
– Sayın Adıgüzel…
4.- İstanbul Milletvekili Onursal Adıgüzel’in, 24 Ocak
Cuma günü yaşanılan ve merkez üssü Elâzığ ili Sivrice ilçesi olan 6,8
büyüklüğündeki depreme ilişkin açıklaması
ONURSAL
ADIGÜZEL (İstanbul) – Teşekkürler Sayın Başkan.
Geçtiğimiz
cuma günü Elâzığ ve Malatya başta olmak üzere birçok ilde gerçekleşen ve 40’ı
aşkın vatandaşımızın hayatını kaybetmesiyle sonuçlanan deprem felaketi
Türkiye’nin acı deprem gerçeğini bir kez daha gözler önüne sermiştir. 
Deprem
bu coğrafyanın bir gerçeği olmasına rağmen bizler yaşanan her felaketin
ardından aynı sahneleri yaşamaya devam ediyoruz. “Kader” diyerek, “fıtrat”
diyerek depremden kaçamazsınız. Deprem bu coğrafyanın bir gerçeğiyse bizler
felakette yaşanacak can kayıplarını en aza indirecek önlemleri almak
zorundayız. Başta İstanbul olmak üzere deprem kuşağında yer alan birçok il için
kaybedecek vaktimiz yok. Bizim kanallara değil, deprem karşısında ayakta
kalacak binalara ihtiyacımız var. Gelin kanal sevdanızdan vazgeçin. “Kanal
değil, sağlam İstanbul.” diyoruz; İstanbulluları deprem felaketinden -tüm
Türkiye’yi- kurtarmaya davet ediyoruz. 
BAŞKAN
– Sayın Sümer…
5.- Adana Milletvekili Orhan Sümer’in, 24 Ocak Cuma
günü Elâzığ ve Malatya illerinde yaşanılan depremde hayatını kaybedenlere
Allah’tan rahmet dilediğine, Adana ili Gezbeli Geçidi’nin kış aylarında
kapanmasıyla yaşanılan mağduriyete ve Tufanbeyli ilçesi Akçal köyünün telefon
şebekesi sorununa ilişkin açıklaması
ORHAN
SÜMER (Adana) – Teşekkür ederim Sayın Başkan.
Elâzığ
ve Malatya’da yaşanan depremde hayatlarını kaybedenlere Allah’tan rahmet,
yaralılara da acil şifalar dilerim.
Kışla
birlikte Adana’nın kuzey bölgelerinde büyük sorunlar yaşanıyor, elektrik
direkleri yıkılıyor, yollar kapanıyor. Adana’nın kuzeye açılan penceresi olan
Tufanbeyli’yi Kayseri’ye bağlayan Gezbeli Geçidi kış aylarında sık sık
kapanıyor ve açılması haftaları buluyor, bölgede bulunan 20 köyün yaşamla tüm
bağlantıları kesiliyor. Yol açılsa bile özellikle Adana tarafından geçidin
giderek darlaşması ve güvensizlik olmasından dolayı vatandaşlar bu yolu korku
içinde kullanıyor. Gezbeli artık korku geçidi olmasın. Tufanbeyli’deki
vatandaşlarımızın sesini buradan yetkililere iletiyorum. 
Yine, Tufanbeyli’nin Akçal köyünde
telefon şebekesi olmamasından dolayı köylüler mağduriyet yaşıyor. Ulaştırma
Bakanlığına yazdıkları dilekçeye de hâlen bir cevap verilmemiş. İletişim
neredeyse yok gibi. Buradan Ulaştırma Bakanına ben de sesleniyorum: Akçal’ın
şebeke sorununu bir an önce çözün. 
BAŞKAN – Sayın Özkan…
6.- Mersin Milletvekili Hacı Özkan’ın, 24 Ocak Cuma
günü yaşanılan ve merkez üssü Elâzığ ili Sivrice ilçesi olan 6,8 büyüklüğündeki
depreme ilişkin açıklaması
HACI ÖZKAN (Mersin) – Teşekkürler Sayın
Başkan.
Elâzığ’da meydana gelen, Malatya ve bölge
illerimizde hissedilen depremde hayatını kaybeden vatandaşlarımıza Allah’tan
rahmet, ailelerine sabır, yaralılara acil şifalar diliyorum. Depremin en az
kayıpla atlatılması ve vatandaşlarımızın can güvenliğinin sağlanması için AFAD
ve Kızılay başta olmak üzere tüm kurum ve kuruluşlarımız bölgeye yönlendirilmiş
ve gerekli çalışmalar başlatılmıştır. Cumhurbaşkanımız Sayın Recep Tayyip
Erdoğan başta olmak üzere bakanlarımız ve milletvekillerimiz deprem bölgesinden
çalışmaları yakından takip ederek her zaman milletimizin yanında olduklarını ve
yalnız olmadıklarını göstermişlerdir. Devletimizin ilgili kurumları ve
kadirşinas milletimizin özverili çalışmalarıyla en kısa zamanda
vatandaşlarımızın yaralarının sarılacağına inanıyorum. Rabb’imden ülkemizi ve
milletimizi büyük depremlerden korumasını niyaz ediyor, Genel Kurulu saygıyla
selamlıyorum. 
BAŞKAN – Sayın Kılavuz…
7.- Mersin Milletvekili Olcay Kılavuz’un, 24 Ocak Cuma
günü yaşanılan ve merkez üssü Elâzığ ili Sivrice ilçesi olan 6,8 büyüklüğündeki
depreme ilişkin açıklaması
OLCAY KILAVUZ (Mersin) – Teşekkürler
Sayın Başkan.
Elâzığ ve Malatya’da meydana gelen
depremde hayatını kaybeden vatandaşlarımıza Allah’tan rahmet, yaralılara acil
şifalar diliyorum. Rabb’im vatanımızı, milletimizi her türlü afet ve musibetten
korusun. 
Deprem bölgesinde zorluklar içinde
fedakârca görev yapan AFAD, jandarma, polis, sağlık ve itfaiye personelimize
insan üstü gayretlerinden ötürü şükranlarımı sunuyorum. Millet olmak acıda ve
sevinçte bir olmaktır. Zor günde birlik ve beraberlik örneği sergileyen mensubu
olmaktan onur duyduğumuz yüce Türk milletine teşekkürlerimi sunuyorum. “Seni
kurtarmadan buradan çıkmayacağım.” diyerek Yüsra bebeği ve annesini kurtaran
Jandarma Astsubay Zehra Yıldız’ın, enkaz altındaki vatandaşımızla yaptığı
görüşmeyle hafızalara kazınan Emine Kuştepe’nin, titreyen sesiyle “Buradayız,
geliyoruz.” diyerek umudumuzu diri tutan Yüzbaşımız Yusuf Mataracı’nın ve nice
isimsiz kahramanın destansı fedakârlığı göğsümüzü kabartmıştır. 
Son olarak, milletçe kenetlenmemiz
gereken bu zor günlerde provokasyon yapan, devletimize kin kusan…
(Mikrofon otomatik cihaz tarafından
kapatıldı) 
OLCAY KILAVUZ (Mersin) – …kaos için
fırsat kollayan hainleri unutmayacak ve bu alçaklara göz açtırmayacağız.
BAŞKAN – Sayın Gürer…
8.- Niğde Milletvekili Ömer Fethi Gürer’in, Çevre ve
Şehircilik Bakanının Niğde ilinin çevre kirliliği sorunlarıyla ilgilenmesini
temenni ettiğine ilişkin açıklaması
ÖMER FETHİ GÜRER (Niğde) – Teşekkürler
Sayın Başkan.
Niğde ilinde çevre sorunları devam
ediyor. 
Niğde
Bor arasındaki sulama amaçlı kullanılan Akkaya Barajı’nın suyunda canlı
yaşamıyor. Üniversitenin yanında baraj kokusu kenti sarıyor. AKP iktidarı on
yıldır “Çözdük.” “Çözüyoruz.” diyor, sorun devam ediyor. Niğde merkez Dündarlı
kasabasında ise kanalizasyon sulama suyuna karışıyor. Dündarlı halkı
bahçelerine akan suya kanalizasyonun karışmasından tedirgin, bir an önce önlem
alınmasını istiyorlar. Bunun için de kanalizasyona arıtma tesisinin yapılmasını
bekliyorlar. Ayrıca, Niğde ili Bor ilçesi Kızılca köyünün deresinde de artık
canlı yaşamıyor, çevre kirliliği had safhada. 
Çevre
ve Şehircilik Bakanının Niğde’deki çevre kirliliği sorunlarıyla ilgilenmesini
temenni ediyorum. 
Teşekkürler
Başkanım. 
BAŞKAN
– Sayın Fendoğlu… 
9.- Malatya Milletvekili Mehmet Celal Fendoğlu’nun, 24
Ocak Cuma günü yaşanılan ve merkez üssü Elâzığ ili Sivrice ilçesi olan 6,8
büyüklüğündeki depreme ilişkin açıklaması
MEHMET
CELAL FENDOĞLU (Malatya) – Teşekkür ederim Başkanım. 
Geçen
Cuma günü saat 20.55’te 6,8 şiddetinde Malatya-Elâzığ Sivrice merkezli depremde
hayatını kaybedenlere Cenabı Allah’tan rahmet, yakınlarına sabır,
yaralılarımıza acil şifalar diliyor ve Türk halkımıza geçmiş olsun diyorum. 
Depremde
büyük özveriyle kurtarma çalışmalarına katılan Jandarma Arama Kurtarma, AFAD,
UMKE, İHH, itfaiye ve emniyet güçlerimize, kamu personelimize,
Cumhurbaşkanımıza, bakanlarımıza, valilerimize, kaymakamlarımıza, belediye
başkanlarımıza ve kurum amirlerimize çok teşekkür ediyorum. 
Bundan
sonraki süreçte yapılacak olanlar: O bölgede yaşayan işçimiz, köylümüz,
çiftçimiz, esnafımızın bankalardan veya tarım krediden çekmiş oldukları kredi
borçlarının ertelenmesi; yine aynı şekilde, bankalardan konut kredisi çekip
ödemek zorunda oldukları taksitlerin ertelenmesi bakanlarımızdan talebimizdir. 
Teşekkür
ediyorum. 
BAŞKAN
– Sayın Durmuşoğlu… 
10.- Osmaniye Milletvekili Mücahit Durmuşoğlu’nun, 24
Ocak Cuma günü yaşanılan ve merkez üssü Elâzığ ili Sivrice ilçesi olan 6,8
büyüklüğündeki depreme ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan. 
Elâzığ
Sivrice’de 24 Ocak 2020 günü saat 20.55’te meydana gelen, başta Malatya olmak
üzere birçok ilimizde de hissedilen 6,8 büyüklüğündeki depremi hem bölge olarak
hem de kalplerimizde yaşadık. 
Cumhurbaşkanımız
Sayın Recep Tayyip Erdoğan’ın yakın takibiyle, depremin hemen ardından ihtiyaç
duyulan her türlü personel, araç gereç ve teçhizat çok kısa sürede deprem
bölgesine ulaştırıldı. Arama ve kurtarma çalışmaları, yaralıların tahliyesi ve
evleri yıkılan vatandaşlarımızın konaklaması konusunda gereken tüm tedbirler
süratle alındı. AFAD koordinasyonunda yürütülen ve 45 kişinin sağ kurtarıldığı
çalışmalar, enkaz altındaki son vatandaşımıza da ulaşılmasıyla tamamlandı. 
Son
durumda, deprem nedeniyle 41 vatandaşımız hayatını kaybetti. Hayatını kaybeden
vatandaşlarımıza Allah’tan rahmet, yakınlarına da başsağlığı diliyor, bölge
halkına ve tüm milletimize geçmiş olsun dileklerimi iletiyor; başta
bakanlarımıza, ilgili kurum ve kuruluşlarımıza teşekkür ediyorum. Bir daha
böyle bir depremi yaşatmamasını Allah’tan temenni ediyor, Genel Kurulu saygıyla
selamlıyorum.
BAŞKAN
– Sayın Kaya…
11.- Osmaniye Milletvekili İsmail Kaya’nın, 24 Ocak
Cuma günü yaşanılan ve merkez üssü Elâzığ ili Sivrice ilçesi olan 6,8
büyüklüğündeki depreme ilişkin açıklaması
İSMAİL
KAYA (Osmaniye) – Teşekkürler Sayın Başkanım.
Elâzığ
ve Malatya illerimizde yaşanan depremde can kayıplarımız ve yaralılarımız
olduğu haberini büyük bir acı ve üzüntüyle, hep beraber öğrendik. Devletimiz
asil milletimiz ile tek yürek olmuş, tüm kurumlarımız hızlı bir şekilde gerekli
tedbirleri alarak titiz çalışmalar yürütmüştür. AFAD, Türk Kızılayımız, sağlık
görevlilerimiz, UMKE, itfaiyemiz, sağlık ekiplerimiz, polisimiz, jandarma arama
kurtarma timlerimize, âdeta zamanla yarışarak -tam bir koordinasyon hâlinde
çalışan- yıkılma tehlikesi olan binalara canı pahasına girerek enkaz altındaki
vatandaşlarımızı, bebekleri, anneleri kurtaran kahraman ekiplerimize sonsuz
teşekkürlerimizi sunuyoruz. Şunu çok net bir şekilde gördük: Dünyanın en iyi
arama kurtarma ekibine sahibiz ve yine, dünyanın en zengin ülkesi değiliz ama
en cömert ülkesiyiz. Bu vesileyle, hayatını kaybeden vatandaşlarımıza Allah’tan
rahmet, kederli ailelerine başsağlığı, yaralı vatandaşlarımıza da acil şifalar
diliyoruz. Milletimizin başı sağ olsun.
BAŞKAN
– Sayın Arkaz…
12.- İstanbul Milletvekili Hayati Arkaz’ın, 24 Ocak
Cuma günü yaşanılan ve merkez üssü Elâzığ ili Sivrice ilçesi olan 6,8
büyüklüğündeki depreme ilişkin açıklaması
HAYATİ
ARKAZ (İstanbul) – Teşekkürler Sayın Başkan.
Deprem
kuşağında yer alan ülkemizde son yüz yılda 57 büyük deprem meydana geldi. Bu
noktada kentsel dönüşüm çalışmalarına daha da hız verilmesi gerekiyor. Çevre ve
Şehircilik Bakanlığının tespitlerine göre, ülke genelinde 6,5-7 milyon
civarında sağlıksız yapı stoku var. Bu stokun temizlenerek yeni yerleşim
alanlarının hazırlanması Türkiye için millî bir zorunluluk ve gelecek tehdidi
hâline gelmiştir. Yüce Meclisimizin de bu anlamda destekleri ve bu konuyu
gündemde tutması büyük önem arz ediyor. Bu vesileyle, depremde hayatını
kaybeden vatandaşlarımıza Allah’tan rahmet, yaralılara acil şifalar diliyorum.
Genel
Kurulu saygıyla selamlıyorum.
BAŞKAN
– Sayın Güneş…
13.- Uşak Milletvekili İsmail Güneş’in, 24 Ocak Cuma
günü yaşanılan ve merkez üssü Elâzığ ili Sivrice ilçesi olan 6,8 büyüklüğündeki
depreme ilişkin açıklaması
İSMAİL
GÜNEŞ (Uşak) – Teşekkür ederim Başkanım.
Sayın
Başkan, değerli milletvekilleri; 24 Ocak 2020 tarihinde, akşam saatlerinde,
Elâzığ Sivrice’de -çevre illerinde de hissedilen- 6,8 şiddetinde deprem
olduğunu üzüntüyle öğrenmiş bulunmaktayız. Deprem neticesinde 41 vatandaşımız
hayatını kaybetmiş, 1.600 vatandaşımız yaralanmış, çok sayıda ev yıkılmış veya
hasar almıştır. Afetin olduğu andan itibaren, çok kısa zamanda devletimiz tüm
kurum ve kuruluşlarıyla vatandaşlarımızın yanında yer almıştır; mağdur
vatandaşlarımızın barınma, sağlık, giyecek, yiyecek gibi pek çok ihtiyacı çok
kısa sürede temin edilmiştir; pek çok vatandaşımız enkaz altından kurtarılmıştır.
Devletimiz, milletimizin yanında olduğunu göstermiş, en kısa sürede yaraların
sarılacağı ifade edilmiştir. Ayrıca, bu afet sırasında tüm milletimiz ve sivil toplum
örgütlerimiz kenetlenerek mağdurlarımızın yanında yer almış, burada cefakârca
ve fedakârca çalışmışlardır; onlara da şükranlarımızı arz ediyoruz. Afette
hayatını kaybeden…
(Mikrofon
otomatik cihaz tarafından kapatıldı) 
BAŞKAN
– Sayın Bülbül…
14.- Aydın Milletvekili Süleyman Bülbül’ün, ülkemizde
deprem vergisi toplanmaya başlandığı yıldan bugüne kadar ne kadar vergi
toplandığını ve toplanılan deprem vergilerinin ne kadarının Aydın ili için
kullanıldığını, Aydın ilindeki yapılar için depreme karşı dayanıklılık
testlerinin yapılıp yapılmadığını ve depreme karşı dayanıklılık testi yapılan
bina sayısı ile sonuçlarını Cumhurbaşkanı Yardımcısı Fuat Oktay’dan öğrenmek
istediğine, jeotermal elektrik üretim alanlarında doğal ve tetiklenmiş
depremsellik kayıtları ile değerlendirme uygulamalarının yapılması gerektiğine
ilişkin açıklaması
SÜLEYMAN
BÜLBÜL (Aydın) – Teşekkürler Sayın Başkan.
Aydın
ili, Türkiye’nin birinci derece deprem riski olan illerindendir, son olarak 22
Ocak 2020’de merkez üssü Efeler ilçesi Emirdoğan köyü olan 3,5 şiddetinde
deprem yaşanmıştır. Bunun dışında, birinci derece deprem riski olan Denizli,
Manisa gibi çevre illerde yaşanan depremler de Aydın’ı etkilemektedir. Bu
bağlamda, Cumhurbaşkanı Yardımcısı Fuat Oktay’a sormak istiyorum: Ülkemizde
deprem vergisi toplanmaya başlandığı yıldan bugüne kadar ne kadar vergi
toplanmıştır? Aynı tarihler arasında Aydın ilinden toplanan deprem vergisi ne
kadardır? Toplanan deprem vergilerinin ne kadarı Aydın ilindeki depremde
oluşabilecek hasarların önlenmesi için kullanılmıştır? Aydın ilindeki yapılar
için depreme karşı dayanıklılık testi yapılmış mıdır? Depreme karşı
dayanıklılık testi yapılan bina sayısı kaçtır? Kaç binanın yıkılması, kaçının
güçlendirilmesi gerekmektedir? Jeotermal kaynakların fazlaca kullanıldığı
arazilerde yapılan reenjeksiyon sismik aktiviteyi tetiklemekte ve depreme sebep
olmaktadır. Bu bağlamda, jeotermal elektrik üretim alanlarında mutlaka doğal
depremsellik ve tetiklenmiş depremsellik kayıt ve değerlendirme uygulamalarının
yapılması gerekmektedir.
(Mikrofon
otomatik cihaz tarafından kapatıldı) 
BAŞKAN
– Sayın Kasap…
15.- Kütahya Milletvekili Ali Fazıl Kasap’ın, grip
ilaçları dâhil olmak üzere birçok ilacın piyasada bulunmaması nedeniyle
yaşanılan mağduriyete ilişkin açıklaması
ALİ
FAZIL KASAP (Kütahya) – Teşekkürler Sayın Başkan.
Sağlık
Bakanı Fahrettin Koca “Piyasada ilaç krizi yok.” dese de grip ilaçları da dâhil
olmak üzere 120’ye yakın ilaç piyasada bulunmuyor. İlaçlara 19 Şubat itibarıyla
yüzde 12 zam gelmesi bekleniyor. Sağlık Bakanlığı ile ilaç firmaları arasında
ilaç zammına ilişkin pazarlık sürüyor. 20 Şubata kadar insanlarımızın,
vatandaşlarımızın mağdur edilmemesi için -özellikle grip ilaçları başta olmak
üzere, kan sulandırıcı ilaçlar ve kalp ilaçları, hormon ilaçları, insülin de
dâhil olmak üzere ilaçlar bulunamıyor ve hastalarımız mağdur durumda- Sağlık
Bakanlığı, üzerine düşen sorumluluğu yerine getirmeli ve insanlarımızın
mağduriyetini derhâl gidermelidir. Her ne gerekçeyle olursa olsun, Bakanlığın
bu soruna çözüm bulması gerekiyor.
Teşekkürler.

BAŞKAN
– Sayın Ünsal….
16.- Ankara Milletvekili Servet Ünsal’ın, Elâzığ ve
Malatya illerinde yaşanılan depremde hayatını kaybedenlere Allah’tan rahmet
dilediğine, Çin’de ortaya çıkan ve çok sayıda insanın ölümüne neden olan corona
virüsünün Türkiye’ye girmemesi için etkili önlemlerin alınması gerektiğine
ilişkin açıklaması
SERVET
ÜNSAL (Ankara) –Teşekkürler Sayın Başkan.
Değerli
milletvekilleri, Elâzığ ve Malatya depreminde hayatlarını kaybeden
hemşehrilerime rahmetler, yaralılara sağlıklar diliyorum.
Çin’de
ortaya çıkan, tüm dünyayı tehdit eden corona virüsü her geçen gün daha büyük
tedirginlik yaratıyor. Deprem nedeniyle sekonder olan corona virüsü nedeniyle
bilinen ölümün 110 civarında olduğu tespit edilirken, hasta sayısının 5 bini
bulduğu belirtiliyor. 
Sayıların
çok hızlı şekilde artması dünya genelinde korku yaratırken Türkiye'de ciddi
tedbirler almalıyız. Havaalanında termal kamera sistemleri kurulduğu açıklandı
ancak bu hastalığa karşı termal kameraların yetersiz kaldığı bir gerçektir
çünkü her ateşli kişi corona virüs hastası değildir. Çok sayıda insanın ölümüne
ve hastalanmasına neden olan corona virüsünün Türkiye'ye girmemesi için çok
etkili önlemler hayata geçirilmeli. Ülkeye girişler çok daha kontrollü, sınırlı
olmalı, hatta Wuhan’dan gelenlere yasak bile konulmalı çünkü bu virüsün çok
hızlı ve kesin bir yayılma gücü olduğunu görüyoruz. 
Başta
Sağlık Bakanlığı olmak üzere tüm yetkilileri…
(Mikrofon
otomatik cihaz tarafından kapatıldı) 
BAŞKAN
– Sayın Aycan…
17.- Kahramanmaraş Milletvekili Sefer Aycan’ın, 24 Ocak
Cuma günü yaşanılan ve merkez üssü Elâzığ ili Sivrice ilçesi olan 6,8
büyüklüğündeki depreme ilişkin açıklaması
SEFER
AYCAN (Kahramanmaraş) – Sayın Başkan, Elâzığ Sivrice’de yaşanan depremde
hayatını kaybeden vatandaşlarımıza Allah’tan rahmet diliyorum, yaralılarımıza
acil şifalar diliyorum.
Genel
Başkanımız Sayın Devlet Bahçeli’nin görevlendirmesiyle, Milliyetçi Hareket
Partisinin heyeti de deprem bölgesindeydi; Elâzığ ve Malatya’da incelemelerde
bulundu, bütün depremzedelerle bir arada olundu, ziyaretler yapıldı. Cumartesi
günü deprem bölgesine gittiğimizde, Sayın Cumhurbaşkanı, Bakanlar ve devletin
tüm elemanları, 4 bin memur oradaydı; devlet görevindeydi, görevinin başındaydı
ve elinden geleni yapmaktaydı. 
Bugün,
depremde polemik yapmanın zamanı değildir, deprem bölgesinde yaraları sarma
zamanıdır, depremzede insanlarımızı yaşatma, onları hayata bağlama, onların
gereksindiği ihtiyaçları yerine getirme zamanıdır; ucuz polemiklere girmeden
herkes gereğini yapmalıdır.
Teşekkür
ederim. 
BAŞKAN
– Sayın Barut…
18.- Adana Milletvekili Ayhan Barut’un, 24 Ocak Cuma
günü yaşanılan ve merkez üssü Elâzığ ili Sivrice ilçesi olan 6,8 büyüklüğündeki
depreme ilişkin açıklaması
AYHAN
BARUT (Adana) – Sayın Başkan, Elâzığ merkezli Malatya ve diğer çevre illerde
yaşanan deprem nedeniyle yaşamını yitiren vatandaşlarımıza Allah’tan rahmet,
yaralı yurttaşlarımıza acil şifalar, yöre insanımıza ve ülkemize büyük geçmiş
olsun dileklerimi iletiyor, yakınlarını kaybeden vatandaşlarımıza da başsağlığı
ve sabır diliyorum.
Korkuyla
yaşanan bu deprem hareketleri, insanlarımızın canını almakta, yaşamını altüst
etmektedir. Büyük acılar yaşanmadan depreme karşı harekete geçilmeli ve önlem
alınmalıdır. Depremlerin değil, ihmalin öldürdüğü unutulmamalıdır. Bu gerçeği
unutursak başka acılar kaçınılmaz olarak maalesef yaşanacaktır. Vakit varken önlem
alınmalı, depreme karşı etkin ve acil çözüm planı hazırlanıp uygulanmalıdır.
Cumhuriyet Halk Partisi olarak biz, gelin, aktif fay hatlarında ve hassas
deprem bölgelerindeki kentsel dönüşüm gerçekleştirilmek üzere gelecek beş yılı
seferberlik yılı olarak ilan edelim diyoruz. İktidarın çılgın projeleri değil,
ilmin, bilimin ışığında akıllı projeleri uygulamasını talep ediyoruz. 
Teşekkür ederim.
BAŞKAN – Sayın Gaytancıoğlu…
19.- Edirne Milletvekili Okan Gaytancıoğlu’nun,
Türkiye’de kış aylarında olmamıza rağmen son yılların en büyük kuraklığının
yaşandığına ilişkin açıklaması
OKAN GAYTANCIOĞLU (Edirne) – Teşekkür
ederim Sayın Başkan.
Kış aylarında olmamıza rağmen Türkiye son
yılların en büyük kuraklığını yaşamaktadır. Özellikle temel gıda
maddelerimizden olan buğday için yeterli yağış düşmemiş ve önümüzdeki günlerde
de kuraklığın devam edeceği öngörülmektedir. Şimdiden Tarım Bakanını
uyarıyorum: İthalatı destekleyici politikalardan artık vazgeçin. Çiftçimizin
düşük verim alacağı öngörüsüyle şimdiden bir fon oluşturarak “kuraklık desteği”
adı altında bir desteklemeyle çiftçimizin olası mağduriyeti için önlem alın.
Zaten çiftçimiz ciddi anlamda borçlu; ayrıca, destekleri zamanında
ödemiyorsunuz, bari çiftçimizin kuraklıktan etkilenmemesi için şimdiden önlemleri
alın. Dünyanın en pahalı mazotunu ve gübresini kullanan çiftçimiz hasat zamanı
düşük bir verim elde ederse ve az bir gelire sahip olursa o zaman ne
yapacaksınız? Kuraklık ciddi bir uyarıdır ve devlet burada görevini yapmalıdır.
Çiftçinin ve tüketicinin mağduriyetini önlemek için destekleme yapılmalıdır.
BAŞKAN – Sayın Bayraktutan…
20.- Artvin Milletvekili Uğur Bayraktutan’ın, Artvin
Cerattepe’de madencilik faaliyeti yürüten firmanın şehrin içme suyuna yönelik
müdahalesine ilişkin açıklaması
UĞUR BAYRAKTUTAN (Artvin) – Teşekkür
ediyorum Sayın Başkan.
Artvin Cerattepe’de madencilik faaliyeti
yürüten firma bu faaliyeti olumlu ÇED raporuna göre sürdürmektedir. Olumlu
aldığı ÇED raporunda söz konusu yörede yaptığı madencilik faaliyetinde hiçbir
şekilde içme sularına dokunmayacağını, sulama sularından yararlanmayacağını
ifade etmesine rağmen geçen hafta Artvin’in Dere Mahallesi mevkisinde
yararlandığı, kentin içme suyu ihtiyacını karşılayan yere müdahale ettiği,
jandarmanın tespit tutanağı, belediyenin tespit tutanağıyla ortaya çıkmıştır,
suçüstü yakalanmıştır yani Artvin’de içme sularını bulandırmış, içme sularını
kirletmiştir. Sabıkalı olan bu şirketin yapmış olduğu bu faaliyeti kabul
etmiyoruz. 
Bu konuda, buna müdahale etmesi gereken Jandarma
ne yazık ki çekimser kalmıştır. “Peygamber ocağı” olarak ifade ettiğimiz
Jandarma ne yazık ki maden ocağının bekçiliğini yapmak zorunda kalmıştır. Üç
yıldır sayın bakanlara soru soruyorum. İaşesi, Jandarmanın iaşesi Mehmet Cengiz
tarafından…
(Mikrofon
otomatik cihaz tarafından kapatıldı) 
BAŞKAN
– Sayın Beko… 
21.- İzmir Milletvekili Kani Beko’nun, DİSK’e bağlı
GENEL-İŞ Sendikasına ait İzmir ili Urla ilçesi Zeytineli köyü Böğürtlen
mevkisindeki taşınmazlara yönelik hukuk dışı karardan vezgeçilerek işçi ve
köylülerin haklarının iade edilmesi gerektiğine ilişkin açıklaması
KANİ
BEKO (İzmir) – Sayın Başkan, değerli milletvekilleri; DİSK ve GENEL-İŞ
Sendikasının unutulmaz Genel Başkanı Abdullah Baştürk ve arkadaşları tarafından
işçilerin kullanımı için 1975 yılında DİSK/GENEL-İŞ Sendikasına kazandırılan
İzmir Urla Zeytineli köyü Böğürtlen mevkisindeki taşınmazlara saray tarafından
hukuk dışı bir biçimde el konulmuştur. Sendikanın yanı sıra, köylüye ait birçok
taşınmaz da aynı akıbete uğramıştır. 12 Eylül faşist cuntası DİSK/GENEL-İŞ
Sendikasını kapattıktan sonra mal varlıklarına el koymuştur. Yıllarca Anayasa
Mahkemesi olarak kullanılmış olan Çankaya’daki bina DİSK/GENEL-İŞ Sendikasının
kendi mülkiyetidir. Kırk yıl sonra, aynı anlayışla, Urla Belediye Başkanımız
görevden alındıktan sonra DİSK/GENEL-İŞ ve halkın arazileri, 12 Eylül faşist
cuntasının yaptığı gibi, gasbedilmiştir. Alınan bu haksız ve hukuksuz karardan
derhâl vazgeçilmesini, işçilerin ve köylülerin haklarının iade edilmesi
konusunda adımların atılmasını bekliyoruz. 
BAŞKAN
– Değerli milletvekilleri, şimdi de Sayın Grup Başkan Vekillerinin söz
taleplerini karşılayacağım. 
Sayın
Türkkan, buyurun. 
22.- Kocaeli Milletvekili Lütfü Türkkan’ın, 24 Ocak
Cuma akşamı yaşanılan ve merkez üssü Elâzığ ili Sivrice ilçesi olan depremde
hayatını kaybeden 41 vatandaşımıza Allah’tan rahmet dilediğine, depremin
meydana geldiği andan itibaren İYİ PARTİ Genel Başkanı Meral Akşener başta
olmak üzere 81 il ve ilçedeki teşkilatlarının depremzedelerin yaralarını sarmak
için seferber olduğuna, 17 Ağustos Marmara depreminin üzerinden yirmi bir yıl
geçmesine rağmen gerekli tedbirlerin alınmadığına ve depremin ülkemiz için her
an tehdit oluşturduğu gerçeğinin akıldan çıkarılmaması gerektiğine ilişkin
açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; geçtiğimiz Cuma
akşamı Elâzığ Sivrice merkezli yaşadığımız 6,8 büyüklüğündeki depremde yine
yüreğimiz yandı. Elâzığ ve Malatya’da toplam 41 vatandaşımızı kaybettik.
Hayatını kaybeden vatandaşlarımıza Allah’tan rahmet diliyorum, yaralılarımıza
da acil şifalar diliyorum. Milletimizin başı sağ olsun. 
Depremin
meydana geldiği andan itibaren Genel Merkezimizde kurmuş olduğumuz acil
koordinasyon masasıyla bölgeden anında haber alıp 81 ildeki ve ilçelerdeki
teşkilatlarımızı yardım için seferber ettik. İl ve ilçe başkanlıklarımızın
topladığı yardımları kendi imkânlarımızla tuttuğumuz tırlara yükleyerek hem
Elâzığ’a hem de Malatya’ya ulaştırdık. Başta Sayın Genel Başkanımız Meral
Akşener olmak üzere tüm teşkilatlarımız depremzedelerin yaralarını sarmak ve
onlara destek olmak için deprem bölgesine gittiler. 
Şu
bir gerçek ki depremden sonra aziz milletimizin göstermiş olduğu birlik ve
beraberlik takdire şayandır. Zor günlerdeki kenetlenmemiz Türk milletinin ne
kadar yüce gönüllü olduğunu bir kere daha ispatladı. AFAD ve çalışmalara
katılan tüm arama kurtarma ekiplerimiz olağanüstü iş yaptılar. Gece gündüz, çok
zor şartlarda, canla başla çalışan tüm kurtarma ekiplerimizi canıgönülden
tebrik ediyorum. Allah milletimize bir daha böyle acılar yaşatmasın. Ancak 17
Ağustos 1999 Marmara depreminin üzerinden yirmi bir yıl geçmesine rağmen,
yaşanan acılardan ders çıkarmadığımızı ve gerekli tedbirleri yeterince
almadığımızı bir kere daha gördük.
(Mikrofon
otomatik cihaz tarafından kapatıldı) 
BAŞKAN
– Buyurun Sayın Türkkan, devam edin lütfen. 
LÜTFÜ
TÜRKKAN (Kocaeli) - Elâzığ depremi, İstanbul’da beklenen büyük Marmara depremi
öncesinde -bunu üzülerek söylemek istiyorum ama- bir uyarı olmuştur aslında.
Depreme ne kadar hazırız? Bu sorunun cevabını verebiliyor muyuz veya ne kadar
verebiliyoruz? Ülkemizin deprem bölgesinde olduğunu ve depremin ülkemiz için
her an tehdit olduğu gerçeğini aklımızdan çıkarmamalıyız. Özelikle bilim
adamlarının dikkat çektiği deprem bölgelerinde, depreme dayanıklı kentsel dönüşümler
bir an önce tamamlanmalı, binaların depreme uygunluğu ciddiyetle tespit
edilmelidir.
Her
türlü eleştiri hakkımızı daha sonraya bırakıyoruz. Şu an acımız varken meseleye
siyasetüstü bir anlayışla yaklaşılması gerektiğini düşünüyoruz. Yaralarımızı
sardıktan sonra elbette eksik gördüğümüz ve yanlış yapıldığına şahit olduğumuz
tüm durumları milletimize aktaracağız. 
Yüce
Parlamentoyu saygıyla selamlıyorum. 
BAŞKAN
– Teşekkürler Sayın Türkkan. 
Sayın
Akçay, buyurun.
23.- Manisa Milletvekili Erkan Akçay’ın, 24 Ocak 2020
tarihinde meydana gelen ve merkez üssü Elâzığ ili Sivrice ilçesi olan 6,8
büyüklüğündeki depremde hayatını kaybeden vatandaşlara Allah’tan rahmet
dilediğine, deprem bölgesinde AFAD’ın, Kızılayın, güvenlik güçleri ile diğer
yetkili kurumların cansiparane çalışmalarının takdire şayan olduğuna, MHP il ve
ilçe teşkilatlarının her türlü insani ve teknik desteği vermek maksadıyla
bölgede hazır bulunduğuna, ülke olarak içinde bulunulan bu çetin günlerde
devlet millet kaynaşmasıyla bir ve beraber olunması gerektiğine ilişkin
açıklaması
ERKAN
AKÇAY (Manisa) – Teşekkür ediyorum Sayın Başkan.
24
Ocak 2020 tarihinde saat 20.55’te Elâzığ ilimizin Sivrice ilçesi merkezli 6,8
büyüklüğünde bir deprem meydana geldi ve depremin artçı etkileri Diyarbakır,
Gaziantep, Malatya ve Adana illerimizi de etkilemiştir. Deprem sonucunda
hayatını kaybeden vatandaşlarımızın ve yaralılarımızın olması ülkemizi derin
bir üzüntüye boğmuştur. Aziz milletimizin başı sağ olsun. Hayatını kaybeden
vatandaşlarımıza Allah’tan rahmet, yaralılara acil şifalar ve milletimize
sabrıcemil diliyorum. 
AFAD’ın,
Kızılayın, güvenlik güçlerimizin, diğer ilgili ve yetkili kurumların deprem
bölgesindeki cansiparane çalışmaları takdire şayandır. Bölgeden gelen her iyi
haber umutlarımızı yeşertmekte, devlet ve millet dayanışmasını
perçinlemektedir. Milliyetçi Hareket Partisi olarak Sayın Genel Başkanımızın
talimatıyla deprem bölgesine incelemelerde bulunmak, çalışmalara ve bölgedeki
vatandaşlarımıza destek olmak amacıyla milletvekili arkadaşlarımızın da yer
aldığı bir heyet gönderilmiştir. Diğer yandan, il ve ilçe teşkilatlarımız her
türlü insani ve teknik desteği vermek amacıyla bölgede hazır ve nazır bir
durumdadır. 
Değerli
milletvekilleri, 17 Ağustos 1999’da Gölcük’te, 12 Kasım 1999’da Marmara Bölgesi’nde,
23 Ekim 2011’de Van’da, geçtiğimiz çeyrek yüzyılda ülkemizi derinden etkileyen
depremler meydana gelmiştir. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Akçay, devam edin. 
ERKAN
AKÇAY (Manisa) – 22 Ocak 2020 tarihinde Manisa ilimizin Akhisar ilçesinde 5,4
büyüklüğünde deprem olmuş ve artçı etkileri İstanbul’un birçok semtinde de
hissedilmiştir. Akabinde, 24 Ocak 2020’de Elâzığ ve Malatya’da gündemimize
mevzubahis olan elim hadise gerçekleşmiştir. Biraz önce de yine Manisa’nın
Kırkağaç ilçesinde 5,1 şiddetinde deprem meydana gelmiştir ve sarsıntıların
devam ettiğinin haberini de alıyoruz. 
Son
bir hafta içerisinde meydana gelen bu doğal hadiseler bizlere jeolojik bir
gerçeğimizi hatırlatmaktadır. Ülkemiz dünyanın en önemli deprem kuşaklarından
Alp-Himalaya Deprem Kuşağı’nda yer almaktadır. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Akçay, bağlayalım lütfen. 
ERKAN
AKÇAY (Manisa) – Depremle yaşamaya her an hazır olmak zorundayız. Bu gerçeği
kabul etmekten, buna uygun gelecek planlaması yapmaktan başka seçenek yoktur;
aksi hâlde, olası depremlerde can ve mal kaybı yaşanması kaçınılmazdır. 
Hatırlamak
elzemdir lakin yapılması gereken, olası depremler için gerekli fizibilite ve
diğer teknik çalışmaların ve idari koordinasyonun yapılmasıdır. Ülke olarak
çetin bir dönemden geçiyoruz. İtidal, çaba ve dayanışmayla daha önce millet
olarak bu zorlukları nasıl aştıysak yine aynı kudret ve azme sahibiz. Gün, bir
ve beraber olma günüdür. Gün, devletin milletten ayrı olmadığını görme ve
gösterme günüdür. Gün, akıl ve sağduyuyla yaralarımızı sarma günüdür. Biz
tasada, kıvançta bir olan Türk milletiyiz. 
(Mikrofon
otomatik cihaz tarafından kapatıldı) 
BAŞKAN
– Buyurun, tamamlayın Sayın Akçay. 
ERKAN
AKÇAY (Manisa) – Tarihte bunu daha önce defalarca başardık, yine başaracağız;
82 milyon kenetlendik, Allah’ın izni ve milletimizin dirayetiyle bu sıkıntıları
da aşacağız. 
Deprem
sonrasında ortaya çıkan fay hatlarından menşesi vatan sınırları dışında olan
odaklar ayyuka çıkmış, avazlarının hayrın değil, şerrin ilanı namına
yükseldiğini de görmüş bulunuyoruz. Bu fesat ve şer odaklarına karşı bir olmak,
iri olmak şuur sahibi her bir ferdin görevidir. İçinde bulunduğumuz bu çetin
günlerde akıl ve gönül mizanımız bizlere önemli bir vazife vermektedir. O da
devlet-millet kaynaşmasıyla bir ve beraber olmaktır. 
Teşekkür
ediyorum Sayın Başkan. 
BAŞKAN
– Teşekkürler Sayın Akçay. 
Sayın
Oluç… 
24.- İstanbul Milletvekili Hakkı Saruhan Oluç’un, 24
Ocak 2020 tarihinde Elâzığ ve Malatya illerinde yaşanılan depremde hayatını
kaybeden 41 yurttaşa Allah’tan rahmet dilediklerine, depremlerin engellenemez
olduğuna ancak ölümlerin depremden değil gerekli önlemlerin alınmamasından
kaynaklandığına, Elâzığ ve Malatya illerinin afet bölgesi ilan edilmesi
yönündeki kanun tekliflerine siyasi parti gruplarının destek vermesini
beklediklerine, 9 Ocak tarihinde Osmaniye 2 No.lu T Tipi Kapalı Ceza İnfaz
Kurumunda kalan mahpuslara göndermiş oldukları Ahmedi Hani’nin “Mem û Zîn” adlı
eseri ile Maksim Gorki’nin “Ana” adlı eserinin cezaevi yönetimi tarafından
hangi anlayışla geri gönderildiğini öğrenmek istediklerine ve bu durumu
protesto ettiklerine ilişkin açıklaması
HAKKI
SARUHAN OLUÇ (İstanbul) – Teşekkür ederim Sayın Başkan. 
Sayın
vekiller, evet, 27 Ocak 2020’de Elâzığ’da ve Malatya’da ağır bir deprem yaşandı
ve bunun sonucunda, şu ana kadar 41 yurttaşımızın hayatını kaybettiği ortaya
çıktı. Öncelikle, hayatını kaybetmiş olan yurttaşlarımızın hepsine Allah’tan
rahmet diliyoruz, ailelerine ve yakınlarına başsağlığı diliyoruz. 1.600’den
fazla yurttaşımızın yaralandığı biliniyor, onlara da acil şifalar diliyoruz. 
Bu
tür olaylar, aslında, toplumsal dayanışmanın, toplumda acıların ortak
hissedilmesinin ve ortak yaşanmasının ve paylaşılmasının en önemli olduğu
zamanlardır elbette. Daha önce de Türkiye bu tür şeyleri gördü. Hatırlarsak,
İzmit Gölcük depremi, ardından Düzce depremi, Van Depremi; bütün buralarda çok
ciddi bir toplumsal dayanışma ortaya çıktı, acılar ortaklaşıldı ve ortaya çıkan
sorunların çözülebilmesi için birlikte hareket edildi ve bu, böyle olması da
gereken bir şeydir. Ama bu durum, asla, depremle ilgili tartışmalarımızı
durdurması, engellemesi gereken bir durum değildir. Bugün de yarın da
önümüzdeki günlerde de bu konuları Mecliste tartışmaya devam edeceğiz çünkü
evet, deprem engellenemez bir durumdur ama ölümler esas itibarıyla depremden
değil, alınması gereken önlemlerin alınmamasından kaynaklanmaktadır yani deprem
değil önlemsizlik öldürmektedir. Dolayısıyla, konu aynı zamanda siyasidir, konunun
enine boyuna tartışılması son derece önemlidir. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Oluç, devam edin. 
HAKKI
SARUHAN OLUÇ (İstanbul) – Hele hele, önümüzde büyük bir hızla yaklaşmakta
olduğunu bildiğimiz İstanbul depremi varken ve bu İstanbul depreminin,
maalesef, çok büyük sorunlara yol açacağı biliniyorken, bu konuda çok fazla
rapor varken alınması gereken önlemlerin tartışılması, hangilerinin alınıp
hangilerinin alınmadığının değerlendirilmesi ve eleştirilmesi, iktidarın bu
konudaki tutumunun değerlendirilmesi bizler açısından son derece önemlidir. 
Bakın,
AFAD Elâzığ, Malatya, Diyarbakır, Adıyaman ve Maraş’ta bu deprem sonrasında bir
inceleme yapıyor, 13.346 binadan 378’inin yıkılmış olduğunu tespit ediyor,
3.249’unun ağır hasarlı olduğunu tespit ediyor, 214’ünün orta hasarlı olduğunu
tespit ediyor, 4.826’sının az hasarlı olduğunu tespit ediyor, acil olarak 50
binanın yıkılması gerektiğini tespit ediyor. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Oluç, toparlayın sözlerinizi lütfen. 
HAKKI
SARUHAN OLUÇ (İstanbul) – Evet, 13.346 binadan sadece 4.629 binanın hasarsız
olduğu tespit ediliyor. Bu bile bize şunu gösteriyor ki Türkiye gibi bir deprem
ülkesinde, birçok fayın Türkiye’nin her tarafından geçtiği bir ülkede, son
derece ciddi sorunlar var, imar meseleleriyle ilgili, deprem önlemleriyle
ilgili. Bu vahim tabloyu mutlaka tartışmamız gerekiyor. Biz bir kanun teklifi
verdik bugün, özellikle Elâzığ ve Malatya’nın afet bölgesi ilan edilmesine
dönük olarak bir kanun teklifi verdik. Bu kanun teklifi için diğer parti
gruplarından da elbette ki destek bekliyoruz. Depremle ilgili bunları söyledim.
Bugün, dediğim gibi, tartışmaya devam edeceğiz.
İkinci
değinmek istediğim bir konu var. Ben bugün buraya gelirken 2 tane kitapla
geldim. Bu kitapları tabii, yani okumak için getirmedim buraya. 
(Mikrofon
otomatik cihaz tarafından kapatıldı) 
BAŞKAN
– Bağlayalım lütfen, buyurun Sayın Oluç. 
HAKKI
SARUHAN OLUÇ (İstanbul) – Evet, hızla tamamlayacağım. 
Efendim,
2 kitap var elimde. Bu 2 kitap -ve bunun gibi başka kitaplar, hani çok fazla
olmasın diye 2 tanesini getirdim- 9 Ocak tarihinde Osmaniye 2 No.lu Kapalı Ceza
İnfaz Kurumunda kalan mahpuslara göndermiş olduğumuz kitapların 2 tanesi. Bu
kitaplar teslim edilmeyerek bize iade edildi. Bunlardan bir tanesi Maksim
Gorki’nin Ana romanı. Yani 1906 yılında Maksim Gorki’nin Amerika’da kaleme
aldığı ve aynı yıl New York’ta yayımlanmış olan yani -1906’dan bahsediyoruz-
20’nci yüzyılda, geçen yüzyılda yayımlanmış olan bir kitap cezaevine
gönderiliyor ve cezaevi yönetimi tarafından, mahpuslara, sakıncalı olduğu için
verilmiyor, Maksim Gorki’nin Ana kitabı; bu 1 tanesi. İkincisi -onu da
getirdim- Mem û Zîn. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Oluç. 
HAKKI
SARUHAN OLUÇ (İstanbul) – Tamamlıyorum. 
Mem
û Zîn, Ahmedi Hani’nin 1692 yılında yazdığı ünlü manzum eseri. Çevirisini
yapmış olan, bu kitabın, bizim geçmiş dönem Milletvekilimiz Kadri Yıldırım’dır
ve Kürtçenin Kurmanci lehçesiyle yazılmıştır. Bu kitabın da, Mem û Zîn’in de
sakıncalı olması nedeniyle cezaevine alınmadığını ve geri gönderildiğini tespit
ettik. Birbirine aşık olan ancak kavuşamayan iki gencin trajik öyküsünü içerir
esas itibarıyla Mem û Zîn. Bu yani Mem û Zîn’in ve Maksim Gorki’nin Ana
kitabının hangi cezaevi yönetimi tarafından, hangi mantıkla, hangi anlayışla
geri gönderildiğini gerçekten merak ediyoruz ve öğrenmek istiyoruz. Böyle bir
hukuksuzluk, böyle bir usulsüzlük gerçekten kabul edilebilir bir durum değil.
Yani Kürt olan Mem û Zîn’i okumasın, Türk olan da okumasın Mem û Zîn’i, bunu
istiyor cezaevi yönetimi belli ki. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Oluç.
HAKKI
SARUHAN OLUÇ (İstanbul) – Tamamlıyorum efendim.
Bu
durumu protesto ediyoruz ve bu konunun -Adalet Bakanlığına esas itibarıyla
hitap ediyorum- cezaevi yönetimleriyle mutlaka konuşulması gerektiğini bir kez
daha ifade etmiş oluyorum. 
Teşekkür
ederim.
BAŞKAN
– Teşekkürler Sayın Oluç.
Sayın
Altay...
25.- İstanbul Milletvekili Engin Altay’ın, 24 Ocak
akşamı Elâzığ ve Malatya illerinde meydana gelen depremde hayatını kaybeden
vatandaşlara Allah’tan rahmet dilediğine, gelişmiş ülkelerde 6 şiddetindeki
depremlerde can kaybı olmazken Türkiye’de can ve mal kaybı yaşanmasının
sorgulanması gerektiğine, Cumhurbaşkanı Recep Tayyip Erdoğan’ın “Tabii bu tür
afetler bizler için çok büyük bir imtihan ve bu konuda Müslüman olmanın, bu
noktada teslimiyetin hep en güzel örneklerini vermişiz.” ifadesine, Marmara
depreminden yeterince ders alınmayarak gerekli tedbirlerin alınmadığına, olası
depremlere karşı bina onarım ve güçlendirme çalışmalarının incelenip yaşanılan
aksaklıkların saptanarak giderilmesi amacıyla 2018 yılında TBMM Başkanlığına
sundukları Meclis araştırması önergesini gündeme getirdiklerine ve depremle
ilgili komisyon kurulmasına ihtiyaç olduğuna ilişkin açıklaması
ENGİN
ALTAY (İstanbul) – Teşekkür ederim Sayın Başkan.
Sizi
ve yüce Genel Kurulu saygıyla selamlıyorum.
Sayın
Başkan, değerli milletvekilleri; 24 Ocak akşamı sadece Elâzığ ve Malatya değil,
tüm Türkiye ve 82 milyon sarsıldı. Ölenlere Allah’ımdan rahmet diliyorum,
milletimizin başı sağ olsun; bölge halkına ve Türkiye’ye geçmiş olsun diyoruz.
Hani, bu son olsun inşallah demek istiyorum ama depremlerin son olmasını
temenni etmek bile akla ve mantığa aykırı. O hâlde, Türkiye, üstünde bulunduğu
fay hatları da dikkate alındığında, jeolojik şartlar ve koşullar dikkate
alındığında tedbir almak durumunda. 13 Mart 1992 Erzincan depreminden bugüne
kadar Türkiye’de 6.0 ve üstünde -şiddet olarak- 18 deprem olmuş. Bakıldığı
zaman, bu depremlerin tamamında da can ve mal kayıpları yaşanmış ve aradan
geçen bunca sürede de Sayın Başkan, yürütmenin, devletin ve yasamanın bu konuyu
sadece depremin olduğu an itibarıyla ve sonrasında konuşmanın dışında, üzülerek
ifade etmek istiyorum, milletimize mahcup bir şekilde ifade etmek istiyorum,
çok şey yaptığını söylemenin de imkânı yok. Burada, böyle bir acı yaşanırken
hiç şüphesiz Türkiye Büyük Millet Meclisinde yürütme organıyla bir münakaşa
yapacak değiliz. Hepimizin derdi, dünyanın gelişmiş ülkelerinde 6-7 bandındaki,
şiddetindeki depremlerde can kaybı olmazken Türkiye’de çokça can kaybı ve mal
kaybı yaşanmasıdır. Bunun samimiyetle, iyi niyetle, yapıcı bir şekilde
sorgulanması gereği vardır. 
(Mikrofon
otomatik cihaz tarafından kapatıldı)
BAŞKAN
– Buyurun, devam edin Sayın Altay. 
ENGİN
ALTAY (İstanbul) – Yasama organına düşen, yürütmenin bu konudaki varsa -ki
bizce var- kusurlarını, ihmallerini hatırlatmak, yürütme organının görevini,
Meclisten aldığı bütçeyi, milletten topladığı vergileri bu konuda bihakkın akla
ve bilime dayalı olarak kullanılmasını temin etmektir. 
Sayın
Başkanım, “Bu son olsun.”u şöyle diyebiliriz ama: “İnşallah, bu hepimize ders
olur, bundan sonra bu şiddetteki depremlerde can kaybımız son olsun.” Ancak
Sayın Cumhurbaşkanı 25 Ocak Cumartesi cenaze töreninde şöyle bir ifadede
bulundu: “Tabii, bu tür afetler bizler için çok büyük bir imtihan ve bu konuda
Müslüman olmanın, bu noktada teslimiyetin hep en güzel örneklerini vermişiz.”
(Mikrofon
otomatik cihaz tarafından kapatıldı)
BAŞKAN
– Buyurun devam edin. 
ENGİN
ALTAY (İstanbul) – Yani ölmenin güzel örneklerini vermişiz. “Biz Bingöl
depremini yaşadık, biz Van depremini yaşadık, biz Simav’ı yaşadık, Düzce’yi,
Sakarya’yı, Bolu’yu yaşadık ama bu millet bütün depremlerde sabırla bunları
aşmasını bildi ve başardı; şimdi bir imtihandayız.”
Şimdi,
imtihanda olan, masumların can kaybı değildir. “E, Müslüman’ız biz, depremde
ölmeyi de biliriz.” ifadesini kabul etmem de mümkün değildir. Depremde
Müslümanlar ölebilir, sorun yok, Hristiyanlar ölmez; böyle bir şey olabilir mi?
Böyle bir yaklaşım olur mu? İmtihanda olan biri varsa yürütme organının
vazifesini bihakkın yerine getirip getirmediğinin imtihanıdır. Elbette Hükûmet,
siyasi partiler, belediyeler, sivil toplum örgütleri, medya Elâzığ, Malatya
depreminden sonra hakikaten güzel bir sınav da verdi, herkes elinden geleni
yaptı, bir itirazım yok ama ben, Hükûmetin -bu sınavı- depremden önce…
(Mikrofon
otomatik cihaz tarafından kapatıldı) 
BAŞKAN
– Buyurun, toparlayın lütfen.
ENGİN
ALTAY (İstanbul) – ...Anayasa’ca, kanunlarca, Parlamentoca kendine verilmiş
vazifeleri yerine getirmesini beklerim Sayın Başkanım. Depremle ilgili, büyük
Marmara depreminden Türkiye’nin çok ders almadığı anlaşılıyor. Hükûmetin,
kentsel dönüşüm noktasında, güçlendirme noktasında, kurtarma noktasında alması
gereken çok ciddi tedbirler var. Bu konuda Hükûmetin Meclisimize getirip
gösterebileceği, “Şu şu tedbirleri aldık, şunları yaptık.” diyebileceği üç paragraflık
bir metin olduğunu da zannetmiyorum. Burada bir münakaşa peşinde değilim. Onun
için, bugün grubumuz, Türkiye Büyük Millet Meclisine depremlerle ilgili samimi
bir araştırma önergesi verecek. Buradan, AK PARTİ Grubuna ve diğer siyasi parti
gruplarına çağrı yapıyorum; derdimiz bağcı dövmek değil…
(Mikrofon
otomatik cihaz tarafından kapatıldı) 
BAŞKAN
– Bağlayalım sözlerimizi Sayın Altay, buyurun. 
ENGİN
ALTAY (İstanbul) – Bitiriyorum Başkanım.
Alınması
gereken tedbirler alınmadığı için masum insanların canı, malı tehlike ve tehdit
altındadır; Türkiye Büyük Millet Meclisinin bu konuya el atması tarihî ve
kaçınılmaz bir zorunluluktur. Bunu bir siyasi anlayışla, yaklaşımla getiriyor
değiliz; geçmişte, ta 2018’de verdiğimiz bir önergeyi getiriyoruz. Bu konuda,
şimdiden Türkiye Büyük Millet Meclisinin üstüne düşeni yapacağından emin olmak
istiyorum ve bu vesileyle şunu bir kere daha ifade etmek istiyorum: Bu
depremlerde ölenlerin, insanların can kayıplarının -elbette deprem bir faktör
ama- devlet yetkililerinin görev kusuru olduğuyla ilgili de doğal olarak
vatandaşların kafasında soru işareti var; hem bunların aydınlanması için hem de
bu konuda gerçekten tutarlı, sağlam bir hazırlık yapabilmek için böyle bir
komisyona da ihtiyaç olduğunu düşünüyorum. Takdir yüce Genel Kurulundur. 
Sizi
ve yüce Genel Kurulu tekrar saygıyla selamlıyorum. Tekrar milletimizin başı sağ
olsun.
BAŞKAN
– Teşekkürler Sayın Altay.
Sayın
Zengin, buyurun.
26.- Tokat Milletvekili Özlem Zengin’in, merkez üssü
Elâzığ ili Sivrice ilçesi olan depremde hayatını kaybaden vatandaşlara
Allah’tan rahmet dilediğine, Cumhurbaşkanı Recep Tayyip Erdoğan, Meclis Başkanı
Mustafa Şentop ve bakanların olay yerine hemen intikal ettiğine, başta AFAD
olmak üzere Kızılay ve diğer kurumlara teşekkür ettiğine, dünyanın her yerinde
depremlerde insanların hayatını kaybettiğine ve yakınını kaybedenlerin
ailelerine inancımız gereği yaşanılanların bir takdir olduğunun söylenilmesinin
cenaze namazındaki dua gibi düşünülmesi gerektiğine ve deprem konusunda
herkesin üzerine düşen sorumluğu yerine getirmesinin önemli olduğuna, 17 Ocak
2020 tarihinde vefat eden Rahşan Ecevit’e Allah’tan rahmet dilediğine ve Genel
Kurul gündemine ilişkin açıklaması
ÖZLEM
ZENGİN (Tokat) – Sayın Başkan, çok değerli milletvekilleri; sizleri saygıyla
selamlıyorum. 
Ben
de elbette konuşmamın başında ve aslında ana hacmini oluşturan bölümünde merkez
üssü Elâzığ’ın Sivrice ilçesi olan, 6,8 büyüklüğünde -son derece büyük bir
deprem- fakat sadece Elâzığ’da değil; Elâzığ, Malatya, Diyarbakır, Adıyaman,
Batman, Kahramanmaraş, Şanlıurfa, bu illerimizde geniş bir bölgede hissedilen
ve hasara sebep olan, can kaybına sebep olan bu depremden dolayı üzüntülerimi
paylaşıyorum. Hayatını kaybeden kardeşlerimize Allah’tan rahmet diliyorum,
ailelerine sabırlar diliyorum, yaralılara acil şifalar diliyorum.
Şu
ana kadar devletimiz, bakanlarımız, Sayın Cumhurbaşkanımız, Meclis Başkanımız
olaydan hemen sonra olay yerine intikal ettiler. Fakat orada çalışan
kardeşlerimizde gördüğüm şey, sadece bir görev bilinci değil, onun ötesine
geçerek bence insan olmanın en değerli hasletlerini ortaya koyarak canıgönülden
büyük bir gayret sarf ettiler. Yaralıların bir an evvel tedavisi için, enkaz
altında olanların çıkarılması için ve cenazelerin de tabii ki, elbette defin
işlemleri için ki Diyanet İşleri Başkanımız da oradaydı, Millî Eğitim Bakanımız
hassaten oradaydı diğer 3 Bakanımızla birlikte; hâl böyle olunca herkes elinden
gelenin en iyisini yapmak için gayret sarf etti. Her birine ayrı ayrı teşekkür
ediyoruz ama bunun ötesinde sanıyorum en büyük teşekkür milletimizedir. Hiçbir
ayrım yapmaksızın çok büyük bir hassasiyet içerisinde dualarıyla orada oldu
insanlarımız, maddi olarak orada oldu, yakınları olanlar bir an evvel koştular,
gayret gösterdiler. Başta AFAD olmak üzere bütün kurumlarımıza, Kızılaya bir
kez daha ben de teşekkür etmek istiyorum. 
Bu
konu tabii ki şöyle: 99 depreminden itibaren yaşadığımız pek çok büyük deprem
var. 
(Mikrofon
otomatik cihaz tarafından kapatıldı)
BAŞKAN
– Buyurun Sayın Zengin, devam edin. 
ÖZLEM
ZENGİN (Tokat) – 99’da Yalova’da, Sakarya’da, Kocaeli’de ve elbette İstanbul’da
çok ağır tahribatlara sebep olan depremden sonra devamında Van depremini
yaşadık. Tabii çok daha geriye götürmek mümkün ama son yirmi yıl içerisinde
depremlerle alakalı yaklaşımımızda fevkalade bir değişim oldu. Bunları elbette
konuşalım fakat şunu bilmemiz lazım: Dünyanın her yerinde her şeye rağmen
depremlerde maalesef insanlar hayatını kaybedebiliyor ve gittiğiniz yerde
hayatını kaybetmiş insanların ailelerine onları teselli edecek bir şey
söylemeniz lazım; bu da çok tabii olarak inancımız gereği bunun bir “takdir”
olduğunu söylemektir. Bu, bunu normalleştirmek değildir ama nihayetinde siz
temas ettiğiniz insanlara, dokunduğunuz insanlara onların kalbini bir nebze
olsun ferahlatacak birkaç kelam içerisinde bunları söylüyorsunuz. Bunu, bu
söylenen ifadeleri tıpkı bir cenaze namazındaki dua gibi düşünmek lazım.
Devamında da elbette depremle alakalı her birimize düşen sorumluluklar neyse
-zaten Meclise düşen şey bunları konuşmak- gereken neyse hep beraber yapmaktır
diye düşünüyorum. 
Bugün
ayrıca Manisa’da bir deprem var; tekrar onlara, oradaki insanlarımıza da geçmiş
olsun demek istiyorum. Hamdolsun can kaybı yok, hasar yok, saat 14.26’da oldu. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Zengin, devam edin.
ÖZLEM
ZENGİN (Tokat) – Kusura bakmayın Sayın Başkanım, birkaç maddem daha var.
BAŞKAN
– Buyurun, devam edin.
ÖZLEM
ZENGİN (Tokat) – Oradaki insanlarımıza, vatandaşlarımıza da geçmiş olsun
diyorum. 
Elbette
bugün –biraz sonra görüşeceğiz- Sayın Rahşan Ecevit’i de rahmetle yâd etmek
istiyorum, kendisine Allah’tan rahmet diliyorum, yakınlarına başsağlığı
diliyorum. Biraz sonra yapacağımız kanun düzenlemesinin bu manada bizi bir
araya getiren bir düzenleme olduğunun da altını çizmek istiyorum. 
Tabii
devamında bugün yapacağımız kanunlar var. Bunlarla alakalı da konuşmalarımızı
daha fazla uzatmak istemiyorum. Aslında imara dair yapacağımız bu
düzenlemelerin özünde, ruhunda depremle alakalı pek çok mevzuyu akılda tutarak
hazırlanmış bir kanun teklifi olduğunu da ifade etmek isterim. 
Genel
Kurula iyi çalışmalar diliyorum.
Teşekkür
ederim.
BAŞKAN
– Teşekkürler Sayın Zengin.
Değerli
milletvekilleri, şimdi gündeme geçiyoruz.
Başkanlığın
Genel Kurula sunuşları vardır.
Türkiye
Büyük Millet Meclisi Başkanlığının 2 tezkeresi vardır, ayrı ayrı okutup
oylarınıza sunacağım.
V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, TBMM AB
Uyum Komisyonu ve Türkiye-AB Karma Parlamento Komisyonu üyelerinden müteşekkil
bir heyetin Avrupa Parlamentosu üyeleriyle görüşmelerde bulunmak üzere
Strazburg’a bir ziyaret gerçekleştirmesine ilişkin tezkeresi (3/1063)
17/1/2020
Türkiye Büyük Millet Meclisi Genel Kuruluna
TBMM
AB Uyum Komisyonu ve Türkiye-AB Karma Parlamento Komisyonu üyelerinden
müteşekkil bir heyetin Avrupa Parlamentosu üyeleriyle görüşmelerde bulunmak
üzere Strazburg'a bir ziyaret gerçekleştirmesi Türkiye Büyük Millet Meclisi
Başkanlık Divanının 26/11/2019 tarihli ve 26 sayılı Kararı’yla uygun
bulunmuştur.
Söz
konusu ziyaret, 28/3/1990 tarihli ve 3620 sayılı Türkiye Büyük Millet
Meclisinin Dış İlişkilerin Düzenlenmesi Hakkında Kanun'un 10'uncu maddesi
gereğince Genel Kurulun onayına sunulur.
 Mustafa
Şentop
 Türkiye
Büyük Millet Meclisi 
 Başkanı
BAŞKAN
– Kabul edenler… Etmeyenler… Kabul edilmiştir.
Diğer
tezkereyi okutuyorum:
2.- Türkiye Büyük
Millet Meclisi Başkanlığının, Çek Cumhuriyeti Temsilciler Meclisi Başkan
Yardımcısı Vojtech Filip’in vaki davetine icabetle TBMM Başkan Vekili Süreyya
Sadi Bilgiç Başkanlığında Plan ve Bütçe Komisyonu Başkanı Lütfi Elvan, Sanayi,
Ticaret, Enerji, Tabii Kaynaklar, Bilgi ve Teknoloji Komisyonu Başkanı Mustafa
Elitaş ile komisyon üyelerinden oluşan bir heyetin 18-22 Mart 2020 tarihleri
arasında Çek Cumhuriyeti’ne resmî bir ziyarette bulunmasına ilişkin tezkeresi
(3/1064)
24/1/2020
Türkiye Büyük Millet Meclisi Genel Kuruluna
Çek
Cumhuriyeti Temsilciler Meclisi Başkan Yardımcısı Vojtech Fılıp'ın vaki
davetine icabetle, Türkiye Büyük Millet Meclisi Başkan Vekili Süreyya Sadi
Bilgiç başkanlığında Plan ve Bütçe Komisyonu Başkanı Lütfi Elvan, Sanayi,
Ticaret, Enerji, Tabii Kaynaklar, Bilgi ve Teknoloji Komisyonu Başkanı Mustafa
Elitaş ile Komisyon üyelerinden oluşan bir heyetin 18-22 Mart 2020 tarihleri
arasında Çek Cumhuriyeti'ne resmî bir ziyarette bulunması öngörülmektedir.
Anılan
ziyarete, Türkiye Büyük Millet Meclisini temsilen Plan ve Bütçe Komisyonu ile
Sanayi, Ticaret, Enerji, Tabii Kaynaklar, Bilgi ve Teknoloji Komisyonu
üyelerinden oluşan bir heyetin katılması hususu, 28/3/1990 tarihli ve 3620
sayılı Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 6'ncı maddesi uyarınca Genel Kurulun tasviplerine sunulur.
 Mustafa
Şentop
 Türkiye
Büyük Millet Meclisi 
 Başkanı

BAŞKAN
– Kabul edenler... Etmeyenler... Kabul edilmiştir.
Sayın
milletvekilleri, Tekirdağ Milletvekili Mustafa Şentop’un İç Tüzük’ün 75’inci
maddesine göre kanun teklifinin geri alınmasına dair bir önergesi vardır,
okutup oylarınıza sunacağım.
B) Önergeler
1.- Tekirdağ Milletvekili Mustafa Şentop’un, (2/1946)
esas numaralı Türkiye Cumhuriyeti Hükûmeti ile Kuzey Kıbrıs Türk Cumhuriyeti
Hükûmeti Arasında 19 Eylül 2002 Tarihinde İmzalanmış Sivil Havacılık İşbirliği
Anlaşmasını Tadil Etmek Üzere Türkiye Cumhuriyeti Hükûmeti ile Kuzey Kıbrıs
Türk Cumhuriyeti Hükûmeti Arasında Protokolün Onaylanmasının Uygun Bulunduğuna
Dair Kanun Teklifi’ni geri aldığına ilişkin önergesi (4/58)
Türkiye Büyük Millet Meclisi Başkanlığına
100
sıra sayılı ve (2/1946) esas numaralı Türkiye Cumhuriyeti Hükümeti ile Kuzey
Kıbrıs Türk Cumhuriyeti Hükümeti Arasında 19 Eylül 2002 Tarihinde İmzalanmış
Sivil Havacılık İşbirliği Anlaşmasını Tadil Etmek Üzere Türkiye Cumhuriyeti
Hükümeti ile Kuzey Kıbrıs Türk Cumhuriyeti Hükümeti Arasında Protokolün
Onaylanmasının Uygun Bulunduğuna Dair Kanun Teklifi’mi İç Tüzük’ün 75'inci
maddesi gereğince geri alıyorum. 
Gereğini
arz ederim.
 Mustafa
Şentop
 Tekirdağ
BAŞKAN
– Kabul edenler... Etmeyenler... Kabul edilmiştir.
Gündemde
bulunan (2/1946) esas numaralı Kanun Teklifi geri çekilmiştir.
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım.
VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Antalya Milletvekili Tuba Vural
Çokal ve 20 milletvekilinin, madde bağımlılığındaki ve buna bağlı ölümlerdeki
artışların nedenlerinin incelenerek bu konuda önleyici çalışmalar yapılması
amacıyla 24/10/2018 tarihinde Türkiye Büyük Millet Meclisi Başkanlığına
verilmiş olan (10/368) esas numaralı Meclis Araştırması Önergesi’nin ön
görüşmelerinin, Genel Kurulun 28 Ocak 2020 Salı günkü birleşiminde yapılmasına
ilişkin önerisi 
14/1/2020
Türkiye Büyük Millet Meclisi Başkanlığına
Danışma Kurulu
28/1/2020 Salı günü (bugün) toplanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
Lütfü Türkkan
Kocaeli
Grup Başkan Vekili
Öneri: 
Antalya
Milletvekili Tuba Vural Çokal ve 20 milletvekili tarafından, madde
bağımlılığındaki ve madde bağımlılığına bağlı ölümlerdeki artışların
nedenlerinin incelenerek bu konuda önleyici çalışmalar yapılması amacıyla
24/10/2018 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, diğer önergelerin önüne alınarak görüşmelerin
28/1/2020 Salı günkü birleşimde yapılması önerilmiştir.
BAŞKAN
– Önerinin gerekçesini açıklamak üzere İYİ PARTİ Grubu adına Antalya
Milletvekili Tuba Vural Çokal konuşacaktır.
Buyurun
Sayın Çokal. (İYİ PARTİ sıralarından alkışlar)
Süreniz
beş dakikadır.
İYİ
PARTİ GRUBU ADINA TUBA VURAL ÇOKAL (Antalya) – Sayın Başkan, değerli
milletvekilleri; Elâzığ merkezli depremde hayatını kaybeden vatandaşlarımıza
Allah’tan rahmet, yaralılarımıza acil şifalar diliyorum.
Değerli
milletvekilleri, bu Meclis kürsüsünde defalarca konuşulmasına, dikkat
çekilmesine rağmen önlenemeyen, her geçen gün daha çok insanımızı tehdit eden
uyuşturucu kullanımı için söz almış bulunuyorum. Genel Kurulu saygıyla
selamlıyorum. 
Bir
anne düşünün, zeytin ekmekle büyüttüğü, gözünden bile sakındığı, kokusunda umut
ve huzur bulduğu evladını, odasında kaskatı morarmış bir şekilde buluyor; bir
anne düşünün, çocuğunun uyuşturucu bağımlılığını öğrendiğinde çırpınmaya
başlıyor; bir anne düşünün, “anneciğim” diye sımsıkı sarılan çocuğunun krize
girdiğinde kendisini tanımadığını, kendisine sarıldığını görüyor; bir anne
düşünün, evladı madde bağımlılığının kıskacında “Anne, ne olur kurtar beni!”
çırpınışında, çaresizce ağlıyor. O anneyi ve onunla aynı kaderi paylaşan
anneleri, babaları düşünün. Tehlikenin aslında hepimiz farkındayız ancak bu
illete, bu teröre maalesef ki çözüm bir türlü bulunamıyor. Bu bir kısır döngü,
uyuşturucu kullanımı beraberinde diğer suçlara
bulaşmayı da getiriyor. Dolayısıyla hem zehirlenen nesiller hem de artan suç
oranıyla karşı karşıya kalıyoruz. 
Uyuşturucuyla
mücadele büyük bir ciddiyetle, büyük bir titizlikle, ilgili bütün kurumların
katılımı ve desteğiyle, deyim yerindeyse, bir seferberlik hâliyle yapılmalıdır.
Geleceğimizi tehdit eden uyuşturucu terörüne karşı topyekûn bir seferberlik
başlatmalıyız. 
Değerli
arkadaşlar, 2011-2019 yılları arasında uyuşturucu kullanımı neredeyse yüzde 100
oranında artmış görünüyor. Uyuşturucu kullanım yaşı 10 yaşın altına yani
ilköğretim yaşlarına kadar düşmüş. Düşünsenize, okul kantinlerinde satılan
sağlıksız yiyeceklere karşı mücadele başlatıyoruz, konuşuyoruz, kamuoyu
oluşturuyoruz ancak o okulun kapısında bekleyen başka bir tehlikeyi,
geleceğimizi tehdit eden büyük ve sinsi tehlikeyi maalesef ki görmüyoruz. Bu ne
demek biliyor musunuz? Daha on-on beş yıl önceye kadar uyuşturucu tacirleri
için transit bir güzergâh olarak görülen ülkemizin, artık hedef pazar hâline
gelmiş olması demek.
Bakınız,
ülkemizde 2015’te 22.019 kişi hakkında uyuşturucu kullanımından işlem
yapılırken bu rakam 2018’de 66.535’e kadar çıkmış. Madde bağımlılığına bağlı
ölümlerdeki artış nasıl bir canavarla karşı karşıya kaldığımızı gösteriyor.
2013 yılında 232 kişi, 2017’de 941 kişi, 2018 yılında 657 kişi hayatını
kaybetmiş. Düşünün, tam 3.837 can bu uyuşturucu terörüne kurban gitmiş. Salgın
hastalık gibi binlerce canımızı almış, üstelik, bu canların yarısından fazlası
35 yaşın altında, daha çok genç.
Öncelikle
uyuşturucuyla mücadelenin hepimizi ilgilendirdiğini, bu illetin belirli
özelliklerdeki kişilere musallat olmayıp her çevreyi, her ortamı, hepimizi
tehdit ettiğini kabul etmeliyiz. Beylik lafları bırakıp durumun ciddiyetini
kavramalıyız. Uyuşturucunun hedefi, bizim çocuklarımız, biziz, hepimiziz.
Uyuşturucuyla
mücadele merkezlerinin sayıları, yatak kapasiteleri maalesef ki yetersiz. Bin kapasiteye sahip olan bu merkezlere, Emniyet Genel
Müdürlüğünün rakamlarına göre, 251 bin kişi müracaat etmiş, bu illetten
kurtulmak isteyen 251 bin vatandaş ve bu kişiler ayakta tedavi olarak kaydedilmiş.
Bu kişiler soğuk algınlığı için gelmiyor, bağımlılıklarından kurtulmak için
geliyor. Bunlar bir iki ilaç verilip gönderilemez; bağımlılığın tespiti,
tedavisi ve tedavi sonrası takibi gerekiyor. 
Ayrıca,
uyuşturucuya ulaşmak kolaylaşmış ülkemizde. Olayın vahametini şuradan
anlayabilirsiniz: İstanbul’un göbeğinde hırsızlık ihbarına giden polis bir oda
dolusu Hint keneviri buluyor, ev tarla gibi ve hırsızla birlikte ev sahipleri
de uyuşturucu imalatından gözaltına alınıyor. Düşünsenize, ya o hırsızlık
ihbarı olmasaydı? 
Birçok
uyuşturucu türü ülkemize dışarıdan geliyor. Sınırları kevgire ve yolgeçen
hanına dönmüş ülkemizde uyuşturucunun girişi de kontrol edilemiyor. Mesela
eroin, tüm dünyaya Afganistan’dan yayılıyor ve bizim sınırımızdan her gün binlerce
Afgan elini kolunu sallayarak giriyor. 
(Mikrofon
otomatik cihaz tarafından kapatıldı)
BAŞKAN
– Buyurun Sayın Vural Çokal, tamamlayın lütfen. 
TUBA
VURAL ÇOKAL (Devamla) – Suriye sınırımız zaten yolgeçen hanı. Sınır güvenliği
olmayan bir ülkede uyuşturucu ticareti engellenemez. 
Konuşmamın
sonunda uyuşturucuyla mücadelenin nasıl bir bilinç gerektirdiğini bir
arkadaşımın yaşadığı olayla anlatmak istiyorum. Uyuşturucu terörüyle mücadeleyi
millî bir mesele olarak gören arkadaşımın 8 yaşında bir oğlu var ve babasının
toplumu bilinçlendirme çalışmalarına şahit olmuş. Okulda arkadaşlarıyla şeker
yerken arkadaşlarını uyarıyor, diyor ki: “Arkadaşlar, bu şekerlere benzeyen
uyuşturucular var. Tanımadığınız kimseden sakın şeker almayın.” Arkadaşım okula
çağırılıyor ve öğretmen, oğlunun yaşına göre davranmadığını söylüyor.
Arkadaşımın cevabı, 10 yaş altına düşen uyuşturucu kullanımında 8 yaşındaki
çocukların tam da bu şekilde bilinçlendirilmeleri gerektiği ve bu konuların
ilgili müfredatlara eklenmesi gerektiği oluyor. 
(Mikrofon otomatik cihaz tarafından
kapatıldı) 
TUBA VURAL ÇOKAL (Devamla) – Tamamlayayım
Başkanım.
BAŞKAN – Buyurun tamamlayın Sayın Vural
Çokal.
TUBA VURAL ÇOKAL (Devamla) – Teşekkürler.

Değerli milletvekilleri, uyuşturucu
terörünün hedef aldığı yaş grubu karşımızda yeni bir çocuk istismarı olarak
duruyor ve iyi ve kötü ayrımının yapılamadığı bir yaşta hayatlar bir zehir
bataklığına sürükleniyor. Buna ülke olarak bütün boyutlarında önlem almak,
“Dur!” demek zorundayız. Geleceğimizi tehdit eden uyuşturucu terörü siyasetüstü
bir konudur. Biz muhalefet olarak uyuşturucuyla mücadelede başlatılacak olan
seferberliğe destek vermeye hazırız. Yeter ki daha çok çocuk yaşta bedenler
zehirlenmesin, hayatlar yitip gitmesin, analar, babalar evlatlarına bakıp çaresizce
ağlamasın, geleceğimiz bu sinsi tehditten kurtulsun. 
Gelin, hep birlikte bir seferberlik
başlatalım ve bu çatı altında uyuşturucu tehdidine karşı geniş, kapsamlı bir
çalışma yapalım, her yönünü konuşalım deyip Genel Kurulu saygıyla selamlıyorum.

Teşekkür ediyorum. (İYİ PARTİ
sıralarından alkışlar) 
BAŞKAN – Teşekkürler Sayın Vural Çokal.
Öneri üzerinde Halkların Demokratik
Partisi Grubu adına İstanbul Milletvekili Erol Katırcıoğlu konuşacaktır. 
Buyurun Sayın Katırcıoğlu. (HDP
sıralarından alkışlar) 
Süreniz üç dakikadır.
HDP GRUBU ADINA EROL KATIRCIOĞLU
(İstanbul) – Teşekkür ederim Sayın Başkan.
Sayın vekiller, hepinize iyi günler
diliyorum.
Şimdi uyuşturucuyla mücadeleyle ilgili
bir önerge gerçekten de ciddiye almamız gereken bir önerge çünkü her geçen gün
-belki yeteri kadar dikkat etmiyor olabiliriz ama- uyuşturucu kullanımı
yaygınlaşıyor Türkiye’de, uyuşturucu kullanımıyla ilgili ölümlerin sayısı
artıyor ve dolayısıyla da biz uyuşturucu kullanımıyla ilgili bilgilerimizi de
zenginleştirmek zorundayız ve o nedenle de böyle bir önergeyi anlamlı ve doğru
buluyorum. 
Ben birkaç noktaya değineceğim, zaten çok
kısa bir süremiz var. Şimdi çok açık bir tablo var. Yani ben buraya getirmedim
ama ekonomideki gelişmelerin trendleri ile uyuşturucu kullanımı trendleri
arasında neredeyse bire bir bir ilişki var yani 2000 yılından itibaren
bakarsanız, 2002 yılından 2008 yılına kadar -yani sizlerin iktidarda olduğu
dönemde- o sırada dünya konjonktürünün el vermesi sonucunda iyileşen ekonomik
koşullarda uyuşturucu mücadelesinde de belli bir başarı elde edilmiş gözüküyor.
Fakat 2008, 2009’dan sonra, işler kötüye gittiğinde, uyuşturucu kullanımının da
giderek arttığını görüyoruz ve üstelik de bu artış, devletin uyuşturucuyla
mücadelede kullandığı kaynakların artmasına rağmen böyle. Dolayısıyla da demek
ki daha ciddi bir durumla karşı karşıyayız ve dibinde muhtemelen ekonomik
sebeplerin olduğu, muhtemelen özellikle gençlerin önünü görememesinden
kaynaklanan, ki biliyorsunuz, genç işsizliğin tavan yaptığı bir dönemi yaşıyoruz,
yüzde 27 civarında genç işsizlik var ve gençlerin kullanımı giderek dikkat
çekici bir hâle geliyor.
İkinci
bir nokta, uyuşturucuyla mücadelede iki alan vardır benim bildiğim kadarıyla.
Bunlardan bir tanesi arz yönlüdür yani satıcılarla ilgili bir mücadele alanı
vardır. Bir de taleple ilgili yani kullanıcılarla ilgili bir mücadele alanı
vardır. 
Şimdi,
bu iki alanın çok dikkatli bir şekilde birbiriyle ilişkili kullanılması
lazımdır. Ama kabaca, benim gördüğüm kadarıyla, yayınlanan raporlardan okuduğum
kadarıyla, anladığım kadarıyla, bizim uyuşturucuyla mücadelemiz daha ziyade arz
yönlü olmuş durumda yani uyuşturucu satıcılarıyla uğraşıyoruz. Ama unutmayın ki
uyuşturucu satıcılarıyla uğraşmak sorunu çözmek için yetmez, uyuşturucu
kullanımıyla ilgili olarak da tedbirler almalıyız ki bu tedbirler, esas
itibarıyla uyuşturucu kullanımını caydırmakla ilgili kamusal çabalardır diye
düşünüyorum.
(Mikrofon
otomatik cihaz tarafından kapatıldı) 
EROL
KATIRCIOĞLU (Devamla) – Bir dakika daha verir misiniz.
BAŞKAN
– Bir dakika daha veriyorum zaten.
Buyurun.
EROL
KATIRCIOĞLU (Devamla) – Teşekkür ederim.
Bunun
yanı sıra, taleple ilgili olarak, talep yönüyle ilgili olarak uyuşturucuyla
mücadeleyi dikkate aldığımızda üzerinde çok düşünmemiz gereken noktalar var. 
Benim,
çok kabaca, gördüğüm kadarıyla 2 tane gerçek var: Bunlardan biri uyuşturucu
kullanımı giderek daha fazla gençlerde yaygınlaşıyor, üstelik de kullanan yaş
seviyesi gerçekten çok düşmüş durumda. İkincisi de İstanbul hariç -İstanbul
büyükşehir olması itibarıyla- özellikle Doğu
ve Güneydoğu Anadolu Bölgelerinde, Kürtlerin yoğun yaşadığı illerde uyuşturucu
kullanımının artmakta olduğunu görüyoruz ve buralarda özellikle İçişleri
Bakanlığının bir mücadeleye girmesi gerektiğini düşünüyoruz çünkü bu konudaki
gelişmeler, duyduklarımız ve gözlemlediklerimiz, bu yöredeki uyuşturucu
kullanımının gerçekten de çok can alıcı, can yakıcı bir yere doğru evrilmekte
olduğudur.
Dolayısıyla
da ben, grubum adına böyle bir önergenin arkasında olduğumuzu söylemek
istiyorum.
Teşekkür
ederim. (HDP sıralarından alkışlar) 
BAŞKAN
– Teşekkürler Sayın Katırcıoğlu. 
Öneri
üzerinde Cumhuriyet Halk Partisi Grubu adına Tekirdağ Milletvekili Candan
Yüceer konuşacaktır. 
Buyurun
Sayın Yüceer. (CHP sıralarından alkışlar) 
Süreniz
üç dakikadır. 
CHP
GRUBU ADINA CANDAN YÜCEER (Tekirdağ) – Sayın Başkan, değerli milletvekilleri;
uyuşturucu madde bağımlılığındaki ve buna bağlı ölümlerdeki artışa ilişkin
araştırma komisyonu kurulması talebiyle verilen önerge üzerine Cumhuriyet Halk
Partisi Grubumuz adına söz almış bulunuyorum. 
Tabii,
ben de Elâzığ Sivrice merkezli depremde hayatını kaybeden yurttaşlarımıza
Allah’tan rahmet diliyorum, yakınlarına başsağlığı, sabır diliyorum. Şu an
hastanede tedavi gören vatandaşlarımızın bir an önce sağlıklarına kavuşmalarını
diliyorum. Elâzığ, Malatya ve çevre illerdeki ve bugün Manisa’daki depremden
etkilenen yurttaşlarımıza geçmiş olsun diyorum. 
Tabii,
büyük Marmara depreminin üzerinden yirmi yılı aşkın süre geçmesine rağmen,
vatandaşlarımızın hâlâ hasarlı ve çürük bina sebebiyle canlarını yitirmeleri
gerçekten çok acı. Tabii, yaralarımızı saralım ama bunu yaparken de bir daha bu
acıları yaşamayalım diye açıkça tartışmak ve bir an önce, acil bir şekilde bu
önlemleri almak için harekete geçmek gerekiyor, tıpkı, gene uyuşturucu madde
bağımlılığında hızlı bir şekilde hareket etmemiz gerektiği gibi. Çünkü
Türkiye’de giderek yaygınlaşan ve maalesef artık kullanma yaşı gittikçe aşağı
düşen uyuşturucu bağımlılığı, artık çok acil, çok ciddi ele alınması gereken
bir sağlık sorunu, halk sağlığı sorunu durumuna gelmiş durumda. 
Şimdi,
aslında bu önergeler verilen ilk önergeler değil. Bundan önce de bu alanda
çalışmak için komisyonlar kuruldu. 2008 yılında 23’üncü Dönemde ve geçtiğimiz
26’ncı Dönemde erken seçim öncesinde komisyonlar kuruldu. Onun öncesinde
2014’te mücadele için bir yüksek kurul kuruldu, 2017’de güncellendi, 2018’de
Cumhurbaşkanlığına bağlandı. Ama bu esnada aslında bizim bu sorunu çözmüş
olmamız gerekiyor yani arz ve talebi bu noktada azaltmış olmamız gerekirken geldiğimiz
noktada baktığımızda tam aksi durum söz konusu çünkü uygulanmayan raporlar,
güncel istatistiklerle, verilerle gerçek ölçme ve değerlendirmelerin
yapılmadığı raporlar, tozlu raflarda kalanlar, komisyonlardaki çalışmalar ve en
sonuncusunda tabii ki bunlardan yoksun bir şekilde sadece kâğıt üzerinde kalan
stratejik eylem planları… Bu çalışmalardan maalesef sonuç alamıyoruz biz bu
noktada. 
İşte
bu noktada samimi olmak lazım. Bir kere Meclis olarak bizim bu hazırladığımız
raporlara sahip çıkmamız lazım ve Hükûmetin burada sorulan sorulara, ne
yapıldığına ne yapılmadığına cevap vermesi gerekiyor. Ve bizler bu noktada İYİ
PARTİ’nin grup önerisini, bu öz eleştirinin yapılması, bugüne kadar yapılmış
raporlara sahip çıkılması ve Hükûmeti, iktidarı sorumluluğa davet etmesi
noktasında bu önergeyi de anlamlı buluyoruz.
(Mikrofon
otomatik cihaz tarafından kapatıldı)
BAŞKAN
– Buyurun Sayın Yüceer.
CANDAN
YÜCEER (Devamla) – Bununla yüzleşmek gerektiğine inanıyoruz bu dönem
milletvekilleri olarak da ve özellikle gerçekten, hepimize başvuruda bulunan
ailelerin ortak bir talebi var. Tedavi olmak isteyen çocuklarını yatıracak bir
tedavi merkezi, rehabilite edecek bir merkez bulamıyorlar. Yüz binlerce başvuru
var, topu topu bin yatak var. Türkiye’de 130 AMATEM, ÇEMATEM var. Bunların çok
az bir kısmı yataklı hizmet veriyor. Bu noktada strateji planlarımız var.
2018-2023 planına bakıyorsunuz, iki yılı geçmiş “14 AMATEM, 11 ÇEMATEM
yapacağım.” diye söylenmiş ama baktığımızda bunların sadece kâğıt üzerinde
kaldığını görüyoruz. İktidarın hatipleri çıkacaklar, o yüzden ben onları
buradan samimiyete ve sorumluluk üstlenmeye davet ediyorum ve bir kez daha bu
kadar hayati, bu kadar acil, bu kadar önemli bir sorunun çözülmesi noktasında
da yeniden böyle bir komisyonun kurulup geçmişteki raporların
değerlendirilmesini ve orada eksik kalan önerilerin de tekrar hayata
geçirilmesini diliyorum. 
Teşekkür
ediyorum. (CHP sıralarından alkışlar) 
BAŞKAN
– Teşekkürler Sayın Yüceer.
Öneri
üzerinde Adalet ve Kalkınma Partisi Grubu adına Ankara Milletvekili Arife Polat
Düzgün konuşacaktır.
Buyurun
Sayın Polat Düzgün. (AK PARTİ sıralarından alkışlar) 
Süreniz
üç dakikadır.
AK
PARTİ GRUBU ADINA ARİFE POLAT DÜZGÜN (Ankara) – Sayın Başkan, değerli
milletvekilleri ve bizleri ekranları başında izleyen aziz vatandaşlarımız; ben
de Elâzığ ve Malatya’daki depremde hayatını kaybeden vatandaşlarımıza Allah’tan
rahmet, yaralılarımıza acil şifalar diliyorum ve bizim uyuşturucuyla mücadele
çalışmalarımızla ilgili notları iletmek istiyorum. 
Öncelikle,
daha önceki vekillerimizin de ifade ettiği gibi, 26’ncı Dönemde uyuşturucu
madde bağımlılığı ve yeni bağımlılık türlerinin araştırılmasıyla ilgili bir
Meclis araştırması komisyonu kurulmuş ve bu komisyon raporunu sunmuştur. Biz ne
yaptık? Arkasından, 2018-2023 Uyuşturucu ile Mücadele Ulusal Strateji Belgesi
ve Eylem Planı yürürlüğe girmiştir. Bununla birlikte, biraz önce
konuşmalarınızda da bahsettiğiniz gibi, arzın önlenmesi, talebin önlenmesi,
mücadelede iletişim, mücadelede sürecin koordinasyonu, izlenmesi ve değerlendirilmesi
planlarıyla ilgili birçok çalışma yapılmıştır. Bu çalışmaları, bu bilgi
notlarını istediğiniz zaman bakanlıklarımızdan temin edebilirsiniz. 
Ama
hepimiz, ekranlarımızın başında, televizyonda -her gün gördüğümüz- narkotik
çalışmalarını hep birlikte izledik. Narkotik Suçlarla Mücadele Daire
Başkanlığının kurulması, narkotik dedektörlerin artırılması, bilişim yoluyla
uyuşturucuyla mücadele, posta ve kargo işlem merkezlerinde tarama sistemlerinin
kurulması… Kolluk kuvvetleri tarafından, yasa dışı ekim ve narko terörle
mücadeleye yönelik operasyonlar artırılmıştır. Çok yakın zamanda, bütçe
görüşmeleri sırasında, özellikle İçişleri Bakanımız Sayın Süleyman Soylu’nun
belirttiği gibi, biz uyuşturucuyla mücadele için vatandaş gözetiminin ve
katkısının sağlanması amacıyla bu eylem planlarını uygulamaya koyduk ve oldukça
da başarılı gidiyoruz.
Şöyle
anlatayım: Bu mücadelede Türkiye’de uyuşturucuya bağlı ölümler 2013’ten
itibaren 232, 497, 590, 920 ve 2017’de 941 iken 2018’de 657 ve 2019’da da
muhtemelen 500 olarak görülmektedir. Bu azalmayı bu stratejik planların ve
çalışmaların mücadelesiyle söyleyebiliriz. Öyle ki eylem planları bizde, sizin
de belirttiğiniz gibi bir siyasi politika değildir. Devlet politikası olarak
bunlarda özellikle yürüttüğümüz kararlı çalışmalarla büyük başarılar
sağlanmıştır, ölüm oranları azaltılmıştır. Tedavi boyutunda da sayılar
artırılmıştır, yatak kapasiteleri artırılmıştır. BM 2019 Dünya Uyuşturucu
Raporu’nda özellikle 2009 ile 2017 yılları arasında dünya genelinde uyuşturucu
madde kullanımının yüzde 30 arttığı belirtilmektedir. 
(Mikrofon
otomatik cihaz tarafından kapatıldı)
BAŞKAN
– Buyurun, tamamlayın sözlerinizi Sayın Polat Düzgün.
ARİFE
POLAT DÜZGÜN (Devamla) – Coğrafi konumu nedeniyle Türkiye, uyuşturucu
güzergâhları açısından risk altında olan bir bölgededir ve yıllardır, gelir
kaynağı uyuşturucu olan terör örgütleriyle mücadele etmektedir. Ulusal düzeyde
yaptığımız bu çalışmalar da uluslararası kamuoyu nezdinde karşılık almıştır ve
Dünya Sağlık Örgütü tarafından iyi uygulama örneği olarak diğer ülkelerin
istifadesine sunulmak üzere özellikle Türkiye örnek olarak gösterilmiştir. 
Ben
buradan, uyuşturucuyla mücadele eden bütün bakanlıklarımıza teşekkür ediyorum
ve bu konuda oranların, ölüm oranlarının daha da azaltılması haberlerini size
ileriki yıllarda da müjdeleyeceğimizi söylemek istiyorum.
Teşekkür
ederim. (AK PARTİ sıralarından alkışlar) 
BAŞKAN
– Teşekkürler Sayın Polat Düzgün.
İYİ
PARTİ grup önerisini oylarınıza sunuyorum: Kabul edenler… Kabul etmeyenler…
Kabul edilmemiştir.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
2.- HDP Grubunun, Van Milletvekili Muazzez Orhan ve
arkadaşları tarafından, depremlerde can kayıplarının en aza indirilmesi, yaralanma
ve engelli kalma durumlarının azaltılması amacıyla 28/1/2020 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
ön görüşmelerinin, Genel Kurulun 28 Ocak 2020 Salı günkü birleşiminde
yapılmasına ilişkin önerisi 
28/1/2020
Türkiye Büyük Millet Meclisi Başkanlığına
Danışma
Kurulu 28/1/2020 Salı günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Hakkı
Saruhan Oluç
 İstanbul
 Grup
Başkan Vekili
Öneri:
28
Ocak 2020 tarihinde Van Milletvekili Sayın Muazzez Orhan ve arkadaşları
tarafından depremlerde can kayıplarının en aza indirilmesi, yaralanma ve
engelli kalma durumlarının azaltılması amacıyla Türkiye Büyük Millet Meclisine
verilmiş olan 5027 sıra numaralı Meclis araştırması önergesinin diğer
önergelerin önüne alınarak görüşmelerinin 28/1/2020 Salı günkü birleşimde
yapılması önerilmiştir. 
BAŞKAN
– Önerinin gerekçesini açıklamak üzere Halkların Demokratik Partisi Grubu adına
Gaziantep Milletvekili Mahmut Toğrul konuşacaktır. 
Buyurun
Sayın Toğrul. (HDP sıralarından alkışlar) 
Süreniz
beş dakikadır. 
HDP
GRUBU ADINA MAHMUT TOĞRUL (Gaziantep) – Teşekkür ederim Sayın Başkan. 
Değerli
milletvekilleri, ekranları başında bizleri izleyen sevgili yurttaşlar; hepinizi
öncelikle saygılarımla selamlıyorum. 
Değerli
arkadaşlar, 24 Ocakta Elâzığ Sivrice merkezli, 6,8 şiddetinde bir depremle
sarsıldık. Depremin etkisi Gaziantep’ten Trabzon’a kadar çok geniş bir alanda
hissedildi ve deprem neticesinde maalesef 41 yurttaşımız yaşamını yitirdi,
1.600’ün üzerinde yaralı var. 
Değerli
arkadaşlar, her şeyden önce, yaşamını yitiren yurttaşlarımıza Allah’tan rahmet,
yakınlarına başsağlığı ve sabır diliyorum, yaralılarımıza da acil şifalar
diliyorum. 
Değerli
arkadaşlar, aslında her fırsatta vurguladığımız bir şey, Türkiye deprem
riskiyle karşı karşıya olan, ciddi risk içeren fayların üzerinde olan bir ülke.
Çarpıcı bir örnek vermek istiyorum değerli arkadaşlar: 17 Ağustos depreminden
bu yana ülkemizde 165 bin deprem olduğu ifade ediliyor, 165 bin yani aslında
neredeyse sürekli oynayan fay hatları üzerindeyiz. 
Değerli arkadaşlar, tabii ki depremle
ilgili üç aşama var. Birincisi: Depremden önce yapılması gerekenler, atılması
gereken adımlar. İkincisi: Deprem sırasında yapılması gerekenler ve nihayetinde
üçüncüsü: Depremden sonra yaşananlardan çıkarılması gereken dersler ve
yapılması gerekenler şeklinde. 
Şimdi, değerli arkadaşlar, ülkemiz 17
Ağustos depreminde büyük bir yıkımla karşı karşıya kaldı. O tarihte depremin
yaralarını sarmak ve aynı zamanda önlemlerin alınmasını sağlamak üzere o dönem
bir özel vergi de koyduk; “özel iletişim vergisi” adı altında koyduğumuz vergi
önce bir yıllığına, sonra da sürekli hâle getirildi. Bu vergiyle şu ana kadar
ülkemizde 65 milyarın üzerinde bir paranın toplandığı biliniyor yani eski
rakamla 65 katrilyon. Değerli arkadaşlar, bu parayı ne yaptınız diye
sorduğumuzda yürütme tarafından neredeyse vatan hainliğiyle karşı karşıya kalan
ifadeler kullanılıyor. Peki, sormayacak mıyız değerli arkadaşlar, ne yaptınız
bu deprem paralarını? Bu parayla kaç binayı güçlendirdiniz? Ne kadar bina hâlâ
risklidir? Bakın, ben daha buraya çıkarken Manisa Kırkağaç’ta 4,3 şiddetinde
bir deprem yaşandı, düşünün, 4,3 şiddetindeki depremde bile yıkımla karşı
karşıya kalıyoruz. Bu ne demektir? Gerekli önlemler alınmamış demektir değerli
arkadaşlar. Gerekli önlemler alınmadığı gibi tam tersi, aslında binaların
yapılması sırasında da gerekli çalışmaların yapılmadığını da görüyoruz. Tam
tersine, binaların kaçak yapılması, ruhsatsız yapılması için de zemin
hazırlanıyor. Biliyorsunuz, imar barışı adı altında yasalar getirildi. Burada
da, şu ana kadar 16 milyar civarında bir para toplandı. Peki, ne oldu bu
paralar? İmar barışı nedir? Kiminle barışıyorsunuz? Deprem olduğunda enkaz
altında yaşamını yitiren yurttaşlarımızla mı barışıyorsunuz değerli arkadaşlar?

Değerli
arkadaşlar, yeterli önlemin alınmadığını, bu paraların da hukuksuz bir şekilde
harcandığını biliyoruz. Dönemin Maliye Bakanına bu paranın akıbeti sorulduğunda
“Duble yollar yaptık.” dendi. Duble yollar yurttaşların yaşamını kaybetmesini
engellemedi değerli arkadaşlar. 
Değerli
arkadaşlar, tabii, önemli bir diğer nokta da deprem sırasında yapılması
gerekenler. Şunu öncelikle ifade etmek gerekir ki Türkiye halkları gerçekten,
Elâzığ depreminde ciddi bir sınav verdiler. Kürt’üyle Türk’üyle, Alevi’siyle
Sünni’siyle bu coğrafyada yaşayan tüm yurttaşlar yaraların sarılması… 
(Mikrofon
otomatik cihaz tarafından kapatıldı) 
BAŞKAN
– Sözlerimizi bağlayalım Sayın Toğrul. 
Buyurun.

MAHMUT
TOĞRUL (Devamla) – Bitiriyorum. 
…yurttaşlara
ilk yardımın yapılması noktasında hemen hızlıca, el birliğiyle olay yerine
koştular fakat anlaşılıyor ki burada sıkıntı halklarımızda değil ama yürütme
gerçekten ciddi anlamda sıkıntılı değerli arkadaşlar. Ergani Belediyemizin ilk
yardım malzemesini götürmek istediği iki tır İçişleri Bakanlığının talimatıyla
Elâzığ iline sokulmadı değerli arkadaşlar, polis eşliğinde, devamında Ergani’ye
geri gönderildi. Bu, aslında, Hükûmetin son zamanlardaki ayrıştırıcı,
kutuplaştırıcı dilinin maalesef bir felaket sırasında dahi unutulmadığını
gösteriyor. Biz, bu durumu protesto ediyoruz, reddediyoruz, doğru bulmadığımızı
ama buna rağmen, bu halkların dayanışmasının engellenemeyeceğini,
engellenmemesi gerektiğini bir kez daha ifade etmek istiyoruz. 
Değerli
arkadaşlar, yeterince ders alıp deprem sonrasında da “Şimdi konuşmanın zamanı
değil, yaraların sarılması zamanıdır.” deyip… 
(Mikrofon
otomatik cihaz tarafından kapatıldı) 
MAHMUT
TOĞRUL (Devamla) – Sayın Başkan, son… 
BAŞKAN
– Buyurun Sayın Toğrul, lütfen bağlayın. 
MAHMUT
TOĞRUL (Devamla) - …asıl tartışmaları, yapmamız gereken tartışmaları yani
Türkiye'nin ciddi bir risk ülkesi olduğunu, deprem riski ülkesi olduğunu gözden
kaçırmamamız gerekir. Yapılması gerekenleri bir an önce yapmamız gerektiği
noktasında anlaşılıyor ki yürütme eksik kalıyor. Dolayısıyla bu görevi
yasamanın yani milletin temsilcileri olarak bizlerin üstlenmesi gerekiyor. Ve
acilen bir komisyon kurulmalıdır. Bu konuda, deprem öncesinde yapılması
gerekenler, deprem sırasında yapılması gerekenler ve depremden sonra
çıkardığımız dersler üzerine bir araştırma komisyonuna ihtiyaç var. 
Ben
Meclisten bu önergemize destek vermesini bekliyor, saygılar sunuyorum. (HDP
sıralarından alkışlar)
BAŞKAN
– Teşekkürler Sayın Toğrul.
Öneri
üzerinde İYİ PARTİ Grubu adına Kocaeli Milletvekili Lütfü Türkkan konuşacaktır.

Buyurun
Sayın Türkkan. (İYİ PARTİ sıralarından alkışlar) 
Süreniz
üç dakikadır. 
İYİ
PARTİ GRUBU ADINA LÜTFÜ TÜRKKAN (Kocaeli) – Değerli arkadaşlar, HDP Grubunun
depremle alakalı olarak verdiği araştırma önergesi hakkında söz aldım.
Ben
Kocaeli Milletvekiliyim, 1999 yılında depremi iliklerine kadar yaşamış bir
arkadaşınızım. Biz Kocaeli’de hiç deprem konuşmayız, bilir misiniz, deprem
konuşulan yerden de kaçarız. Çünkü her birimizin ailesinde mutlaka ve mutlaka
bir deprem şehidi vardır. Ya kardeşimiz, ya oğlumuz, ya gelinimiz, ya annemiz,
ya babamız mutlaka göçük altında kalmıştır ve biz çıkartamamışız. Onların
cenazelerini beklemek gibi bir acı yaşamışız. Canlı çıkmayacaklarını bildiğimiz
hâlde cenazelerini beklemek için başında beklemişiz.
Böyle
bir depremden sonra Türkiye ilk defa bir deprem felaketi hissetti, “Bu bir
felaket.” dedi. Daha önce ben hatırlarım, daha ufak yaşlarda yaşadığımız
depremler vardı. Mahalledeki boş arsaya bir şeyler serip –sandık vesaire- konu
komşu geçer, sonra evlerimize dönerdik. Ama 1999 depremi bir şey öğretti
Türkiye'ye, “Bu bir felaket, buna karşı önlem alınması lazım.” dedi. Böyle bir
önlem alınması için Hükûmet ciddi tedbirler aldı. Hani şimdi sizin hiç
beğenmediğiniz, hani “Ne yaptılar ki?” dediğiniz o zamanki o koalisyon hükûmeti
çok ciddi tedbirler aldı, Türkiye’nin gerçek anlamda bir depremle tanışmasının
ardından çok ciddi önlemler aldı. “Deprem vergisi” diye bir vergi koydu, bu
verginin depremle ilgili meselelerin çözümünde kullanılacağına dair taahhütte
bulundu. Deprem toplanma alanları yarattı. Çok ciddi, bütün belediyelerde makro
planlara deprem toplanma alanları koydu. Bu deprem toplanma alanlarının amacı
şuydu: Böyle büyük bir depremde insanların orada belki bir ay, belki iki ay,
belki üç ay yaşayabileceği alanlardı bunlar. Bunlar, İstanbul için rakam
vereyim size, 496’ydı; 496 deprem alanı yaratıldı. Bu 496 deprem alanı daha
sonra, siz iktidar olduktan sonra sizin iştahınızı kabarttı, siz bunlara arsa
gözüyle baktınız, siz bunlara “Nasıl malı götürürüm, rant elde ederim?” gözüyle
baktınız ve bunların sadece 77’si kaldı; 419’una AVM diktiniz. Neler var
biliyor musunuz, ben size birkaç tane yer söyleyeceğim burada: Mesela Zorlu
AVM. Zorlu AVM İstanbul’un deprem toplanma alanıydı. “Starcity Outlet Center”
diye bir yer var Bahçelievler’de, orası öyle. Bahçelievler’deki Zaman gazetesi,
deprem toplanma alanıydı. 
(Mikrofon
otomatik cihaz tarafından kapatıldı) 
LÜTFÜ
TÜRKKAN (Devamla) – Başkanım, bitiriyorum. 
BAŞKAN
– Tamamlayın, buyurun. 
LÜTFÜ
TÜRKKAN (Devamla) - KİPTAŞ’ın Tuzla 2’nci, 3’üncü etap konutları, DAP Royal
Center, Kemal Park Evleri, Çınar Olimpia Park Sitesi, Ataköy Konakları…
İstanbullular bilir, sahildeki Ataköy Konakları, çok büyük bir alan vardı,
deprem toplanma alanıydı. Bu deprem toplanma alanlarının hiçbir tanesi alan
olarak kalmadı, böyle AVM’ler vesaire gibi şeylere müsaade ederek siyasetin
finansmanı yolunda kullanılmak üzere yandaşlarınıza peşkeş çektiniz ve buraları
imara açtınız, sadece 77 tane kaldı.
Sayın
Cumhurbaşkanı ifade etmiş, gördüm ben “İstanbul’da 10 bin tane deprem toplanma
alanı var” demiş. Beyler, bakın, deprem toplanma alanı ile deprem geçsin diye
bekleme alanı vardır ya, onlar farklı şeyler. Bunlar cami avlusuna “deprem
toplanma alanı” demiş. 
Evet,
Zorlu’nun önündeki o park var ya, Zorlu üzerine yıkılacak, bakın, girin
Google’da göreceksiniz, orası da deprem toplanma alanı. Onlar depremde acil
toplanma alanı yani orada toplanacak insanlar esas deprem toplanma alanlarına
sevk edilecek. Öyle bir yer var mı? Yok. Onları imara açtınız ve ranta kurban
ettiniz. 
(Mikrofon
otomatik cihaz tarafından kapatıldı) 
LÜTFÜ
TÜRKKAN (Devamla) – Bitiriyorum Sayın Başkan.
BAŞKAN
– Bitirin Sayın Türkkan, buyurun. 
LÜTFÜ
TÜRKKAN (Devamla) – Ezcümle, sayın milletvekilleri, bu iş ciddi bir iş, bu iş
siyasetüstü bir iş. Biraz evvel anlattım, öyle bir deprem yaşadık ki insanlar
çocuklarının cesetlerini bekledi. Yalova’ya gidemeyen Bakan gördüm ben.
Yalova’da kendi bacanağı göçük altında kalmış, Yalova-İstanbul yolu yarılmış,
gidemiyor, deniz yolundan bir tekneyle gitmek zorunda kaldı. 
Böyle
bir felaket karşısında daha ciddi şeyler yapmanız gerektiği için, uyarma
maksatlı verilen bu önergelere destek vermenizi hepinizden rica ediyorum.
Teşekkür
ediyorum.
Saygılarımla.
(İYİ PARTİ, CHP ve HDP sıralarından alkışlar)
BAŞKAN
– Teşekkürler Sayın Türkkan.
Öneri
üzerinde Cumhuriyet Halk Partisi Grubu adına İstanbul Milletvekili Ali Şeker
konuşacaktır. 
Buyurun
Sayın Şeker. (CHP sıralarından alkışlar)
Süreniz
üç dakikadır. 
CHP
GRUBU ADINA ALİ ŞEKER (İstanbul) – Teşekkür ederim Sayın Başkan. 
Cuma
akşam saatlerinde Elâzığ’da meydana gelen 6,8 şiddetindeki depremde 41
vatandaşımızı kaybettik ve biz, o kaybettiğimiz 41 vatandaşın acısına değil, ne
kadar güzel kurtarma faaliyeti yürüttük diye bir şov yapılmasına şahitlik
ettik. Bizim bir vatandaşımızı dahi kaybetme lüksümüz yok, bu 41 vatandaşın her
biri de ayrı bir can. 
Bugün,
buraya gelmeden önce 5,1 şiddetinde Manisa’da bir deprem daha meydana geldi.
Manisa’da olan önceki depremi İstanbul’dan da -ben geçen hafta İstanbul’daydım-
hissetmiştik, bu da yine hissedildi ama maalesef ve maalesef, buradaki AKP ve
MHP sıralarındaki milletvekilleri Ankara’da hiçbir depremi hissetmiyorlar,
hiçbir depremle ilgili önerilerimizi dikkate almıyorlar. 
ERKAN
AKÇAY (Manisa) – Ciddiye almıyoruz seni de ondan!
ALİ
ŞEKER (Devamla) – Depremi ciddiye alın, beni değil ve işinizi ciddiye alın.
Sizi buraya insanlar işinizi yapasınız diye gönderdi, onların can güvenliğini
koruyasınız diye gönderdi. (CHP sıralarından alkışlar)
ERKAN AKÇAY (Manisa) – Bizim işimiz sizin
önergelerinizi kabul etmek değil, işine bak. Sen konuş, devam et. Bizi ne
karıştırıyorsun?
BÜLENT TURAN (Çanakkale) – Belediye
Başkanı tatilde Erzurum’da.
ALİ ŞEKER (Devamla) – Ben kaybettiğimiz
vatandaşlarımıza Allah’tan rahmet, yaralılara acil şifalar diliyorum. Çok
değil, yedi gün önce burada bir araştırma önergesi getirdik. “İstanbul’da
heyelan bölgelerine kırk katlı binalar dikildi, dere yataklarına binalar
dikildi, bunlar kendiliğinden eğiliyor, bir deprem olduğunda çok daha büyük
felaket olacak. Bu depreme karşı tedbir alma konusunda Meclis ilgilileri çağırsın,
kendi ne yapması gerekiyorsa yapsın.” diye bir önerge verdik, o önerge de yine
iki grubun oylarıyla reddedildi. Hani diyorlar ya “Depremden sonra
konuşmayalım, duralım.” “Depremden bir hafta önce konuşmayalım, depremden sonra
konuşmayalım, depremden sonra da önce de çözüm üretmeyelim, millet ne hâli
varsa görsün.” diyorsunuz. O zaman sizler niye burada oturuyorsunuz? 
Yirmi yılı aşkın bir süredir, 99
depreminden sonra para toplandı. Toplanan para ne? 36 milyar dolar. O günkü
doları bugünkü Türk lirasına çevirdiğinizde 205 milyar lira, eski parayla 205
katrilyon lira demek. Bu parayla ne yapılabilirdi? Bayındırlık fiyatları
üzerinden 120 bin ila 150 bin liraya mal oluyor 100 metrekare konut. 1 milyon
440 bin ile 1 milyon 800 bin arası konut yapılabilirdi. Buralarda 7 ila 8
milyon insan barınabilirdi. İstanbul’un yarısı yıkılıp yeniden yapılabilirdi.
Siz ne yaptınız? Yandaş yazarlarınız diyor ki: “80 bin konut yaptı.” 1 milyon
800 bin konut nerede, 80 bin konut nerede? “Ne yaptınız bu deprem paralarını,
bunun hesabını verin.” diyor halk ve hainlik yapmıyor. Bu paraları yerinde
harcamayanlar hainlik yapıyor. 
Siz sanatçıları, duyarlı insanları
sindirerek, görevlerinizi yapmayarak bu halka ihanet ediyorsunuz. 
(Mikrofon otomatik cihaz tarafından
kapatıldı) 
BAŞKAN – Buyurun Sayın Şeker, tamamlayın
sözlerinizi.
ALİ ŞEKER (Devamla) – Tedbiri ilmî ve
insani olarak almazsanız, “takdiriilahi” diyerek bu işten kurtulamazsınız.
İstanbul depremi, Elâzığ depreminin binlerce katı etki yaratacak. O binlerce
kat etkiyi yarattığında, siz bırakın algıyı kurtarmayı, kendinizi de
kurtaramayacaksınız, ülkeyi de kurtaramayacaksınız. Ülkeyi de batıracak büyük
bir felaket… 
Bunu
önlemenin yolu bilim adamlarına kulak vermekten geçiyor, Naci Görür’e kulak
vermekten geçiyor. Naci Görür diyor ki: “Sivrice’de deprem olacak, lütfen önlem
alın.” Siz önlem almıyorsunuz. Siz, önlem almadığınız gibi, üniversitede hoca
olarak “Çocuk yaşta evliliklere izin verilmedi diye deprem oldu.” diyen
“profesör” titrli meczuplara çocuklarımızı emanet ediyorsunuz. 
Erzincan
depreminde, depremin hemen ertesi günü o meczup gazetelerden biri, bir profesör
titriyle şöyle yazıyordu: “Fay
hattı, tektonik dalga gibi safsatalarla insanları oyalıyorlar, ilahi ikazı
görmelerini engellemeye çalışıyorlar.” Bilimden gidilmeyen yolun sonu karanlık.

(Mikrofon
otomatik cihaz tarafından kapatıldı) 
BAŞKAN
– Bağlayın lütfen. 
ALİ
ŞEKER (Devamla) – Bu ülkeyi daha fazla karanlığa, daha fazla bedel ödemeye
itmemek için lütfen bu önergelere olumlu oy verin. Bir hafta, on gün önce buna
olumlu oy vermediniz, araştırmadınız, bu felaketi yaşadık. Daha da büyük olan
felaketi yaşamadan önce lütfen görev ve sorumluluğunuzu yerine getirin ve bu
halka karşı borcunuzu ödeyin diyor, saygılar sunuyor, teşekkür ediyorum. (CHP
ve HDP sıralarından alkışlar) 
BAŞKAN
– Teşekkürler Sayın Şeker. 
Öneri
üzerinde, Adalet ve Kalkınma Partisi Grubu adına Kırklareli Milletvekili
Selahattin Minsolmaz konuşacaktır. 
Buyurun
Sayın Minsolmaz. (AK PARTİ sıralarından alkışlar) 
Süreniz
üç dakikadır. 
AK
PARTİ GRUBU ADINA SELAHATTİN MİNSOLMAZ (Kırklareli) – Sayın Başkan, değerli
milletvekilleri; sözlerime başlamadan önce, geçtiğimiz cuma günü Elâzığ’da
gerçekleşen, Malatya’da ve diğer illerde de yoğun miktarda hissedilen acı
depremden ötürü yaşamlarını kaybeden vatandaşlarımıza Allah’tan rahmet,
milletimize başsağlığı ve yaralılara da acil şifalar diliyorum. 
HDP
Grubunun, Anayasa’nın 98’inci maddesi ve Meclis İçtüzüğü’nün 104 ve 105’inci
maddeleri uyarınca verdiği Meclis araştırması açılması yönündeki grup önerisi
hakkında AK PARTİ Grubu adına söz almış bulunuyorum. Yüce heyetinizi saygıyla
selamlıyorum. 
Evet,
yaşanan Elâzığ depreminde yaşamını yitiren 41 vatandaşımızın ve 1.600’ün
üzerinde yaralı vatandaşımızın acısını içimizde hissediyoruz. Afet ve deprem
tabii ki siyasetin konusu olmalıdır ama siyasetin üzerinde de bir konudur. Bu
konuda Meclisi, Hükûmeti, kurumları, sivil toplum örgütlerini “Afetler
gerçekleştikçe hiçbir şey yapmadılar.” şeklinde suçlamak da bence yersizdir,
hele hele bugünlerin konusu hiç olmamalıdır. Tabii ki konuşacağız, tabii ki
bilimin egemen olmasını, bu konuda mühendislerin, mimarların, yer bilimcilerin,
şehir planlamacıların, belediyelerin, Çevre ve Şehircilik Bakanlığının, il özel
idarelerinin, akademisyenlerin ve bununla ilgili olan tüm kurumların bu
husustaki çalışmalarını ve çabalarını destekleyeceğiz; bugüne kadar da böyle
oldu.
Erzincan
depreminden sonra bu afet konusu ilk kez Türkiye gündeminde masaya çok yoğun
yatırılarak ama farklı kurumların çatısı altında yürütülen bir eylem planı
hâline geldi. Ama hepimizin, belki de bu masalarda oturan tüm parti
gruplarındaki değerli milletvekillerinin hepsinin tanık olduğu 1999 Marmara
depremiyle kapsamlı bir çalışma ve eylem planı hâline getirildi. Gerçekten o
günden bugüne hiç azımsanmayacak, yerel yönetimlerin ve merkezî hükûmetlerin
yaptıkları sayesinde... Bugün depremler olan gerçekler, bunları değiştirme
şansımız yok ama sonuçları konusunda önemli adımlar atıldığını da görmekteyiz.
1 can bile çok önemlidir, 41 can değil; 1 yaralı bile önemlidir. Hiçbir
şekliyle “Can azaldı.” diye, “Yaralı azaldı.” diye bu bir şekilde kabul olamaz.
Hiç kimsenin ölmemesi, 1 canın dahi canının yanmamasıdır aslolan. Ama bu kadar
kısa bir süre içerisinde böylesi bir öneriyle ilgili Hükûmetin ve bizlerin ve Türkiye
Büyük Millet Meclisinin de bugüne kadar neler yaptığını anlatmak -çok kısa bir
süre üç dakika- mümkün değil. Ama bir yasal mevzuat açısından öncelikle afet
alanlarında çok ciddi çalışmalar yapıldı. 1 milyon 350 bin bağımsız bölümün
dönüşümü sağlandı. Buna bağlı olarak yine 1,5 milyon yapının da -yılda 300 bin
yapı yapılırsa beş yılda tamamlanacak- çok ciddi bir eylem planının ciddi
anlamda devam ettiğini görmekteyiz. Tabii, süre çok kısıtlı, burada 13 milyarın
üzerinde bir kaynak da bu amaçla harcandı değerli milletvekilleri. 
(Mikrofon
otomatik cihaz tarafından kapatıldı) 
BAŞKAN
– Buyurun, bağlayın sözlerinizi lütfen. 
SELAHATTİN
MİNSOLMAZ (Devamla) – Hiçbir şekilde bir şey yapılmadığını söylemek bu konuda
emek veren insanlara çok ciddi haksızlık olur. Daha iyi şeyler yapılması
amacıyla da tabii ki hep birlikte çalışılmalıdır. Öncelikle bilim öne
konulmalı, bu konuda emek veren herkesin de arkasında durulmalıdır. 
Ben,
bu kadar kısa sürede, burada, yapılacakları anlatmaya tabii ki vaktimin
olmadığının farkındayım ama -bir mühendis olarak- mimarların, mühendislerin,
şehir plancılarının, belediyelerin, Çevre ve Şehircilik Bakanlığının, AFAD’ın,
bu konuda emek veren tüm paydaşların, sivil toplum örgütlerinin emeklerini
görmek gerekiyor. Depremin olduğu ilk günden itibaren başta Cumhurbaşkanımız,
Bakanlarımız, AFAD, sivil toplum örgütleri, sağlık teşkilatı ve Mehmetçik’imiz,
orada canla başla bir mücadele vererek hasarın en az şekilde atlatılması için
elinden geleni yapmıştır. 
Ben,
orada emek veren tüm kardeşlerimize teşekkür ediyorum. Kaybettiğimiz canlara
başsağlığı diliyor, hepinizi saygıyla selamlıyorum. (AK PARTİ sıralarından
alkışlar)
BAŞKAN
– Teşekkürler Sayın Minsolmaz. 
BÜLENT
TURAN (Çanakkale) – Sayın Başkan…
ENGİN
ALTAY (İstanbul) – Sayın Başkan…
BAŞKAN
– Değerli milletvekilleri, öneriyi oylarınıza sunacağım; sonra da size söz
vereceğim Sayın Grup Başkan Vekilleri. 
Kabul
edenler… Etmeyenler… Öneri kabul edilmemiştir. 
HABİP
EKSİK (Iğdır) – Siyasetüstü konuydu hani? Niye reddediyorsunuz?
OYA
ERONAT (Diyarbakır) – Sen sorasın diye. 
BAŞKAN
– Buyurun Sayın Altay.
IV.- AÇIKLAMALAR (Devam)
27.- İstanbul Milletvekili Engin Altay’ın, Kırklareli
Miletvekili Selahattin Minsolmaz’ın HDP grup önerisi üzerinde AK PARTİ Grubu
adına yaptığı konuşmasındaki bazı ifadelerine ilişkin açıklaması
ENGİN
ALTAY (İstanbul) – Sayın Başkan, bir yanlış anlaşılmanın oluşmaması için söz
aldım. 
Biraz
önce AK PARTİ Grubu adına konuşan hatip, bu deprem tartışmalarıyla,
müzakereleriyle ilgili “Suçluyorsunuz.” gibi, “Hükûmeti suçlayıcı
konuşuyorsunuz.” gibi bir anlam çıkaracak bir şey söyledi. Gerekirse o da olur
ama bu acı yaşanırken şimdi deprem polemiği yapmak istemiyoruz. Bunun altını
özenle çizmek istiyorum. Ben gerek Cumhuriyet Halk Partisinden gerek İYİ PARTİ
ve HDP’den de suçlayıcı bir ifade duymadım ama muhalefetin, yürütmeyi ve
yürütmeyi destekleyen partiyi bu depremle ilgili, görev kusuru, ihmal gibi
sorgulamasının “Suçluyor.” gibi ifade edilmesini doğru bulmam. 
Muhalefetin
elbette uyarmak, önermek, sorgulamak, hatırlatmak, yol ve yön göstermek hakkı
vardır, bu bizim varlık sebebimizdir ama bu acı yaşanırken suçlayıcı bir ifade
kullanmıyoruz, en azından bugünlerde bunu da doğru bulmuyoruz. 
Teşekkür
ederim. 
BAŞKAN
– Teşekkürler Sayın Altay.
Sayın
Turan…
28.- Çanakkale Milletvekili Bülent Turan’ın, HDP grup
önerisine ret oyu vermelerinin usuli ve teknik bir işlemden ibaret olduğuna
ilişkin açıklaması
BÜLENT
TURAN (Çanakkale) – Sayın Başkan, değerli milletvekilleri; ben de hepinizi
saygıyla selamlıyorum. 
Az
önce önem verdiğimiz bir önergenin reddine ilişkin söz aldım. Öncelikle, şunu
söylemek isterim ki bu ret usuli ve teknik bir konudan ibarettir; şundan dolayı
söylüyorum: Şu an Meclisimizde çok fazla sayıda komisyon çalışmakta, zaten
biliyorsunuz. Şimdiye kadar birçok konuda ortak öneri vererek bu konularda
araştırma komisyonu kurduk. Eğer ihtiyaçsa bunu tekrar değerlendiririz, bu
adımı atarız beraber; bunda hiçbir beis yok. Mesele “AK PARTİ iktidarının
meselesi veya değil”i değil, mesele Türkiye'nin depremle karşı karşıya kaldığı;
böyle bir gerçek var, bir yüzleşme var. Bizden önceki hükûmetler de önemli
adımlar attı, biz de önemli adımlar attık. 
Konuşmacılar
ifade ettiler Sayın Başkan, çok sayıda mevzuat değişikliği başta olmak üzere,
kentsel dönüşüm başta olmak üzere, kamu binalarının yenilenmesi başta olmak
üzere çok önemli adımlar atıldı. Bunların daha iyi olmasını, daha fazla
olmasını hep beraber takip ederiz tabii ki ama bunun için bir ortak uzlaşı
zemini hazırlarız, konuşuruz, eğer ihtiyaçsa bunu yaparız.
ENGİN
ALTAY (İstanbul) – Bunu taahhüt olarak alabilir miyiz?
BÜLENT
TURAN (Çanakkale) – Ama dediğim gibi reddedilmesi teknik bir, usuli bir
işlemdir, bunun hesabı kitabı –arkadaşlarımız daha iyi biliyor- vardır, buna
ilişkindir. 
Fakat
bunun yanında şunu söylemek isterim Sayın Başkanım: Şu an devletimizin tüm
kurumları, çok sayıda kurum, askerimiz, polisimiz de işin içinde olmak üzere
deprem bölgesinde insanüstü bir gayretle beraber süreci götürmekte. Kaldı ki
son depremden yani büyük depremden bugüne alınan tedbirlerin de yavaş yavaş
hayatımıza yansıdığını, yolların, kamu binalarının, yenilenen tüm binaların
mevzuata uygun hâle getirildiğini daha dikkatle, önemle takip ediyoruz. Ümit
ederim, tüm partilerin ortak yaklaşımıyla, yeni dönemde bu tarz çalışmaları
beraber takip ederiz ve depreme rağmen hayatta kalmayı hep beraber başarırız. 
BAŞKAN
– Teşekkürler Sayın Turan. 
ENGİN
ALTAY (İstanbul) – Sayın Başkan, tutanaklara geçsin diye söylüyorum. 
BAŞKAN
– Buyurun Sayın Altay. 
ENGİN
ALTAY (İstanbul) – Şimdi ben Sayın Turan’ın bu konuşmasını şöyle mi anlayayım:
“Yani bir teamül oluştu, Meclis araştırması komisyonları bütün grupların
mutabakatıyla kurulur.” Doğrudur ama bu deprem çok hassas, acil bir konu;
mutabakat beklemez. Eğer mutabakat bekliyorsa da on dakika ara verin,
toplanalım, bunu yapalım. Bunda ne kadar samimi olduğunuzu anlarız. (CHP ve HDP
sıralarından alkışlar) Hatta şunu yaparız: AK PARTİ Grubu önerisi, gerekirse
Danışma Kurulunu yeniden toplarız, bunların hepsi mümkün. Bülent Turan şunu
diyorsa, yine, amenna diyeceğim: “Yarınki Genel Kurulda AK PARTİ de depremle
ilgili bir öneri getirir ve 5 siyasi parti olarak deprem araştırma komisyonunu
kuracağız.” Bunu dedi mi, anlamadım şimdi. Yani sizin söylediğinizi ben de
anlamadım, Genel Kurul da anlamadı. Var mısınız, yok musunuz? Depremi
araştıracak mıyız, araştırmayacak mıyız? Net söylemek lazım. (CHP sıralarından
alkışlar)
BÜLENT
TURAN (Çanakkale) – Sayın Başkan, ben diyeceğimi dedim; deprem, alkışa konu
olacak, bu tarz siyasi polemiklere konu olacak bir mesele değildir Sayın
Başkanım. 
BAŞKAN
– Teşekkürler. 
MAHMUT
TOĞRUL (Gaziantep) – Kaçma konusudur!
ENGİN
ALTAY (İstanbul) – Tabii, kaçma konusu hiç değil! 
BAŞKAN
– Sayın Oluç, buyurun. 
29.- İstanbul Milletvekili Hakkı Saruhan Oluç’un,
Çanakkale Milletvekili Bülent Turan’ın yaptığı açıklamasındaki bazı ifadelerine
ve depreme ilişkin önlemlerin yeterince alınıp alınmadığının araştırılıp
değerlendirilmesi ve bir rapor olarak sunulması gerektiğine ilişkin açıklaması
HAKKI
SARUHAN OLUÇ (İstanbul) – Sayın Başkan, sayın vekiller; gerçekten çok ciddi bir
meseleyi konuşuyoruz. Yani konu sadece, bugüne kadar Türkiye’de yaşanmış olan
depremlerle ilgili değil, onlar yaşandı, çeşitli sonuçlarını hep birlikte
gördük ama daha önemli bir şey var, gümbür gümbür gelen bir İstanbul depremi
var. İstanbul depremi dediğimiz şey -maalesef, üzülerek bunları söylüyorum-
çeşitli projeksiyonlara baktığımızda, on binlerce binanın yıkımı, on binlerce
insanın ölümüne yol açabilecek bir konudur, hafife alınacak bir şey değildir.
İstanbul depremi Türkiye açısından büyük bir felakete yol açacaktır.
İstanbul’da bu ülkenin her şehrinden insanlar yaşamaktadır, İstanbul kozmopolit
bir yapıdır. Dolayısıyla, bugün belki de burada konuşan İstanbul vekillerinin
bir kısmı artık burada konuşamayacak duruma geleceklerdir. Maalesef, bu kadar
vahim bir tabloyla karşı karşıyayız. Dolayısıyla, şuna katılıyoruz: Bu konu şu
ya da bu siyasi partinin meselesi olmaktan çok daha ciddi bir meseledir.
Dolayısıyla, eğer Adalet ve Kalkınma Partisi Grubu “Bu konuda yapılan
çalışmaların yeterli olup olmadığını hep birlikte araştıralım.” diyorsa biz de
hazırız bu önergeyi desteklemeye. Yani biz önerge verdik diye reddediyorlarsa
İstanbul depremi dâhil olmak üzere deprem çalışmalarına ilişkin araştırma
önergesi versinler, biz desteklemeye hazırız. Bu konu ciddi bir meseledir,
dolayısıyla, üstünden atlanabilecek bir konu değildir kesinlikle. 
(Mikrofon
otomatik cihaz tarafından kapatıldı) 
BAŞKAN
– Buyurun, devam edin. 
HAKKI
SARUHAN OLUÇ (İstanbul) – Şunu söyleyeyim: Kimseyi suçlamak için bu konuları
tartışmıyoruz; eleştiriyoruz, dikkat çekiyoruz çünkü konu, suçlama konusunun
çok ötesinde bir ciddiyet arz etmektedir. O nedenle bizim bütün siyasi
partilerin gruplarına çağrımızdır bir kez daha: Bizim ya da başka bir siyasi partinin
bu konuda vereceği araştırma önergesini kesinlikle destekleyeceğiz ve hep
birlikte bir komisyon kuralım istiyoruz. Bu komisyon, depreme ilişkin
önlemlerin yeterince yerine getirilip getirilmediğini araştırmalıdır,
tartışmalıdır, değerlendirmelidir ve halkımıza bir rapor olarak bunu sunmalıdır
diyoruz. 
Teşekkür
ediyorum.
BAŞKAN
– Teşekkürler.
LÜTFÜ
TÜRKKAN (Kocaeli) – Sayın Başkan, müsaade ederseniz…
BAŞKAN
– Sayın Türkkan, buyurun.
30.- Kocaeli Milletvekili Lütfü Türkkan’ın, Çanakkale
Milletvekili Bülent Turan’ın yaptığı açıklamasındaki bazı ifadelerine ve tüm
partilerin ortak önerisiyle deprem konusunda bir araştırma komisyonu kurulması
gerektiğine ilişkin açıklaması
LÜTFÜ
TÜRKKAN (Kocaeli) – Sayın Başkan, bundan üç dört ay evvel 2 Ekim 2019 tarihinde
İYİ PARTİ Grubu olarak 26 Eylül 2019 tarihinde Marmara Denizi’nde meydana gelen
depremin ardından olası İstanbul depremiyle alakalı bir çalışma yapılması için
biz yine araştırma önergesi vermiştik. Bu konuda Sayın Bülent Turan “Deprem
ciddi bir konu, hep beraber bir araya gelmemiz lazım.” dedi. İyi de 5 bina
yıkıldı, memlekette tufan koptu, İstanbul’da 500 bina yıkılırsa ne olacak? 50
bin binanın yıkılacağını söylüyor uzmanlar, 50 bin bina. Bu insanları
toplayacak hiçbir bir alanınız yok. Cami avlusu, okul bahçesi yetmez bu işlere,
insanlar birbirini yer sokakta ya. Yani bu iş bu kadar önemli arkadaşlar,
kompleks yapmaya gerek yok, herhangi bir şeye de gerek yok. Bugün hep beraber
gelin, CHP’ninkini kabul etmeyelim, HDP’ninkini kabul etmeyelim, gelin 5 parti
bir araştırma önergesini Danışma Kuruluyla getirelim, bunu oturup tartışalım,
ondan sonra da bir komisyon kuralım; var mısınız? Bu iş ciddi bir iş yani
insanlar can kaybı yaşadıktan sonra, eşini dostunu, çoluğunu çocuğunu
kaybettikten sonra bu işler yapılırsa günah olur, bu insanların, bu canların
vebali bize ait olur. Sayın Turan’ın bu sözlerini samimiyet olarak anlıyorum
ama bu samimiyetin burada gösterilmesi gereken zaman şimdi diye işaret etmek
istiyorum.
Teşekkür
ederim.
BAŞKAN
– Teşekkürler.
Sayın
Turan, buyurun.
31.- Çanakkale Milletvekili Bülent Turan’ın, 2010
yılında tüm partilerin önerisiyle Deprem Riskinin Araştırılarak Deprem Yönetiminde
Alınması Gereken Önlemlerin Belirlenmesi Amacıyla Kurulan Meclis Araştırması
Komisyonu Raporu’nun tekrar gözden geçirilmesini önerdiğine ilişkin açıklaması
BÜLENT
TURAN (Çanakkale) – Sayın Başkan, değerli arkadaşlar; konunun uzamasını
istemem, iyi niyetle bir izahta bulundum. Burada her gün 5 partimizin tümü
araştırma önergesi için söz alır, talepte bulunur ve bunları biz usulen
reddederiz Meclisin gündemi olduğundan dolayı. Eğer ihtiyaçsa, bir daha
diyorum, tartışırız, karar veririz ancak bir gerçek var ki o da şudur: Örneğin
2010 yılında tüm partilerin ortak önerisiyle zaten depremle ilgili bir komisyon
kurulmuş, aylarca tüm partilerin vekilleri çalışmışlar, önemli bir rapor ortaya
koymuşlar. Yüzlerce sayfadan oluşan raporu hükûmet başta olmak üzere tüm
ilgililer değerlendirmiş; Meclisin yasal çalışmalarında kaynak olmuş, hükûmet
icraatlarına kaynak olmuş bir rapor zaten var Başkanım. Mesele, komisyonu
kurmak kurmamak meselesi değil. Zaten komisyonun eski yıllarda kurulmasından
kaynaklı büyük oranda bir fayda var ortada, yasal faaliyet var ortada. Bu
faaliyetin tekrar gözden geçirilmesini öneriyorum arkadaşlarımıza. Eğer buna
rağmen ihtiyaçsa beraber değerlendiririz diyorum.
Teşekkür
ediyorum Sayın Başkanım.
BAŞKAN
– Teşekkürler.
MAHMUT
TOĞRUL (Gaziantep) – Sayın Başkan, kayıtlara geçmesi açısından bir noktayı
vurgulamak isterim.
BAŞKAN
– Yerinizden bir dakika süreyle söz verebilirim.
Buyurun
Sayın Toğrul.
32.- Gaziantep Milletvekili Mahmut Toğrul’un, bilim
insanları tarafından yapılan olası bir İstanbul depremine yönelik ciddi bir uyarı
ortada dururken deprem konusunda bir araştırma komisyonu kurulmasının elzem
olduğuna ilişkin açıklaması
MAHMUT
TOĞRUL (Gaziantep) – Teşekkür ederim Sayın Başkan.
Sayın
Başkan, Elâzığ depreminden sonra bilim insanlarının ciddi bir uyarısı var.
Büyük İstanbul depreminden önce, Elâzığ’da gerçekleşen depremden sonra aslında
şu anda özellikle Adıyaman Gölbaşı-Pazarcık-Türkoğlu hattında ve yine kuzeyde
de Bingöl Karlıova-Erzincan hattında ciddi bir enerji birikimi olduğunu
söylüyorlar. Dolayısıyla bu, üzerinde uzlaşacağımız, tartışacağımız bir konu
değil; çok acil olarak yapılması gereken şeyler var karşımızda ve bunların
yapılmadığını da maalesef görüyoruz. Bakanların, devlet görevlilerinin olay
yerine gitmesi hasarı azaltmıyor. Topluma öz güven veriyor olabilir ama hasar
oluyor. Dolayısıyla şimdi, önümüzdeki bu enerji birikiminden dolayı bir
sıkıntının yaşanmaması için acil olarak böyle bir kurulun, böyle bir komisyonun
kurulması elzemdir diyor, teşekkür ediyorum. 
BAŞKAN
– Teşekkürler. 
LÜTFÜ
TÜRKKAN (Kocaeli) – Sayın Başkan…
BAŞKAN
– Sayın Türkkan, buyurun. 
33.- Kocaeli Milletvekili Lütfü Türkkan’ın, Çanakkale
Milletvekili Bülent Turan’ın yaptığı açıklamasındaki bazı ifadelerine ilişkin
açıklaması
LÜTFÜ
TÜRKKAN (Kocaeli) – Sayın Başkanım, Sayın Bülent Turan’ın söylediği 2010
yılında kurulan o Komisyon çalışmaları ve raporları Hükûmete iletildikten sonra
Hükûmet bu konuda çok acele davrandı. Biraz evvel 419 tane toplanma alanının
AVM ve benzerlerine, toplu konuta açıldığını ifade etmiştim. 2010 yılında bu
rapor açıklandığında bu 419 toplanma alanının 200’ü duruyordu. Hükûmet çok acele
etti ve 200’ünü daha AVM ve toplu konut alanı ilan etti imar planlarıyla
beraber. Yani sevgili dostum, muhterem Bülent Turan, raporun hazırlanması da
yetmiyor, rapora uyacak irade de lazım. Yani bu raporun hazırlanması, komisyon
kurulması tamam ama bence önce şunu bir yapın: Bu raporlar ciddi raporlar, bu
raporların sonucunda aksi şeyler geliştiğinde insanlar ölüyor. Yani orada rant
elde edecek şekilde acele etmek yerine bu insan kayıplarını önleyecek önlemleri
almakta acele etmekte fayda var diye düşünüyorum. Umarım bu bize ders olmuştur.
Umarım bundan sonra buna göre davranırlar, bundan sonra bu tip acılar yaşanmaz.

Teşekkür
ediyorum. 
BAŞKAN
– Teşekkürler. 
BÜLENT
TURAN (Çanakkale) – Bu polemik daveti, buna girmeyeceğim Başkanım. 
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi
Gündemi’nin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan olası depremlere karşı bina onarım ve güçlendirme
çalışmalarının incelenerek bu konuda yaşanan aksaklıkların saptanarak
giderilmesi amacıyla verilmiş olan (10/312) esas numaralı Meclis Araştırması
Önergesi’nin ön görüşmelerinin, Genel Kurulun 28 Ocak 2020 Salı günkü
birleşiminde yapılmasına ilişkin önerisi 
BAŞKAN
– Değerli milletvekilleri, Cumhuriyet Halk Partisi Grubunun bir önerisi vardır,
okutup işleme alacağım. 
28/1/2020
Türkiye Büyük Millet Meclisi Başkanlığına
Danışma
Kurulu 28/1/2020 Salı günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 

 Engin
Altay
 İstanbul

 Grup
Başkan Vekili
Öneri:

Türkiye
Büyük Millet Meclisi gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan olası depremlere karşı bina
onarım ve güçlendirme çalışmalarının incelenerek bu konuda yaşanan
aksaklıkların saptanarak giderilmesi amacıyla verilmiş olan (10/312) esas
numaralı Meclis araştırması önergesinin görüşmesinin Genel Kurulun 28/1/2020
Salı günkü (bugün) birleşiminde yapılması önerilmiştir. 
BAŞKAN
– Önerinin gerekçesini açıklamak üzere Cumhuriyet Halk Partisi Grubu adına
Kocaeli Milletvekili Haydar Akar konuşacaktır. 
Buyurun
Sayın Akar. (CHP sıralarından alkışlar) 
Süreniz
beş dakikadır. 
CHP
GRUBU ADINA HAYDAR AKAR (Kocaeli) – Sayın Başkan, teşekkür ediyorum.
Öncelikle,
Elâzığ depreminde Elâzığ’da ve Malatya’da yaşamını yitiren vatandaşlarımıza
Allah’tan rahmet, yaralılara da acil şifalar diliyorum. 
Evet,
1999’a tanık olmadık arkadaşlar, 1999’u yaşadık. 1999 depremini yaşayanlardan
biriyim ben. Tanık olmak farklı bir şey, yaşamak farklı bir şey. O ilk, kırk
beş saniye süren, daha sonra hemen peşinden gelen depremde 2 çocuğumu bir
kolonun, kapının altında nasıl koruyacağımı düşünürken o depremi
yaşıyorduk, hep birlikte yaşadık. 17 Ağustos 1999 depremine ve 12 Kasım 1999
Bolu depremine baktığımızda, 17.733 vatandaşımız canını kaybetti. Biraz evvel
söyledi arkadaşlarım; bunlar bizim akrabalarımızdı, bunlar bizim eşlerimizdi,
bunlar bizim çocuklarımızdı, bunlar bizim annelerimiz babalarımızdı. 
Gerçekten
o günlerde çok acı şeyler yaşadık. İnanın, olimpik buz pateni yapılmıştı
İzmit’te, morg olarak kullanıldı olimpik buz pateni. Cenazelerimizi
cenaze namazı kılmadan, kireçleyerek gömüyorduk o günlerde. Sakarya
etkilenmişti, Yalova etkilenmişti, İstanbul’un küçük bir kısmı etkilenmişti,
Kocaeli en çok etkilenen ildi, Eskişehir dahi etkilenmişti. Bugün
düşündüğümüzde, bu illerin toplam nüfusu İstanbul’un dörtte 1’i arkadaşlar.
Eğer dörtte 1 nüfusla -o tarihte o nüfus da yoktu ama- 17 bin deprem şehidi
vermişsek bugünkü rakamları İstanbul için telaffuz dahi etmek istemiyorum.
Böyle kötü günler yaşadık ama görüyorum ki bundan hiç ders almadık çünkü burada
bir araştırma önergesi veriliyor, yine reddediliyor. 
Ben
2011’de milletvekili oldum. Meclisin açık olduğu her 17 Ağustosta burada
konuşma yaptım, çeşitli zamanlarda araştırma önergeleri verdim; hepsi
reddedildi araştırma önergelerinin. Şimdi, tekrar bir araştırma önergesi
veriyorum; gerekçelerim var bunun için. Dedim ya, merkez üssü Gölcüktü, en çok
Kocaeli’de akrabalarımızı, vatandaşlarımızı kaybettik. Sevgili arkadaşlar,
kimseyi suçlamak için söylemiyorum. Evet, çeşitli kanunlar çıkarıldı, kentsel
dönüşüm kanunları çıkarıldı, farklı deprem vergisi geldi, inanın bunların
hiçbirini yirmi bir sene geçmesine rağmen Kocaeli’nin en ufak bir ücra
köşesinde dahi görmedik. 2018’de sadece Gölcük’te 544 konutluk bir kentsel
dönüşüm projesi yapıldı ama Kocaeli’de -hemen söyleyeyim rakamları- aslında
depremden sonra tespit edilen 617 binanın yıkılması gerektiği söylenmişti,
2012’de Valiliğin yaptırmış olduğu bir çalışma sonucunda 3.756 binanın
yıkılması gerektiğini, oturulmaması gerektiğini ifade etmelerine rağmen… Bunlar
toplamda 9.971 konut yapıyor arkadaşlar, 9.971 konut. Sadece Kocaeli’den
bahsediyorum. Bunların 4.200 tanesinde kiracılar oturuyor. Ben bu evlere “tabut
evler” diyorum. İstanbul depremi olsun, Kocaeli depremi olsun, Sakarya depremi
olsun, Allah göstermesin, gösterdiği anda bunlar içindeki insanlarla beraber
yıkılacak ve yine bu kürsülerden biz onlara taziyelerimizi bildireceğiz,
yaralılara acil şifalar bildireceğiz. Her depremden sonra ben bu kürsüde bunu
söylüyorum; üç gün sonra unutuyoruz. Maalesef, depremle ilgili Türkiye’nin
hiçbir köşesinde bir çalışma yapılmıyor. Akademisyenler bağırıyor, biz tanık
olmadık, yaşadık diyoruz, biz bağırıyoruz canlarımız gitmesin diye.
Yapmayın Allah aşkına diyorum, “Kanal İstanbul için 75 milyar” diyeceğinize 75
milyarla Türkiye’nin tüm konutlarını halledersiniz; hasarlısı, hasarsızı, orta
hasarlısını halledersiniz. (CHP sıralarından alkışlar) Bilin ki bunu yaptığınız
zaman insanlar size dua eder ama Kanal İstanbul için size küfrederler çünkü yüz
yıl boyunca o Kanal İstanbul’un vergileri bu vatandaşın cebinden çıkacak.
Sizden rica ediyorum, sizden bir kez olsun Türkiye’deki vatandaşların
sıkıntılarına derman olmanızı diliyorum. Japonya’da depremlerde 1 milyon kişide
1 kişi ölüyor arkadaşlar, diğer deprem ülkelerinde 1 milyonda 4 kişi ölüyor,
Türkiye'de 1 milyonda 16 kişi ölüyor.
(Mikrofon otomatik cihaz tarafından
kapatıldı) 
BAŞKAN – Tamamlayın lütfen Sayın Akar.
HAYDAR AKAR (Devamla) – Teşekkür ederim.
Türkiye'de -dediğim gibi- 16 kişi ölüyor.
Biz bunu yapabilir miydik? Yapabilirdik. Rahmetli Ecevit’i buradan bir kez daha
anarak söylemek istiyorum: Bir deprem vergisi konmuştu “iletişim vergisi” adı
altında, çeşitli vergiler vardı ki geçiciydi bunlar; 2004’te, sizin iktidarınız
döneminde bunlar kalıcı hâle getirildiler ve “özel iletişim vergisi” adı
altında birleştirildiler. 
64 milyardan bahsediyoruz, bugüne kadar
toplanan para. Bu kentsel dönüşüm ya da diğerlerinden alınanlardan, imar
barışlarından alınanlardan bahsetmiyorum. Bu 64 milyarla bugün Elâzığ ve
Malatya’da kaybetmiş olduğumuz 41 kişi yaşıyor olacaktı arkadaşlar, Van’da
kaybetmiş olduğumuz 600 kişi yaşıyor olacaktı ama bir kez daha görüyoruz ki siz
bundan ders almamışsınız, hep birlikte -kendimi de katarak söylüyorum- ders
almamışız. 
Türkiye'nin bana göre birinci önceliği,
yoksulluğu geçtik, açlığı geçtik, asgari ücreti geçtik, vatandaşımızın canıdır.

(Mikrofon otomatik cihaz tarafından
kapatıldı) 
BAŞKAN – Tamamlayın lütfen Sayın Akar,
bağlayın sözlerinizi.
HAYDAR AKAR (Devamla) – Tamamlıyorum.
Gelin, 5 siyasi parti birlikte araştırma
komisyonumuzu kuralım, bu komisyonun hazırlayacağı önceliklere göre de Türkiye
kaynak yaratabiliyorsa yap-işlet-devret modelleriyle “Efendim, öyle olmazsa
kamuyla yaratabiliriz.” dediğiniz kaynakları önce vatandaşımızın canı için
kullanalım. Hatta daha ileri bir şey söyleyeyim, İstanbul’da milyona yakın
konut stoku var, eğer varsa bu gücümüz, paramız, bu depremden etkilenecek
konutlardaki vatandaşlarımızı buraya yerleştirelim, yirmi yıllık faizsiz
kredilerini açalım, insanlar rahat nefes alsın, insanlar yaşama tutunsun. Her
birimiz, hepimiz, özellikle batıda yaşayanlar, Anadolu’da Ege’de yaşayanlar,
deprem bölgelerinde yaşayanlar, herkes endişe içinde arkadaşlar, herkes endişe
içinde. Sizden rica ediyorum: Gelin, bu önergeye destek verin ve hep birlikte
bir araştırma komisyonu kuralım ve bunun çözümlerini bir an önce hayata
geçirelim diyorum.
Teşekkür ediyorum. (CHP sıralarından
alkışlar)
BAŞKAN
– Teşekkürler Sayın Akar.
Öneri
üzerinde İYİ PARTİ Grubu adına Samsun Milletvekili Bedri Yaşar konuşacaktır.
Buyurun
Sayın Yaşar. (İYİ PARTİ sıralarından alkışlar) 
Süreniz
üç dakikadır.
İYİ
PARTİ GRUBU ADINA BEDRİ YAŞAR (Samsun) – Sayın Başkan, değerli milletvekilleri;
yüce heyetinizi saygıyla selamlıyorum.
Türkiye,
Elâzığ ve Malatya’da yaşanan depremden sonra bir kez daha deprem gerçeğiyle yüz
yüze gelmiştir. Maalesef yaşanan bu depremde de, daha önce yaşanan depremlerde
olduğu gibi yine can kayıpları olmuştur. 6,8 büyüklüğündeki bu depremde 41
vatandaşımız hayatını kaybetmiş, 1.670 vatandaşımız da yaralanmıştır. Hasar
gören binalar, yıkılan binalar nedeniyle de binlerce vatandaşımız evsiz
kalmıştır. Depremde hayatını kaybeden tüm vatandaşlarımıza Allah’tan rahmet,
kederli ailelerine de başsağlığı diliyorum.
Sayın
Başkan, değerli milletvekilleri; Türkiye, deprem gerçeğini hiçbir zaman unutmamalıdır,
Elâzığ ve Malatya’da yaşanan bu son deprem bunu açık bir şekilde göstermiştir.
Türkiye, hepimizin bildiği gibi, net, fay sistemleri üzerinde bulunmaktadır.
Özellikle 1990’dan önce yapılan binalardan -bugün hangi deneyleri yaparsanız
yapın, içinizde teknik olan arkadaşlarımız var- alınan numuneler, karot
numuneleri incelendiğinde bu binaların önemli bir kısmının depreme dayanıklı
olmadığını hepimiz biliyoruz çünkü bu tarihlerde kullanılan malzemelere
baktığımız zaman betonda kullanılan agreganın tüvenan olduğunu, deniz kumu
kullanıldığını, özellikle kullanılan çeliğin düz demir olduğunu görüyoruz. Ki o
zaman zaten devletin tekelindeydi bu üretimler, üretimlerin yüzde 80’i, 90’ı
düz inşaat demiriydi, kullanılan malzemeler de tüvenandı. İlk defa 1976 yılında
Türkiye'de beton santrali kuruldu. On-on iki sene, 80’li yılların sonuna kadar
bu sektörde bir gelişme olmadı. 90’lı yılların başında Türkiye hazır beton
sektörüyle tanışmaya başladı, nitelikli binalarla da ilk defa o zaman tanıştı.
İşte, gazeteci kızımızın gösterdiği bu inşaatta kullanılan düz demir, normalde
kendi tabiriyle “Burgulu olması lazım.” dediği demir, aslında o gün
Türkiye’deki sektörlerin tamamında kullanılan inşaat demiriydi, tamamında
kullanılan agregadan ibaretti. Dolayısıyla o yıllardan sonra standartlar
yükselmeye başladı. Bunu şunun için söylüyorum: Bu tarihten önce yapılan
binaların kesinlikle 6,8-7 gibi depreme dayanma şanslarının olmadığını buradan
tekrar ifade ediyorum. Uyarıyoruz, biraz önce Grup Başkan Vekili söylemişti,
bugün bu konuları konuşma zamanı değil ama uyarma görevimiz de var. 
Aynı
şekilde, bakın, işte, biz imar affı yasasını çıkardık. Değerli arkadaşlar, siz
sadece müracaatları aldınız, paraları topladınız. Bunların hangisi depreme
dayanıklı bir bilgimiz yok, hangisi şehirlerde ne tür işlevler görüyor,
bilgimiz yok.
(Mikrofon
otomatik cihaz tarafından kapatıldı) 
BAŞKAN
– Bağlayın sözlerinizi Sayın Yaşar.
Buyurun.
BEDRİ
YAŞAR (Devamla) – Toparlıyorum Başkanım.
Dolayısıyla
buradan yine uyarıyoruz. Değerli arkadaşlar, lütfen, bu müracaatları tek tek
irdeleyin, inceleyin, eğer bunlar depreme dayanıklı yapılar değilse bu
müracaattan elde ettiğiniz paraları iade edin, bir.
Bakın,
bu sektörde çalışan insanların bir standardı yok. Yalova depreminde Veli
Göçer’i hatırlayın, hiçbir bilimsel karşılığı yok, hiçbir teknik bilgisi yok
ama binlerce konut yapmış, o konutların altında onlarca arkadaşımız ruhunu
teslim etmişti. Onun için, bilime inanmamız lazım, bilimden başka hiçbirimizin
çıkış yolu yok. Biz deprem sonrası yapılan faaliyetlerin tümünü -hepsinden
Allah razı olsun- takdirle karşılıyoruz. AFAD’dır, Kızılaydır, belediyelerdir,
bu depremde 82 milyon tek vücut olmuştur, hepsi “Siz nefes almadığınız sürece
biz de nefes almıyoruz Elâzığ, Malatya.” demiştir, hepimizin birlik ve
beraberliğine vesile olmuştur; bu, başka bir şey ama bunun yanı sıra da
uyarıları yapmamızda fayda var. 
(Mikrofon
otomatik cihaz tarafından kapatıldı) 
BAŞKAN
– Bağlayın lütfen.
BEDRİ
YAŞAR (Devamla) – Ben Bülent Bey’in ifadesinden bir miktar umutlandım.
Bakın
arkadaşlar, depremin ne zaman geleceğine dair hiçbir fikrimiz yok; bu, yarın da
gelebilir, bir hafta sonra da gelebilir, bir ay sonra da gelebilir. Biz üç ay
önce önerge vermişiz, siz yine reddettiniz. Bırakın, siz önergenizi getirin. On yıl önce Komisyon kurulduğunu
söylüyorsunuz. Teknoloji çok hızlı gelişiyor, o günden bugüne değişen bir sürü
sistem var, oturup çalışmakta fayda var, önlem almakta fayda var.
Bizim
her türlü çalışmaya katkı vermeye hazır olduğumuzu Grup Başkan Vekilimiz ifade
etti, ben de tez zamanda, behemehâl, beklemeden bu araştırma önergesini
getirin, bu konuyu enine boyuna konuşalım diyor, bu önergeye olumlu oy
vereceğimizi ifade ediyor, yüce heyetinizi saygıyla selamlıyorum. (İYİ PARTİ
sıralarından alkışlar) 
BAŞKAN
– Teşekkürler Sayın Yaşar. 
Öneri
üzerinde Halkların Demokratik Partisi Grubu adına İstanbul Milletvekili Oya
Ersoy konuşacaktır. 
Buyurun
Sayın Ersoy. (HDP sıralarından alkışlar) 
Süreniz
üç dakikadır. 
HDP
GRUBU ADINA OYA ERSOY (İstanbul) – Sayın Başkan, Genel Kurulu saygıyla
selamlıyorum. 
Evet,
yeni bir depremle, bir kez daha depremde hayatını kaybeden yurttaşlarımızın
acısıyla bugün buradayız ve lütfen bunun hassasiyetiyle -eğer konuşmak
istiyorsak da dışarıda konuşarak- bu konu üzerine odaklanalım diye öneriyorum.
Sabahtan beri bu tartışıldı, evet, deprem tartışıyoruz ve bundan sonra da
tartışmaya devam edeceğiz arkadaşlar.
Bakın,
17 Ağustos depreminden sonra gerçekten yapılması gerekenler üzerine bilim
insanları çalıştı, gerçekten dikkate değer, dikkate almamız gereken birtakım
sonuçlar ortaya çıktı. Ben “AKP, bu 17 Ağustos depreminden sonra, iktidara
geldiğinden beri hiçbir şey yapmadı.” demiyorum. Yaptı. Ne yaptı? Deprem
vergilerini “özel iletişim vergisi” adı altında kalıcı hâle getirdi. Alanında
uzman kişilerden oluşan bağımsız Ulusal Deprem Konseyini lağvetti. Zorunlu DASK
sigortası inşaat sektörüne peşkeş çekildi. Deprem toplanma alanlarında AVM’ler
dikildi.
Şimdi,
burada İstanbul tartışılıyor tabii ki çünkü yaklaşık 16 milyon insanı
barındıran bir şehirde deprem sonrası toplanma alanlarının sayısı sadece 77.
Ama bu sadece İstanbul’un sorunu değil, Türkiye’nin dört bir tarafının sorunu.
Barınma sorunu İstanbul’a özgü bir sorun değil ve toplanma alanlarını sadece
sizin kâğıt üzerinde belirlemeniz de sorunu
çözen bir şey değil. Deprem sonrası toplanma alanlarının, üzerinde geçici
kentlerin yaratılabileceği ve insanların asgari düzeyde yaşamını devam
ettirebileceği alanlar olması lazım. Bunlar var mı, bakalım? Türkiye'nin dört
bir tarafında böyle toplanma alanlarını göremezsiniz. Peki, klasik ve şu anda
herkesin evinde sorduğu soruyu bir daha buradan soracağım: Yirmi bir yıldır
halktan toplanan deprem vergileriyle ne yaptınız? Bunu bugün burada soruyoruz;
bundan sonra da depremi unutmayacağız, unutturmayacağız, sormaya da devam
edeceğiz. Halkın parasının halkın yaşayabileceği güvenli konutlar ve depreme
karşı dayanıklı şehirler için harcanmadığını bizzat yaşıyoruz. Üstelik, bırakın
halkın yaşadığı konutları, kamu kurumları bile, kamu hastaneleri bile… Daha
birkaç ay önce, 26 Eylülde yaşadığımız İstanbul depreminde Cerrahpaşa
Hastanesinin çatladığını gördük arkadaşlar biz. Öğrencilerin gittiği okulların
boşaltıldığı, hastanelerin çatladığı yerde bu paralar kamu hastaneleri ve kamu
binalarına da harcanmamış demek ki. Oysa, depreme ilk başta dayanıklı olması
gereken yerler buralar. 
(Mikrofon
otomatik cihaz tarafından kapatıldı)
BAŞKAN
– Evet, Sayın Ersoy, buyurun tamamlayalım. 
OYA
ERSOY (Devamla) – Evet, deprem bilimsel bir gerçektir. Yüzde 98’i aktif ve
farklı deprem kuşakları üzerinde yer alan bir deprem ülkesinde teknik
gereklilikler yerine getirilerek depreme dayanıklı binalar yapılması
zorunludur. Bakın, Japonya’dan örnek veriyoruz, bu mümkündür. Binaların,
yapıların dayanıklılığı kadere bağlanamaz, bilimseldir ve tekniktir. Soruyorum
buradan: Niye sizin Cengizin, Limakın, Kolinin, Sabancının, Koçun, bunların
hiçbir akrabasının ve kendilerinin oturduğu binalar yıkılmıyor bu ülkede de
yoksulların, halkın oturduğu binalar yıkılıyor? Demek ki kaderden değil,
kamusal denetimi yok edip halkın yaşam güvenliğini ranta tercih ettiğiniz için
insanlar ölüyor, ölümlerle karşılaşıyoruz. Boğaziçi Üniversitesi Kandilli
Rasathanesi Başkanı “O sona yaklaşıyoruz.” diye uyardı. Evet, burası halkın
Meclisiyse Meclis ölümleri izleyemez, derhâl hep birlikte harekete geçmek
zorundayız.
Saygıyla selamlıyorum. (HDP sıralarından
alkışlar) 
BAŞKAN – Teşekkürler Sayın Ersoy.
Öneri üzerinde son söz Adalet ve Kalkınma
Partisi Grubu adına İstanbul Milletvekili Hulusi Şentürk’e ait. (AK PARTİ sıralarından
alkışlar)
AK PARTİ GRUBU ADINA HULUSİ ŞENTÜRK
(İstanbul) – Sayın Başkan, değerli arkadaşlar; sözlerime başlamadan evvel
geçtiğimiz günlerde Elâzığ’da meydana gelen depremde hayatını kaybeden
vatandaşlarımıza Allah’tan rahmet, yaralılarımıza da acil şifalar diliyorum. 
Değerli arkadaşlar “Coğrafya kaderdir.”
diye bir söz vardır. Ülkemiz de bir deprem bölgesinde yaşıyor, dolayısıyla bu
gerçekle yaşamayı, bu kaderimizle yaşamayı başarmak mecburiyetindeyiz. Bunu
başarmanın yolu da sağlıklı yapılaşmadan geçmektedir. 
Değerli arkadaşlar, ülkemizin bu gerçekle
yaşayabilmesi, bir daha benzeri acıların olmaması için yıllardır çok yoğun
faaliyetler sürdürülmektedir ve yine bu konuda kentsel dönüşüm eylem planı
kapsamında da çok ciddi hedefler ortaya konulmuştur. 
Arkadaşlar, bu rakamlara şöyle bir göz
attığımızda bugüne kadar ne kadar önemli faaliyetlerin gerçekleştirildiğini çok
rahat görebiliyoruz. 197 bin yapı ki 632 bin bağımsız bölüme tekabül ediyordu,
riskli olup acil yıkılması gereken yapılardandı ve bunların 165 bininin yani
516 bin bağımsız bölümün yıkımı bugüne kadar gerçekleştirilmiştir. 
Yine bugüne kadar yapılan faaliyetler
neticesinde riskli alanlara kira yardımı, riskli yapılara kira yardımı, hak
sahiplerine kentsel dönüşüm kapsamında binalarını yenilemek için aldıkları
kredilere faiz desteği, TOKİ, İlbank ve belediyelerimizin yaptığı kentsel
dönüşüm faaliyetlerine proje desteği ve hizmet alımları olmak üzere 13 milyar
398 milyon lira da kaynak aktarılmıştır. Önümüzdeki beş yıl içerisinde de 1,5 milyon
yapının bu kapsamda dönüştürülmesi hedeflenmektedir.
Değerli arkadaşlar, bu yapılanlar elbette
ki yeterli değil. Türkiye’nin içerisinde
bulunduğu coğrafi şartlar ve ne yazık ki çok uzun yıllardan bugüne gelen, acı
bir miras olarak sağlıksız yapı stokumuz çok büyük boyutlardadır. Dolayısıyla
bu kadar büyük sorunları aşabilmemiz için elbette ki büyük mali kaynaklara
ihtiyaç duyulduğu gibi, bundan çok daha önemli bir kaynağa ihtiyaç
duyulmaktadır ki o da toplumsal bilinç düzeyidir. Geçtiğimiz günlerdeki depremde
bir vatandaşımızın acı bir ifadesi vardı; "Evet, kefenin cebi var ya!”
diyerek bir öz eleştiride bulunmuştu. Biz, bu mantaliteyi yıkmak, maddi çıkar
uğruna kentsel dönüşüm ve yapı dönüşümü karşısındaki toplumsal direnişi de
kırmak mecburiyetindeyiz. Bunun için, tüm siyasi partilerimizin, tüm
kurumlarımızın, üniversitelerimizin, medyamızın, mesleki teşekkül ve sivil
toplum kuruluşlarımızın desteğine ihtiyacımız bulunmaktadır. 
Değerli
arkadaşlar, CHP grup önerisinde depremle ilgili riskin, alınacak önlemlerin ve
yapılan faaliyetlerin araştırılmasıyla ilgili bir komisyon kurulması isteniyor.
Oysa şu an bu Mecliste bulunan birçok arkadaşımız bile çok iyi hatırlayacaklar…
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen Sayın Şentürk. 
HULUSİ
ŞENTÜRK (Devamla) – …2010 yılında bütün partilerimizin ayrı ayrı verdikleri
önergelerden sonra bu Mecliste bir komisyon kuruldu. Bu komisyon, aylar süren
çalışmalarından sonra faaliyetlerini ve bulgularını rapora döktü; finanstan
mevzuata, teknolojiden sosyokültürel alana kadar her hususta alınması gereken
faaliyetleri de rapora dercettiler ve rapor 7 Nisan 2011 tarihinde de bu Genel Kurulda
görüşüldü. Dolayısıyla yeni bir araştırma komisyonu kurulmasına ihtiyaç
olduğunu düşünmüyoruz. İhtiyacımız olan şey, acılar üzerinden siyaset yapmadan
toplumsal bilinci geliştirmek ve tüm kurum ve kuruluşlarımızın iş birliğini
güçlendirmektir diyor, hepinizi saygıyla selamlıyorum. (AK PARTİ sıralarından
alkışlar) 
BAŞKAN
– Teşekkürler Sayın Şentürk. 
Sayın
Zengin, buyurun. 
IV.- AÇIKLAMALAR (Devam)
34.- Tokat Milletvekili Özlem Zengin’in, 2010 yılında
Deprem Riskinin Araştırılarak Deprem Yönetiminde Alınması Gereken Önlemlerin
Belirlenmesi Amacıyla Kurulan Meclis Araştırması Komisyonu Raporu’nun siyasi partilerin
ortak iradesiyle kabul edilmiş örnek bir rapor olduğuna ve gerekirse bu raporun
tartışılıp değerlendirilebileceğine ilişkin açıklaması
ÖZLEM
ZENGİN (Tokat) – Sayın Başkanım, çok değerli milletvekilleri; biraz evvel
gündeme gelmesine binaen, 2010 yılında kurulan Meclis Araştırması Komisyonunun
bir raporu var, burada da göstermek istiyorum arkadaşlarıma: Deprem Riskinin
Araştırılarak Deprem Yönetiminde Alınması Gereken Önlemlerin Belirlenmesi
Amacıyla Kurulan Meclis Araştırması Komisyonu Raporu. 
(Uğultular)

ÖZLEM
ZENGİN (Tokat) - Sayın Başkanım, çok uğultu var. Bana mı öyle geliyor?
ENGİN
ALTAY (İstanbul) - Ama siz, AK PARTİ’liler gelsin diye zaman çalmak için top
çeviriyorsunuz. Oylama yapılsa öneri kabul edilecek zaten. 
BAŞKAN
– Değerli milletvekilleri, lütfen, hatibi sessizce dinleyelim.
Buyurun
Sayın Zengin.
ENGİN
ALTAY (İstanbul) – Oylamadan sonra verin sözü efendim, geniş geniş konuşsun. Şu
anda çoğunluk bizde, onun için yapıyor, süre çalmak için yapıyor.
ÖZLEM
ZENGİN (Tokat) – Sayın Başkanım, Meclisi herhâlde siz yönetiyorsunuz. Bana söz
verdiniz, müsaade ederseniz tamamlamak istiyorum.
BAŞKAN
– Siz devam edin Sayın Zengin.
Buyurun.
ÖZLEM
ZENGİN (Tokat) – Sayın Başkanım, bu rapora baktığınız zaman -özellikle raporun
sonuç bölümüne- bütün siyasi partilerin ortak rızasıyla verilmiş ve yine siyasi
partilerin ortak iradesiyle kabul edilmiş bir rapor, örnek bir rapor görüyoruz
ve çok teşekkür ediyoruz emeği geçen herkese. 
Burada
şu rakamları verme ihtiyacı duyuyorum: Rapora baktığımızda, 1923 ile 1999
arasında 29 tane kanun düzenlenmiş bu konuya dair. 1999 ile 2000 arasında 6
tane kanun düzenlemesi var. 2000’den 2010’a geldiğimizde 11 tane kanun
düzenlemesi ve -kanunlarla aynı değerde olduğunu bildiğimiz, o da o dönemin bir
uygulaması- 31 tane kanun hükmünde kararname var. 
Şimdi,
buradan şunu ifade etmek istiyorum: Cumhuriyet kurulduğundan itibaren depremle
alakalı pek çok kanun düzenlemesi yapmışız, kaldı ki 2010’dan sonra da yaptık.
Hatta, devamında bugün, bugün değilse de yarın, belki de bu hafta içerisinde
başlayacağımız verdiğimiz teklifle alakalı maddelere bakıldığında, orada da
zihnimizin arkasında olan maddelerden bir tanesinin de depremle alakalı mevzu
olduğunu görebileceğimizi düşünüyorum.
Buradan
şuraya gelmek istiyorum: Bu yapılan çalışmalar…
ENGİN
ALTAY (İstanbul) – Genel Merkezden gelenler var, onları da bekleyelim!
BAŞKAN
– Sayın Zengin, devam edin.
ÖZLEM
ZENGİN (Tokat) – Buradan baktığımızda, aslında burada yapılan, bizlere
anlatılanlar, bugüne kadar depremi bütün siyasi partilerin ve hükümetlerin en
temel mesele olarak zaten görmüş olmaları. O sebeple, biz, elbette ki her tür
tartışmaya açığız. Mecliste bu konuların konuşulması, itiraz edilmesi, ikazlar;
bunların her biri bizler için çok kıymetli. Ama şu anda yaptığımız şey bundan sonrasıyla
alakalı; hasarı, yaralarımızı toparlamak, bu konuya dair kanun düzenlemesi
yapmaya zaten parti olarak, AK PARTİ hükûmetleri olarak devam etmek ve bunun
altını tekrar çizmek istedim. Elimizde bir rapor var, bunu gerekirse
tartışalım, üzerinden geçelim, müzakere edelim; hangileri hayata geçmiş,
bununla alakalı bir değerlendirme yapalım.
Teşekkür
ederim.
ENGİN
ALTAY (İstanbul) – Genel Merkezden gelecekler de geldi Özlem Hanım, tamam!
BAŞKAN
– Teşekkür ederim.
ENGİN
ALTAY (İstanbul) – Efendim, oylamadan sonra söz alacağım.
BAŞKAN
– Olur, tamam.
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi
Gündemi’nin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan olası depremlere karşı bina onarım ve güçlendirme
çalışmalarının incelenerek bu konuda yaşanan aksaklıkların saptanarak
giderilmesi amacıyla verilmiş olan (10/312) esas numaralı Meclis Araştırması
Önergesi’nin ön görüşmelerinin, Genel Kurulun 28 Ocak 2020 Salı günkü
birleşiminde yapılmasına ilişkin önerisi (Devam) 
BAŞKAN
- Öneriyi oylarınıza sunuyorum: Kabul edenler… Etmeyenler… (CHP sıralarından
“Kabul.” sesleri, alkışlar)
Değerli
milletvekilleri, Divan üyeleri arasında anlaşmazlık olduğu için, oylamayı
elektronik cihazla tekrarlayacağım.
Elektronik
cihazla oylama için iki dakika süre veriyorum ve süreyi başlatıyorum.
(Elektronik
cihazla oylama yapıldı)
BAŞKAN
– Öneri kabul edilmemiştir.
Değerli
milletvekilleri, Adalet ve Kalkınma Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
4.- AK PARTİ Grubunun, Genel Kurulun çalışma
saatlerinin yeniden düzenlenmesine; 162 sıra sayılı Devlet Mezarlığı Hakkında
Kanunda Değişiklik Yapılmasına İlişkin Kanun Teklifi’nin kırk sekiz saat
geçmeden Gündem’in “Kanun Teklifleri ile Komisyonlardan Gelen Diğer İşler”
kısmının 1’inci sırasına; 64, 113, 161, 66, ve 50 sıra sayılı Kanun
Tekliflerinin ise yine bu kısmın sırasıyla 2’nci, 3’üncü, 4’üncü 5’inci ve 6’ncı
sıralarına alınmasına ve diğer işlerin sırasının buna göre teselsül
ettirilmesine; Genel Kurulun, 28, 29 ve 30 Ocak 2020 ile 4, 5, 6, 11, 12, 13,
18, 19, 20, 25, 26 ve 27 şubat 2020 Salı, Çarşamba ve Perşembe günkü
birleşimlerinde denetim konularının görüşülmeyerek Gündem’in “Kanun Teklifleri
ile Komisyonlardan Gelen Diğer İşler” kısmında yer alan işlerin görüşülmesine;
161 sıra sayılı Kanun Teklifi’nin İç Tüzük’ün 91’inci maddesine göre temel
kanun olarak bölümler hâlinde görüşülmesine ilişkin önerisi
28/1/2020
Türkiye Büyük Millet Meclisi Başkanlığına
Danışma
Kurulu 28/1/2020 Salı günü (bugün) toplanamadığından İç Tüzük’ün 19’uncu
maddesi gereğince grubumuzun aşağıdaki önerisinin Genel Kurulun onayına
sunulmasını arz ederim.
 Özlem
Zengin
 Tokat
 AK
PARTİ Grubu Başkan Vekili
Öneri:
Bastırılarak
dağıtılan 162 sıra sayılı Devlet Mezarlığı Hakkında Kanunda Değişiklik
Yapılmasına İlişkin Kanun Teklifi’nin kırk sekiz saat geçmeden gündemin “Kanun
Teklifleri ile Komisyonlardan Gelen Diğer İşler” kısmının 1’inci sırasına; 64,
113, 161, 66, ve 50 sıra sayılı Kanun Tekliflerinin ise yine bu kısmın
sırasıyla 2’nci, 3’üncü, 4’üncü 5’inci ve 6’ncı sıralarına alınması ve diğer
işlerin sırasının buna göre teselsül ettirilmesi,
Genel
Kurulun, 28, 29 ve 30 Ocak 2020 ile 4, 5, 6, 11, 12, 13, 18, 19, 20, 25, 26 ve
27 şubat 2020 Salı, Çarşamba ve Perşembe günkü birleşimlerinde denetim
konularının görüşülmeyerek gündemin “Kanun Teklifleri ile Komisyonlardan Gelen
Diğer İşler” kısmında yer alan işlerin görüşülmesi,
28,
29, 30 Ocak ile 4, 5, 6, 11, 12, 13, 18, 19, 20, 25, 26 ve 27 şubat 2020 Salı,
Çarşamba ve Perşembe günkü birleşimlerinde saat 24.00’e kadar çalışmalarını
sürdürmesi,
161
sıra sayılı Kanun Teklifi’nin İç Tüzük’ün 91’inci maddesine göre temel kanun
olarak görüşülmesi ve bölümlerin ekteki cetveldeki şekliyle olması, 
Önerilmiştir.





161 Sıra Sayılı İstanbul Milletvekili Mustafa Demir
  ile 70
Milletvekilinin Coğrafi Bilgi Sistemleri ile Bazı
Kanunlarda Değişiklik Yapılması Hakkında
Kanun Teklifi (2/2512)




Bölümler


Bölüm Maddeleri


Bölümdeki
Madde Sayısı




1. Bölüm


1 ila 18’inci maddeler


18




2. Bölüm


19 ila 37’nci maddeler


19




Toplam Madde Sayısı


37




BAŞKAN
– Öneri üzerinde söz talebi yok. 
Öneriyi
oylarınıza sunuyorum: Kabul edenler… Etmeyenler… Öneri kabul edilmiştir. 
İç
Tüzük’ün 37’nci maddesine göre verilmiş bir doğrudan gündeme alınma önergesi
vardır, okutup işleme alacağım ve oylarınıza sunacağım:
V.- BAŞKANLIĞIN GENEL KURULA SUNUŞLARI (Devam)
B) Önergeler (Devam)
2.- Samsun
Milletvekili Bedri Yaşar’ın, (2/1303) esas numaralı Tabii Afetlerden Zarar
Gören Çiftçi Kayıt Sistemine Kayıtlı Çiftçilerin T.C. Ziraat Bankası A.Ş. ile
Tarım Kredi Kooperatiflerine Olan Tarımsal Kredi Borçlarının Ertelenmesine Dair
Kanun Teklifi’nin doğrudan gündeme alınmasına ilişkin önergesi (4/59)
Türkiye Büyük Millet Meclisi Başkanlığına
(2/1303)
esas numaralı Kanun Teklifi’min İç Tüzük’ün 37’nci maddesine göre doğrudan
Genel Kurul gündemine alınmasını arz ederim. 
Saygılarımla.
 Bedri
Yaşar
 Samsun

BAŞKAN
– Önerge sahibi olarak Samsun Milletvekili Bedri Yaşar konuşacaktır. 
Buyurun
Sayın Yaşar. (İYİ PARTİ sıralarından alkışlar) 
Süreniz
beş dakikadır. 
BEDRİ
YAŞAR (Samsun) – Sayın Başkan, değerli milletvekilleri; yüce heyetinizi
saygıyla selamlıyorum. 
Tabii
Afetlerden Zarar Gören Çiftçi Kayıt Sistemine Kayıtlı Çiftçilerin T.C. Ziraat
Bankası AŞ ile Tarım Kredi Kooperatiflerine Olan Tarımsal Kredi Borçlarının
Ertelenmesi Hakkında Kanun Teklifi’nin doğrudan gündeme alınması konusunda söz
aldım. Bu vesileyle yüce heyetinizi saygıyla selamlıyorum. 
Değerli
milletvekilleri, millî ekonominin temeli tarımdır. Toprak, emek vermeden ve
alın teri dökmeden bizi doyuramaz. Topraklarımızın bizi doyurması için tarımsal
kalkınmaya çok büyük önem vermemiz gerekiyor. Dünyanın her yerinde olduğu gibi
tarım ülkemizde de desteklenmeli ve tarım serbest piyasa şartlarına göre
değerlendirilmemelidir. 
Yani
özeti şu: “Bizim özellikle tarım üreticilerimizin buğday fiyatları olsun,
çeltik fiyatları olsun, pamuk fiyatları olsun, fındık fiyatları olsun, efendim,
dünyayla rekabet etmesi lazım.” gibi, “Serbest piyasa şartlarına göre biz de
fiyatlarımızı oluştururuz, siz de bu pazar ekonomisine göre elde ettiğiniz
ürünleri satarsınız.” gibi bir mantıkla hareket etmek doğru değildir. 
Biz
diyoruz ki: Savunma sanayisi ne kadar önemliyse tarım ve tarım ürünleri de o
kadar önemlidir ve de stratejiktir. Dolayısıyla tarım üretimi kesinlikle
desteklenmelidir. 
Değerli milletvekilleri, geçtiğimiz hafta
içerisinde Ziraat Odası Başkanları bizleri ziyaret ettiği gibi sizleri de
ziyaret ettiler. Şahsen Samsun’daki 9 Ziraat Odası Başkanımız bize geldi,
iktidar partisine de geldi, sizlere de geldi. Anlattıkları ortada, açık ve net;
diyorlar ki: “Biz, aldığımız kredileri ödemekte zorlanıyoruz. Bizim
kredilerimizin faizleri yüksek, özellikle Tarım Kredi Kooperatiflerinden
aldığımız kredilerin faiz oranları -2018-2019- yüzde 40’larda, yüzde 45’lerde.”
Hatta, Bafralı bir üreticimiz diyor ki: “Ben 25 bin lira kredi aldım, krediyi
ödemeye gittiğimde 35 bin lira oldu.” Yani bu faiz oranlarıyla bu kredilerin
ödenmesi mümkün değil. Sizden de bu taleplerde bulundular, dediler ki: “Gelin,
hiç olmazsa, özellikle bu kredileri bir yapılandıralım. Bunları yapılandıralım
ki çiftçimize bir destek olsun, üretimimize bir destek olsun, bir katkı olsun.”
Bunun yanı sıra bir şey daha söylediler, dediler ki: “Özellikle elektrik
fiyatlarındaki artışlar… Biz 80 kuruşa kullanırken kilovatsaatini, özellikle
konutlarda 69 kuruşa kullanılıyor.” Yani tarımsal sulamada kullanılan elektrik
fiyatlarındaki iki yıllık artış yaklaşık yüzde 108. Talepleri şu, çok basit:
“Bizler, hasılat zamanında bu paraları ödeyelim. Yani ürünü ne zaman elde
ediyorsak o gün bu parayı, elektrik parasını ödeyelim.” Bundan daha doğal bir
talep olabilir mi? “Yani buğday hasadında elektrik parası ödeyelim, pamuk
hasadında elektrik parasını ödeyelim, çeltik hasadında elektrik parasını
ödeyelim. Bunun dışındaki zamanlarda ödeme yapmamız mümkün değil.” Maşallah,
zaten bu dağıtım şirketlerinin uyguladığı faizlerin bankadan da bir farkı yok.
Neredeyse bunlar, küçük rakamlara da razı ama bu kanun teklifiyle, en azından
bu üreticilerimizin elektrik paralarını hasılat zamanlarında ödemesini, tahmin
ediyorum, hepiniz takdir edersiniz. Yine, üreticinin ve çiftçinin desteklenmesi
açısından bu borçların yapılandırılması şart. Bu borçlanmaları
yapılandıramadığımız takdirde… Türkiye, özellikle bu on yedi senelik
iktidarınızda tarımda yüzde 10’ların altına düştü. Sizin “17 milyar dolar” diye
bahsettiğiniz tarımdaki ihracat, Hollanda’nın 130 milyar doları yanında devede
kulak bile değil. Dolayısıyla “Tarımda 17 milyar dolar ihracat yaptık. 180
ülkeye ihraç tarım ürünlerimizi gönderdik.” demek yeterli değildir. Türkiye bir
tarım ülkesi olmalıdır; tarım, her hâl ve şerait altında dahi desteklenmelidir.
“17 milyar dolar” rakamları bugün için çok komik rakamlardır.
Ümit ediyoruz ki çiftçimizi ucuz
mazotuyla, vergilerinden arındırılmış mazot fiyatıyla, aynı şekilde, elektrik
tüketiminde… Mesela, bugün, elektrik faturalarının üzerinde TRT payı var,
almasak ne olur, yüzde 2 olan TRT payını çiftçiye verdiğimiz elektrikten
almasak ne olur?
Dolayısıyla bakın, buradan sizleri tekrar
uyarıyorum: Bu Ziraat Odası Başkanları bize geldiği gibi sizlere de geldiler,
buradan bizleri seyrediyorlar. 
(Mikrofon otomatik cihaz tarafından kapatıldı)
BAŞKAN – Buyurun Sayın Yaşar.
Sözlerinizi tamamlayın lütfen.
BEDRİ YAŞAR (Devamla) – Toparlıyorum
Başkanım.
Bu, hiç olmazsa bir kereye mahsus
bunların borçlarının ertelenmesine, elektrik faturalarının da özellikle
üretimin yapıldığı dönemlerde ödenmesine dair basit, sıradan bir kanun teklifi.
Bu konuya gerekli desteği vereceğinizi ümit ediyor, yüce heyetinizi saygıyla
selamlıyorum. (İYİ PARTİ sıralarından alkışlar)
BAŞKAN – Teşekkürler Sayın Yaşar.
Önergeyi oylarınıza sunuyorum: Kabul
edenler… Etmeyenler… Kabul edilmemiştir.
Birleşime on dakika ara veriyorum.
Kapanma
Saati: 17.47
İKİNCİ OTURUM
Açılma Saati: 18.06
BAŞKAN: Başkan Vekili Mithat
SANCAR
KÂTİP ÜYELER: Bayram ÖZÇELİK
(Burdur), Rümeysa KADAK (İstanbul)
-----0-----
BAŞKAN
– Değerli milletvekilleri, Türkiye Büyük Millet Meclisinin 48’inci Birleşiminin
İkinci Oturumunu açıyorum.
Alınan
karar gereğince, gündemin "Kanun Teklifleri ile Komisyonlardan Gelen Diğer
İşler" kısmına geçiyoruz.
1’inci
sıraya alınan, Adalet ve Kalkınma Partisi Grup Başkanı Ankara Milletvekili
Mehmet Naci Bostancı, Cumhuriyet Halk Partisi Grup Başkanvekili Sakarya
Milletvekili Engin Özkoç, Halkların Demokratik Partisi Grup Başkanvekili
İstanbul Milletvekili Hakkı Saruhan Oluç, Milliyetçi Hareket Partisi Grup
Başkanvekili Sakarya Milletvekili Muhammed Levent Bülbül ve İyi Parti Grup
Başkanvekili Kocaeli Milletvekili Lütfü Türkkan’ın Devlet Mezarlığı Hakkında
Kanunda Değişiklik Yapılmasına İlişkin Kanun Teklifi ve Milli Savunma Komisyonu
Raporu’nun görüşmelerine başlayacağız.
VII.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- Adalet ve Kalkınma Partisi Grup Başkanı Ankara
Milletvekili Mehmet Naci Bostancı, Cumhuriyet Halk Partisi Grup Başkanvekili
Sakarya Milletvekili Engin Özkoç, Halkların Demokratik Partisi Grup
Başkanvekili İstanbul Milletvekili Hakkı Saruhan Oluç, Milliyetçi Hareket
Partisi Grup Başkanvekili Sakarya Milletvekili Muhammed Levent Bülbül ve İYİ
PARTİ Grup Başkanvekili Kocaeli Milletvekili Lütfü Türkkan’ın Devlet Mezarlığı
Hakkında Kanunda Değişiklik Yapılmasına İlişkin Kanun Teklifi (2/2536) ve Millî
Savunma Komisyonu Raporu (S. Sayısı 162) (´)
BAŞKAN
– Komisyon? Yerinde.
Komisyon
Raporu 162 sıra sayısıyla bastırılıp dağıtılmıştır.
Teklifin
tümü üzerinde söz talebi? Yok. 
Teklifin
tümü üzerindeki görüşmeler tamamlanmıştır.
Teklifin
maddelerine geçilmesini oylarınıza sunuyorum: Kabul edenler... Etmeyenler...
Kabul edilmiştir.
1’inci
maddeyi okutuyorum:

DEVLET MEZARLIĞI HAKKINDA
KANUNDA DEĞİŞİKLİK YAPILMASINA İLİŞKİN KANUN TEKLİFİ
MADDE 1- 6/11/1981 tarihli ve 2549 sayılı Devlet
Mezarlığı Hakkında Kanunun ek 1 inci maddesine aşağıdaki fıkra eklenmiştir.
“1 inci maddenin birinci fıkrasında sayılanların
eşleri de vasiyetleri üzerine Devlet Mezarlığına defnedilebilir.”
BAŞKAN
– 1’inci madde üzerinde söz isteyen, İYİ PARTİ Grubu adına Kocaeli Milletvekili
Lütfü Türkkan.
Buyurun
Sayın Türkkan. (İYİ PARTİ sıralarından alkışlar) 
İYİ
PARTİ GRUBU ADINA LÜTFÜ TÜRKKAN (Kocaeli) – Sayın Başkan, değerli
milletvekilleri; Devlet Mezarlığı Hakkında Kanunda Değişiklik Yapılmasına
İlişkin Kanun Teklifi hakkında söz aldım. Yüce Parlamentoyu saygıyla
selamlıyorum. 
Kaderin
cilvesine bakın, 5 tane partinin ortak kanun teklifi görüşülüyor ve bu da bir
mezarlık teklifi. Yani keşke, daha başka kanunlarda da bir araya gelebilsek,
teklif verdiğimiz kanunlar da iktidar tarafından böyle olumlu karşılanmış olsa.

Mecliste
grubu bulunan 4 siyasi partiyle beraber bizim de imzamız olan bu kanun
teklifiyle Devlet Mezarlığı Hakkında Kanun’un ek 1’inci maddesine “Devlet Mezarlığı’na
defnedilenlerin eşleri de vasiyetleri üzerine Devlet Mezarlığı’na
defnedilebilir.” fıkrası ekleniyor. Tüm partilerin ortak imzasıyla hazırlanan
teklifte, eşlerin makam sahibinden önce vefat etmesi hâlinde de Devlet
Mezarlığı’na gömülmesinin önü açılıyor. Eski Başbakanlardan Bülent Ecevit’in
2006 yılında vefatı üzerine, Devlet Mezarlığı’yla ilgili düzenlemeleri içeren
kanun teklifiyle yeni bir düzenlemeye gidilmiş ve merhum Başbakan Ecevit’in
Devlet Mezarlığı’na defnedilmesinin yolu açılmıştı. Ancak, o zaman
-hatırlayanınız vardır- eşi Rahşan Ecevit’in Hükûmet yetkililerine, eşi vefat
ettiğinde “Ben eşimin yanına gömülmek istiyorum. Böyle bir kanunda bu mümkün
değil. Dolayısıyla ben eşimin Devlet Mezarlığı’na gömülmesini arzu etmiyorum.”
diye bir ifadesi olmuştu. Ancak o zaman Hükûmet yetkilileri tarafından Rahşan
Ecevit’e eşinin Devlet Mezarlığı’na defnedilmesiyle ilgili izin vermesi hâlinde
kendisi için de düzenleme yapılacağı ve vefat etmesi hâlinde hayat arkadaşının
yanına defnedileceği sözü verilmişti. Bu sözün ardından merhum Bülent Ecevit
Devlet Mezarlığı’na defnedildi. 
Merhum Ecevit’i bu vesileyle bir kez daha
rahmetle anıyorum. Rahşan Ecevit Hanımefendi’yi de on bir gün önce kaybettik.
Ona da Allah’tan rahmet diliyorum. Vasiyetinin yerine getirileceğiyle ilgili
Rahşan Ecevit’e verilen söz on dört yıl sonra tutulmuş oldu, 5 partinin
ortaklaşa aldığı prensip kararıyla Rahşan Ecevit’in Devlet Mezarlığı’na defni
de mümkün hâle geldi. Elâzığ’da yaşanan depremin ardından ortaya konan birlik
ve beraberlik Rahşan Ecevit’in defni konusunda da sergilendi. Kanunda yapılan
bu değişiklik belki de gecikmiş bir karardı. 
Biraz evvel de ifade ettim; keşke böyle,
cenazelerde, acılarda, mezarlıklarda değil ülkenin refahıyla ilgili, ülkenin
birliğiyle ilgili, ülkenin dirliğiyle ilgili meselelerde de ortak kanun
tekliflerine birlikte imza atma imkânı bulabilsek. Son on sekiz senedir bu
imkânı maalesef Adalet ve Kalkınma Partisi iktidarı kaldırdı ortadan, “ben
bilirim, ben yaparım” noktasında ilerledi ve geldiği nokta ne kadar iç açıcı,
tartışılır. 
Yıllarca kader birliği yapmış, hayat
arkadaşlığı yapmış, her şeylerini paylaşmış eşlerin ebedi hayatta da birlikte
olmak istemesi eşlerin arzusu olabilir, bunu normal karşılıyorum. 
Bu vesileyle bu anlamlı kanunun hayırlı
olmasını diliyorum, yüce Parlamentoyu saygıyla selamlıyorum. 
Teşekkür ederim. (İYİ PARTİ, AK PARTİ ve
CHP sıralarından alkışlar) 
BAŞKAN – Teşekkürler Sayın Türkkan.
Sayın Akçay, yerinizden söz istediniz,
buyurun. 
ERKAN AKÇAY (Manisa) – Teşekkür ederim
Sayın Başkan.
Sayın Başkan, değerli milletvekilleri;
Devlet Mezarlığı Hakkında Kanunda Değişiklik Yapılmasına Dair Kanun Teklifi 5
siyasi parti grubunun ortak imzasıyla 18 Ocak 2020 tarihinde Türkiye Büyük
Millet Meclisi Başkanlığına sunulmuştur. Meclis Başkanlığınca 20 Ocak 2020
tarihinde Millî Savunma Komisyonuna havale edilen kanun teklifi, dün
görüşülerek kabul edildi. 1981 tarihli 2549 sayılı Devlet Mezarlığı Hakkında
Kanun’un 1’inci maddesinde kimlerin devlet mezarlığına defnedilebileceğine
yönelik düzenlemeler yer alıyor. Bu düzenlemeye göre Türkiye Cumhuriyeti
Cumhurbaşkanları, Türkiye Büyük Millet Meclisi Başkanları ve Başbakanları ile
Büyük Önder Atatürk’ün en yakın silah arkadaşları olan İstiklal Harbi’nin
kahraman komutanları Devlet Mezarlığı’na defnedilebilmektedir. 
Merhum
Bülent Ecevit, 5 Kasım 2006 tarihinde rahmetli olduğunda kendisi için özel bir
kabir yeri hazırlanmıştı ancak eşi Rahşan Ecevit vefat ettiğinde eşinin yanına
defnedilmek istediği için itiraz etmişti. 8 Kasım 2006 tarihinde çıkarılan 5554
sayılı Devlet Mezarlığı Hakkında Kanunda Değişiklik Yapılmasına Dair Kanun’la
merhum Ecevit Devlet Mezarlığı’na defnedilmiştir. Rahşan Ecevit’in vefat etmesi
ve Devlet Mezarlığı’na merhum Bülent Ecevit’in yanına defnedilmek istemesi
nedeniyle yeni bir düzenleme yapma zarureti doğmuştur. Türk milletinin örfi ve
dinî değerleri eşlerin bir arada defnedilmesi hususuna önem verir, hatta eşler
yaşarken kabir yerlerini hazırlarlar ve yan yana defnedilmek için vasiyette
bulunurlar. Rahmetli Bülent Ecevit, ülkemize ve milletimize önemli hizmetler
yapmış bir devlet adamıdır. 
Rahmetli
Rahşan Ecevit’in de eşinin yanına defnedilme vasiyeti öğrenildiğinde, buradaki
eksikliği gidermek için, bütün siyasi parti grupları bir araya gelerek ortak
kanun teklifi vermiştir. Merhume Rahşan Ecevit’in merhum Bülent Ecevit’in
yanına defnedilmesiyle ilgili talebi de bu çerçevede Meclisimizce
değerlendirilmiş ve Mecliste grubu bulunan 5 siyasi parti ortak bir kanun
teklifi vermiştir. Bu kanun teklifiyle, 2549 sayılı Kanun’un 1’inci maddesinde
belirtilen Türkiye Cumhuriyeti Cumhurbaşkanları, Türkiye Büyük Millet Meclisi
Başkanları ve Başbakanlar ile cumhuriyetin kuruluşuna hayat veren Ulu Önder
Atatürk'ün en yakın silah arkadaşları olan İstiklal Harbi komutanlarının –kahramanları-
eşlerinin de vasiyetleri üzerine Devlet Mezarlığı’na defnedilebilmelerine
yönelik düzenleme gerçekleşmiştir.
Millî
Savunma Komisyonuna sevk edilen bu kanun teklifiyle kanunun 1’inci maddesinin
sonuna bir fıkra olarak “Birinci fıkrada sayılanlardan vefat edip Devlet
mezarlığına defnedilenlerin eşleri de vasiyetleri üzerine Devlet mezarlığına
defnedilebilir.” ibaresi eklenmiştir. 
Bu
kanun teklifinin Millî Savunma Komisyonunda dün gerçekleşen görüşmeleri
sırasında, birinci fıkrada sayılanların eşlerinin daha önce vefat etmesi
dikkate alınarak grupların ortak teklifiyle kanun teklifi değiştirilmiş ve 2549
sayılı Kanun’un ek 1’inci maddesine fıkra eklenmek suretiyle düzenleme yeniden
yapılmıştır. Bu düzenlemeyle “1’inci maddenin birinci fıkrasında sayılanların
eşleri de vasiyetleri üzerine Devlet Mezarlığı’na defnedilebilir.” şeklinde
değiştirilmiştir. 
Bu
düzenlemede emeği geçenlere teşekkür ediyor, bu vesileyle ülkemize ve
milletimize önemli hizmetler yapmış olan rahmetli Bülent Ecevit’e ve ayrıca eşi
rahmetli Rahşan Ecevit’e Allah’tan rahmet diliyorum. 
Teşekkür
ederim Sayın Başkan. (MHP ve AK PARTİ sıralarından alkışlar)
BAŞKAN
– Teşekkürler Sayın Akçay.
Cumhuriyet
Halk Partisi Grubu adına Artvin Milletvekili Uğur Bayraktutan konuşacaktır. 
Buyurun
Sayın Bayraktutan. (CHP sıralarından alkışlar) 
CHP
GRUBU ADINA UĞUR BAYRAKTUTAN (Artvin) – Teşekkür ediyorum Sayın Başkan.
Sayın
Başkan, değerli milletvekilleri; yüce heyetinizi saygıyla selamlıyorum.
Devlet
Mezarlığı Hakkında Kanunda Değişiklik Yapılmasına İlişkin Kanun Teklifi
üzerinde Cumhuriyet Halk Partisi Grubu adına söz aldım. Hepinizi tekrar
saygıyla selamlıyorum.
Değerli
arkadaşlarım, bu kanun teklifi çok önemliydi. Uzun zamandır bir konsensüsün,
uzlaşmanın olmadığı Parlamentoda 5 parti grubunun bir ortamda buluştuğu bir
kanun teklifi, altında her grup başkan vekilinin imzası var. O anlamda,
Cumhuriyet Halk Partisi Grubu adına, Meclisteki grubu bulunan diğer partilere
saygılarımızı, teşekkürlerimizi sunuyoruz. Neden? Çünkü Bülent Ecevit bizim
3’üncü Genel Başkanımız, bizim için çok önemli, Türk siyaseti için çok önemli. 
Hangi
Bülent Ecevit, önce onları ifade edelim, ondan bahsedelim. Ne diyor Ecevit?
“Bizim iki gücümüz var: Hak ve halk.” diyen Bülent Ecevit. “Toprak işleyenin,
su kullananın.” diyen Bülent Ecevit değerli arkadaşlarım. “Ne ezilen ne ezen;
insanca, hakça düzen.” diyen Bülent Ecevit. “Bir ülkede banka kapıları
zenginler için açık, fakirler için daracıksa o ülkede demokrasi yoktur.” diyen
Bülent Ecevit değerli arkadaşlarım. “Biz milliyetçiliği sokak duvarlarına
değil, Kıbrıs’ın topraklarına, Ege’nin deniz yataklarına, Batı Anadolu’nun
haşhaş tarlasına yazmışız.” diyen Ecevit değerli arkadaşlarım. Böyle bir
Ecevit, halkçı Ecevit, “dürüstlük” denildiğinde Türk siyasetinde ilk akla gelen
Ecevit; o nedenle bu çok önemli. (CHP sıralarından alkışlar)
Değerli
arkadaşlarım, bu konuşmayı benim yapmam da benim açımdan çok önemli. Bundan
yaklaşık elli yıl önce, bir yarım asır önce Artvin’e geldikleri zaman 7
yaşındaki bir çocuğa bir balon veren Rahşan Ecevit; onu duyguyla hatırlayan bir
kişi olarak bu konuşmayı yapıyorum. (CHP sıralarından alkışlar) Bundan elli yıl
önce deselerdi ki “Başbakanın eşi Rahşan Hanım’ın defniyle alakalı konuşmayı
Mecliste siz yapacaksınız.” Nostradamus’un kehaneti gibi bu kehaneti
öngöremezdik değerli arkadaşlarım. O nedenle, Artvin Milletvekili olarak bu
anlamda büyük bir onur taşıyorum. Sayın Grup Başkan Vekilim Engin Altay’a da
şükranlarımı arz ediyorum değerli arkadaşlarım. 
Bakın,
Kıbrıs çok önemli değerli arkadaşlarım. Kıbrıs’ta, 1974’te, Cenevre
görüşmelerinde ne diyor Turan Güneş? “Ayşe tatile çıksın” diyor. Bugünlerde
olanlar gibi ellerden icazet alan değil, Türk ordusunu gözünü kırpmadan Rum
mezaliminin yaşandığı Kıbrıs’a gönderen Bülent Ecevit. Daha sonra, 1980’de darbe
olduğu zaman, o kötü günlerde, o kötü acılar çekildiği zaman Zincirbozan’da
acıları çeken Bülent Ecevit. 
Her
günde, her ortamda, her saatte, her dakikada onunla beraber olan, Türk
siyasetinde belki de örneği olmayan bir eş, onunla beraber dayanışma duyguları
içerisinde olan bir eş; Zincirbozan’da o kötü günler yaşandığı zaman yanında
olan da Rahşan Hanım, Başbakanlığa yükselip Türk siyasetinin en uç noktalarına
ulaşan, dürüstlüğün sembolü Bülent Ecevit’in yanında olan da Rahşan Ecevit. O
anlamda, Rahşan Ecevit çok önemliydi. Daha önce, 2006 yılında Ecevit’i
kaybettiğimizde buradan, Ankara’dan dualarla uğurladık; on dört yıl sonra…
Altmış yıllık beraberliklerinde beraber olan, yan yana yürüyen, Robert Kolejde
başlayan bir aşk değerli arkadaşlarım. Türk siyasetinde belki de böyle bir
olgu, böyle bir ortam, böyle bir tarih yaşanmamıştır. 
O
anlamda, yüce Parlamentonun bu konuda bir ortak çizgide buluşmuş olması, yüce
Parlamentonun 5 parti grubunun bu kanun teklifine imza atması gerçekten çok
önemli, çok değerli değerli arkadaşlarım. Bundan sonra da inanıyoruz ki Devlet
Mezarlığı’yla alakalı bir ortamda buluştuğumuz gibi, her siyasi parti grubunun
aynı kanun teklifinin altına imza atmış olduğu gibi bu coğrafyada bundan sonra
da özgürlükler, demokrasi, hukuk, adalet ve diğer uğraşlarda da temennim aynı
kanun tekliflerinin altına imza atan bir Parlamento gerçeğini Türkiye’de
sağlarız değerli arkadaşlarım.
Bakın,
Çalışma Bakanı; Türkiye’de emek mücadelesinin en önlerinde yürüyor Ecevit.
Çalışma Bakanıyken ortaya koymuş olduğu tekliflerle; emek, iş, aş
mücadelesiyle, çok önemli mücadelelerle kendisini ortaya koyan Ecevit.
Başbakanlık görevini 2002 yılında devredene kadar sağlık sorunlarıyla boğuşan
Ecevit. Ama biraz önce de ifade ettiğim gibi, altmış yıllık yaşamlarında bütün
dünyaya, bütün Türkiye’ye örnek olan bir siyasal yaşam, bir aşk öyküsü Rahşan
Ecevit ile Bülent Ecevit’in öyküsü. 
2006’da
Bülent Ecevit öldüğünde ne diyordu Rahşan Ecevit? “Beni mutlaka eşimle beraber
aynı yere defnedin.” Bugün o vasiyeti kabul eden Parlamento, o vasiyeti meşru
kılan bir kanun teklifinin altına 5 parti grubu olarak imza attı. Bir kere daha
bu konuda saygılarımızı, müteşekkir olduğumuzu Parlamentodaki bütün siyasi
parti gruplarına, Mustafa Kemal’in partisinin milletvekili olarak onun yüce
Parlamentosundan, kürsüsünden haykırmaktan büyük onur ve mutluluk duyuyorum
değerli arkadaşlarım.
Eğer
uygun görürseniz, Ecevit’in, eşine, “en büyük aşkım” dediği Rahşan Ecevit’e
yazmış olduğu dizelerle sözlerimi bitirmek istiyorum. Diyor ki:
“El
Ele Büyüttük Sevgiyi 
Birlikte
öğrendik seninle 
avcumuzda
yüreği çarpan 
kuşa
sevgiyi 
el
ele duyduk kumsalda denizin 
milyon
yılda yonttuğu 
taşa
sevgiyi 
tırtılları
tanıdık seninle baharda 
tırtılken
daha sevmeyi öğrendik 
sevgiden
üreyen kelebeği.”
Değerli
arkadaşlarım, Bülent Ecevit sağlığında üç şeyi çok sevmişti. Bunlardan bir
tanesi vatanıdır; “en büyük eserim” dediği, “en büyük sevgilim” dediği Türkiye
Cumhuriyeti’dir, Mustafa Kemal’in Türkiye Cumhuriyeti’dir. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Bayraktutan.
UĞUR
BAYRAKTUTAN (Devamla) – Teşekkür ediyorum Sayın Başkan.
Bir
diğer sevgisi ise cumhuriyetin banisi, Ulusal Kurtuluş Savaşı’mızın Önderi,
mavi gözlü dev adamdı, iki mavi gözü çok sevmişti. Bir büyük aşkı da Rahşan
Ecevit’ti. Üç büyük aşkını da bütün yaşamında kendine şiar edindi. 
Sözlerimi bitiriyorken kendisine
Allah’tan rahmet diliyorum, ışıklar içinde uyusunlar diyorum. Rahşan Ecevit’i,
Bülent Ecevit’i bu ülkenin sosyal demokratları, yurtseverleri, devrimcileri
yaşamları boyunca, yaşadıkları müddetçe kalplerinde bir güvercinin çırpıntısı
gibi hatırlayacaklar. Onlara ruhunuz şad olsun diyorum. 
Sözlerimi bitiriyorken bir kere daha
Mustafa Kemal’in milletvekili olarak ruhları şad olsun, mekânları cennet olsun
diyor, yüce heyetinizi saygıyla selamlıyorum. (CHP sıralarından alkışlar)
BAŞKAN – Teşekkürler Sayın Bayraktutan. 
Adalet ve Kalkınma Partisi Grubu adına
Bursa Milletvekili Refik Özen konuşacaktır. 
Buyurun
Sayın Özen. (AK PARTİ sıralarından alkışlar)
AK PARTİ GRUBU ADINA REFİK ÖZEN (Bursa) –
Sayın Başkan, değerli milletvekilleri; Devlet Mezarlığı Hakkında Kanunda
Değişiklik Yapılmasına İlişkin Kanun Teklifi hakkında AK PARTİ Grubumuz adına
söz almış bulunuyorum. Bu vesileyle Genel Kurulumuzu saygıyla selamlıyorum. 
Sözlerimin başında, Elâzığ’da ve
Malatya’da meydana gelen depremde hayatını kaybeden vatandaşlarımıza Allah’tan
rahmet, yaralı olanlara da acil şifalar diliyorum. Ayrıca, bu süreçte, enkaz
altında kalan vatandaşlarımızın çıkarılması için canla başla mücadele eden
başta AFAD, UMKE, Jandarma ve tüm emek verenlere yürekten teşekkür ediyorum.
Ayrıca depremin meydana geldiği ilk andan itibaren bir olmayı başarabilen,
yardımlarıyla da bunu her zamanki gibi gösteren asil milletimizi de saygıyla
selamlıyorum.
Sayın Başkan, değerli milletvekilleri;
geçtiğimiz günlerde kaybettiğimiz, Türk siyasi hayatının saygın
şahsiyetlerinden eski Başbakanlarımızdan Sayın Bülent Ecevit’in saygıdeğer eşi
Rahşan Ecevit’e de Allah’tan rahmet diliyorum. Ayrıca, bu vesileyle de 1974
Kıbrıs Barış Harekâtı’nı gerçekleştiren Sayın Bülent Ecevit ve Necmettin
Erbakan Hocamıza da Allah’tan rahmet diliyorum. 
Bu vefat, 6 Kasım 1981 tarihli ve 2549
sayılı Kanun’la düzenlenen Türkiye Cumhuriyeti Cumhurbaşkanları, Türkiye Büyük
Millet Meclisi Başkanları ve Başbakanlar ile cumhuriyetin kuruluşuna hayat
veren Gazi Mustafa Kemal Atatürk’ün en yakın silah arkadaşlarının eşlerinin de
Devlet Mezarlığı’na defnedilmesiyle ilgili eksikliği de ortaya çıkarmıştır. Bu
kanunla, devlet büyüklerimizin ömürlerini paylaştıkları değerli eşlerinin de
ebedi istirahatgâhlarında beraber olma arzularının gerçekleşmesi önündeki
eksikliği de gidermiş oluyoruz. Bu çerçevede, bu kanun teklifiyle kanunun
çerçeve 1’inci maddesine işlenecek hükümde yer alan “vasiyetleri” ibaresine
açıklık getirilerek vasiyetin kim tarafından ve ne şekilde verileceği
belirtilmiş ve Devlet Mezarlığı’na defnedilebileceklerin eşlerinin önce vefat
etmesi hâlinde de vasiyetleri üzerine Devlet Mezarlığı’na defnedilebilmelerini
sağlamış oluyoruz. 
Bu kanun teklifini ortaklaşa hazırlayan
Türkiye Büyük Millet Meclisinde grubu bulunan tüm siyasi partilerimize ve Millî
Savunma Komisyonumuzda katkı koyan milletvekillerimize de teşekkür ediyorum. 
Bu yasayla, diğer taraftan aralarındaki
sevgi ve saygıyla örnek olan Rahşan ve Bülent Ecevit çiftine de aslında son
vazifemizi yapmış oluyoruz.
Sözlerimi
benden önce konuşmasını yapan Uğur Bey’in dile getirdiği Bülent Bey’in Rahşan
Hanım’a yazmış olduğu şiirin devamıyla, dizeleriyle bitirmiş olayım:
“acısıyla
sevinciyle sevdik
yazıyla
kışıyla sevdik
köy-köy
ülke-ülke

gökler
gibi sardı dünyayı
yağmur
gibi sızdı dünyaya
dünya
kadar oldu sevgimiz

elele
büyütüp elele derdik
elele
derip insana verdik
verdikçe
çoğalan sevgimizi.” 
Rahmetirahman’a
kavuşan tüm devlet büyüklerimizi minnetle anıyor, Genel Kurulumuzu saygıyla
selamlıyorum. (AK PARTİ, CHP ve İYİ PARTİ sıralarından alkışlar) 
BAŞKAN
– Teşekkürler Sayın Özen.
1’inci
maddeyi oylarınıza sunuyorum: Kabul edenler... Etmeyenler... 1’inci madde kabul
edilmiştir. 
2’nci
maddeyi okutuyorum:
MADDE 2- Bu Kanun 1/1/2020 tarihinden geçerli
olmak üzere yayımı tarihinde yürürlüğe girer.
BAŞKAN
– Madde üzerinde söz talebi? Yok.
Maddeyi
oylarınıza sunuyorum: Kabul edenler... Kabul etmeyenler... 2’nci madde kabul
edilmiştir. 
3’üncü
maddeyi okutuyorum:
MADDE 3- Bu Kanun hükümlerini Cumhurbaşkanı
yürütür.
BAŞKAN
– Madde üzerinde söz talebi? Yok.
Oylarınıza
sunuyorum: Kabul edenler... Etmeyenler... 3’üncü madde kabul edilmiştir. 
Şimdi
de teklifin tümünü oylarınıza sunuyorum: Kabul edenler... Etmeyenler... Teklif
kabul edilmiş ve kanunlaşmıştır. 
Değerli
milletvekilleri, 2’nci sıraya alınan İzmir Milletvekili Binali Yıldırım’ın
Türkiye Cumhuriyeti ile Bolivarcı Venezuela Cumhuriyeti Arasındaki Ticaretin
Geliştirilmesi Anlaşmasının Onaylanmasının Uygun Bulunduğuna ve Anlaşmanın
Eklerine İlişkin Değişikliklerin Cumhurbaşkanınca Doğrudan Onaylanmasına Dair
Yetki Verilmesine İlişkin Kanun Teklifi ve Dışişleri Komisyonu Raporu’nun
görüşmelerine başlayacağız.
2.- İzmir Milletvekili Binali
Yıldırım’ın Türkiye Cumhuriyeti ile Bolivarcı Venezuela Cumhuriyeti Arasındaki
Ticaretin Geliştirilmesi Anlaşmasının Onaylanmasının Uygun Bulunduğuna ve
Anlaşmanın Eklerine İlişkin Değişikliklerin Cumhurbaşkanınca Doğrudan
Onaylanmasına Dair Yetki Verilmesine İlişkin Kanun Teklifi (2/1600) ve
Dışişleri Komisyonu Raporu (S. Sayısı: 64) (´)
BAŞKAN
– Komisyon? Yerinde.
Komisyon
Raporu 64 sıra sayısıyla bastırılıp dağıtılmıştır.
Teklifin
tümü üzerinde ilk söz, İYİ PARTİ Grubu adına Aydın Milletvekili Aydın Adnan
Sezgin’e aittir.
LÜTFÜ
TÜRKKAN (Kocaeli) – Efendim, yetişemedi arkadaşımız, mümkünse ikinci konuşmacıya
söz verir misiniz?
BAŞKAN
– Milliyetçi Hareket Partisi Grubu adına İsmail Özdemir konuşacaktır. 
Buyurun
Sayın Özdemir. (MHP sıralarından alkışlar) 
MHP
GRUBU ADINA İSMAİL ÖZDEMİR (Kayseri) – Sayın Başkan, değerli milletvekilleri;
Milliyetçi Hareket Partisi Grubu adına ülkemiz ile Bolivarcı Venezuela
Cumhuriyeti Arasındaki Ticaretin Geliştirilmesi Anlaşmasının Onaylamasının
Uygun Bulunduğuna Dair Anlaşma’yla ilgili söz almış bulunmaktayım. Gazi
Meclisimizi sevgi ve saygılarımla selamlıyorum. 
Sözlerimin
hemen başında da 24 Ocak Cuma günü Elâzığ Sivrice’de meydana gelen ve başta
Malatya olmak üzere, civardaki illerimizi de etkileyen depremde hayatını
kaybeden vatandaşlarımıza Cenab-ı Allah’tan rahmet, yaralılarımıza da acil
şifalar diliyorum.
Sayın
Başkan, değerli milletvekilleri; Amerika Kıtası’nın keşfinden bu yana güney
bölgesi zenginlikleriyle öne çıkan bir yer olmuştur. Sömürge anlayışına karşı
bilinen ilk geniş kapsamlı mücadeleyi veren ise 1783 yılında doğan Simon
Bolivar’dır. 1800’lü yılların ilk diliminde
sömürgeci güçlere karşı Venezuela merkezli olmak üzere hürriyet mücadelesi
veren Bolivar, ilerleyen yıllarda Güney Amerika bölgesinin siyasi birliğinin
sağlanması için uğraş veren bir isim olarak da tanınmıştır. Her iki Dünya
Savaşı’ndan sonra ise Güney Amerika bölgesi, giderek yeni sömürge
faaliyetlerinin yeni yöntemlerle yol almaya çalıştığı bir bölge hâline
gelmiştir. Güney Amerika, 1960’lı yıllardan itibaren burada bulunan ülkelerin
rejimlerinin değiştirilmesi girişimlerine sahne olmuştur. Aynı ülkelerin
neredeyse tamamında askerî darbeler bu dönemden itibaren uygulamaya konulan
yaygın bir müdahale girişimi hâlini almıştır. Güney Amerika’daki aşırı uçtaki
silahlı yapılanmaların desteklenip silahlandırılmaları, hedef bölge üzerindeki
istikrarsızlık yaratma girişiminin temel stratejisi olarak görülmüştür.
Özellikle ABD’nin benimsediği bu yolla, Güney Amerika'da bulunan çok sayıdaki
rejim karşıtı silahlı örgütlerin zaman zaman ABD’ye dahi götürülerek eğitim
almaları sağlanmış, ardından bu gruplar kendi ülkelerine tekrar gönderilerek
nihai hedefe hizmet etmeleri beklenmiştir. Aynı gruplardan türeyen kırsal ve
kent yapılanmalı terör grupları, mesela FARC gibi terör örgütleri, hâlen Güney
Amerika’da eylemlerini sürdürmeye devam ediyor. 
1960’lı
ve takip eden yılların dikkat çekici bir başka tarafı ise küresel uyuşturucu
baronlarının ve çetelerinin ortaya çıkışı ve adından söz ettirmeye başladıkları
dönemle eş değer bir zamanlamaya denk gelmesidir. Bugün uluslararası suç
örgütlerinin arasında ismi anılan tüm grupların ve meşhur olmuş isimlerin
miladı neredeyse aynı dönemlere dayanıyor. Tarihî gelişmelere bakıldığında,
Güney Amerika bölgesini kontrol etmek isteyen ülkeler amaçlarına ulaşabilmek
için her yolu mübah görmüşlerdir. Özellikle, ABD ve Rusya arasında yaşanan
“Küba krizi” olarak bilinen olaydan sonra artan çabalar bugün dahi
geçerliliğini koruyor görüntüsü vermektedir. Bizim açımızdan dikkat çekici konu
ise tıpkı Güney Amerika’daki ideolojik ve eylemsel muadilleri gibi terör örgütü
PKK’nın da uyuşturucu ticaretinin içerisinde bulunuyor oluşudur. 1980’lerin
arifesinde kurulan Marksist ve Leninist çizgideki insanlık düşmanı PKK terör
örgütü, uyuşturucu ticaretine dayalı çabalarında Güney Amerika'daki
gelişmelerden etkilenmiştir. Bir başka deyişle, Güney Amerika’daki terör
örgütlerinin temelini atıp hayata geçiren karanlık odaklar bu tecrübeyi zaman
içerisinde PKK’ya da öğretmiştir. PKK gibi küresel uyuşturucu ticaretinin
içerisinde bulunan çok sayıda terör örgütü de zaman içerisinde hep aynı yolun
yolcusu olmuştur. İçişleri Bakanlığının 2019 yılının başında açıkladığı
bilgilere göre, PKK terör örgütünün sadece uyuşturucu ticaretinden elde ettiği
gelir yıllık 1,5 milyar dolar seviyesindedir. Bununla beraber, küresel
uyuşturucu ticaretinin ortalama olarak 500 milyar dolara ulaştığı da ifade
edilmektedir. Bu rakam dünya ticaret hacmiyle kıyaslandığında, küresel
uyuşturucu ticaretinin, küresel hacmin yaklaşık olarak yüzde 2’sinden fazla
olduğu anlaşılmaktadır. Aynı zamanda bu korkunç rakam, suç ve terör
örgütlerinin yönettiği miktardan ziyade onları var edip kendi amaçları için
yönlendiren kesimlerin günahlarının büyüklüğünü de göstermektedir. Dolayısıyla
Güney Amerika Kıtası’nda yaşanan gelişmeler, ekonomik, siyasi ve askerî olarak
tüm dünyayı her dönemde etkileme potansiyeline sahip olmuştur. 
Sayın Başkan, değerli milletvekilleri;
geride bıraktığımız 2019 yılı, çok sayıdaki ülkede yaşanan iç karışıklıkların
vuku bulduğu bir dönem olmuştur. Karışıklık yaşanan ülkelerin listesine,
olayların seyrine, yönlendiriliş biçimlerine ve bilhassa da tarihî
kronolojisine baktığımızda Güney Amerika yine pilot bir bölge olarak âdeta
karşımıza çıkmaktadır. Nitekim Venezuela’da baş gösteren siyasi belirsizlik,
istikrarsızlık, kanun tanımama, siyasi gerginlik, toplumsal eylemler ve
nihayetinde gözlemlenen askerî darbe girişimi bir bakıma diğer ülkelerde de
aynı seyriyle tecrübe edilen gelişmelere sebep olmuştur. Bu nedenle
Venezuela’daki olayların gelişme seyrine bakmakta fayda vardır. Dünyanın en
zengin petrol rezervine sahip olan Venezuela’da ekonomi, Maduro’nun iktidara
gelmesinin ardından dış müdahalelerle bozulmaya başlamış; küresel piyasada
petrol fiyatlarının da ani düşüşü, dış müdahaleler ve yaptırımlar sebebiyle
oldukça vahim bir hâle sürüklenilmiştir. Ülkenin en önemli gelir kaynağı olan
petrolde yaşanan kaybın faturası Venezuela için son derece ağır olmuştur.
Enflasyon oranı hâlihazırda yüzde 1 milyonu aşmış durumdadır. Yaşanan ekonomik
sıkıntı, ülkede yaşayan insanları derinden etkilemiş ve bu bozulmayla birlikte gıda ve ilaç kıtlıkları,
yoksulluk, kamu düzenini, vatandaşların mal ve can güvenliğini tehdit eden
suçları da beraberinde getirmiş ve bütün bunlarda da artış gözlemlenmiştir.
Ülkedeki ekonomik bozulma, beslenme ve sağlık hizmetlerinin kalitesinin
azalması ile asayişsizlik gibi türlü gerekçelerle, sayıları 3 milyonu aştığı
ifade edilen Venezuela vatandaşı ülkelerini terk etmiştir. 
Maduro’nun
erkene alma iradesiyle Mayıs 2018’de yapılan seçimlerde muhalefetin boykot
kararıyla birlikte katılım oranının düşük seyretmesi, şimdiki dönemde yaşanan
ve dış müdahaleye açık hâle gelen krizin bir başka sebebi olmuştur. Bahse konu
olan seçimlere katılım oranı yüzde 46 seviyesinde kalırken Maduro, kullanılan
oyların yüzde 67,7’sini alarak ikinci kez ve altı yıllığına tekrar seçilmiştir.
Ülkedeki muhalif kesim ise, bu seçimlerin normal koşullar altında yapılmadığını
ve meşru olmadığını öne sürmektedir. İlave olarak, başını eski Ulusal Meclis
Başkanı Juan Guaido’nun çektiği muhalif kesim, ülkede yaşanan ağır ekonomik
krizin faturasını Maduro’ya keserken Venezuela halkının bu şartlarda aynı ismi
görev başında görmek istemediğini ilan etmiş, seçimlerin bu nedenle şaibeli
olduğu iddiasını öne sürmüştür. Maduro’nun 2017 yılında Ulusal Meclise
alternatif olan yeni bir Kurucu Meclis tesis etmesi ülkedeki yetki
tartışmalarını daha da alevlendirmiştir. 
Sorunun
bununla beraber ilerleyen dönemlerde uluslararası boyut kazanması ise
Venezuela’daki siyasi krizi giderek çözülmez bir hâle getirirken halkın
üzerindeki ekonomik ve sosyal bunalım artmış, asayişsizlik yükselmeye
koyulmuştur. Muhalif lider ve bir önceki Ulusal Meclis Başkanı Guaido da, bu
şartlarda, Anayasa’da bulunan bir madde gereğince, devlet başkanlığının otuz
gün süreyle boş kalması durumunda Meclis Başkanının ülke yönetimini geçici
olarak devralacağı bahsinden hareketle kendisini Venezuela’nın sözde Devlet
Başkanı olarak ilan etmiştir. Bu ilan, Maduro’nun Mayıs 2018 yılında yapılan
seçimlerden altı ay sonra yemin ederek ikinci kez görevine başlayacağı süreçle
yakın zamanlı işlemiştir. Guaido taraftarları ve uluslararası destekçilerine
göre Venezuela seçimleri şaibeli ve geçersiz olduğundan ötürü bu ülke yasaları
gereğince Guaido’nun böylesi bir adım atmaya hakkı olduğu, bu muhalif lideri
destekleyen çevrelerce öne sürülmektedir.
Bu şartlarda Venezuela halkının iradesiyle görev başına gelen Maduro ise karşı
hamle olarak yaşanan kriz sonrası ülkede parlamento seçimlerinin yeniden
yapılması restinde bulunmuştur. İlerleyen zaman diliminde bizzat ABD’nin
desteklediği darbe girişimi ve bununla beraber Venezuela’da demokrasiye darbe
girişiminde bulunulmuş olması neticede sonuçsuz kalmış, kazanansa Venezuela
halkı olmuştur. 
İşte,
bu serüvenin benzerlerini bugün dünyanın pek çok ülkesinde görebilmek
mümkündür. Sadece 2019 yılında karışıklığın yaşandığı, iç toplumsal
gerilimlerin ve büyük olayların gözlendiği ülke sayısı 30’u aşmıştır. İsimler
ve figüranlar farklı olsa da hemen hepsinde yöntem aynıdır, amaç ortaktır.
Zengin petrol kaynaklarının bulunduğu yahut bu kaynakların küresel piyasaya arz
olunmak istendiği hangi coğrafya varsa hepsi içeriden karıştırılmaya
çalışılmaktadır. Bu şartlarda, ülkemizin, Venezuela örneğinde olduğu gibi
halkın iradesinin yanında olacak tutum sergilemesi ve Bolivarcı Venezuela
Hükûmetiyle ikili iş birliğini geliştirmesi önemlidir. Venezuela konusunda
sergileyeceğimiz tutum, aynı zamanda dış müdahalelerle iç yapıların
karıştırılarak karanlık projelerin uygulanması girişimlerine karşı
sergileyeceğimiz önemli bir tutumu da yansıtacaktır.
Bu
çerçevede, bahse konu olan anlaşmayı desteklediğimizi ifade ediyor, Gazi
Meclisimizi bir kez daha sevgi ve saygılarımla selamlıyorum. (MHP sıralarından
alkışlar)
BAŞKAN
– Teşekkürler Sayın Özdemir.
Şimdi
İYİ PARTİ Grubu adına Aydın Milletvekili Aydın Adnan Sezgin konuşacaktır.
Buyurun
Sayın Sezgin. (İYİ PARTİ sıralarından alkışlar) 
Süreniz
yirmi dakikadır.
İYİ
PARTİ GRUBU ADINA AYDIN ADNAN SEZGİN (Aydın) – Sayın Başkan, değerli
milletvekilleri; öncelikle Elâzığ’da yaşanan ve pek çok yerleşim merkezini
etkileyen depremde zarar gören vatandaşlarımıza geçmiş olsun diyor, hayatını
kaybedenlere Allah’tan rahmet diliyorum; yaraların bir an önce sarılmasını
temenni ediyorum.
Venezuela’yla
imzalanan bu ticaret anlaşmasının 2’nci maddesindeki “Anlaşmanın eklerine
ilişkin değişiklikleri doğrudan onaylamaya Cumhurbaşkanı yetkilidir.” ifadesi
oldukça sorunlu bir ifadedir. Cumhurbaşkanına verilen bu yetki, başta
Anayasa’mızın 90’ıncı maddesinin lafzı ve ruhu olmak üzere kanun, mevzuat,
uygulama ve yerleşik teamüllere aykırıdır. Ayrıca, anlaşmanın 21’inci
maddesinde belirtilen ortak komitenin anılan anlaşmayı tadil etme işlevini de
üstlendiği ifade edilmektedir. Ortak komitenin bu işleviyle ortaya çıkacak
sonuçların hangi usule göre onaylanacağı ise belirsizdir. Yani ortak komite
tarafından anlaşma metninde yapılacak olan değişiklikleri onaylamaya kim
yetkili olacaktır? Bu çerçevede, anlaşma ve ilgili kanun teklifine İYİ PARTİ
olarak muhalif olduğumuzu belirtmek istiyorum. 
Sayın
Cumhurbaşkanının Venezuela Devlet Başkanı Maduro’yla yakınlığı çok dikkat
çekicidir. Venezuela, Latin Amerika’nın doğal kaynaklar açısından en zengin
ülkelerinden biridir. Bölgenin en müreffeh ekonomilerinden biri hâline
gelebilirdi. Ancak maalesef Maduro ne bir demokrasi öncüsü ne de iyi bir
yönetici olarak temayüz edebilmiştir. Tam tersine, popülizmden otoriterleşmeye
hatta totaliterleşmeye yönelmiş, ülkenin zengin kaynaklarını olabilecek en
verimsiz şekilde kullanmış ve heba etmiştir. 
Biz
elbette, daha ziyade Venezuela vatandaşlarına zarar veren ABD yaptırımlarını,
baskılarını tasvip etmiyoruz ancak bugün Venezuela halkının çektiği sıkıntının
birinci müsebbibi, ülkede yaşanan ekonomik ve siyasi sorunların nedeni Maduro
rejiminin ağır hatalarla dolu politikalarıdır. Venezuela bugüne kadar
yaptırımlara kısmen dayanmışsa, Maduro mukavemet edebilmişse, bunu, bölgeyi
yeni bir güç dengesi mücadelesi alanı olarak gören Rusya’nın ve bir ölçüde
Küba’nın yardımıyla gerçekleştirmiştir. 
Türkiye'nin,
halkının çıkarlarını öncelemek yerine ülkeyi bir deneme tahtası hâline getiren,
hem otoriter hem de kötü bir yönetici olan Maduro’nun yanında bu denli iştahla
saf tutması da herhâlde yadırganacak bir durumdur. 
Venezuela
ABD tarafından tek taraflı, Avrupa ve Latin Amerika ülkeleri tarafından da çok
taraflı yaptırımlarla karşı karşıyadır. Dünyanın yaptırım uyguladığı
Venezuela’yla yapılan bu anlaşma, anlaşılan İran’da olduğu gibi ambargo
ihlalini ima etmektedir. Venezuela’yla yapılan altın ticaretiyle ilgili
geçmişte önemli iddialar gündeme gelmişti, biliyoruz bunları. Bu da akıllara
İran ve Rıza Sarraf’ı getiriyor maalesef. Umuyorum, bu anlaşmayla, uluslararası
ticari ilişkilerimizi ve sicilimizi olumsuz etkileyecek birtakım planların
hayata geçirilmesi amaçlanmıyordur. 
Ayrıca,
yine, bu anlaşma kapsamında Venezuela’dan ithal edilecek tarım ürünleri, canlı
hayvan ve hayvansal ürünler için sıfır gümrük ya da vergi indirimi uygulanacağı
anlaşılmaktadır. Ülkemiz ekonomisi ve üreticilerin yaşadığı sıkıntılar göz
önünde bulundurulduğunda, böyle bir düzenlemenin ekonomik rasyonaliteye aykırı
olduğu, ekonomimizin ve yetiştiricilerimizin çıkarlarıyla ters düştüğü açıktır.

İktidar
tarafından diğer ülke tüccarlarına verilen imtiyazlar Venezuela’yla sınırlı
değildir. Son dönemde özellikle Suriye’nin Afrin bölgesinden temin edilen
zeytinyağı nedeniyle, Türkiye’de geçimini zeytinden temin eden çok önemli bir
kesim mağdur olmaktadır. Afrin başta olmak üzere Suriye’nin çeşitli
bölgelerinden ithal edilen zeytinyağı, üreticilerimize ağır darbe vurmaktadır.
Ayrıca, bölgedeki zeytinyağı ticaretinden bazı devlet dışı yapıların ve terör
örgütlerinin maddi kaynak temin ettiği de iddia edilmektedir. 2018 yılında
Suriye’den 24 bin ton zeytinyağı ithal edildiği, 2019 yılında bu miktarın 50
bin tona ulaştığı öne sürülmektedir. Suriye’den zeytinyağı ithalatının Tarım
Satış Birlikleri Anonim Şirketi tarafından yürütüldüğü, ihraç kayıtlı olarak
getirilen yağların ihraç edilmemesi durumunda uygulanması gereken cezaların
caydırıcı olmadığı, hatta bazı cezaların silindiğine dair kuvvetli duyumlar ve
bilgiler mevcuttur. Tek ithalatçı durumundaki Tarım Satış Birliklerinin
Suriye’den ucuza aldığı zeytinyağını Türkiye'deki ihracatçıların fiyatlarının
çok daha altında sattığı, zeytinyağı üreticilerimizin ciddi bir pazar ve ciro
kaybına uğradığı yönünde şikâyetler giderek artmaktadır. Bu olumsuzluklar,
Türkiye'de zeytinyağı üretimiyle geçinen 300 binin üzerinde aileyi mağdur
etmektedir. Ülkemizde zeytin ve zeytinyağı üretim maliyetleri zaten diğer
birçok üretici ülkeye oranla yüksektir. Girdi maliyetlerinin yüksek olması,
özellikle uluslararası rekabet açısından üreticileri çok zor durumda
bırakmaktadır. Bu zorluklara bir de Suriye’den getirilen zeytinyağının
yarattığı zararlar eklendiğinde üreticilerimiz çok ciddi mağduriyetle
karşılaşmaktadır.
Değerli arkadaşlar, Suriye’de durum
gittikçe daha sıkıntılı bir hâl almaktadır ancak iktidar Suriye’de aynen
Libya’da olduğu gibi eşit ortaklık yerine Rusya’ya tabi olma tutumunu tercih
etmiştir. Bunun İdlib’de de çok ağır sonuçları olacaktır. İlan edilen son
ateşkes de çoktan bozulmuş durumdadır. İdlib’de Şam ve müttefiklerinin sivil
yerleşim yerleri de dâhil olmak üzere saldırıları giderek artmaktadır. Bölgenin
doğusu her an Esad yönetiminin eline geçebilir. İdlib’de ateşkes lafta kalmış,
aldanan yine Ankara olmuştur. Sığınmacı akını durumun vahametini artırmaktadır.
İktidar ise sadece sınırımıza yaklaşan sığınmacılarla ilgili rakamlar verip
gelişmeleri aciz içinde izlemektedir. İdlib’de sınırımıza bitişik bir bölgede
tampon bir güvenli bölge yaratılması dahi ülkemiz için sürekli, müzmin ve çok
ağır bir tehdit, pimi çekilmiş bir bomba, hatta bir atom bombası olacaktır.
İdlib’in Türkiye için oluşturduğu tehdidi burada defalarca dile getirdik. Bu
çok önemli muhtemel tehdidi de bugün tekrar ifade etmeyi bir görev addediyorum.
Ülkemizin
yanı başında gerçekleşecek ve aralarında mutlaka teröristlerin de yer alacağı
nüfus yoğunlaşması siyasi gelişmelere göre Türkiye'ye ve halkımıza yönelik daimi
bir risk zemini oluşturacaktır. Bu tehdit, başkalarının tercihine göre
tarafımıza karşı kullanılabilecektir. İdlib’de kaç Türk askeri bulunduğuna
yönelik sorularımıza da iktidar tarafından yanıt verilmemektedir. Oysa bu
bilgiler, Rus ve Amerikan makamları ve kamuoyu tarafından bile pekâlâ
bilinmekte, Türkiye kamuoyundan ise ısrarla gizlenmektedir.
İktidarın
Libya konusunda da yine ve hâlâ yanlış okumalar içinde olduğunu görüyoruz.
Gerek 27 Kasım 2019 tarihli güvenlik ve askerî iş birliği mutabakat muhtırasının
gerek asker gönderme tezkeresinin Meclisteki görüşmeleri sırasında temel
görüşlerimizi ve kaygılarımızı dile getirdik. Maalesef iktidar bizleri
dinlememiştir. Biz, asla “Libya’ya kayıtsız kalalım.” Demiyoruz; iktidarın
Türkiye'nin aleyhine neticeler veren dengesiz yöntemlerine itiraz ediyoruz. Hem
muhtıra hem de tezkere, Serrac Hükûmetine yardımcı olmak ya da meselenin
barışçı yollarla çözümüne katkıda bulunmak şöyle dursun, sahadaki olayları
kışkırtmıştır, ateşkes sadece sözde kalmıştır, Arap ülkelerinde Türkiye'ye
yönelik tepkilerin artmasına da neden olmuştur.
Hafter’i
darbeci ve terörist ilan eden Sayın Cumhurbaşkanı, muhalefet partilerinin
defaatle önerdiği diplomasi ve ara buluculuk kanallarını ısrarla reddetmiştir
ancak ne hikmetse Putin’in talebini kabul ederek Moskova’da pazarlığa
oturmuştur. Hatırlanacağı gibi, bu defa da Hafter masadan kalkmış, gerekçe
olarak da Türkiye’nin Libya’daki askerî varlığını öne sürmüştür, Türkiye’nin
Libya’da herhangi bir rol üstlenmesine ağır itirazlarda bulunmuştur. Yani asker
gönderme tezkeresi, iktidarın iddia ettiği gibi, Libya’da ateşkese vesile
olmamış; aksine, olası bir ateşkesi ve barış görüşmelerini baltalamıştır.
Berlin Konferansı’ndan da herhangi bir sonuç alınamamıştır. Suriye’de ÖSO ve
diğer gruplardan savaşçıların, Türkiye üzerinden Libya’ya paralı asker olarak
gönderildiğine dair kuvvetli duyumların kanıtları toplu hâlde ortaya
çıkmaktadır. Geçtiğimiz günlerde uluslararası basında yer alan haberlerde, 2
bin civarında Suriyeli savaşçının Türkiye üzerinden Libya’ya savaşmak üzere
gittiği aktarılmıştır. Libya’daki ÖSO mensuplarının geçtiğimiz haftalarda
sosyal medyadan yaptığı öne sürülen paylaşımlar da bu iddiaları
desteklemektedir. İddialar doğruysa, uluslararası hukuk ve imajımız açısından
ülkemizin maruz kalacağı maliyetlere ilişkin olarak iktidar tarafından nasıl
bir muhasebe yapılmaktadır? Ülkemizin uluslararası çıkarları bağlamında muhatap
olacağı olası sakıncalar hakkında iktidarın değerlendirmesi nedir? Bu sorular
yanıtlanmaya muhtaçtır. 
Ayrıca,
tezkere nedeniyle, Türkiye’nin diplomasi yerine askerî yöntemleri önceleyen bir
ülke olarak algılanması gibi menfi sonuçlar ortaya çıkmaya başlamıştır. Türkiye
bu tezkereyle ikinci defa bir iç savaşa doğrudan taraf hâline gelme hatasını
yapmıştır. Bu, aslında gayrimillî bir anlayıştır. 
Ayrıca,
Rusya’yla Moskova’da başlatılan ve iyi hesaplanmadan girişilen ateşkes
hamlesinin mutlak bir fiyaskoyla sonuçlanması itibarımızı daha da sarsmıştır.
Zaten Libya’da böyle bir ateşkese, böyle bir sonuca, Rusya’ya tabi bir dış
politika izleyerek varılabileceğini düşünmek, bırakın amatörlüğü, aymazlığın ta
kendisiydi. Bu kürsüden defalarca tekrarladık; Rusya’yla eşit birer partner
olarak ortak çıkarları azamileştirmek için elimizden geleni yapmamız
gerekmektedir. Ama iktidar eşitliği seçmiyor. Suriye’de olduğu gibi Libya’da da
Rusya ile ABD’nin anlaşacağını defaatle belirttik. Nitekim Rusya, Birleşmiş
Milletler Güvenlik Konseyini Libya konusunda Moskova’da toplamaya yönelik
çalışmalar yapmaktadır. Moskova’da Hafter’in masadan kalktığı ateşkes anlaşması
ve Berlin’de Hafter’in imzalamadığı mutabakat çökmüş, Türkiye seyirci kalmış,
aldanmış, dışlanmıştır. 
Son günlerde Mısrata bölgesinde
çatışmalar artarak devam etmektedir. Libya daha da karışmakta, Libyalılar daha
çok acı çekmektedir. “Tezkere sayesinde ateşkesi temin ettik.” diyen iktidar
ise aciz içindedir. Olan, Türkiye’nin saygınlığına ve itibarına olmaktadır. Dış
politikamız açısından berrak, net bir mağlubiyet, ülkemiz açısından ise yeni
riskler kapıdadır. Şimdi de iktidar “lider diplomasisi” diye bir kavram
üreterek dış politikadaki tek adam yönetimine kavramsal bir kılıf uydurmaya
çalışmaktadır. “Türkiye lider diplomasisiyle uluslararası sistemde yaşanan
krizleri çözüme kavuşturmaya devam ediyor.” ifadeleriyle dış politikadaki
beceriksizlikler örtbas edilmeye çalışılmaktadır. Oysa Türkiye, bırakın
krizleri çözüme kavuşturmayı, bizatihi kriz üreten bir ülke hâline gelmiştir;
istikrar üreten bir ülke olmaktan çıkmış, istikrarsızlığa yol açan ülkeler
grubuna hızla sürüklenme yolundadır. Hâlbuki cumhuriyet dış politikasının ana
sermayesi, bölgesinde ve dünyada istikrar üretme yeteneğiydi. Suriye’deki iç
savaşın büyümesinde ve uzamasında AK PARTİ’nin ciddi bir rolü vardır. Libya’da
Türkiye’nin attığı adımlar ateşkesi âdeta ateşe atmıştır. Uzlaşma zemininin
yıpranmasında iktidarın dış politikasının çok önemli payı vardır. Libya
meselesinin egemenlik sorunu olarak görülmesi yersiz ve abartılmış bir
yorumdur. Komşu ülkelerle ve Doğu Akdeniz’deki ülkelerle ideolojik saplantılarla
didişmek yerine diplomasi öne çıkarılmış olsaydı durum bugünkü hâle
gelmeyecekti. Suriye’de ve Libya’da atılan yanlış adımlar açıkça gösteriyor ki
Türkiye dış politika hamlelerine hapsedilmek istenmektedir. Nedeni çok açık:
Ekonomi felakete sürükleniyor ve iktidarın dış politika şovenizminden başka
tutunabileceği hiçbir zemin kalmamıştır. Dış politikamızda bu olaylar
yaşanırken, millî güvenliğimize yönelik tehditler tedricen artarken ve
uluslararası ilişkilerimiz böylesine kötü yönetilirken muhalefet tarafından
yapılan sağduyulu öneriler dikkate alınmamakta ve hatalar zincirine yenileri
eklenmektedir. 
Millî
Savunma Bakanlığının bütçesinin Komisyondaki görüşmeleri sırasında sorduğum bir
soruda S-400 hava savunma sistemlerinin alınmasında Türkiye’nin Batı savunma
ekosisteminden bağlarını koparma amacı olup olmadığını gündeme getirmiştim.
Sayın Hulusi Akar, verdiği yanıtta, bölgemizdeki istikrarsız ortamdan
kaynaklanan muhtemel tehditler nedeniyle Türkiye’nin hava ve füze savunma
sistemlerine ihtiyacı olduğunu belirtmiştir; S-400 satın alınmasına rağmen
uygun koşullar sağlanması hâlinde Patriot sistemlerinin de alınmasına hazır
olunduğunu ifade etmiştir. S-400’lerin Türkiye’nin ilan edilmiş olan hangi
ortak üretim ya da teknoloji transferi önceliğini karşıladığını bilemiyoruz. Bu
soruyu da sordum Sayın Akar’a, sorum cevapsız kaldı. Oysa bunu bilmek de
kamuoyunun hakkıdır. Teknoloji transferi gerçekleşmeyeceği yönünde Moskova
tarafından defaatle açıklama yapılmıştır. Her zamanki gibi yetersiz ve muğlak
bir yanıt verilmiş olmasının bende yarattığı hayal kırıklığını Genel Kurulla
paylaşmak istedim.
Dış politika yönelimi ve güvenlik
şemsiyesi tercihi konusundaki kafa karışıklığı devam etmektedir. Bunun adı, çok
boyutlu dış politika değil, kararsız ve iradesiz dış politikadır; politika bile
değildir aslında. İktidar, uluslararası alandaki her yeni gelişmede “Bu defa
hangi ülkeye tabi olmak daha doğru olur?” diye bir değerlendirme yaparak karar
almaktadır. Filistin’de Filistin halkının tüm kazanımları tek tek aşındırılmaktadır,
bunda da iktidarın sorumluluğu vardır. İktidarın dış politikası, gönül
coğrafyamız olarak tanımlanan bölgelerdeki bütün gönül dostlarımıza,
soydaşlarımıza ve mazlum halklara bir katkıda bulunmamış hatta zarar vermiştir.
Dış politika karar alıcılarımızı sağduyulu ve ulusal çıkarlarımıza uygun bir
tutuma dönmeye davet ediyoruz. Dış politika geleneği bölgesinde ve dünyada
istikrara olabildiğince katkıda bulunma anlayışına ve pratiğine dayalı
Türkiye’nin istikrarsızlık üretme eğiliminden hızla sıyrılması itibarının ve
millî menfaatlerinin gereğidir. Bugün, Birleşmiş Milletler İnsan Hakları
Konseyi, Türkiye’nin periyodik incelemesini yapmaktadır. Göreceğiz yine dünya
âleme nasıl mahcup olacağımızı. Ülkemizde demokrasinin ve insan haklarının
kaydettiği gerileme yeniden tescillenecek. Bu yüz kızartıcı gelişmelere karşı
tek çare, iyileştirilmiş parlamenter demokratik sisteme dönüştür. 
Genel Kurulu saygıyla selamlıyorum. (İYİ
PARTİ sıralarından alkışlar)
BAŞKAN – Teşekkürler Sayın Sezgin.
Şimdi de söz sırası, Halkların Demokratik
Partisi Grubu adına Adana Milletvekili Tulay Hatımoğulları Oruç’a ait. 
Buyurun Sayın Hatımoğulları Oruç. (HDP
sıralarından alkışlar) 
Süreniz
yirmi dakikadır. 
HDP
GRUBU ADINA TULAY HATIMOĞULLARI ORUÇ (Adana) – Teşekkürler. 
Sayın
Başkan, değerli milletvekilleri; Türkiye Cumhuriyeti ile Bolivarcı Venezuela
Cumhuriyeti Arasındaki Ticaretin Geliştirilmesi Anlaşmasının Onaylanmasının
Uygun Bulunduğuna ve Anlaşmanın Eklerine İlişkin Değişikliklerin
Cumhurbaşkanınca Doğrudan Onaylanmasına Dair Yetki Verilmesine İlişkin Kanun
Teklifi’ni görüşüyoruz. 
Bu
kanun teklifinin ayrıntılarında saklı olan, cümlelerde saklı olan ve baştan
beri bizlerin karşı çıktığı, Cumhurbaşkanının bu kadar yetkilendirilmesidir.
Öncelikle şunu belirtmeliyiz ki anlaşmada yapılacak değişikliklerin Meclise
sunulmadan doğrudan Cumhurbaşkanı tarafından onaylanmasını hiçbir biçimde doğru
bulmuyoruz. Cumhurbaşkanlığı hükûmet sistemine dair başından beri yaptığımız
eleştirilerin temelinde tek adam rejimi, tek adam sistemi ve saray merkezli
yönetime dair eleştirilerimizi bizler her daim yineledik, şimdi de yinelemek
istiyoruz. 
Değerli
arkadaşlar, şayet AKP Anayasa’yı değiştirecek düzeyde bir oy alabilseydi ve bir
çoğunluğu elde edebilseydi, inanın ki şu an bu anlaşma bugün bu Meclise bile
gelmeyecekti, saraydan noter gibi onaylanacak ve geçecekti. Bundan ne
milletvekillerinin haberi olacaktı ne Türkiye halklarının, kamuoyunun haberi
olacaktı. Hasbelkader bu güce erişemedikleri için mecburen komisyonları
çalıştırıyormuş gibi yapıp anlaşmaları Meclise getiriyorlar ve bununla
yetinmeyerek Cumhurbaşkanı kendini daha fazla yetkiyle donatmak istiyor. Şunu
gerçekten çok merak ediyorum: Cumhurbaşkanı hakikaten Venezuela’yla ilgili bu
ayrıntıları oturup okuyacak mı? Çünkü bir tane madde değil ki yüzlerce,
binlerce dosya saraya gidiyor ve saraydan onay bekliyor. Hepsini tek tek
inceleyip işlem mi yapacak? Tabii ki hayır. Burada Meclis apaçık bir biçimde
baypas edilerek saray merkezinde kurulmuş, yandaşlardan elde edilmiş kadrolarla
kurulmuş birimler tarafından bunlar onaylanıp geçilecek. 
Burada,
ben iktidar sıralarında oturan milletvekillerine seslenmek istiyorum: Sizler
bunu hiç mi sorgulamıyorsunuz? Halkın oylarıyla, halkın iradesiyle seçilmiş
olan milletvekilleri olarak bu sıralarda bu görevi yerine getirirken
Cumhurbaşkanının, tek adamın bu kadar yetkiyle donatılmış olması sizleri hiç mi
rahatsız etmiyor? Bu Meclisin kendi komisyonları var. Dışişleri Komisyonunun
kendisi neden bu değişiklikleri öngörüp, kendi içinde değerlendirip Meclisin
onayına sunmasın da Cumhurbaşkanı bu işlere el atsın? Bunun nedeni nedir? Bunun
bir tane açıklaması vardır, o da bizim başından beri eleştirdiğimiz tek adam
rejimidir, tek adam sistemidir. Adına her ne kadar “Cumhurbaşkanlığı hükûmet
sistemi” deseniz de bu, aslında, saray merkezli padişahlık sistemidir. 
Buna
en iyi yanıtı gerçekten kadınlar verdi. Kadınlara “3 çocuk doğurun; 3 yetmez, 5
doğurun. Kürtaj yasaktır.” diye dönemin Başbakanı, şimdinin Cumhurbaşkanı
açıklamalar yaptığında kadınlar şu soruyu sordu sokaklarda, alanlarda,
meydanlarda: “Cumhurbaşkanı mısın, jinekolog musun?” İşte, Cumhurbaşkanının
kendi yetkileriyle ilgili artık karar verme zamanı geldi de geçti.
Şunu
da belirtmem gerekir ki çoğunluk sizde, çoğunluk AKP ve ona destek olan MHP’de.
Neden Cumhurbaşkanı yetkilerine bu kadar açık bir biçimde ön verilmiş, önü
açılmış? Niye kendinize güvenmiyorsunuz da her şey Cumhurbaşkanının noterinden
geçsin? Çünkü zorunluluktan bir parti var ve zorunluluktan mevcut olan partinin
ne kadar işlevsizleştiği -bunu iktidar partisine doğrudan söylüyorum- bunun da
göstergelerinden biridir.
Evet,
Venezuela’yla yapılacak anlaşmada ticaretin geliştirilmesi gibi oldukça geniş
ve kapsamlı başlıklar var; bunun içinde tarım ürünleri, canlı hayvan, hayvansal
ürünler yer alıyor. Biz yine HDP olarak başından beri şunu ifade ettik: İster
Venezuela olsun ister başka ülke olsun, eğer o ürünler bu ülkede
yetiştirilebilir ürünlerse asla ve asla ithalata başvurmamak lazım. Bugün bu
ülkede AKP iktidarıyla daha da derinleşen tarım politikasızlığının şu an
sonuçlarını bizler yaşamaktayız. Bugün dünyanın en zengin topraklarına ve su
kaynaklarına sahip olan, iklimi dolayısıyla da tarımsal ürünler bakımından
gerçekten en zengin olan, üretim bakımından en zengin olan ülke Türkiye’dir fakat
yanlış tarım politikalarıyla oraya kota uygulayarak, buraya kota uygulayarak ve
“Yurt dışıyla, diğer ülkelerle ilişkiler geliştireceğim.” adı altında burada
tarım bitirildi, çiftçilik bitirildi. Bu nedenle de şunu ifade etmek isteriz ki
derhâl tarım politikaları desteklenmelidir ve oturup bu ülkeden ithal ettiğimiz
ürünler arasında kalem kalem kendimizin üretebileceği hangi ürünler varsa,
bunlar hangi topraklarda ve devlet neyini nasıl teşvik edebilirse, ne kadarını
finanse edebilirse yeterli üretim elde edilebilir; bunun çalışmasının yapılması
gerektiğini düşünüyoruz.
Değerli arkadaşlar, değerli halklarımız;
bugün Türkiye'de haftalardır gündemimizi belirleyen Libya meselesi tabii ki
gündemden düşmedi çünkü biz daha önce de bu konuyla ilgili yaptığımız
konuşmalarda ifade etmiştik; bu ülkede gerçekten insanlar açlıktan,
yoksulluktan kırılırken, işsizlikten kırılırken, elektrik, doğal gaz
faturalarını ödeyemezken yandaş medyanın da parlatarak ortaya koyduğu Libya
gündemi elverişli bir gündem gibi görünebilir. Ama dikkat edin ki bu gündem
Türkiye halklarının, işçilerin, emekçilerin gündemini birkaç gün kaplayabildi
sadece çünkü gerçekten insanlar aç. İnsanların midesi zil çalarken açlıktan,
evlerinde üşürken, tir tir titrerken, doğal gaz faturalarını ödeyemezken sizin
saçma sapan Libya siyasetinizle ilgilenecek hâlleri yok. Yani sanmayın ki
Türkiye kamuoyunu, Türkiye toplumunu sizler artık bu sahte dış siyaset
politikalarıyla ikna edebiliyorsunuz. 
Bakın,
Berlin Konferansı gerçekleşti ve Berlin Konferansı’nda, Berlin masasında,
Cumhurbaşkanı Erdoğan’a ve Dışişlerinde çalışan bütün yetkililere -başta Bakan
olmak üzere- birçok şey söylediler. Ama benzer şeyleri burada muhalefet
partileri ifade ettiğinde bizlere sağır kulaklarını çevirdiler ama Berlin
masasına sağır kulaklarını çeviremezlerdi. Bakın, bununla ilgili birkaç
değerlendirme yapmak istiyorum.
Birincisi:
Sayın Cumhurbaşkanı iki saat önce toplantıyı terk etti, acaba neden? Bunu
Türkiye kamuoyu tabii ki çok merak ediyor. Biz de bu merakı gidermek için bu konuyla
ilgili açıklamalarımızı yapacağız. 
Berlin
Konferansı’nda çıkan sonuçlara baktığımızda, özellikle 25’inci maddede “Libya
Temsilciler Meclisinin onayladığı tek, birleşik, kapsayıcı ve etkin bir
hükûmetin kurulmasını destekliyoruz.” diyor Berlin masası. Peki, burada Ulusal
Mutabakat Hükûmeti ne olmuş oluyor? Yani, Türkiye'nin 2 anlaşma yaptığı ve
tezkere çıkardığı Libya meselesinde muhatabı olan bu hükûmet bu işin neresinde?
Bu maddelerde diyor ki: “Bu hükûmet, Libya Temsilciler Meclisinden onay almadığı
sürece muhatap değildir.” Dolayısıyla imzaladığınız 2 anlaşma ve çıkan tezkere
boşa düşmüştür.
Yine
25’inci maddede “Libya Siyasi Anlaşması’nı Libya’daki siyasi çözüm için geçerli
çatı kabul ettiğini, desteklediğini belirtir, 2015’te Fas’ın Suheyrat kentinde
imzalanan Libya Siyasi Anlaşması’na göre Serrac Hükûmetinin yapacağı
anlaşmaların işlerlik kazanabilmesi Libya Temsilciler Meclisinin onayına
bağlıdır.” diyerek az önce söylediğimizi bu maddenin devamında bir kez daha
tescillemiş oluyor. 
Yine
Berlin Konferansı’nın 13’üncü maddesine göre ve hatta 19’uncu maddede
yineleyerek ifade etmişler: “Birleşmiş Milletlerin terörist kabul ettiği
gruplarla iş birliği yapılmasını kabul etmiyor, tüm aktörleri çatışmayı
körükleyici eylemlerden kaçınmaya çağırıyor. Buna askerî kapasitenin
güçlendirilmesi için sağlanan finansman ve paralı asker desteği de dâhildir.”
şeklindeki vurgular oldukça açıktır. Yani Libya’ya savaşçı sevkini apaçık bir
biçimde yasaklamaktadır ve bu madde âdeta Türkiye için çıkarılmış gibi yani bu
iktidarın, muhalefetin reddine rağmen çıkarmış olduğu tezkere ve imzaladığı
anlaşmalara apaçık bir cevap olmuş. 
Yine,
20’nci madde -devam ediyor- bununla ilgili diyor ki: “Terörist gruplara desteğe
son verilmeli.” Destekçinin, terörist faaliyetin failliğinden sorumlu
tutulacağı ifade ediliyor. Yani bugün Türkiye, bu iktidar, AKP iktidarı eğer bu
Mecliste konuştuklarını gerçekten yapacak olursa uluslararası düzeyde suçlu
olacaktır. Diyeceksiniz ki: “Bize ne başka ülkelerden?” Ki bu kürsüde bunu çok
söylediniz bize. Biz de şunu söylüyoruz: Sizin ne işiniz vardı o zaman Berlin
masasında? Madem siz bu ülkeleri muhatap almayacak, önemsemeyeceksiniz, neden
bu toplantıya gitmek için kendinizi paraladınız? 
Gelelim
bu iktidarın canhıraş bir şekilde Libya’ya asker gönderme sevdasına. Az önce de
ifade ettim, bu ülkenin yoksul halk çocukları, Suriye’de ve Libya’da savaşması
için gönderilmek isteniyor. Kim için? Örneğin, Libya’da İhvancılara destek
olmak için. “Yazık değil mi, günah değil mi?” diye sorduk bu sıralardan,
sormaya devam edeceğiz. 
Şimdi,
tezkere, elbette boşa düştü. Cumhurbaşkanı Erdoğan Berlin dönüşü bununla ilgili
yaptığı açıklamada da aslında aldığı yenilginin özetini kendi sözleriyle şöyle
ifade etmiş oluyor: “Biz buraya şu anda askerî güç göndermiyoruz. Biz sadece
eğitmen olarak, eğitici olarak buraya bir kadro gönderdik, o kadar. Bunlar da
orada eğitim yaptırıyorlar.” Bunun için miydi bu
kadar kıyamet koparmanız? Bunun için miydi yandaş medyanın gece gündüz “Libya,
Libya” diye başlıklar atma sebebi? 
Evet değerli vatandaşlarımız, bizleri
ekranları başında izleyen değerli halklarımız; şu sıralarda Beyaz Saray’dan
gelen açıklamalar doğrultusunda, Türkiye saatiyle sekiz gibi, ABD, yüzyılın
anlaşması olarak tabir ettiği planı ifade edecek. Hatırlayacağınız üzere,
yüzyılın anlaşması, Filistin ve İsrail arasındaki sorunu sözüm ona çözmek üzere
hazırlanmış bir plandır. Fakat bizler şunu çok iyi biliyoruz ki Filistin, Trump
ve damadı Kushner’in yürüttüğü bir planın bir kez daha kurbanı edilmek
isteniyor. Bu plana kim destek oluyor? Suudi Prensi Selman, Muhammet bin
Selman. Dedi ki Filistin Devlet Başkanı Mahmut Abbas’a “Gel, 10 milyar dolarla
bu işi kapatalım ya da Batı Şeria’da çeşitli işletmeler kuralım ve bu işi
kapatalım.” Tabii ki Filistin halkı bu plana ve bu projeye “evet” demedi,
demiyor. Filistin halkı, başta Arap Birliği ülkeleri olmak üzere, bölgedeki
bütün ülkelere yüzyılın projesine, anlaşmasına karşı çıkması ve bu konuda tavır
koyması için çağrısını yapmıştır. Bu çağrıya bütün ülkelerin kulak vermesi
gerekiyor, Türkiye'nin kulak vermesi gerekiyor. Fakat sormak gerekiyor ki
Türkiye -sadece Mavi Marmara örneğinden yola çıkacak olursak- Filistin halkının
gerçekten ne kadar yanında? Bu, bizler açısından her daim bir soru işaretidir.
Hatırlayacağınız üzere, Türkiye, İslam İşbirliği Teşkilatını alelacele bir
toplantıya çağırmıştı. Ne zamandı bu çağrı? Kudüs’ün İsrail’in başkenti ilan
edildiği zamanlarda. O toplantıda Kudüs’ü Doğu Kudüs ve Batı Kudüs şeklinde
ayırmaya, onay vermeye ramak kalmıştı. Biz buradan bir kez daha ifade ediyoruz:
Kudüs, Kudüs’tür, doğu-batı diye ayrılamaz ve Filistin’in başkentidir.
Öncelikle,
bizler HDP olarak Filistin meselesine dair şu önerilerimizi kamuoyuyla
paylaşmak istiyoruz: İsrail 1967’de işgal öncesindeki sınırlarına çekilmek
zorundadır. Birleşmiş Milletler kararı temelinde İsrail, Filistin toprakları
üzerinde kurduğu yerleşim bölgelerini boşaltmalıdır. Her iki tarafın
destekleyeceği, Birleşmiş Milletlerin tanıyacağı ara bulucu heyet tarafından
çözüm süreci başlatılmalıdır. Filistin halkının karşılaştığı insan hakları
ihlallerinin ve aynı zamanda sebep olunan maddi zararların ve can kaybının
-tabii ki can kaybını gidermek mümkün değil ama- bu kayıpların maddi ve manevi
telafisi için adımlar atılmalı ve İsrail’in yaptıkları savaş suçu olarak ilan
edilmelidir.
Filistin
halkının izolasyonuna sebep olan tüm tek taraflı müdahaleler ve yaptırımlar son
bulmalı, göç etmek zorunda kalmış Filistinlilerin kendi topraklarına dönüşüne
önayak olunmalıdır, bu sağlanmalıdır. 
Evet
değerli arkadaşlar, Libya, Suriye, Irak derken iktidarın dış politikasıyla
ilgili kısaca bir sağlama yapacak olursak karşımıza neler çıkıyor: Bakın, 16
Ocakta 3’üncü kez toplanan Gaz Forumu’na yine Türkiye dâhil edilmedi. Fransa
resmî olarak katılımcı olmak için başvuru yaptı, ABD gözlemci heyet göndermek
istediğini belirtti ama yine Gaz Forumu’nda Türkiye yok. 
Bölgede
Rusya’nın siyasetinin önünü açma görevini üstlenmiş bir iktidarla karşı
karşıyayız. Evet, size kaşıkla veriyor ama kepçeyle alıyor. Bunu nerede gördük?
Mersin Limanı’nı kullandırmanızdan, nükleer enerji üretiminde Mersin’de suları
onlara açmanızdan, toprakları onlara açmanızdan zaten açığa çıkmıştır.
Yine
aynı şekilde S-400’lerle bağlanmanızdan belli olmuştur. Yine aynı biçimde
İdlib; İdlib’de, evet dediler ki sizlere: “İdlib’de bir çatışmasızlık bölgesi
ilan edilsin, Türkiye bu konuda görev üstlenmek istiyorsa buyursun gelsin, 12
gözlem noktası veriyoruz.” Oysaki Türkiye, orada çatışmasızlık bölgesi yaratmak
yerine, onu sağlamak yerine bölgede sıkışıp kalmış olan Selefi cihadist
çeteleri, katil çeteleri nasıl koruyacağına baktı ve onlara nasıl zarar gelmez,
nasıl korurum diye kafa yordu. Burada da bir kez daha Türkiye, bu iktidardan
dolayı kaybetti ve şu anda İdlib’de ateşkes -sözde ateşkes- olmasına rağmen -ki
Libya’da da ateşkes ilan edildi sözüm ona ama bu ateş hiçbir şekilde kesilmedi-
Suriye Hükûmeti İdlib’de ilerliyor, Rusya da buna çok açık bir biçimde destek
oluyor. İşte sizin Orta Doğu’daki partnerinizin size yaptıkları.
Değerli arkadaşlar, bizler bu ülkede eğer
barış politikası üretemezsek hep birlikte kaybetmeye mahkûmuz. Burada Filistin
sorununun çözümüne dair nasıl sesimizi yükseltiyorsak hep birlikte, aynı
biçimde Kürt sorununun çözülmesi için sesimizi daha fazla yükseltmeye ve daha
geliştirilmiş projeler sunmaya ihtiyacımız var. Bu Meclisin böyle bir görevi
vardır. 
Bakın, yıllardır devam eden, bu ülkenin
iç ve dış siyasetinde çok ciddi bir biçimde gelişmesinin önünü kesen Kürt
sorunu şayet barışçıl ve demokratik yöntemlerle çözülmezse -ben bunu Meclisteki
bütün partilere söylemek istiyorum- sizler ne Libya’ya barış taşıyabilirsiniz
ne Filistin halkıyla dayanışabilirsiniz ne de bölgeye barış götürebilirsiniz. O
yüzden bizler eğer bu bölgenin barış ve kardeşlik içinde yönetilmesini
istiyorsak, bunu tesis edeceksek başta kendi evimizden başlamak zorundayız.
Yani başta Türkiye olmak üzere yakın coğrafya olan Suriye’de Kürt sorununun
barışçıl ve demokratik yöntemlerle çözülmesi için adım atmak dışında gerçekten
hiçbir seçeneğimiz yoktur. Bu konuda da Meclisteki bütün partilere görev
düşmektedir. Elimizi hep beraber taşın altına koymak zorundayız. 
Dünyaca ünlü Filistinli çizim ustası Naci
el-Ali’nin çizdiği bir karikatür bütün dünyaca bilinir: Hanzala. Hanzala bir
Arap çocuğudur ve Filistin-Orta Doğu
coğrafyasında dökülen kanı, şiddeti protesto etmek için sırtını insanlara ve
güneşe dönmüş bir semboldür. Bu sembolü eminim ki hepiniz çok iyi biliyorsunuz.

(Mikrofon
otomatik cihaz tarafından kapatıldı) 
BAŞKAN
– Sözlerinizi bağlayın Sayın Hatımoğulları Oruç. 
Buyurun.
TULAY
HATIMOĞULLARI ORUÇ (Devamla) – Hanzala’nın yüzünü güneşe çevirmek yani
bölgedeki, coğrafyadaki bütün çocukların yüzünü güldürmek -tabii ki bizim bu
çorbada tuzumuz olabilmeli- hepimizin görevidir. Kürt kızı Ceylan Önkol’un
yarım kalan bakışları Hanzala’nın gözleriyle buluşacak, mutlaka buluşacak.
Bölgemizi savaş ve şiddet sarmalına mahkûm edenlere karşı Hanzalaların,
intifadanın çocuklarının, “…”(X) yaşayan Ceylanların bakışları yarım
kalmayacak. Güneşin bu çocukların yüzlerini pırıl pırıl aydınlatması için
hepimizin yapabileceği bir şeyler var ve ben bu Meclisi bu göreve bir kez daha
davet etmek istiyorum. Bütün çocukların yüzünü güldürelim. Hanzalaların, Ceylan
Önkolların bakışıyla barış, dostluk ve kardeşlik içinde bu bakışmanın gerçekleşmesini
hep beraber sağlayabiliriz. (HDP sıralarından alkışlar) 
BAŞKAN
– Teşekkürler Sayın Hatımoğulları Oruç. 
Cumhuriyet
Halk Partisi Grubu adına İstanbul Milletvekili Engin Altay’da söz. 
Buyurun
Sayın Altay. (CHP sıralarından alkışlar) 
Süreniz
yirmi dakikadır. 
CHP
GRUBU ADINA ENGİN ALTAY (İstanbul) – Teşekkür ederim Sayın Başkan. 
Sizi
ve yüce Genel Kurulu saygıyla selamlıyorum. 
Sayın
Başkan, sayın milletvekilleri; bu Parlamentoda yüzlerce uluslararası anlaşma
onaylandı. Biz Cumhuriyet Halk Partisi olarak özellikle bu uluslararası
anlaşmalarda iç siyasi gözlüğümüzü çıkarıp bir kenara atıyoruz ve anlaşmaya
Türkiye’nin menfaatleri bakımından bakarak
bir tavır ve değerlendirme geliştiriyoruz.
Şimdi,
bugün, biraz önce AK PARTİ’nin kabul edilen grup önerisi doğrultusunda 64 sıra
sayılı Türkiye Cumhuriyeti ile Bolivarcı Venezuela Cumhuriyeti arasında yapılan
bir uluslararası anlaşma geldi, şimdi onu görüşüyoruz; biraz sonra da yine
kabul edilen grup önerisi doğrultusunda 113 sıra sayılı Türkiye Cumhuriyeti ile
Özbekistan Cumhuriyeti arasında yapılan, imzalanan bir anlaşmayı görüşüp
onaylayacağız ya da onaylamayacağız. Sistemimiz uluslararası anlaşmalarla
ilgili yürütmeyi yetkilendirirken aziz milletimiz adına bu anlaşmaların
onaylanma yetkisini Türkiye Büyük Millet Meclisine vermiş bir sistem. Anayasa
da böyle, Türkiye Büyük Millet Meclisi İçtüzüğü de böyle, mevzuat da böyle.
Şimdi,
tabii, bu 64 sıra sayılı Teklif’te, anlaşmada hem Cumhuriyet Halk Partisinin
hem de İYİ PARTİ’nin muhalefet şerhi var. Peşinen şunu söylemek isterim ki
Cumhuriyet Halk Partisi olarak Venezuela ile Türkiye arasında iyi ilişkilerin
-askerî, ekonomik, ticari, eğitim, sağlık, sanayi, tarım dâhil- ticaret
hacminin maksimum seviyeye çıkmasından son derece memnun oluruz. Önemli bir
ülkedir. Cumhuriyet Halk Partisi olarak Latin Amerika’daki böyle bir ülkeyle,
dünyada da son dönemde çok popüler olan bir ülkeyle Türkiye’nin iyi ilişkileri
bizi memnun eder. 
Tabii,
uluslararası ilişkilerde karşılıklı menfaat esası önemlidir yani bir tarafın
menfaatine bir tarafın zararına bir anlaşma zaten olmaz. Nitekim bu anlaşmanın
içeriğinde de -bakın, farklı bir şey söylüyorum- sorun yok ama bu anlaşmada çok
önemli bir sorun var, o da şu: Bu anlaşmayla Türkiye Büyük Millet Meclisinin
yetkileri yürütme organı tarafından gasbediliyor. Bunun örneğini pek
bulamazsınız. Sanıyorum 2002-2003’te, AK PARTİ’nin Parlamentoya geldiği ilk
dönemde yani 22’nci dönemde biraz sonra size okuyacağım sakıncalı bir anlaşma
partiniz tarafından sonra geri çekildi hafızam beni yanıltmıyorsa; bunu da
hatırlıyorum. 
Değerli
arkadaşlar, niye muhalefet şerhi koyduk? Şunun için koyduk, şöyle, çok kısa:
Bolivarcı Venezuela Cumhuriyeti’yle imzalanan söz konusu anlaşmanın 2’nci
maddesinde “(1) 1 inci maddede belirtilen Anlaşmanın eklerine ilişkin
değişiklikleri doğrudan onaylamaya Cumhurbaşkanı yetkilidir.” deniliyor. O
olmadı, yetki devri. 
Şimdi
şudur: Uluslararası anlaşmalar yapılır, Meclisin önüne gelir, onaylanır
onaylanmaz, ayrı, genelde de onaylanıyor zaten. Meclis bunu onayladıktan sonra
bu anlaşma yürürlükte iken örneğin eğitimle ilgili, sağlıkla ilgili ya da
teknoloji transferiyle ilgili bu iki ülke arasında bu anlaşma revize
edilebilir, edilmelidir de. Artık revize edildikten sonra bu anlaşma, siz yüce
Genel Kurulun onayladığı anlaşma olmaktan çıkar ve o yeni bir anlaşmadır ve
onun da buraya gelmesi icap eder. Şimdi, bu anlaşmada böyle bir sıkıntı var.
Biz bunun içeriğine, anlaşma hükümlerine itiraz etmiyoruz ama bu yönüyle,
yetkilerimizin, aziz milletimizin bize verdiği yetkinin; Meclisin, sadece ve
sadece Meclisin kullanma hakkı olan bir yetkinin yürütme organınca
kullanılmasını sakıncalı buluyoruz. Eminim siz de sakıncalı bulursunuz. Bu
doğru değil.
Devamen
hemen söyleyeyim: Anlaşmanın “Kurumsal Hükümler” başlıklı IV. Fasıl içinde yer
alan “Ortak Komite” başlıklı 21’inci maddenin (2)’nci fıkrasında tarafların
kuracakları Ortak Komitenin işlevleri listelenmiştir. Bunlar arasında
“anlaşmada her türlü tadilatı yapmak ve anlaşmayı değiştirmek” de yer
almaktadır. Bakın, ikinci bir sorun. Yani bunu 3 kere reddetmemiz lazım. Bir
Ortak Komite var, Ortak Komite anlaşmayı tadil edebiliyor ve Türkiye Büyük
Millet Meclisini gene baypas edebiliyor. Ortak Komite bu anlaşmada değişiklik
yaptığı takdirde anlaşmanın tekrar her iki ülkede onay sürecine girip
girmeyeceği belirsiz. 
Değerli
arkadaşlar, Sayın Kubat; hukukçusunuz, gelin, söyleyin, deyin ki: “Bu anlaşma
Meclisin yetkilerini baypas etmiyor.” Ediyor yani Ortak Komite anlaşmayı tadil
ediyor, değiştirebiliyor; değişikliklerin ülke parlamentolarınca onayına, en
azından Türkiye tarafından Türkiye Büyük Millet Meclisinde onaylanacağına dair
bir konu burada yok. 
Ayrıca,
Venezuela’dan sıfır gümrükle ya da vergi indirimiyle tarım ürünleri, canlı
hayvan ve hayvansal ürünler ithal edileceği anlaşılmaktadır. Genel olarak
Türkiye ekonomisinin, özel olarak da tarım ve hayvancılığın içinde bulunduğu
durum göz önüne alındığında üreticilerimizin hilafına olacak bu duruma da bir
çekince koyuyoruz ama tekrar ediyorum: Ana rezervimiz, Türkiye Büyük Millet
Meclisinin yetkilerini Sayın Cumhurbaşkanına devretmesidir. Doğru değil değerli
milletvekilleri. Yani AK PARTİ’nin, belki Milliyetçi Hareket Partisinin
Parlamento çoğunluğuyla bu kabul edilebilir, buradan geçebilir ama bu,
Parlamento bakımından, Meclisimiz bakımından bir harakiridir. Yani hani
başkanlık sistemine geçtik, güya “Kuvvetler ayrılığı daha katı, daha güzel,
daha ayrı işleyecek.” derken iddianız o, biz tam tersini söylüyoruz, geldiğimiz
noktada bu anlaşma bu tür sakıncaları barındırıyor. Tekrar altını çiziyorum:
Bolivarcı Venezuela Cumhuriyeti ile Türkiye Cumhuriyeti arasında her türlü
ikili ilişkinin gelişmesi ve güçlenmesi Cumhuriyet Halk Partisini sadece ve
sadece memnun eder ama tekrar altını çizerek söylüyorum: Türkiye Büyük Millet
Meclisine ait bir yetkinin bir kişi tarafından kullanılması da Türkiye Büyük
Millet Meclisinin itibarına halel getirir. Gelin, bence bu günaha ortak
olmayın. Bu hükümlerin bir şekilde değiştirilmesi gerekir ya da burada
çoğunlukla geçerse de siz, en azından, AK PARTİ mensubu sayın milletvekilleri,
bu anlaşmanın bir an önce tadil edilip Meclise gelmesi için partinize baskı
yapın. Meclisi sevin. Erdoğan’ı sevin, bir şey demem, saygı duyarım, seveni var
sevmeyeni var ama Meclisi de sevin. Meclisi sevmek milleti sevmektir. Meclisi
sevmek millî iradenin önünde şapka çıkarmaktır. Meclisi sevmek milletin önünde
boyun eğmektir. (CHP sıralarından alkışlar) Bunu yapabilmemiz lazım. Bunu
yapamazsak Hükûmetten gelen her anlaşmayı sorgusuz sualsiz kabul edersek asli
işimizi çok yapmış olmayız. 
Değerli milletvekilleri, bunun hemen
peşine 113 sıra sayılı Türkiye Cumhuriyeti Hükümeti ile Özbekistan Cumhuriyeti
Hükümeti Arasında Karayolu ile Uluslararası Yolcu ve Eşya Taşımacılığı
Anlaşmasının Onaylanmasının Uygun Bulunduğuna Dair Kanun Teklifi’ni
görüşeceğiz. Bakın, Cumhuriyet Halk Partisi Grubu olarak buradan söylüyorum, bu
ikinci anlaşmada yapacağımız şudur: Meclisin mesaisini de gereksiz yere işgal
etmemek için, dost ve kardeş Özbekistan’la ekonomik, ticari ilişkilerimizin
daha da güçlenerek gelişmesi için oturduğum yerden bir dakikalık söz alacağım
Sayın Başkan, bu Özbekistan anlaşmasının tümünde ya da maddelerinde söz
almayacağız. Türk-Özbek kardeşliği kutlu olsun, hayırlara vesile olsun
diyeceğiz, kabul oyu vereceğiz. Buna kabul oyu vereceğiz, bu doğru, bunda
yanlış yok, buna kabul diyoruz, diyeceğiz ama bu yanlış. Ben diyorum ki gelin
dönün, yanlıştan dönmek erdemdir. Venezuela’ya birileri gidecekse gelecekse,
bir resmî ziyaret yapılacaksa ben onu bilmem, bunun için aceleye getirildiyse
ben onu bilmem ama öyleyse bile gidildiğinde hemen bu anlaşma orada revize
edilebilir, gelir; biz de hay hay deriz, kutlu olsun, hayırlı olsun deriz. 
Değerli arkadaşlar, buradan tabii
anlaşılan şu: Dış politika ve uluslararası ilişkileri -hep söylerim- iç politik
argüman olarak bırak kullanmayı, düşünmeye başladığınız anda size yanlış
yaptırır. Nitekim, çevremizde, bulunduğumuz coğrafyada yaşanan son gelişmeler
de yürütmenin bu konuda büyük yanlışlar içine düştüğünü açık bir şekilde
gösteriyor. Yanlış olabilir, diplomaside yanlış tolere edilebilir ama
uluslararası ilişkilerde, diplomaside çelişki, ikirciklik kabul edilemez. Yani
bir konuda bir karar alırsınız, dünyadaki diğer ilgili ülkelerin size bakışında
farklı hükümler olabilir, kızan olur, seven olur, bu ayrı. Ama dış politikada
tutarsız, ikircikli, çelişkili hâl ve yol izlerseniz bırak içerisini, bırak
CHP'yi -öyle diyor ya sizinki “Ce-Ha-Pe”- dünyanın diğer ülkeleri, Birleşmiş
Milletler ailesi, dünya milletler ailesi, içinde bulunduğunuz coğrafyadaki
komşuların size güveni kalmaz, güvenmezler, derler ki: “Bunun ne yapacağı belli
değil; sabah başka, akşam başka.” İşte, bu, Türkiye'yi o alanda, Doğu
Akdeniz’se Doğu Akdeniz, Kuzey Irak’sa Kuzey Irak, Suriye'yeyse Suriye,
İran-ABD gerilimiyse o, güveninizi yitirdiğiniz zaman dış politikada
ağırlığınızı da yitirirsiniz, gücünüzü de kaybedersiniz, etkisiz eleman
olursunuz. Örneğin, Türkiye, Orta Doğu coğrafyasında AK PARTİ, dış politikasını
pelikan grubuna, mehdi bekleyen danışmanlara ve SETA’ya teslim etmeden önce
belirleyici ülke idi, bak, belirleyici ülke idi. (CHP sıralarından alkışlar)
Ama şimdi Türkiye dış politikasını pelikana, efendim, mehdi bekleyen
danışmanlara, SETA’ya ve bilimsellikten uzak kafalara ve Dışişleri Bakanlığının
yıllardır sürdürdüğü diskura, geleneklere aykırı kafalara teslim ettiğinden
beri Türkiye -belirleyici olmaktan geçtim, etkileyici olmaktan da geçtim-
etkisiz eleman oldu değerli arkadaşlar, buna üzülüyoruz. Bunu, Türkiye'nin, 82
milyonun hak etmediğini düşünüyoruz. 
Şimdi,
biz Libya’da dedik ki… 1974 Barış Harekâtı’nda şu mu zannediliyor, çok merak
ediyorum: Dönemin Libya Devlet Başkanı ile -Kıbrıs Barış Harekâtı’ndan
bahsediyorum- dönemin Türkiye Cumhuriyeti Başbakanının özel hukukundan kaynaklı
olarak mı Libya, Kıbrıs mücadelemize destek verdi? Kim buna “Evet.” diyebilir?
Hayır, Libya ile Türkiye arasındaki kadim ilişki, dostluk, tarihî köklü
bağlardır Libya’nın 1974’te Türkiye’ye samimi destek vermesinin gerekçesi. Yani
o dönemdeki Kaddafi ile merhum Ecevit’in -ikisi de rahmetli- özel hukuku
değildir. Hâl böyle olunca ne dedik? “Yahu, bizim için aslolan Libya, Libya
halkı, Libya’daki kardeşlerimiz, dostlarımız.” Efendim, Libya’da Trablus’ta
Serrac, Tobruk’ta Hafter; bunlar didişiyor. Ya, siz komşunuzun evinde, alt katınızda
evin iki oğlu kavga ederse üst kattan inip birine bir tokat atar mısınız?
Atamazsınız, yanlıştır. Türkiye’nin Libya politikasına girizgâhı bu idi. Biz
dedik ki: “Yapma, etme; bizim için önemli olan Libya ahalisidir, bin yıllık
dostluktur. Bugün Serrac var, yarın kadrac olur; bugün Hafter var, yarın bilmem
ne olur.” Ne dendi? “Efendim, birisi darbeci, birisi meşru. Birleşmiş Milletler
bunu tanıyor, ben de bunu tanırım.” Yahu, Birleşmiş Milletlerin tanıdığını
tanıyorsan burnunun dibinde Esad var; Esad’ı da tanı, Esad’ı da tanı. (CHP
sıralarından alkışlar) 
Peki,
CHP dedi ki: “Ey Erdoğan, bize yakışan ara buluculuk, iki kardeş kavga ediyorsa
birine şamar atmak, birini arkana almak değil; onları kucaklaştırmak mümkünse,
değilse, kavga ettirmemek.” Hatırlayın “Teröristle, darbeciyle ara bulucu
olunmaz, masaya oturulmaz.” dedi. Gene hatırlayın, tam üç gün sonra Sayın
Putin’le Türkiye’de bütün televizyonların karşısında cümleye şöyle başlandı;
“Biz ara bulucular olarak…” diye başlandı. Şimdi Allah var, bu çelişki değil
mi? Daha vahimi var. Daha sonra, üç beş gün sonra da tekrar “Hafter’le masaya
oturmam, kimseyi oturtmam.” var. Ee, şimdi, böyle yapınca şu oluyor: Söz konusu
coğrafyadaki hak ve menfaatlerin korunabilmesi noktasında, dediğim gibi, bırak
belirleyici olmayı, etkileyici olmayı, etkisiz eleman noktasına gelirsiniz.
Doğu Akdeniz’de KKTC’nin ve bizim mavi vatanımızdaki hak ve menfaatlerimiz eğer
hakikaten Trablus’taki Serrac’la olan hukukumuza kaldıysa Allah bize selamet
versin! Böyle bir şey olabilir mi? Ne derler? Ağaca yaslanma, kurur; insana
yaslanma, ölür. Türkiye’nin yaslanması gereken Serrac değil, Türkiye’nin
yaslanması gereken Libya’yla kadim hukuk ve ilişkidir, böyledir bu iş. (CHP
sıralarından alkışlar)
Efendim, ben demişim ki -evet, tekrar ediyorum-
birisi İhvan kardeşliği üzerinden yürüyor, birisi daha seküler. Ha bu, biri
haklı, biri haksız demek değil; ben sonuca bakarım, ben sonuca bakarım. Hangisi
Libya halkının desteğini almışsa Türkiye onunla ilişkilerini sürdürür, bu kadar
basit. 
Bakın, bu şuraya da yansıyor: Sizin
Libya’daki, Suriye’deki çelişkileriniz, yanlışlarınız İran-Amerika Birleşik
Devletleri gerilimine de yansır. Yani şunu yapamazsınız: Suriye’de elinizde bir
bidon benzin, ateşe koşacaksınız; Libya’da elinizde bir bidon benzin, ateşe
koşacaksınız; sonra onu bırakıp bir bidon su alıp İran’a yürüyeceksiniz; size
gülerler. Yani burada gerilim, burada yumuşama; yok böyle bir şey, böyle bir
şey yok. Bir ülkenin dış politikasında bir doğrultu tutarlılığı olur, bir
omurga olur. 
Ayrıca, dış politika üzerinden, içeride
ekonomik kriz başta olmak üzere kimi yanlış politikalardan dolayı kaybettiğiniz
itibarınızı tolere edemezsiniz, hiç mümkün değildir; örneğini de bulamazsınız.
Anlıktır, saman alevi gibi, bir “aslanım, kaplanım” der millet; sandığa
giderken de mutfağına bakar, cebine bakar, gelen icra dosyasına bakar, bakar,
bakar, bakar. (CHP sıralarından alkışlar)
Bunları
sonra konuşuruz. Şimdi Türkiye'nin acil sorunu deprem. Çelişkimiz, acil
sorunumuz depremdir, temel sorunumuz da ekonomidir.
AK
PARTİ’nin saygıdeğer milletvekilleri, vatandaşın içinde bulunduğu ekonomik
sıkıntıyı, ekonomiyle ilgili isyanı, hiç şüphe etmeyin, AK PARTİ’nin üst düzey
yöneticileri de görüyor ama yukarıdakiler biraz sağır olur, işlerine geldiği
gibi görür, olanı görmez olmasını istediğini görür. Siz saygıdeğer
milletvekillerine düşen, size yansıyan feryadı -çünkü hep sokaktasınız,
milletin içindesiniz, biliyorum- AK PARTİ’nin üst yönetimine, AK PARTİ’nin
tepesine iletmektir; hepimize, sadece AK PARTİ’ye değil. Biz bunu Parlamentoda
muhalefet olarak yapacağız, siz özelde, parti içinde de yukarıya “Kral çıplak.”
diyeceksiniz. Bu denirse hem AK PARTİ’nin bunda menfaati olur hem Türkiye'nin.
Denmezse ne olur? Türkiye de kaybeder, anketlerde görüldüğü gibi AK PARTİ de
kaybeder. AK PARTİ kaybetsin, Cumhuriyet Halk Partisi kaybetsin, hiç önemli
değil. Önemli olan, 82 milyonun huzurudur, refahıdır, mutluluğudur; önemli
olan, yurtta da dünyada da barıştır.
Sizleri
saygıyla selamlıyorum efendim. (CHP sıralarından alkışlar)
BAŞKAN
– Teşekkürler Sayın Altay.
Şimdi
de şahıslar adına konuşmalara geçiyoruz.
Söz
Kahramanmaraş Milletvekili Sefer Aycan’da.
Buyurun
Sayın Aycan. (MHP sıralarından alkışlar)
Süreniz
on dakikadır.
SEFER
AYCAN (Kahramanmaraş) – Sayın Başkan, sayın milletvekilleri; görüşülmekte olan
uluslararası anlaşma üzerinde şahsım adına söz almış bulunuyorum. Hepinizi
saygıyla selamlıyorum.
Uluslararası
anlaşmayı onaylıyorum, destekliyorum; bunu baştan belirtmek istiyorum. 
Ben,
bugün, uluslararası anlaşmadan çok deprem üzerinde konuşmak istiyorum.
Elâzığ’da yaşadığımız deprem sırasında Kahramanmaraş’ta bulunuyordum ve deprem
çevre illerin tümünü etkilemişti. Bunun üzerine Sayın Genel Başkanımız
tarafından, Milliyetçi Hareket Partisi Grubundan 5 milletvekilinden ve beraberinde
bölgedeki MYK üyelerimiz ve il başkanlarımızdan bir heyet oluşturuldu ve
görevlendirildi. Biz cumartesi günü deprem bölgesine hep beraber gittik ve
deprem bölgesi Elâzığ’da ve Malatya’da incelemelerde bulunduk. Evleri yıkılan,
çadırlarda yaşayan vatandaşları ziyaret ettik; kriz merkezlerine giderek
depremle ilgili bilgi aldık. Devlet görevdeydi, devletin bakanlıkları
görevdeydi, Sayın Cumhurbaşkanı da deprem bölgesindeydi ve gördüğümüz kadarıyla
herkes, elinden geldiği kadar deprem bölgesindeki vatandaşın yaralarının
sarılması için çalışıyordu. 
Şimdi,
deprem olduğunda aslında kriz yönetiminde üç aşama vardır. Depremden önce
yapılacaklar, deprem sırasında yapılacaklar ve depremden sonra yapılacaklar
diye olayı üç aşamada incelemek lazım. Deprem olduğunda önemli olan, enkaz
altından vatandaşı çıkarmak, bunları kurtarmak ve sağlık hizmeti vermek, ondan
sonrasında da bu insanların yerleşim yerlerinde yaşamını devam ettirmeye
çalışmaktır. Polemik yapmanın hiçbir yararı yoktur, oradaki insanların polemiğe
ihtiyacı yoktur. Oradaki insanların sıcak bir çorbaya ihtiyacı vardır, kalacak
bir yere, sevgiye ve güvene ihtiyacı vardır. 
Deprem
sonrasında görülen en önemli sağlık sorunlarından biri posttravmatik depresyon
sendromudur. Tıbbi adıyla bilinen posttravmatik depresyon sendromu, özellikle
depremden sonra, bir ay sonra yaşanan bir sıkıntıdır. Bunun için, depremden
sonra o insanlara verilecek en önemli hizmet sıcak bir el, sıcak bir çorbadır.
Bunun bilinciyle hareket etmek lazım. Onlara psikolojik destek vermek gerekir,
onların yanında olduğumuzu hissettirmek gerekir. Bugün hepimize düşen görev
budur. Polemik yapmaktansa oralara gidip en azından bir tas çorba götürmek çok
daha anlamlı ve çok daha yara sarıcıdır. 
Bu vesileyle, Marmara depremi üzerinde de
konuşmak istiyorum. Çünkü bazı kişiler oturdukları yerden, yirmi bir yıl önce
olmuş Marmara depremi üzerine ahkâm kesmektedir. Ben, o gün -Marmara
depreminde- Sağlık Bakanlığında Temel Sağlık Hizmetleri Genel Müdürlüğünde
Genel Müdür olarak çalışan bir kişiydim ve depremde, Sağlık Bakanlığının kriz
koordinatörü olarak hem Marmara depreminde hem Düzce depreminde hem de Afyon
depreminde krizi yöneten, sağlık hizmetlerini koordine eden biriydim. Bu yüzden
“O gün devlet yoktu.” diyenlere buradan cevap vermem gerektiğini düşünüyorum. O
gün devlet vardı, görevinin başındaydı. Bildiğiniz gibi, deprem üçü iki geçe
olmuştu, 7.4 şiddetindeydi, uluslararası kaynaklara göre 7.8 şiddetindeydi.
Deprem üçü iki geçe oldu, biz üç buçukta Sağlık Bakanlığında toplandık, saat
beş buçukta Bolu’daydık, yedi buçukta Sakarya’daydık. Devlet oradaydı, Sağlık
Bakanlığı oradaydı, tüm bakanlıklar da oradaydı. Daha sonra Kocaeli’ye geçtik.
Kocaeli’ye geçtiğimizde dönemin Başbakanı rahmetli Bülent Ecevit saat 19.30’da
deprem bölgesindeydi. “Devlet yoktu.” diyenlere hatırlatmak istiyorum. (İYİ
PARTİ sıralarından alkışlar) Eğer kastettiğiniz Başbakansa, Başbakan Bülent
Ecevit saat 19.30’da Kocaeli’deydi. O gün deprem bölgesinde tüm bakanlıklar
elinden geleni yapmıştır. 18.500 vatandaşımız hayatını kaybetmiştir. 50 bin
yaralımız olmuştur. Bu 50 bin yaralı için hava köprüsü, ambulans köprüsü
oluşturularak Sakarya’daki yaralılar Ankara’ya, Kocaeli’deki yaralılar
İstanbul’a, Yalova’daki yaralılar Bursa’ya taşınmıştır ve Sağlık Bakanlığı 18
bin operasyon yapmıştır, bir günde 18 bin operasyon yapmıştır. Biz deprem
bölgesine gittiğimizde, saat beş buçukta Sakarya’ya gittiğimizde orada hayatını
kaybetmiş, eşini kaybetmiş, çoluğunu çocuğunu kaybetmiş insanlarla beraberdik.
Bugün depremle ahkâm kesenler neredeydi bilmiyorum. (İYİ PARTİ sıralarından
alkışlar) O gün depremi yaşayan insanlar… 
Bir
hemşirenin yaptıklarından bahsederek sözlerime devam etmek istiyorum.
Hayatınızda hiç deprem yaşadınız mı? Depremde çocuğunuzu kaybettiniz mi? O gün
orada, depremde çocuğu hayatını kaybetmiş olan hemşire çocuğunu bıraktı ve
sonra işinin başına geçti, yaralılara hizmet etti. Biz, orada genel müdür veya
bakan olarak bulunmadık, bir doktor olarak bulunduk; eldivenlerimizi elimize
geçirdik, yaralılara hizmet ettik. Diyorlar ki: “Ne yaptı? O zaman devlet
yoktu.” Başbakan oradaydı, bakanlar oradaydı, sağlık teşkilatı oradaydı,
Bayındırlık Bakanlığı oradaydı, Tarım Bakanlığı oradaydı. O gün Sağlık
Bakanlığının yaptığı hizmetler tarihe geçmiştir. O gün yaptıklarımızı,
verdiğimiz hizmetleri nasıl yaptığımızı daha sonra Japonya bizden öğrenmiştir,
oluşturduğumuz hava köprüsünü nasıl yaptığımızı onlara da anlattık. 
O
deprem bölgesine verdiğimiz hizmetlerden bahsedeyim. 45 bin konut yaptık. Hani
“Devlet yoktu.” diyorlar ya 45 bin konut yaptık orada. (İYİ PARTİ sıralarından
alkışlar) Orada devletin harcadığı para 20 milyar dolardır yani bugünkü
karşılığı yaklaşık 120 milyar liradır. O gün “Devlet yok.” denirken devlet
bunları yapıyordu. 
Sadece
deprem sırasında yıkılan ev sayısı, hasarlı ev sayısı 350 bin konuttur yani 350
bin konut depremden çok veya hafif, orta derecede etkilenmiştir. 50 bin yaralı
vardı, bu yaralıların 18 binine operasyon yapıldı. Ve orada -sadece tabii ki
depremde bitmiyor- bu insanların yaşantısını kamplarda devam ettirmek
gerekiyor. Bugün de aynı riskler var. Şimdi, bugünler kış günleridir; toplu
yaşanılan yerlerde solunum yoluyla bulaşan hastalıklar sık görülür. Hep denildi
ki: “Devlet nerededir? Kriz çıkacak, sorun çıkacak, hastalıklar patlayacak.” O
kış mevsiminde, geçici yerleşim yerlerinde yaşayan insanlara aşıyı götürdük. O
günler yaz günleriydi, bütün sular klorlanarak deprem bölgesine götürüldü. Su
şebekesi çökmüştü ama hiç kimsede ishal vakası olmadı; bölgedeki tüm sular veya
taşınan sular klorlanmıştı, bir tane ishal vakası bile yaşanmamıştı. Çadırda
yaşayan insanlar kızamığa yakalanmamıştı, herhangi bir solunum yolu enfeksiyonu
yaşanmamıştı. O gün devlet oradaydı, devlet görevinin başındaydı, milletiyle
beraberdi ve elinden gelen hizmetleri de en iyi bir şekilde vermişti. Bugün de
aynı şekilde, devlete düşen, millete hizmet etmektir; devletin milletiyle bir
arada olmasıdır. Depremlerde polemik yapmanın hiç kimseye bir faydası yoktur.
Önemli olan, depremlerde devletin sıcaklığını ve varlığını hissettirmektir. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Aycan, tamamlayın lütfen.
SEFER
AYCAN (Devamla) - Tüm millet olarak da bir arada olmanın, birlik içerisinde
olmanın zamanıdır diyorum.
Teşekkür
ediyorum. Saygılar sunarım. (MHP, AK PARTİ ve İYİ PARTİ sıralarından alkışlar)
BAŞKAN
– Teşekkürler Sayın Aycan.
Değerli
milletvekilleri, teklifin tümü üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Etmeyenler.. Kabul edilmiştir.
Şimdi,
1’inci maddeyi okutuyorum:

TÜRKİYE CUMHURİYETİ İLE
BOLİVARCI VENEZUELA CUMHURİYETİ ARASINDAKİ TİCARETİN GELİŞTİRİLMESİ
ANLAŞMASININ ONAYLANMASININ UYGUN BULUNDUĞUNA VE ANLAŞMANIN EKLERİNE İLİŞKİN
DEĞİŞİKLİKLERİN CUMHURBAŞKANINCA DOĞRUDAN ONAYLANMASINA DAİR YETKİ VERİLMESİNE
İLİŞKİN KANUN TEKLİFİ

MADDE 1- (1) 17 Mayıs 2018 tarihinde imzalanan
“Türkiye Cumhuriyeti ile Bolivarcı Venezuela Cumhuriyeti Arasındaki Ticaretin
Geliştirilmesi Anlaşması”nın onaylanması uygun bulunmuştur.
BAŞKAN
– Maddeyi oylarınıza sunuyorum: Kabul edenler… Etmeyenler… 1’inci madde kabul
edilmiştir.
2’nci
maddeyi okutuyorum:

MADDE 2- (1) 1 inci maddede belirtilen
Anlaşmanın eklerine ilişkin değişiklikleri doğrudan onaylamaya Cumhurbaşkanı
yetkilidir. 
BAŞKAN
– Maddeyi oylarınıza sunuyorum: Kabul edenler… Etmeyenler… Madde kabul
edilmiştir.
3’üncü
maddeyi okutuyorum:
MADDE 3- (1) Bu Kanun yayımı tarihinde yürürlüğe
girer.
BAŞKAN
– Maddeyi oylarınıza sunuyorum: Kabul edenler… Etmeyenler… Madde kabul
edilmiştir.
4’üncü
maddeyi okutuyorum:
MADDE 4- (1) Bu Kanun hükümlerini Cumhurbaşkanı
yürütür.
BAŞKAN
– Maddeyi oylarınıza sunuyorum: Kabul edenler… Etmeyenler… Kabul edilmiştir.
ENGİN
ALTAY (İstanbul) – Sayın Başkanım…
BAŞKAN
– Buyurun.
ENGİN
ALTAY (İstanbul) – Tutanaklara geçmesi bakımından efendim, bu teklifin,
anlaşmanın 2’nci maddesi, yürürlükte bulunan Türkiye Cumhuriyeti Anayasası’na
açıkça aykırılık teşkil etmektedir. 
Arz
ederim efendim.
BAŞKAN
– Teşekkürler Sayın Altay. 
Değerli
milletvekilleri, şimdi de teklifin tümünün oylamasına geçiyoruz. 
Teklifin
tümü açık oylamaya tabidir. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Etmeyenler… Kabul edilmiştir.
Oylama
için üç dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için öngörülen üç dakikalık süre içinde
Başkanlığına ulaştırmalarını rica ediyorum. 
Değerli
milletvekilleri, pusula verenlerin salondan ayrılmamaları gerekiyor, bunu
hatırlatıyorum.
Oylama
işlemini başlatıyorum.
(Elektronik
cihazla oylama yapıldı)
BAŞKAN
– Toplantı yeter sayısı yoktur.
Birleşime
on dakika ara veriyorum. 
Kapanma Saati: 19.58
ÜÇÜNCÜ OTURUM
Açılma Saati: 20.12
BAŞKAN: Başkan Vekili Mithat SANCAR
KÂTİP ÜYELER: Bayram ÖZÇELİK (Burdur), Rümeysa KADAK (İstanbul)
-----0-----
BAŞKAN
– Değerli milletvekilleri, Türkiye Büyük Millet Meclisinin 48’inci Birleşiminin
Üçüncü Oturumunu açıyorum.
64
sıra sayılı Kanun Teklifi’nin tümünün açık oylamasında toplantı yeter sayısı
bulunamamıştı. Şimdi açık oylamayı tekrarlayacağım. 
Oylama
için üç dakika süre veriyorum ve oylamayı başlatıyorum. 
(Elektronik
cihazla oylama başlandı) 
BAŞKAN
– Değerli milletvekilleri, tekrar hatırlatmam gerekiyor ki pusula verenler
salonda kalmalıdır. Oylamadan sonra pusulaları eşleştirmek üzere isimleri
okuyacağız. 
(Elektronik
cihazla oylamaya devam edildi)
BAŞKAN
– Değerli milletvekilleri, şimdi pusulaları okuyacağım. İsmini okuduğum
milletvekillerinin kendilerini tanıtması gerekiyor.
Pakize
Mutlu Aydemir? Burada. 
Hüseyin
Yayman? Burada.
İrfan
Kartal? Burada. 
Ali
Özkaya? Burada.
Ceyda
Çetin Erenler? Burada.
Atilla
Ödünç? Burada.
Serkan
Bayram? Burada.
Emine
Yavuz Gözgeç? Burada. 
Niyazi
Güneş? Burada.
İbrahim
Halil Yıldız? (CHP ve HDP sıralarından “Yok, yok.” sesleri)
Değerli
milletvekilleri, elektronik oylama tutanakları ile pusulaları
karşılaştıracağız, sonra da sonucu açıklayacağız. 
Değerli
milletvekilleri, İzmir Milletvekili Binali Yıldırım’ın Türkiye Cumhuriyeti ile
Bolivarcı Venezuela Cumhuriyeti Arasındaki Ticaretin Geliştirilmesi
Anlaşmasının Onaylanmasının Uygun Bulunduğuna ve Anlaşmanın Eklerine İlişkin
Değişikliklerin Cumhurbaşkanınca Doğrudan Onaylanmasına Dair Yetki Verilmesine
İlişkin Kanun Teklifi’nin açık oylama sonucunu açıklıyorum:
"Kullanılan
oy sayısı : 202
Kabul :
202 (x)

 Kâtip
Üye Kâtip Üye
 Bayram
Özçelik Rümeysa Kadak
 Burdur İstanbul"
Değerli
milletvekilleri, böylece teklif kabul edilmiş ve kanunlaşmıştır.
Şimdi
de 3’üncü sıraya alınan Tekirdağ Milletvekili Mustafa Şentop’un Türkiye
Cumhuriyeti Hükümeti ile Özbekistan Cumhuriyeti Hükümeti Arasında Karayolu ile
Uluslararası Yolcu ve Eşya Taşımacılığı Anlaşmasının Onaylanmasının Uygun
Bulunduğuna Dair Kanun Teklifi ve Dışişleri Komisyonu Raporu’nun görüşmelerine
başlayacağız.
3.- Tekirdağ Milletvekili Mustafa Şentop’un Türkiye
Cumhuriyeti Hükûmeti ile Özbekistan Cumhuriyeti Hükûmeti Arasında Karayolu ile
Uluslararası Yolcu ve Eşya Taşımacılığı Anlaşmasının Onaylanmasının Uygun
Bulunduğuna Dair Kanun Teklifi (2/2002) ve Dışişleri Komisyonu Raporu (S.
Sayısı: 113) (´)
BAŞKAN
– Komisyon? Yerinde.
Komisyon
Raporu 113 sıra sayısıyla bastırılıp dağıtılmıştır.
Teklifin
tümü üzerinde söz isteyen yok.
Teklifin
tümü üzerindeki görüşmeleri tamamlanmış sayıyoruz.
Teklifin
maddelerine geçilmesini oylarınıza sunuyorum: Kabul edenler… Kabul etmeyenler…
Kabul edilmiştir.
1’inci
maddeyi okutuyorum:
TÜRKİYE CUMHURİYETİ HÜKÜMETİ İLE ÖZBEKİSTAN CUMHURİYETİ
HÜKÜMETİ ARASINDA KARAYOLU İLE ULUSLARARASI YOLCU VE EŞYA TAŞIMACILIĞI ANLAŞMASININ
ONAYLANMASININ UYGUN BULUNDUĞUNA DAİR KANUN TEKLİFİ 
MADDE
1- (1) 25 Ekim 2017 tarihinde Ankara'da imzalanan “Türkiye Cumhuriyeti Hükümeti
ile Özbekistan Cumhuriyeti Hükümeti Arasında Karayolu ile Uluslararası Yolcu ve
Eşya Taşımacılığı Anlaşması”nın onaylanması uygun bulunmuştur.
BAŞKAN
– Maddeyi oylarınıza sunuyorum: Kabul edenler… Kabul etmeyenler… 1’inci madde
kabul edilmiştir.
2’nci
maddeyi okutuyorum:
MADDE
2- (1) Bu Kanun yayımı tarihinde yürürlüğe girer.
BAŞKAN
– Kabul edenler… Kabul etmeyenler… Kabul edilmiştir.
3’üncü
maddeyi okutuyorum:
MADDE
3- (1) Bu Kanun hükümlerini Cumhurbaşkanı yürütür.
BAŞKAN
– Kabul edenler… Kabul etmeyenler… 3’üncü madde kabul edilmiştir.
Buyurun
Sayın Altay.
IV.- AÇIKLAMALAR (Devam)
35.- İstanbul Milletvekili Engin Altay’ın, 113 sıra
sayılı Kanun Teklifi’nin kabul edilmesiyle uluslararası kara yolu
taşımacılığında şoför esnafımızın bugüne kadar yaşadığı mağduriyetlerin
giderilmesi noktasında olumlu adımlar atıldığına ilişkin açıklaması
ENGİN
ALTAY (İstanbul) – Çok teşekkür ederim Sayın Başkanım.
Türkiye
Cumhuriyeti ile Özbekistan Cumhuriyeti arasında yapılan bu anlaşmayla
uluslararası kara yolu taşımacılığında Türk nakliyecilerimizin, şoför
esnafımızın da bugüne kadar yaşadığı mağduriyetlerin giderilmesi noktasında
önemli ve olumlu birtakım adımlar atılmıştır. Bu çerçevede, bu anlaşmanın
Türkiye Büyük Millet Meclisinde Meclisin de zamanını çalmamak adına görüşmesiz
kabul edilmesi düşünce ve anlayışımızı ortaya koyuyoruz.
İki
ülkeye ve nakliyecilerimize hayırlı olsun efendim. (CHP sıralarından alkışlar) 
BAŞKAN
– Teşekkürler.
Sayın
Zengin, buyurun.
36.- Tokat Milletvekili Özlem Zengin’in, 113 sıra
sayılı Kanun Teklifi konusunda gösterilen ortak çalışmadan dolayı milletvekillerine
ve Oturum Başkanı TBMM Başkan Vekili Mithat Sancar’a teşekkür ettiğine ilişkin
açıklaması
ÖZLEM
ZENGİN (Tokat) – Sayın Başkanım, çok değerli milletvekilleri; ben de bugün
yaptığımız çalışmalardan dolayı çok teşekkür ediyorum ama özellikle şunu ifade
etmek isterim: Özbekistan Cumhuriyeti’yle yapmış olduğumuz kara yolu ve
uluslararası yolcu ve eşya taşımacılığına dair anlaşmada tüm siyasi parti
gruplarımızın gösterdiği anlayış, ortak çalışma hassasiyetinden dolayı bütün
milletvekillerimize, tüm siyasi parti gruplarına ve size hassaten teşekkür
ediyorum, hayırlı akşamlar diliyorum.
BAŞKAN
– Teşekkürler Sayın Zengin.
ERKAN
AKÇAY (Manisa) – Sayın Başkan, İsmail Özdemir bir açıklama yapacak.
BAŞKAN
– Buyurun Sayın Özdemir.
37.- Kayseri Milletvekili İsmail Özdemir’in, 28 Nisan
1992 tarihli anlaşmanın revize edilerek Özbekistan’la ilişkilerimizin ivme
kazandığı bir dönemde yürürlüğe sokulmasının memnuniyet verici olduğuna ilişkin
açıklaması
İSMAİL
ÖZDEMİR (Kayseri) – Teşekkür ediyorum Sayın Başkanım.
Özbekistan,
ülkemizin tarihî ve kültürel anlamda bağlarının olduğu önemli dost ve kardeş
ülkelerimizden bir tanesi. Tabii, geride bıraktığımız yıllarda 1992 tarihli bir
anlaşma vardı ancak karşılıklı uygulamalar noktasında yaşanan bazı problemler
nedeniyle bu anlaşmanın şimdi tekrar revize edilerek özellikle de
ilişkilerimizin ivme kazandığı bir dönemde yürürlüğe sokulması, son derece
memnuniyet vericidir. Gerek Özbekistan’a gerekse Özbekistan üzerinden diğer
Türk dünyası ülkelerine taşımacılık yapan nakliyecilerimizin bu anlaşmadan
büyük menfaatleri olacaktır. Aynı şekilde Özbekistan’dan da Türkiye’ye yönelik
taşımacılıkta bulunan Özbekistan plakalı araçların girişlerinde de büyük
kolaylıklar sağlanacaktır. Hayırlara vesile olmasını biz de temenni ediyoruz.
Bunun Meclisimizden büyük bir çoğunlukla beraber geçmiş olması memnuniyet
vericidir. 
Unutulmaması
gerekiyor ki Buhara neyse, Taşkent neyse, Semerkant neyse bizim için Ankara da
İstanbul da Kayseri de Konya da odur çünkü bu yerlerin hepsi, aynı tohumun
birer meyvesidir diyorum, saygılarımı sunuyorum. (MHP sıralarından alkışlar)
BAŞKAN
– Teşekkürler Sayın Özdemir.
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
3.- Tekirdağ Milletvekili Mustafa Şentop’un Türkiye
Cumhuriyeti Hükûmeti ile Özbekistan Cumhuriyeti Hükûmeti Arasında Karayolu ile
Uluslararası Yolcu ve Eşya Taşımacılığı Anlaşmasının Onaylanmasının Uygun
Bulunduğuna Dair Kanun Teklifi (2/2002) ve Dışişleri Komisyonu Raporu (S.
Sayısı: 113) (Devam)
BAŞKAN
– Değerli milletvekilleri, teklifin tümü açık oylamaya tabidir. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Etmeyenler… Kabul edilmiştir.
Oylama
için iki dakika süre vereceğim. Bu süre içinde sisteme giremeyen üyelerin
teknik personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için öngörülen iki dakikalık süre içinde
Başkanlığa ulaştırmalarını rica ediyorum. Başkanlığa pusula ulaştıran değerli
milletvekillerinin salonu terk etmemelerini de ayrıca hatırlatıyorum ve oylama
işlemini başlatıyorum. 
(Elektronik
cihazla oylama yapıldı)
BAŞKAN
– Değerli milletvekilleri, Tekirdağ Milletvekili Mustafa Şentop’un Türkiye
Cumhuriyeti Hükümeti ile Özbekistan Cumhuriyeti Hükümeti Arasında Karayolu ile
Uluslararası Yolcu ve Eşya Taşımacılığı Anlaşmasının Onaylanmasının Uygun
Bulunduğuna Dair Kanun Teklifi açık oylama sonucunu okuyorum:
"Kullanılan
oy sayısı : 291
Kabul :
291 (x)
 Kâtip
Üye Kâtip Üye
 Bayram
Özçelik Rümeysa Kadak
 Burdur İstanbul"
BAŞKAN
- Böylece teklif kabul edilmiş ve kanunlaşmıştır.
Değerli
milletvekilleri, 4’üncü sıraya alınan 161 sıra sayılı Kanun Teklifi’nin
görüşmelerine başlıyoruz.
4.- İstanbul Milletvekili Mustafa Demir ile 70
Milletvekilinin Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi (2/2512) ve Bayındırlık, İmar, Ulaştırma ve Turizm
Komisyonu Raporu (S. Sayısı: 161)
BAŞKAN
– Komisyon? Yok.
Ertelenmiştir.
5’inci
sıraya alınan 66 sıra sayılı Kanun Teklifi’nin görüşmelerine başlıyoruz.
5.- İzmir Milletvekili Binali Yıldırım’ın Türkiye
Cumhuriyeti Hükûmeti ile Kırgız Cumhuriyeti Hükûmeti Arasında Bişkek
Kırgız-Türk Dostluk Devlet Hastanesi Açılması, Ortak İşletilmesi ve Devri ile
Kırgız Cumhuriyeti Vatandaşlarının Türkiye’de Tıp ve Tıpta Uzmanlık Eğitimi
Almasına Dair Anlaşmanın Onaylanmasının Uygun Bulunduğuna Dair Kanun Teklifi
(2/1602) ve Dışişleri Komisyonu Raporu (S. Sayısı: 66)
BAŞKAN
– Komisyon? Yok.
Ertelenmiştir.
Bundan
sonra da komisyonların bulunamayacağı anlaşıldığından, alınan karar gereğince,
kanun teklifleri ile komisyonlardan gelen diğer işleri sırasıyla görüşmek için
29 Ocak 2020 Çarşamba günü saat 14.00’te toplanmak üzere birleşimi kapatıyorum.

Kapanma Saati: 20.29




(´) 162
S. Sayılı Basmayazı tutanağa eklidir.


(´) 64 S.
Sayılı Basmayazı tutanağa eklidir.


(X) Bu bölümde Hatip tarafından Türkçe
olmayan bir kelime ifade edildi.


(x) Açık oylama kesin sonuçlarını
gösteren tablo tutanağa eklidir


(´) 113
S. Sayılı Basmayazı tutanağa eklidir.


(x) Açık oylama kesin sonuçlarını
gösteren tablo tutanağa eklidir.




