



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 60’ıncı
Birleşim
 15
Şubat 2018 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur Bahçekapılı’nın,
memleketi Trabzon Maçka’nın düşman işgalinden kurtuluşunun 100’üncü yıl
dönümünü kutladığına ilişkin konuşması
2.- Oturum Başkanı TBMM Başkan Vekili Ayşe Nur Bahçekapılı’nın, bir
ameliyat geçiren Cumhuriyet Halk Partisi Genel Başkanı Kemal Kılıçdaroğlu’na
geçmiş olsun dileğinde bulunduğuna ilişkin konuşması
3.- Oturum Başkanı TBMM Başkan Vekili Ayşe Nur Bahçekapılı’nın, Nuray
Hafiftaş ve Tuna Huş’a Allah’tan rahmet dilediğine ilişkin konuşması

III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Ağrı Milletvekili Dirayet Dilan Taşdemir’in, hasta tutsak Celal
Şeker’in ölümüne ilişkin gündem dışı konuşması
2.- Tekirdağ Milletvekili Candan Yüceer’in, Tekirdağ’ın Çerkezköy
ilçesine kurulması planlanan termik santrale ilişkin gündem dışı konuşması
3.- Gümüşhane Milletvekili Cihan Pektaş’ın, Gümüşhane’nin düşman
işgalinden kurtuluşunun 100’üncü yıl dönümüne ilişkin gündem dışı konuşması

IV.- AÇIKLAMALAR
1.- İstanbul Milletvekili Engin Altay’ın, bir operasyon geçiren
Cumhuriyet Halk Partisi Genel Başkanı Kemal Kılıçdaroğlu’nun sağlık durumunun
iyi olduğuna ve gösterdikleri ilgiden dolayı iktidar partisi ve diğer
partilerin temsilcilerine teşekkür ettiğine ilişkin açıklaması
2.- Bursa Milletvekili Nurhayat Altaca Kayışoğlu’nun, Bursa Büyükşehir
Belediye Başkanına halkın sesine kulak vererek birçok yanlıştan döndüğü için
teşekkür ettiğine ve stada da tekrar “Atatürk” isminin verilmesini Bursa halkı
adına talep ettiğine ilişkin açıklaması
3.- Mersin Milletvekili Baki Şimşek’in, belediyelerin araç kiralama
şirketlerinde veya yan kuruluşlarında çalışanların birçoğu ile sabıka kaydı
olanların taşeronlarla ilgili düzenlemeyle hak sahibi olamadıklarına ve bu
duruma bir çözüm getirilmesini temenni ettiğine ilişkin açıklaması
4.- Edirne Milletvekili Okan Gaytancıoğlu’nun, AKP Bursa Milletvekili
Mehmet Müezzinoğlu’nun Edirnelilerle ilgili bazı ifadelerine ve Edirne’nin
Cumhuriyet Halk Partisinin ve cumhuriyetin kalesi olduğuna ilişkin açıklaması
5.- Niğde Milletvekili Ömer Fethi Gürer’in, Dünya Bankasının 214 ülkeyi
kapsayan Dünya Yönetişim Göstergelerinde Türkiye’nin yerine ilişkin açıklaması
6.- Antalya Milletvekili Niyazi Nefi Kara’nın, Antalya’da son günlerde
Cumhuriyet Halk Partisi üyelerine ve Halkevleri yöneticisi Kutay Meriç’e
yönelik gözaltı olaylarına ilişkin açıklaması
7.- Kocaeli Milletvekili Tahsin Tarhan’ın, Cumhuriyet Halk Partisi Genel
Başkanı Kemal Kılıçdaroğlu’na geçmiş olsun dileklerini sunduğuna ve Gebze Fatih
Devlet Hastanesinin yeni bölümünün ne zaman açılacağını öğrenmek istediğine
ilişkin açıklaması
8.- Kayseri Milletvekili Çetin Arık’ın, AKP’nin Genel Başkan Yardımcısı
Öznur Çalık’ın Kayseri ziyaretinde sarf ettiği bazı ifadelerine ve Kayseri’deki
vatandaşların durumuna ilişkin açıklaması
9.- Balıkesir Milletvekili Mehmet Tüm’ün, yurt genelinde barışı savunan
çok sayıda kişi için sosyal medya paylaşımlarından dolayı soruşturma
başlatıldığına ilişkin açıklaması
10.- Samsun Milletvekili Kemal Zeybek’in, Meclis TV’nin canlı yayın
yapmadığı saatlerdeki internet yayınında sadece AKP yöneticileri ve MHP Genel
Başkanı Devlet Bahçeli’nin reklamlarının yapılıp CHP ve HDP’nin yok sayıldığına
ilişkin açıklaması
11.- Erzurum Milletvekili İbrahim Aydemir’in, Nuray Hafiftaş’a Allah’tan
rahmet dilediğine, Zeytin Dalı Harekâtı’na destek veren sanatçılara minnettarlığını
ifade ettiğine ve Dil ve Edebiyat Derneğinin çıkardığı aylık derginin kapağında
yer verdiği Cemil Meriç’in bir şiirine ilişkin açıklaması
12.- Kahramanmaraş Milletvekili İmran Kılıç’ın, tedbirli olmanın önemine
ilişkin açıklaması
13.- Kayseri Milletvekili Sami Dedeoğlu’nun, 10 Şubat Sultan II.
Abdülhamid Han’ın vefatının 100’üncü yıl dönümüne ilişkin açıklaması
14.- Hatay Milletvekili Hilmi Yarayıcı’nın, Grup Yorum üyelerinin
başlarına ödül konularak “aranan teröristler” listesine eklenmesine ilişkin
açıklaması
15.- Kocaeli Milletvekili Fatma Kaplan Hürriyet’in, Kocaeli’nin Gebze
ilçesindeki Hürriyet ve Yavuz Selim Mahallelerinin imar durumuna ilişkin
açıklaması
16.- Balıkesir Milletvekili Namık Havutça’nın, Akit TV programlarında
Cumhuriyet gazetesi çalışanlarının hedef gösterildiğine ve canlı yayında ölüm
tehdidinde bulunan Akit TV sunucusu Yusuf Ozan hakkında cumhuriyet savcılarını
göreve davet ettiğine ilişkin açıklaması
17.- Manisa Milletvekili Erkan Akçay’ın, bir operasyon geçiren
Cumhuriyet Halk Partisi Genel Başkanı Kemal Kılıçdaroğlu’na geçmiş olsun
dileklerini ilettiğine, Zeytin Dalı Harekâtı’nın bir taraftan uluslararası
kamuoyunu hareketlendirirken diğer taraftan da bölge dinamiklerini etkilediğine
ilişkin açıklaması


18.- Adana Milletvekili Meral Danış Beştaş’ın, HDP eski Eş Genel Başkanı
Selahattin Demirtaş’ın duruşmasının bugün de devam ettiğine, 15 Şubat 1999’da
Türkiye’ye teslim edilen Öcalan’a yönelik tecridin aslında Türkiye’nin barışına
ve müzakere taleplerine uygulandığına, 10 Ekim Barış ve Dayanışma Derneğinin
kapatılmasına, OHAL düzeninin derhâl kaldırılması gerektiğine, Cumhuriyet Halk
Partisi Genel Başkanı Kemal Kılıçdaroğlu’na da geçmiş olsun dileklerini
ilettiğine ilişkin açıklaması
19.- İstanbul Milletvekili Engin Altay’ın, Cumhuriyet Halk Partisi Genel
Başkanı Kemal Kılıçdaroğlu’nun sağlık sorunuyla ilgili iyi dileklerini
iletenlere teşekkür ettiğine, Türkiye’nin Afrin ve Ege adaları konularında
tutarlı politikalarla birlikte tutarlı söylemleri de ortaya koyması gerektiğine,
Türk Silahlı Kuvvetlerinin İdlib’deki cihatçı unsurları temizleyeceği mi,
koruyacağı mı konusunda kamuoyunu tatmin edecek somut bir açıklama beklediğine
ilişkin açıklaması
20.- Aksaray Milletvekili İlknur İnceöz’ün, Cumhuriyet Halk Partisi
Genel Başkanı Kemal Kılıçdaroğlu’na geçmiş olsun dileklerini ilettiğine, Afrin
harekâtına dualarıyla ve duruşlarıyla destek olan herkese yürekten teşekkür
ettiğine, Zeytin Dalı Harekâtı’nın amacının milletin bekasına yönelik terör
unsurlarının ortadan kaldırılması ve sınır güvenliğinin tesis edilmesi
olduğuna, Ankara Büyükşehir Belediye Meclis kararıyla Nevzat Tandoğan
Caddesi’nin adının “Zeytin Dalı Caddesi” olarak değiştirildiğine ve Nuray
Hafiftaş’a Allah’tan rahmet dilediğine ilişkin açıklaması
21.- Kırklareli Milletvekili Vecdi Gündoğdu’nun, kamuoyunun, AKP Genel
Başkanının Man Adası belgelerinin gerçek olduğu ispat edilirse istifa edeceği
şeklindeki sözünde durup durmayacağını merak ettiğine ilişkin açıklaması
22.- Giresun Milletvekili Bülent Yener Bektaşoğlu’nun, Cumhuriyet Halk
Partisi Genel Başkanı Kemal Kılıçdaroğlu’na geçmiş olsun dileğinde bulunduğuna
ve Giresun şehir merkezindeki üst geçitlerle ilgili olumsuzlukları ortadan
kaldıracak bir çalışma yapılması gerektiğine ilişkin açıklaması
23.- Manisa Milletvekili Erkan Akçay’ın, Ağrı Milletvekili Dirayet Dilan
Taşdemir’in sataşma nedeniyle yaptığı konuşmasındaki bazı ifadelerine ilişkin
açıklaması
24.- Adana Milletvekili Meral Danış Beştaş’ın, İstanbul Milletvekili
Engin Altay’ın HDP grup önerisi üzerinde yaptığı konuşmasındaki bazı
ifadelerine ilişkin açıklaması
25.- Hatay Milletvekili Serkan Topal’ın, Hatay’ın sorunlarının çözümüyle
ilgili grup önerilerinin reddedilmesini yadırgadığına ve Hatay halkına,
esnafına, çiftçisine ses verilmesini talep ettiğine ilişkin açıklaması
26.- İstanbul Milletvekili Engin Altay’ın, Hükûmetin Kocaeli
Milletvekili Haydar Akar’ın 518 sıra sayılı Kanun Tasarısı’nın 21’inci
maddesiyle ilgili önerge üzerinde yaptığı konuşmasında ortaya koyduğu iddialara
verecek bir cevabı olup olmadığını öğrenmek istediğine ilişkin açıklaması
27.- Başbakan Yardımcısı Mehmet Şimşek’in, İstanbul Milletvekili Engin
Altay’ın yaptığı açıklamasındaki bazı ifadelerine ilişkin açıklaması
28.- Kocaeli Milletvekili Haydar Akar’ın, Başbakan Yardımcısı Mehmet
Şimşek’in yaptığı açıklamasındaki bazı ifadelerine ilişkin açıklaması
29.- Adana Milletvekili Meral Danış Beştaş’ın, Bolu Milletvekili Tanju
Özcan’ın sataşma nedeniyle yaptığı konuşmasındaki bazı ifadelerine ilişkin
açıklaması
30.- Trabzon Milletvekili Haluk Pekşen’in, Çeşme Alaçatı havaalanı
projesine ilişkin açıklaması
31.- İstanbul Milletvekili Engin Altay’ın, Kahramanmaraş İl Millî Eğitim
Müdürünün okullara gönderdiği “Şeyh ile Hükümdar” isimli kitaba ilişkin
açıklaması
32.- Kahramanmaraş Milletvekili İmran Kılıç’ın, Kahramanmaraş’ta Millî
Eğitim Müdürlüğü tarafından okullara “Şeyh ile Hükümdar” isimli bir kitap
dağıtılmadığına ilişkin açıklaması
V.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, esas komisyon olarak Plan ve Bütçe Komisyonuna, tali
komisyon olarak da Sağlık, Aile, Çalışma ve Sosyal İşler Komisyonuna havale
edilen (2/2016) esas numaralı, 5335 sayılı Bazı Kanun ve Kanun Hükmünde
Kararnamelerde Değişiklik Yapılmasına Dair Kanunda Değişiklik Yapılmasına Dair
Kanun Teklifi’nin İstanbul Milletvekili Mahmut Tanal tarafından geri alındığına
ilişkin önergesi (4/131)

VI.- ÖNERİLER
A) Siyasi Parti Grubu Önerileri
1.- HDP Grubunun, Ağrı Milletvekili Dirayet Dilan Taşdemir ve
arkadaşları tarafından, toplumsal kutuplaşma ve ayrışmanın bitirilmesi ile
demokratik siyaset ve müzakereci çözümlerin tesisini sağlamak amacıyla
15/2/2018 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 15 Şubat 2018
Perşembe günkü birleşiminde yapılmasına ilişkin önerisi
2.- CHP Grubunun, Hatay Milletvekili Serkan Topal ve arkadaşları
tarafından, Reyhanlı ve Kırıkhan başta olmak üzere sınır bölgesindeki
yerleşimlerde yeterli güvenlik önlemlerinin alınması ve sorunların giderilmesi
amacıyla 15/2/2018 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 15 Şubat
2018 Perşembe günkü birleşiminde yapılmasına ilişkin önerisi

B) Danışma Kurulu Önerileri
1.- Danışma Kurulunun, görüşülmekte olan 518 sıra sayılı Kanun
Tasarısı’nın kabul edilmiş olan 12’nci maddesinin yeniden görüşülmesine dair
Hükûmetin talebinin İç Tüzük’ün 89’uncu maddesi uyarınca Danışma Kurulunca
uygun görüldüğüne ilişkin görüşü

VII.- SATAŞMALARA İLİŞKİN KONUŞMALAR
1.- Ağrı Milletvekili Dirayet Dilan Taşdemir’in, Manisa Milletvekili
Erkan Akçay’ın HDP grup önerisi üzerinde MHP Grubu adına yaptığı konuşması
sırasında Halkların Demokratik Partisine sataşması nedeniyle konuşması
2.- Çanakkale Milletvekili Bülent Turan’ın, Bolu Milletvekili Tanju
Özcan’ın 518 sıra sayılı Kanun Tasarısı’nın 22’nci maddesiyle ilgili önerge
üzerinde yaptığı konuşması sırasında AK PARTİ Grubuna sataşması nedeniyle
konuşması
3.- İstanbul Milletvekili Engin Altay’ın, Çanakkale Milletvekili Bülent
Turan’ın sataşma nedeniyle yaptığı konuşması sırasında Cumhuriyet Halk
Partisine sataşması nedeniyle konuşması
4.- Bolu Milletvekili Tanju Özcan’ın, Çanakkale Milletvekili Bülent
Turan’ın sataşma nedeniyle yaptığı konuşması sırasında şahsına sataşması
nedeniyle konuşması
5.- Aksaray Milletvekili İlknur İnceöz’ün, Adana Milletvekili Meral
Danış Beştaş’ın görüşülmekte olan 518 sıra sayılı Kanun Tasarısı’nın 26’ncı
maddesiyle ilgili önerge üzerinde yaptığı konuşması sırasında AK PARTİ Genel
Başkanına sataşması nedeniyle konuşması
6.- Adana Milletvekili Meral Danış Beştaş’ın, Aksaray Milletvekili
İlknur İnceöz’ün sataşma nedeniyle yaptığı konuşması sırasında Halkların
Demokratik Partisine sataşması nedeniyle konuşması

VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı (1/912) ile Plan ve Bütçe Komisyonu
Raporu (S. Sayısı: 518)
2.- Adalet ve Kalkınma Partisi Grup Başkanvekili Kayseri Milletvekili
Mustafa Elitaş’ın Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi (2/2099) ve Millî Eğitim, Kültür, Gençlik ve
Spor Komisyonu Raporu (S. Sayısı: 519)
3.- Türkiye Cumhuriyeti Hükümeti ile Uluslararası Göç Örgütü (IOM)
Arasında Türkiye Cumhuriyeti Hükümeti ile Uluslararası Göç Örgütü Arasında
Örgüt ve Ofisin Türkiyedeki Yasal Statüsü Ayrıcalıkları ve Bağışıklıklarına
İlişkin Anlaşmayı Tadil Eden Anlaşmanın Onaylanmasının Uygun Bulunduğuna Dair
Kanun Tasarısı (1/848) ve Dışişleri Komisyonu Raporu (S. Sayısı: 517)

B) Yeniden Görüşmeleri Yapılan Tasarılar/Teklifler (Tekririmüzakere)
1.- Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı (1/912) ile Plan ve Bütçe Komisyonu
Raporu (S. Sayısı: 518) (12’nci Maddesi)

IX.- OYLAMALAR
1.-  (S. Sayısı: 518) Yatırım Ortamının İyileştirilmesi Amacıyla Bazı
Kanunlarda Değişiklik Yapılmasına Dair Kanun Tasarısı'nın oylaması

X.- YAZILI SORULAR VE CEVAPLARI
1.-  Niğde Milletvekili Ömer Fethi Gürer'in, kamu kurum ve
kuruluşlarının vergi borçlarına ilişkin Başbakandan sorusu ve Maliye Bakanı
Naci Ağbal’ın cevabı (7/21805)
2.-  İstanbul Milletvekili Mustafa Sezgin Tanrıkulu'nun, 2010-2017
arasında Bakanlık birimlerince imzalanan protokollere ve FETÖ bağlantılı
personelin belirlenmesi için yapılan soruşturmalara ilişkin sorusu ve Ekonomi
Bakanı Nihat Zeybekci’nin cevabı (7/22410)
15 Şubat 2018 Perşembe
BİRİNCİ OTURUM
Açılma Saati: 14.03
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER: Mustafa AÇIKGÖZ (Nevşehir), Barış KARADENİZ (Sinop)
-----0-----
BAŞKAN – Türkiye
Büyük Millet Meclisinin 60’ıncı Birleşimini açıyorum. 
Toplantı yeter
sayısı vardır, görüşmelere başlıyoruz.
II.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur Bahçekapılı’nın,
memleketi Trabzon Maçka’nın düşman işgalinden kurtuluşunun 100’üncü yıl
dönümünü kutladığına ilişkin konuşması
BAŞKAN – Sayın
milletvekilleri, bugün memleketim Trabzon Maçka’nın düşman işgalinden
kurtuluşunun 100’üncü yıl dönümünü kutluyoruz. Milletimizin bağımsızlığına olan
büyük tutkusu, yurdun her köşesinde olduğu gibi, yüz yıl önce de Maçka’da
kendini göstermiş ve sırtı lacivert hamsilerin ve mısır ekmeğinin zaferi için
hiç kimseden hiçbir şey beklemeden, vatanı için bir şarkı gibi ölebilen Maçka
halkı bağımsızlığına olan sevdasını bir kez daha ispatlayarak milletine karşı
görevini yerine getirmiştir. Vatan topraklarımızın her bir karışı için göğsünü
siper eden tüm hemşehrilerime, tüm atalarıma rahmet diliyorum; gazilerimizi
minnetle anıyorum ve tüm Maçkalı hemşehrilerimin kurtuluş gününü kutluyorum,
sevgi ve saygılarımı sunuyorum. (AK PARTİ, CHP ve MHP sıralarından alkışlar) 
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, hasta tutsak Celal Şeker’in ölümüyle ilgili söz isteyen Ağrı Milletvekili
Dirayet Dilan Taşdemir’e aittir.
Buyurun Sayın
Taşdemir. (HDP sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Ağrı Milletvekili Dirayet Dilan Taşdemir’in, hasta tutsak Celal
Şeker’in ölümüne ilişkin gündem dışı konuşması
DİRAYET DİLAN
TAŞDEMİR (Ağrı) – Sayın Başkan, değerli milletvekilleri; Genel Kurulu
selamlıyorum.
Gerek
Parlamentoda gerek bu kürsüde ve Parlamento dışında hasta tutsakların durumunu
gündeme getirmeye çalıştık ama maalesef tüm çabalarımıza rağmen, bile bile, göz
yuma yuma, bilinçli bir şekilde hasta tutsakların ölümüne göz yumuluyor ve yine
hasta tutsaklar ölmeye devam ediyor. 
Yüzlerce hasta
tutsaktan biri olan Celal Şeker 4 Şubat günü cezaevi koşullarında, tutsaklık
koşullarında maalesef yaşamını yitirdi. Celal Şeker on altı yıldır diyaliz
makinesine bağlı yaşayan bir böbrek hastasıydı. Cezaevinde cilt kanseri
gelişti, kalp kapağı yetmezliği olan Celal Şeker’in bu durumu bilindiği hâlde
tahliye edilmedi. Celal Şeker 2008 yılında kapatılan Demokratik Toplum
Partisinin üyesiydi, dolayısıyla orada siyaset yapan bir muhalifti. Celal
Şeker’in tutsaklığından ölümüne kadar geçen sürecin aslında bu politik, muhalif
kimliğinden kaynaklı geliştiğini bizler de çok iyi biliyoruz. Dolayısıyla,
Celal Şeker muhalif olduğu için, DTP’de siyaset yaptığı için altı yıl üç ayla
cezalandırıldı bütün bu hastalıklarına rağmen. 
Celal Şeker
günde 4 defa yani arkadaşlar, altı saatte bir periton diyalizi yapıyordu.
Tutukluluk kararının ardından, aldığı sağlık raporlarıyla birlikte Yargıtaya
başvurdu ama maalesef, Yargıtay 4 Haziran 2014 tarihinde dosyayı kapattı, Van
İnfaz Savcılığına gönderdi. O dönem Celal Şeker aslında ölümünü öngörmüştü, bu
kararı “açık infaz ve idam” olarak tanımlamıştı çünkü Celal Şeker eğer
tutuklanırsa cezaevinde enfeksiyon koşullarından kaynaklı öleceğini ta o gün
söylemişti. 
33 yaşındaki
Şeker’in Diyarbakır Gazi Yaşargil ve Muş Devlet Hastanesi tarafından
hazırlanmış yedi raporla teşhis edilen çok sayıda hastalığı mevcuttu. Celal
Şeker diyaliz hastasıydı, tansiyon, kalp kapakçığı hastalığı, yine iki ayağında
doğuştan gelen engel vardı, sağ gözünün yüzde 90’ı görmüyordu, görme kaybı
vardı, cilt kanseriydi. Diyarbakır, Muş ve Van Araştırma Hastaneleri farklı
tarihlerde verdiği raporlarda özellikle iki noktaya dikkat çekiyorlardı. Bir
tanesi, Celal Şeker’in hastalığından kaynaklı, cezaevi koşullarında kalamayacağına,
cezaevinde tek başına yaşamını idame ettiremeyeceğine dair vurgulardı ama
maalesef, tüm bu vurgulara rağmen Adli Tıp bu tahliye talebini görmezden geldi.

Değerli
arkadaşlar, hasta tutsakların tahliye edilme koşulları Anayasa’nın 104’üncü
maddesinde kronik hastalıklar üzerinden düzenlenmiştir. Adli Tıp, Celal
Şeker’in kronik böbrek yetmezliği ve cilt kanseri hastalıklarını teşhis etti
ama yasada geçen sürekli hastalık koşullarından saymadı, dolayısıyla Adli Tıp
bunu görmezden gelerek tahliye talebini kabul etmedi. Adli Tıbbın bu tutumu bir
tıp kurumu olmasından ziyade aslında siyasi saiklerle karar veren bir kurum
olduğunu, tarafsız ve bağımsız olmadığını bir kez daha bize göstermiştir.
19
Ocak günü Celal Şeker cezaevinde kalp krizi geçirdi. Yaşamını yitirdiği güne,
yani 4 Şubata kadar yoğun bakım ünitesinde kaldı. O gün hem avukatları hem
İnsan Hakları Derneğinden avukatlar mahkemeye tahliyesi için başvurdu ama
mahkeme reddetti. Bunun üzerine Anayasa Mahkemesine başvuruda bulunuldu.
Trajikomik bir şekilde de Anayasa Mahkemesi sağlık hizmetlerine erişiminde
engel olmadığı gerekçesiyle tahliye talebini reddetti. 
Değerli
arkadaşlar, bizler HDP’li vekiller olarak da aslında Celal Şeker ve hasta
tutsakların durumuna ilişkin onlarca önerge verdik. Ben, bizzat kendim boşanma
komisyonunda bulunan Bakan Bekir Bozdağ’a Celal Şeker’in durumunu anlatmaya
çalıştım, kendisi de not alarak takip edeceğini söyledi. Hatta o görüşmede
kendisi, hasta tutsaklarla ilgili düzenlemeleri kendilerinin yaptığından
övünçle söz etmişti ama bugün gelinen noktada övünç duyulacak şey artık hasta
tutsakların ölümü olmuş durumda.
Dolayısıyla,
eğer yasalar çıkarılıyorsa, düzenlemeler yapılıyorsa bunun önündeki engel
nedir? Bu ayrımcı, bu ötekileştirici tutumun gerekçesini de bizler öğrenmek
istiyoruz.
(Mikrofon
otomatik cihaz tarafından kapatıldı) 
DİRAYET
DİLAN TAŞDEMİR (Devamla) – Sözümü bitireceğim Başkanım.
BAŞKAN
– Toparlayın, son cümleleriniz olsun lütfen.
DİRAYET
DİLAN TAŞDEMİR (Devamla) – Dolayısıyla, Celal Şeker ve hasta tutsaklar aslında
doğal bir ölüm sonucunda yaşamını yitirmedi. Adli Tıbbın, yargının, siyasi
kurumların duyarsızlığı ve ittifakı şeklinde, birlikteliğiyle öldürüldüğünden
söz etmek istiyorum ve dolayısıyla bir an önce hasta tutsaklara yönelik bu
ayrımcı, acımasız tutumdan da vazgeçilmesi gerektiğini düşünüyorum.
Genel Kurulu
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Taşdemir.
Gündem
dışı ikinci söz, Tekirdağ’ın Çerkezköy ilçesine kurulması planlanan termik
santralle ilgili söz isteyen Tekirdağ Milletvekili Candan Yüceer’e aittir. 
Buyurun Sayın
Yüceer. (CHP sıralarından alkışlar)
2.- Tekirdağ Milletvekili Candan Yüceer’in, Tekirdağ’ın Çerkezköy
ilçesine kurulması planlanan termik santrale ilişkin gündem dışı konuşması
CANDAN YÜCEER
(Tekirdağ) – Sayın Başkan, değerli milletvekilleri; yüce heyetinizi ve
ekranları başında bizleri izleyen tüm yurttaşlarımızı sevgiyle, saygıyla
selamlıyorum. 
Yahya Kemal’e
sormuşlar “Ankara’nın en çok neyini seviyorsun?” diye “İstanbul’a dönüşünü.” demiş.
Benim için de Ankara’nın en sevdiğim yönü Tekirdağ’a dönmesi. Tabii, burada
yanlış anlaşılmak istemem, Ankara’ya haksızlık yapmak da istemem. Ankara’yı da
çok seviyorum ancak insanlar kendini ait hissettiği yeri daha çok benimserler,
ona toz kondurmak istemezler. Benim için de bu yer, her yerden daha çok
Tekirdağ. 
Ancak
Marmaraereğlisi, Şarköy, Malkara, Ergene, Saray ilçelerimizde başlayan, en son
olarak da Çerkezköy ve Kapaklı ilçelerimiz arasında yapılması planlanan termik
santraller bütün Tekirdağlı hemşehrilerim ve benim gibi herkesin tüm huzurunu
ve neşesini maalesef kaçırdı. 
Biz yeşillikler
içinde doğduk, yeşillikler içinde ölmek istiyoruz, bahçemize ektiğimiz domatesi
ve biberi yemek istiyoruz. “Çocuklarımın sağlığı olmayacaksa bana ne elektrikten!”
Ne kadar haklı bir isyan, değil mi? Bu söz Tekirdağlı bir kadın hemşehrimin
isyanı ama bu, aynı zamanda tüm Trakyalıların, tüm Trakya’nın da isyanı. Onlar
düdükleriyle, kap kacaklarıyla “Olmaz be ya!” pankartlarıyla bir mücadele
sergilediler, bir direniş sergilediler. Tek bir arzuları var aslında; sağlıklı,
huzurlu bir şekilde topraklarını ekmek, biçmek ve yaşamak. Tek, masum bir
haklılık bu. 
Ama Trakya’nın
geleceğini imha planı, geçtiğimiz yıllarda Çerkezköy ve Silivri arasına 545
hektarlık alana yapılması planlanan bir termik santralle başladı. Burada
“enerji üretim alanı” ibaresi eklendi. Arkasından, bu kararla birlikte, ÇED
raporu olmadan, beklenmeden, Bakanlar Kurulunun kararıyla apar topar bir
şekilde acele kamulaştırma çıkarıldı. Danıştay bu acele kamulaştırmayı
-yürütmeyi durdurma yaptı- hukuka uygun bulmadı “ÇED raporu yok.” dedi “Plan
değişikliği henüz kesinleşmedi.” dedi ve iptal etti, durdurdu. Ama insanların
gözü o kadar ranta açılmış ki, o kadar bu olaya sabitlenmişler ki bu da durduramadı.
Akabinde, hemen, yapboz tahtasına dönen Trakya Bölge Planı’nda tekrar bir
değişikliğe gidildi. Bu değişiklikle birlikte, maalesef projenin yeri
değiştirildi. Vatandaşlarımız yağmurdan kaçarken doluya tutuldular bu sefer.
Çerkezköy-Kapaklı ilçemizin sınırları içinde, bol oksijenli yerleşim yeri alanı
olan Pınarca Mahallemizde, meşe ormanlarının arasında bu karar alındı.
Maalesef, bu
proje gerçekleşirse 250 bin ağacımıza kıyılacak. Kapaklı, Çerkezköy, Çorlu,
Saray ilçelerimizle birlikte 1 milyon nüfus etkilenecek. Bölgemizin geçim
kaynaklarından biri olan tarım ve hayvancılık bitecek. 
Kömür, bütün
kullanım alanlarında en tehlikeli ve kirli olan enerji kaynağı ve iklim
değişikliğinin bir numaralı sebebi biliyorsunuz, sorumlusu. Bakın,
Çerkezköy-Kapaklı’da kurulması planlanan termik santralle beraber bir yılda
yakılacak kömür miktarı 7 milyon ton, bölgeye dağılacak kül 2 milyon tonun
üzerinde, atmosfere salınacak karbondioksit 12 milyon metreküp. Trakya’nın
akciğerleri kükürtle, külle doldurulacak, Trakya’mıza kül yağacak.
Biliyorsunuz,
net ithalatçı olduk tarımda artık. Geçtiğimiz sene 5 milyon ton buğday ithal
ettik; 2,1 milyon ton mısır ithal ettik. Canlı hayvan, et, samanda dahi
ithalatçı durumdayken bu ithalat miktarını artıracak, Türkiye’nin, daha ötesi,
dünyanın en verimli topraklarına göz dikmenin, bunları yok etmeye çalışmanın
akılla mantıkla bir alakası var mı Allah aşkına? 
Sadece doğamız,
toprağımız mı? Tonlarca atık suyla hem yer üstü, yer altı su kaynaklarımız da
maalesef kirlenecek, tarımsal sulamada kullanılmayacak. Atmosfere karışan bu
zehirli gazlar asit yağmuruyla yüzlerce kilometre alanı da zehirleyecek. Bu,
cennet Trakya’mızın sonu olacak.
Şu çok kıymetli,
şunu söylemek lazım; tabii, aslında bu süreç bize şunu da gösterdi: İktidarın
Ergene Havzası Koruma Eylem Planı sözde korumacı eylemlerindeki, niyetindeki
ikiyüzlülüğü, samimiyetsizliği de gösterdi çünkü “Biz çevreyi koruyacağız,
Ergene’yi temizleyeceğiz.” derken, bırakın bunları yapmayı, gerçekleştirmeyi,
işte “Balık tutacağız Ergene’de, yüzeceğiz.” derken, bırakın bunları, maalesef
termik santrallerle doğamıza, toprağımıza da insan hayatına da göz dikildi.
İşin açıkçası, bu ne perhiz, bu ne lahana turşusu.
(Mikrofon
otomatik cihaz tarafından kapatıldı)
CANDAN YÜCEER
(Devamla) – Toparlayabilir miyim Başkanım.
BAŞKAN – Lütfen
buyurun.
CANDAN YÜCEER
(Devamla) – 3 milyon metrekarelik bu meşe alanında yapılacak termik santral
için binlerce itiraz gitti. Bakanlığın cevabı ne oldu biliyor musunuz değerli
milletvekilleri? “Trakya havzasında termik santralin olması havayı olumlu
etkileyecek.” diyorlar, cevap bu. Ya, itirazları, hukuku, uluslararası
sözleşmeleri bir tarafa atıyorsunuz, tamam; insanların aklıyla alay etmeye
utanmıyor musunuz? Gerçekten utanmıyor musunuz, çok merak ediyorum. Ama bu bizim
çevremiz, bizim doğamız, bizim hayatımız, bizim Trakya’mız; birileri üç kuruş
fazla kazansın diye doğamızı, Trakya’mızı kirletmenize izin vermeyeceğiz ve
sonuna kadar da mücadele edeceğiz.
Saygılar
sunuyorum. (CHP sıralarından alkışlar)
BAŞKAN – Teşekkür
ederim.
Gündem dışı
üçüncü söz, Gümüşhane’nin düşman işgalinden kurtuluşunun 100’üncü yıl dönümü
münasebetiyle söz isteyen Gümüşhane Milletvekili Cihan Pektaş’a aittir.
Buyurun Sayın
Pektaş. (AK PARTİ sıralarından alkışlar)
3.- Gümüşhane Milletvekili Cihan Pektaş’ın, Gümüşhane’nin düşman
işgalinden kurtuluşunun 100’üncü yıl dönümüne ilişkin gündem dışı konuşması
CİHAN PEKTAŞ
(Gümüşhane) - Sayın Başkan, değerli milletvekilleri; Gümüşhane’nin düşman
işgalinden kurtuluşunun yıl dönümü münasebetiyle gündem dışı söz almış
bulunuyorum. Bu vesileyle yüce Meclisi saygıyla selamlıyorum. 
Barış, kardeşlik
ve hoşgörü şehri Gümüşhane’miz tam yüz yıl önce bugün özgürlüğüne kavuştu.
Birinci Dünya Savaşı’nın devam ettiği dönemde, 19 Temmuz 1916’da Torul ve
Gümüşhane, 22 Temmuzda da Kelkit Rus kuvvetleri tarafından işgal edilmiştir.
Yaklaşık bir buçuk yıl işgal altında kalan ilimizde kahramanca verilen bir
mücadelenin sonunda 14 Şubatta Torul, 15 Şubatta Gümüşhane, 17 Şubatta da
Kelkit düşmandan temizlenmiştir. Ecdadımızdan devraldığımız bu toprakları ve
tarihî mirası en güzel şekilde değerlendirerek, geliştirerek ve koruyarak
insanımızın istifadesine sunmak için gece gündüz demeden çalışıyoruz. 
Gümüşhane’de
tarım, turizm ve madencilik sektörlerinde önemli gelişmeler yaşanmaktadır.
Yaklaşık 500 bin dekar sulanabilir arazimizi modern tarıma kavuşturmak için
barajlar, göletler ve kapalı sistem sulama projeleri inşa ediyoruz. 17 baraj ve
göletimizi tamamladık, 27 baraj ve göletimizin inşaatıysa devam ediyor.
Projelerimiz bittiğinde tarımsal hasılamız 5 kat daha artmış olacaktır. 
Adını altın ve
gümüş madenlerinden alan ve Osmanlı Dönemi’nden beri madencilik yapılan
Gümüşhane’mizde son yıllarda büyük yatırımlar yapılarak madenler işlenmekte ve
ihraç edilmektedir. Madencilik, ilimizin ekonomisine ve istihdamına çok büyük
katkı sağlamaktadır. 
Tarihî ve tabii
güzellikleri iç içe olan Gümüşhane’mizin turizm potansiyeli oldukça yüksektir. 
Ülkemizde en
fazla yaylaya sahip olan ilimiz, yayla turizminin yanı sıra kültür turizmi,
ekoturizm ve kayak turizmi için de ideal bir konuma sahiptir. Örümcek
ormanları, Kadırga Yaylası, doğal çim alanlarıyla meşhur Kazıkbeli Yaylası ve
Taşköprü Yaylası müthiş güzellikleriyle görülmeye değer tabiat alanlarımızdan
sadece bazılarıdır. Kelkit’te Satala Antik Kenti, Santa Harabeleri, Krom Şehri
ve İmera Manastırı, Canca Kalesi, Kov Kalesi, Torul Kalesi ve Gümüşhane
konakları görülmeye değer tarihî mekânlarımızdır. “Tabiatın yer altı sarayı”
diye tabir ettiğimiz Karaca Mağarası tabii mimarisiyle ziyaretçilerine muhteşem
bir görsellik sunmaktadır. Torul Kalesi’ne yapılan, 240 metre yüksekliğiyle 300
derecelik panoramik bir görüntü sunan cam seyir terası yeni hizmete açılmasına
rağmen ziyaretçi akınına uğramaktadır. Zigana Dağı’nda zengin florasıyla Limni Gölü
Tabiat Parkı ziyaretçilerini âdeta büyülemektedir. Şiran ilçemizdeki tabiat
mucizesi Tomara Şelalesi ve yeni yapılan cam seyir terası ziyaretçi akınına
uğramaktadır. Şehrimizin güzel manzarasını hemşehrilerimize ve
ziyaretçilerimize izletmek için Karşıyaka Tabiat Parkı ve teleferik inşaatı
çalışmalarını hızla devam ettiriyoruz. 
“Eski Gümüşhane”
dediğimiz Süleymaniye’deki tarihî eserleri yeniden ihya çalışmalarına başladık.
Bütün bu tarihî ve tabii güzelliklere ulaşımı kolaylaştırmak için çok önemli
projeler hayata geçirilmektedir. 29 kilometre uzunluğuyla Türkiye'nin en uzun
tüneli olan Zigana Tüneli inşaatının yüzde 41’i tamamlandı. Gümüşhane-Kelkit
arası bölünmüş yol ve Pekün Tüneli’nin inşaatına başlandı. Yapımı devam eden
Vauk Tüneli ve bölünmüş yol Gümüşhane ile Bayburt’u daha da yakınlaştıracaktır.
Ayrıca, Gümüşhane trafiğini rahatlatacak çevre yolu bu yıl içerisinde
bitirilerek hizmete açılacaktır. Uzun yıllardır beklenen havalimanımızın
ihalesi 16 Ocak 2018 tarihinde yapıldı, inşallah nisan ayında inşaatına
başlanacak. 
Erzincan-Gümüşhane-Trabzon
Hızlı Tren Projesi’nde proje çalışmaları devam ediyor. Üniversitemiz, kısa
zamanda hızlı bir şekilde büyüyerek şehrimizin gelişmesinde çok büyük rol
oynamaya başlamıştır. 
Ahmet Ziyaüddin
Gümüşhanevi hazretlerinin manevi mimarı olduğu Gümüşhane’miz pestil ve kömenin
de başkentidir. Tam yüz yıl önce bugün özgürlüğüne kavuşan Gümüşhane, inşallah
ay yıldızlı bayrağın gölgesinde kıyamete kadar özgür kalmaya devam edecektir. 
Bu duygu ve
düşüncelerle, ülkemizin istiklal ve istikbali için, başta Afrin şehitleri olmak
üzere, bütün şehitlerimizi rahmetle, gazilerimizi hürmetle yâd ediyor, yüce
Meclisi saygıyla selamlıyorum. (AK PARTİ ve MHP sıralarından alkışlar)
BAŞKAN –
Teşekkür ederim Sayın Pektaş.
II.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Ayşe Nur Bahçekapılı’nın, bir
ameliyat geçiren Cumhuriyet Halk Partisi Genel Başkanı Kemal Kılıçdaroğlu’na
geçmiş olsun dileğinde bulunduğuna ilişkin konuşması
BAŞKAN – Sayın
milletvekilleri, Cumhuriyet Halk Partisi Genel Başkanı Sayın Kemal
Kılıçdaroğlu’nun bir ameliyat geçirdiğini öğrenmiş bulunmaktayız. Kendisine
acil şifalar diliyorum. Ailesine ve Cumhuriyet Halk Partisi Grubuna geçmiş
olsun dileklerimi sunuyorum. Sayın Kılıçdaroğlu’nun bir an evvel çalışmalarına
başlamasını diliyorum.
Sayın
milletvekilleri, şimdi sisteme giren 15 milletvekiline yerinden bir dakikalık
söz vereceğim ama önce Sayın Altay’ın bir söz talebi var, onu yerine getirelim.
Buyurun Sayın
Altay.
IV.- AÇIKLAMALAR
1.- İstanbul Milletvekili Engin Altay’ın, bir operasyon geçiren
Cumhuriyet Halk Partisi Genel Başkanı Kemal Kılıçdaroğlu’nun sağlık durumunun
iyi olduğuna ve gösterdikleri ilgiden dolayı iktidar partisi ve diğer
partilerin temsilcilerine teşekkür ettiğine ilişkin açıklaması
ENGİN ALTAY
(İstanbul) – Teşekkür ederim Sayın Başkan.
Duyarlılığınıza
teşekkür ediyorum. Bu vesileyle hem yüce Genel Kurulu hem aziz milletimizi
bilgilendirme fırsatı doğdu.
Öncelikle,
iktidar partisinin ve diğer partilerin temsilcilerine, Hükûmetin sayın
üyelerine, Genel Başkanımızın bugün geçirdiği küçük bir sağlık sorunuyla ilgili
operasyondan dolayı gösterdikleri ilgiden ve sizin gösterdiğiniz ilgiden dolayı
teşekkür ediyorum.
Genel
Başkanımız yaklaşık on beş yirmi dakika içinde taburcu olacak, bir iki gün
belki evinde istirahat edecek. Sağlık durumu gayet iyidir. Eksik olmayın,
hepinize ve aziz milletimize ayrı ayrı ilgilerinden dolayı teşekkür ediyorum. 
Sağ olun.
BAŞKAN – Tekrar
geçmiş olsun diyoruz. 
Yerinden söz
vereceğim sayın milletvekillerinin isimlerini okuyorum: Sayın Kayışoğlu, Sayın
Şimşek, Sayın Gaytancıoğlu, Sayın Gürer, Sayın Kara, Sayın Tarhan, Sayın Arık,
Sayın Tüm, Sayın Zeybek, Sayın Açıkkapı yerine Sayın Aydemir, Sayın Kılıç,
Sayın Benli yerine Sayın Dedeoğlu, Sayın Çamak yerine Sayın Yarayıcı, Sayın
Hürriyet ve Sayın Havutça. 
Buyurun Sayın
Kayışoğlu, sizden başlıyoruz. 
2.- Bursa Milletvekili Nurhayat Altaca Kayışoğlu’nun, Bursa Büyükşehir
Belediye Başkanına halkın sesine kulak vererek birçok yanlıştan döndüğü için teşekkür
ettiğine ve stada da tekrar “Atatürk” isminin verilmesini Bursa halkı adına
talep ettiğine ilişkin açıklaması
NURHAYAT ALTACA
KAYIŞOĞLU (Bursa) – Teşekkürler. 
Atamayla gelen
Bursa Büyükşehir Belediye Başkanı, popülizm amacıyla da olsa bizzat kendisinin
de altında imzası olan birçok kararı değiştirdi. En pahalı ulaşım gideri, en
pahalı su faturası ödeyen ve buna itiraz eden Bursa halkının sesine kulak verip
olması gerekeni yaptı. Halkın kabul etmeyip uygulamadığı pembe vagonu kaldırdı,
İznik Gölü’nü yok edecek olan duvarlar söküldü. Biz bu sorunları burada ve
Bursa’da defalarca dile getirmiştik, yanlışlardan dönüldüğü için teşekkür
ederiz. 
Şimdi, eğer
samimiyse ve Bursa halkının sesine gerçekten kulak veriyorsa, Bursalıların 500
milyon lirasını yiyen stada tekrar “Atatürk” isminin verilmesini Bursa halkı
adına talep ediyorum, yapmazsa da 2019’da biz yerel seçimi alarak tekrar stada
“Atatürk” adını vereceğiz. 
Teşekkürler. 
BAŞKAN –
Teşekkür ederim ben de. 
Sayın Şimşek…
3.- Mersin Milletvekili Baki Şimşek’in, belediyelerin araç kiralama
şirketlerinde veya yan kuruluşlarında çalışanların birçoğu ile sabıka kaydı
olanların taşeronlarla ilgili düzenlemeyle hak sahibi olamadıklarına ve bu
duruma bir çözüm getirilmesini temenni ettiğine ilişkin açıklaması
BAKİ ŞİMŞEK
(Mersin) – Teşekkür ediyorum Sayın Başkan. 
Sorum Çevre ve
Şehircilik Bakanına. 
Sayın Bakan,
taşeron yasası çıkarken belediyelerde ve KİT’lerde çalışan insanlarımız çok
büyük bir umutla yasanın çıkmasını beklediler ve buradan da birçok vatandaşımız
taşeron yasasıyla beraber kadro alabiliyor. Yalnız, özellikle belediyelerin
araç kiralama şirketlerinde veya yan kuruluşlarında çalışan insanların birçoğu
bu taşeron yasasıyla beraber hak sahibi olamadılar. Burada ihale bedelinin
yüzde 70’i araç bedeli, yüzde 30’u personel olan şirketlerin tamamı saf dışı
kaldı. Sadece Mersin Büyükşehir Belediyesinde 220 -belediyede sekiz on yıldır,
on iki yıldır çalışan- taşeron işçi yeni çıkan yasayla, bırakın kadro almayı,
mevcut işlerinden de oluyorlar, işten çıkartılmak durumundalar. Yine benzer
şekilde, on-on beş yıl önce işledikleri suçlardan dolayı sabıka kaydı olanlar
çıkan taşeron yasasına yine takılıyorlar ve kadro alamıyorlar. Bakanlığın buna
mutlaka bir çözüm getirmesi ve görüşülen torba yasa içerisinde ilave bir
maddeyle… Yani insanlara “Kadro vereceğiz.” diyoruz ama şu anda işinden
ediyoruz bu insanları. Bunun çözülmesini temenni ediyor, saygılar sunuyorum. 
BAŞKAN
– Teşekkür ederim. 
Sayın
Gaytancıoğlu… 
4.- Edirne Milletvekili Okan Gaytancıoğlu’nun, AKP Bursa Milletvekili
Mehmet Müezzinoğlu’nun Edirnelilerle ilgili bazı ifadelerine ve Edirne’nin
Cumhuriyet Halk Partisinin ve cumhuriyetin kalesi olduğuna ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan. 
Geçmiş
dönemlerde AKP Edirne Milletvekilliği ve aynı zamanda Sağlık Bakanlığı da
yapmış olan bir kişi, geçtiğimiz günlerde partisinin Gençlik Kolları
Kongresi’nde Cumhuriyet Halk Partililere dil uzatma cesaretinde bulunarak
“Atatürk’ü kullanan sahtekârlar” demiştir. Bu kişi, aynı zamanda “Edirneliler
dedikodu ve fitne üretirler.” diyerek Edirnelilere hakarette bulunmuştur. 
Bu
kişiye şunu hatırlatmak isterim: Edirne, Cumhuriyet Halk Partisinin ve
cumhuriyetin kalesidir. Edirne insanı cumhuriyetimizin kurucusu Gazi Mustafa
Kemal Atatürk’e sizin gibi sıkıştığı zaman göstermelik methiyeler düzmez;
Edirne insanı Atatürkçülüğü bir yaşam felsefesi olarak benimsemiştir, Edirne
insanı Atatürk’e yürekten bağlıdır. Edirne insanı sözüne güvenilir, dürüst ve
akıllıdır. 
Bir
dönem sizi bağrına basıp milletvekili yapmışsa bu halkın sabrıyla daha fazla
oynamayın. Aklınıza estiği zaman Edirne’ye gelip demeç vermekle Edirneli
olamazsınız. Bu şekilde davranırsanız Edirnelinin sabrını taşırır, güvenini
kaybedersiniz. 
BAŞKAN
– Sayın Gürer… 
5.- Niğde Milletvekili Ömer Fethi Gürer’in, Dünya Bankasının 214 ülkeyi
kapsayan Dünya Yönetişim Göstergelerinde Türkiye’nin yerine ilişkin açıklaması
ÖMER
FETHİ GÜRER (Niğde) – Teşekkür ederim Sayın Başkan. 
Dünya
Bankasının 214 ülkeyi kapsayan Dünya Yönetişim Göstergeleri’nde ifade
özgürlüğü, örgütlenme özgürlüğü, basın özgürlüğü ve seçme hakkı parametrelerine
dayanan söz hakkı ve hesap verilebilirlikte Türkiye 204 ülke arasında 144’üncü
sıradadır. Bangladeş, Zambiya ve Kenya gibi ülkelerin altında bulunmaktayız. 
Hukukun
üstünlüğünde 209 ülke içinde 108’inci sıradayız, Gana ve Ruanda’nın altındayız.
Mevzuat kalitesinde 209 ülke arasında 82’nci sıradayız. Kamu yönetimi
eksikliğinde 209 ülke içinde 95’inci sıradayız, Yunanistan ve Bulgaristan’ın
altındayız. Yolsuzluğun kontrol ve önlenmesinde ise ülkemizin notu yüzde 48-50
düzeyindedir; Bulgaristan, Yunanistan, Gana gibi ülkelerin gerisindedir. AKP
hükûmetleri döneminde, son dönemlerde bu süreç düşerek sürmektedir. 
İki
ayda 5 işçinin kendini yaktığı ülkemizde sorunların aşılmasının, ekonomik
gelişmelerin ve yatırımın önünün açılmasının önünde en büyük engel ülkemizin
araştırmadaki sıralamasıdır. Ekonomik kırılganlık ve geleceğe dair
karamsarlığın aşılması için önce AKP Hükûmeti bozuk karnesini düzeltmelidir. 
(Mikrofon
otomatik cihaz tarafından kapatıldı) 
BAŞKAN
– Sayın Kara… 
6.- Antalya Milletvekili Niyazi Nefi Kara’nın, Antalya’da son günlerde
Cumhuriyet Halk Partisi üyelerine ve Halkevleri yöneticisi Kutay Meriç’e
yönelik gözaltı olaylarına ilişkin açıklaması
NİYAZİ
NEFİ KARA (Antalya) – Teşekkürler Sayın Başkan. 
Antalya’da
son günlerde Cumhuriyet Halk Partisi üyelerine ve Halkevleri yöneticisi Kutay
Meriç’e yönelik gözaltılar yapılmaktadır. Yandaş basınla birlikte algı ve
karalama operasyonu yürütüldüğü açıktır. Tüm bunlar ısrarla toplumu ayrıştırma
çabalarıdır. Antalya’da yapılan protesto Afrin’e karşı değil, Halkevleri
üyesinin gözaltına alınmasına karşı yapılmıştır. Gözaltına alınanlar Ankara
Dikmen’de Melih Gökçek’in, Antalya’da Menderes Türel’in rant politikalarına
karşı çıktıkları için gözaltına alınmıştır. 
Bilinmelidir ki
Çanakkale’den başlayarak vatan savunmasında her zaman en önde yer alarak şehit
ve gazi olmuş Torosların Yörüklerine iftira ve yalanlarla saldıranlar olsa olsa
hain bölücüler, provokatörler ve Emniyet ile adliyenin içine çöreklenmiş FETÖ
mensuplarıdır. Hükûmeti FETÖ’yle mücadelede samimiyete ve ciddiyete
çağırıyoruz.
BAŞKAN – Sayın
Tarhan…
7.- Kocaeli Milletvekili Tahsin Tarhan’ın, Cumhuriyet Halk Partisi Genel
Başkanı Kemal Kılıçdaroğlu’na geçmiş olsun dileklerini sunduğuna ve Gebze Fatih
Devlet Hastanesinin yeni bölümünün ne zaman açılacağını öğrenmek istediğine
ilişkin açıklaması
TAHSİN TARHAN
(Kocaeli) – Teşekkür ediyorum Sayın Başkan.
Genel Başkanımız
Kemal Kılıçdaroğlu’na geçmiş olsun dileklerimi sunar, acil şifalar dilerim.
Bir sene önce
açılması gereken Gebze Fatih Devlet Hastanesinin yeni bölümü hâlen
açılmamıştır. Yoğun bakım bölümünde yeterli kapasite olmadığından hastalar
büyük sıkıntı çekmektedir. Acil bölümündeki yoğunluk her gün artmaktadır. Son
olarak, Gebze Fatih Devlet Hastanesinin yapımında çalışan işçiler de çalışmayı
bırakmıştır. Gündüzleri nüfusu 1 milyonu aşan Gebze’de Fatih Devlet Hastanesi
ne zaman açılacaktır?
Teşekkür
ediyorum.
BAŞKAN –
Teşekkür ederim Sayın Tarhan.
Sayın Arık…
8.- Kayseri Milletvekili Çetin Arık’ın, AKP’nin Genel Başkan Yardımcısı
Öznur Çalık’ın Kayseri ziyaretinde sarf ettiği bazı ifadelerine ve Kayseri’deki
vatandaşların durumuna ilişkin açıklaması
ÇETİN ARIK
(Kayseri) – Teşekkür ederim Sayın Başkan.
AKP’nin Genel
Başkan Yardımcısı Sayın Öznur Çalık Kayseri ziyaretinde “Kayseri’de aç yok,
fakir yok, yoksul yok.” diyor. Sayın Çalık, siz tuzu kuruların sofrasında
olduğunuz için Kayseri’den bihabersiniz. Kayseri’de tam 223 bin yurttaşımız
“Ben açım, ben yoksulum, ben geçinemiyorum.” diye Valilikten yardım alıyor.
Sayın Çalık, sizin iktidarınız döneminde Kayseri, çocukları için çöpten ekmek
toplayan anayla, borcunu ödeyemediği için Valiliğin önünde kendini yakan
yurttaşla, daha iki gün önce Kayseri Cumhuriyet Meydanı’nda “Açım, böbreklerim
satılıktır.” diyen bir yurttaşımızla tanıştı; eserinizle ne kadar övünseniz
azdır.
Teşekkür
ediyorum.
BAŞKAN –
Teşekkür ederim ben de.
Sayın Tüm…
9.- Balıkesir Milletvekili Mehmet Tüm’ün, yurt genelinde barışı savunan çok
sayıda kişi için sosyal medya paylaşımlarından dolayı soruşturma başlatıldığına
ilişkin açıklaması
MEHMET TÜM
(Balıkesir) – Teşekkür ederim Sayın Başkan. 
Sosyal medya
paylaşımlarından dolayı yurt genelinde barışı savunan çok sayıda kişi için
soruşturma başlatılmıştır. Bu kapsamda İzmir’de, Çanakkale’de, Mersin’de,
Samsun’da, Adana’da, Balıkesir’de çok sayıda gözaltılar yapılmıştır.
Hükûmete
soruyorum: Son bir ayda barış yanlısı olduğu gerekçesiyle kaç kişi gözaltına
alınmış ve tutuklanmıştır? Savaş karşıtı kişiler hangi yasal dayanakla
gözaltına alınmıştır? Barışı ve özgürlüğü savunmak dünyanın hangi ülkesinde suç
olarak görülmektedir? Türk Tabipleri Birliğinden sonra şimdi de EĞİTİM-SEN ve
muhalif sendikalara mı gözdağı verilmektedir? Balıkesir’de Cumhuriyet Halk
Partisi, EMEP ve ÖDP üyelerine yönelik gözaltıların gerekçesi nedir? Bu durumun
Hitler Almanyasından ne farkı vardır?
BAŞKAN – Sayın
Zeybek…
10.- Samsun Milletvekili Kemal Zeybek’in, Meclis TV’nin canlı yayın
yapmadığı saatlerdeki internet yayınında sadece AKP yöneticileri ve MHP Genel
Başkanı Devlet Bahçeli’nin reklamlarının yapılıp CHP ve HDP’nin yok sayıldığına
ilişkin açıklaması
KEMAL ZEYBEK
(Samsun) – Milletimiz, yüzde dağılımlarına göre, oy verdikleri Türkiye Büyük
Millet Meclisinde AKP, CHP, HDP ve MHP olarak temsil edilmektedir. Grubu
olmayan partiler, bağımsızlar ve partili olmayan milletvekilleri de milletimizi
temsil etmektedir. Türkiye Büyük Millet Meclisinde Meclis TV’nin canlı yayın
yapmadığı saatlerde Meclis TV internet yayınında AKP yöneticileri ve MHP Genel
Başkanı Devlet Bahçeli’nin dönerli reklamlarının yapılıp Cumhuriyet Halk
Partisi ve HDP’nin de grupları bulunmasına rağmen bunları yok saymalarını,
Meclis TV yöneticilerinin haksız, taraflı uygulamalarını kınıyorum. Türkiye Büyük
Millet Meclisinde temsil edilen partilerin adaletli bir şekilde gösterimlerinin
yapılmasını partimize oy veren yurttaşlarımız adına talep ediyorum. 
BAŞKAN – Sayın
Aydemir…
11.- Erzurum Milletvekili İbrahim Aydemir’in, Nuray Hafiftaş’a Allah’tan
rahmet dilediğine, Zeytin Dalı Harekâtı’na destek veren sanatçılara
minnettarlığını ifade ettiğine ve Dil ve Edebiyat Derneğinin çıkardığı aylık
derginin kapağında yer verdiği Cemil Meriç’in bir şiirine ilişkin açıklaması
İBRAHİM AYDEMİR
(Erzurum) – Başkanım teşekkür ediyorum. 
Bir özel, bir
güzel sanatçımızı dün rahmete uğurladık; Nuray Hafiftaş, Allah gani gani rahmet
eylesin. 
BAŞKAN – Amin. 
İBRAHİM AYDEMİR
(Erzurum) – Şanlı ordumuzun Afrin’e yönelik yürüttüğü Zeytin Dalı Harekâtı’na
destek veren sanatçılara Yerlitaş şahsında minnettarlığımı ifade ediyorum ve bu
vesileyle bir notu özellikle kayda geçmek istiyorum Sayın Başkanım.
Meclisimizin yüz akı bir isim Genel Başkanlığını yapıyor, Dil ve Edebiyat
Derneği. Onun çıkardığı bir dergi var, her ay çıkıyor, müstesna bir dergi. Bu
defa hususi bir kapak yapmış, bu kapakta Cemil Meriç’in bir şiirine yer
veriyor. 1935 yılında kayda aldığı, yazdığı bir şiir; orada Afrin’den
bahsediyor, Afrin o kadar bizim ki o gün de kayda geçiyor. Ben de izniniz
olursa bir küçük bölümünden burada bahsetmek, kayda geçmek istiyorum. 
(Mikrofon
otomatik cihaz tarafından kapatıldı)
İBRAHİM AYDEMİR
(Erzurum) - Diyor ki Meriç: “Kumları fistolayan, sahili oyalayan/ Uslu, sessiz,
çekingen küçük bir su olursun/ Böyle şahlanma Afrin, çarçabuk yorulursun/ Yaz,
tembellik aşılar damarlarına aman.” 
Meriç’e rahmet
diliyorum. 
BAŞKAN –
Teşekkürler.
II.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Ayşe Nur Bahçekapılı’nın, Nuray
Hafiftaş ve Tuna Huş’a Allah’tan rahmet dilediğine ilişkin konuşması
BAŞKAN - Biz de
Sayın Nuray Hafiftaş’a ve ünlü spiker Tuna Huş’a Allah’tan rahmet diliyoruz.
Sayın Kılıç…
IV.- AÇIKLAMALAR (Devam)
12.- Kahramanmaraş Milletvekili İmran Kılıç’ın, tedbirli olmanın önemine
ilişkin açıklaması
İMRAN KILIÇ
(Kahramanmaraş) – Teşekkür ederim Sayın Başkan.
İyimser olmak
düşünen, tedbir alan insanların hakkıdır. Tehlikeyi doğmadan önce görmek lazım,
aksi hâlde istenmeyen sonuçlarla karşılaşırız. Bir pilot sayısız göstergeye
bakarak uçar, kuşsa yuvasını ağacın yüksek dalları arasına yapar. Kötülük
derinlere kök salarsa tedbir çaresiz kalır. Plan, sezgi, akıl bunlar önemli
tedbir mekanizmalarıdır. Sezgi vaktinde davranır, tehlikeyi önceden görür.
Hüner sonradan akışı görmek değil, akışı sezip önceden hâkim olmak. Konfüçyüs’e
“Orduları yönetecek olsanız yanınıza kimi alırdınız?” diye soruldu, o da
“Silahsız olarak kaplana hücum edeni, kayıksız nehri geçmeye çalışanı ve
destursuz ölüme dalanı yanıma almam. Benimle gelecek kimse sorumlu, planlı,
tedbirli olmalıdır.” dedi. Ayette “Tedbirinizi alın.”, hadiste de “Önce deveni
bağla, sonra Allah’a güven.” “Tedbir gibi akıl, güzel huy gibi asalet olmaz.”
buyurulmuştur.
BAŞKAN – Sayın
Dedeoğlu…
13.- Kayseri Milletvekili Sami Dedeoğlu’nun, 10 Şubat Sultan II.
Abdülhamid Han’ın vefatının 100’üncü yıl dönümüne ilişkin açıklaması
SAMİ DEDEOĞLU
(Kayseri) – Teşekkür ederim Sayın Başkan.
Cennetmekân
Sultan Abdülhamid Han’ın vefatının 100’üncü yıl dönümüydü. Taht-ı Osmaniye’de
otuz üç yıl boyunca hükümdarlık yapmış Abdülhamit Han, devletin ve Âliye-i
Osmaniye’nin en acılı, en zor yıllarını yaşamıştır. Şüphesiz şanlı zaferlerin
yanında hezimetler, yıkımlar, kan ve gözyaşlarıyla yoğrulmuş dönemleri de
olmuştur. Öyle bir coğrafya düşünün ki siyasetle, adaletle, kudretle yönetilen
yıllarda eğitim, kültür, sanat, mimari, askerî teşkilat, bilim ve teknoloji
sahalarında yaptığı hizmetlerle devletine ve milletine şeref ve itibar
kazandıran ulu hakan ülke genelinde 1.552 adet eser yaptırmış olup şahsi
parasından ödemiştir. Topraklarımızın dört bir yanını demir yollarıyla
döşemiştir. 
Ülkesi ve
milleti için gece gündüz çalışan cennetmekân Sultan II. Abdülhamid Han’ı
vefatının 100’üncü yıl dönümünde rahmetle anıyor, Genel Kurulu saygıyla
selamlıyorum.
BAŞKAN –
Teşekkür ederim. 
Sayın Yarayıcı… 
14.- Hatay Milletvekili Hilmi Yarayıcı’nın, Grup Yorum üyelerinin
başlarına ödül konularak “aranan teröristler” listesine eklenmesine ilişkin
açıklaması
HİLMİ YARAYICI
(Hatay) – Teşekkür ederim Sayın Başkan. 
Halkın
sanatçıları olan Grup Yorum üyelerinin başlarına ödül konularak “Aranan
teröristler” listesine eklenmesi “Bu kadar da olmaz.” diyebileceğimiz bir şeyin
artık kalmadığını bize gösteriyor. Muhalif sanatçıları kriminalize ederek
değersizleştirmek ancak bu iktidarın düşünebileceği bir basitliktir.
Sanatçıları başlarına ödül konulan suçlular listesine eklemek, iktidarın
ulaştığı akıl tutulmasının boyutlarını gözler önüne seriyor. 
Buradan, Meclis
kürsüsünden bir ihbarda bulunuyorum: Sayın iktidar yetkilileri, aradığınız Grup
Yorum üyelerini OHAL KHK’lerinizle işsiz bıraktığınız emekçilerin
direnişlerinde, gecekondusu yıkılan mahallelinin arasında, göçük altında kalan
madencinin yanında, parasız eğitim hakkı için direnen öğrencilerin arasında,
hapishanelerde direnen tutukluların çığlığında; kısaca, baskı ve zulmünüze
karşı nerede bir direniş varsa orada bulabilirsiniz. Bekleyin, onları mutlaka
halkın arasında direniş türküleri söylerken bulacaksınız. 
BAŞKAN – Sayın
Hürriyet…
15.- Kocaeli Milletvekili Fatma Kaplan Hürriyet’in, Kocaeli’nin Gebze
ilçesindeki Hürriyet ve Yavuz Selim Mahallelerinin imar durumuna ilişkin
açıklaması
FATMA KAPLAN
HÜRRİYET (Kocaeli) – Teşekkür ediyorum.
Sayın Başkan,
Kocaeli’nin Gebze ilçesinde Hürriyet ve Yavuz Selim Mahallelerini ortadan
kaldırarak yok etmek ve milyonlarca liralık ranta açmak için her gün yeni bir
yol deneniyor. Son olarak, bu mahallelerde bazı bölgeler rezerv yapı alanı ilan
edildi. “Rezerv alan” demek, mahalleleri bölmek, mahalleleri yok etmek,
insanları sürgün etmek demektir. 
Sürekli, rantçı
anlayışla mahalleleri bölerek adım adım yok etme projesi için düğmeye basanlar
şunu bilmeli ki oradaki vatandaşlar yıllardır tapularını bekliyorlar, halkı
kandıran yöneticilerden illallah ettiler artık. 
Yerel
yöneticilere buradan sesleniyorum: O insanlar ne işgalci ne de müşteridir, o
insanlar meşrudur ve hak sahibidir. “Tapularınızı vereceğiz.” diye sözler
verdiniz, yüzlerine güldünüz, kurbanlar kestiniz. Siz, şimdi bu sözleri ya
tutacaksınız ya tutacaksınız. Cebinizi doldurmak için vatandaşların barınma
hakkını gasbedemezsiniz. Bu zalimliğe derhâl son verin. 
Teşekkür
ediyorum. 
BAŞKAN –
Teşekkür ederim ben de. 
Sayın Havutça…
16.- Balıkesir Milletvekili Namık Havutça’nın, Akit TV programlarında
Cumhuriyet gazetesi çalışanlarının hedef gösterildiğine ve canlı yayında ölüm
tehdidinde bulunan Akit TV sunucusu Yusuf Ozan hakkında cumhuriyet savcılarını
göreve davet ettiğine ilişkin açıklaması
NAMIK HAVUTÇA
(Balıkesir) – Teşekkür ederim Sayın Başkan. 
Cumhuriyet
gazetesinin çalışanlarına yönelik “Hainsin. Kellenin gitmesi lazım. Tek adam
rejimi olsaydı, ah keşke olsa, sizi iki dakikada kapatsa. Keşke bir şeriat
olsa, keşke idam olsa sizi sallandırsa. Savaşta sizin gibileri katletmek
mübahtır.” gibi sözleriyle gazete çalışanlarını hedef gösteren Akit TV
programlarından sonra Cumhuriyet gazetesine “Palalarla basacağız.” diye tehdit
telefonları geliyor. Özellikle “Savaşta sizin gibileri katletmek mübahtır.”
sözünün açık bir şiddete çağrı olduğuna hiçbir kuşku yoktur. Bu şüphelinin bu
sözleri, Türk Ceza Kanunu’nun ve Anayasa’nın düşünce ve ifade özgürlüğünü
düzenleyen maddesini açıkça çiğneyen sözleri suç işlemeye tahrik ve tehdit
kapsamındadır. Ben buradan, Cumhuriyet gazetesine yönelik canlı yayında ölüm
tehdidinde bulunan Akit TV sunucusu Yusuf Ozan hakkında cumhuriyet savcılarımızı
göreve davet ediyorum.
BAŞKAN – Sayın
milletvekilleri, şimdi, söz talebinde bulunan sayın grup başkan vekillerine söz
vereceğim.
Sayın Akçay,
buyurun, sizden başlayalım.
17.- Manisa Milletvekili Erkan Akçay’ın, bir operasyon geçiren
Cumhuriyet Halk Partisi Genel Başkanı Kemal Kılıçdaroğlu’na geçmiş olsun
dileklerini ilettiğine, Zeytin Dalı Harekâtı’nın bir taraftan uluslararası
kamuoyunu hareketlendirirken diğer taraftan da bölge dinamiklerini etkilediğine
ilişkin açıklaması
ERKAN AKÇAY
(Manisa) – Teşekkür ederim Sayın Başkan.
Öncelikle, bugün
bir sağlık operasyonu geçirdiğini öğrendiğimiz Cumhuriyet Halk Partisi Genel
Başkanı Sayın Kemal Kılıçdaroğlu’na geçmiş olsun dileklerimizi iletiyoruz. Hem
Sayın Kılıçdaroğlu’na hem ailesine ve hem de Cumhuriyet Halk Partisi camiasına
geçmiş olsun dileklerimizi iletiyorum.
Sayın Başkan,
Zeytin Dalı Harekâtı’nın 27’nci günündeyiz. Türkiye'nin ağır tehditler
karşısında takındığı meşru, hukuki ve haklı mücadelesi devam etmektedir.
Suriye'nin kuzeyine yuvalanan teröristler bulundukları her yerden
temizlenmektedir. Çünkü Türkiye terör örgütleriyle mücadele ediyor, egemenlik
haklarımızı ve varlığımızı savunuyor. Bu çerçevede, terör örgütünün bölgede dağ
ve tepelerdeki etkinliğini sona erdirecek olan harekâtın önemli, stratejik
hedefleri de bir bir terör örgütünden temizleniyor. Mehmetçik’imizin bu bölgeyi
terörden temizlemesi temennisiyle bölgedeki askerlerimize tekraren başarı
dileklerimizi iletiyorum.
Zeytin Dalı
Harekâtı bir taraftan uluslararası kamuoyunu hareketlendirirken diğer taraftan
da bölge dinamiklerini etkilemektedir. Örneğin, İngiltere, Bağdat’ın Irak’ın
kuzeyindeki bölgesel yönetime uyguladığı uçuş yasağının kaldırılmasını istedi,
Fransa Dışişleri Bakanı Erbil’deydi, Almanya peşmergeyi eğitmeye devam ediyor,
Irak’ın kuzeyindeki bölgesel yönetim teröristlere destek için Afrin’dedir. Bir
diğer önemli husus şudur: ABD’nin silah ve mühimmat yardımı yaptığı, tırlar
IKBY plakalarıyla Afrin’e gitmektedir. 
(Mikrofon
otomatik cihaz tarafından kapatıldı) 
BAŞKAN –
Tamamlayın Sayın Akçay.
ERKAN AKÇAY
(Devamla) - Irak’ın kuzeyinden Afrin istikametine tüm geçişler sınıra sadece
5,5 kilometre mesafedeki Semalka Sınır Kapısı’ndan gerçekleşmektedir.
Barzani’nin Afrin desteği artarken Kerkük’te Türkmenlere yönelik saldırılar
devam etmektedir. Geçtiğimiz hafta, Kerkük Üniversitesinde görevli Türkmen
akademisyen Ali Elmas silahlı saldırıya uğrayarak şehit olmuştu. Geçtiğimiz gün
de Irak Türkmen Cephesi Bulava büro sorumlusu Ahmet Bulavalı ailesiyle birlikte
aracında saldırıya uğramıştır. Ahmet Bulavalı ve ailesinin sağlığı yerindedir. 
Sözün özü,
Türkiye’ye karşı emperyalist ülkelerce ve onların taşeronları aracılığıyla
topyekûn bir kuşatma ve saldırı stratejisi uygulanmaktadır. İstiklal ve
istikbalimizden taviz veremeyiz. Irak’ın kuzeyi ile Suriye’nin kuzeyi
arasındaki terör koridoru mutlaka kesilmelidir. Ayrıca, teröre destek veren her
ülkeye, özellikle NATO müttefiki ülkelere şimdiye kadar tanıdığımız imkânları
sonlandırmamız hususunda sahadaki gerçekler bizlere kesin mesaj vermektedir.
Teşekkür ederim.

BAŞKAN –
Teşekkür ederim Sayın Akçay.
Sayın Beştaş…
Sayın Danış
Beştaş Sayın Filiz Kerestecioğlu’nun yerine Sayın Erol Dora’yla birlikte
vekâleten grup başkan vekilliği görevini yürütecek bugün.
Buyurun.
18.- Adana Milletvekili Meral Danış Beştaş’ın, HDP eski Eş Genel Başkanı
Selahattin Demirtaş’ın duruşmasının bugün de devam ettiğine, 15 Şubat 1999’da
Türkiye’ye teslim edilen Öcalan’a yönelik tecridin aslında Türkiye’nin barışına
ve müzakere taleplerine uygulandığına, 10 Ekim Barış ve Dayanışma Derneğinin
kapatılmasına, OHAL düzeninin derhâl kaldırılması gerektiğine, Cumhuriyet Halk
Partisi Genel Başkanı Kemal Kılıçdaroğlu’na da geçmiş olsun dileklerini
ilettiğine ilişkin açıklaması
MERAL DANIŞ
BEŞTAŞ (Adana) – Teşekkür ederim Sayın Başkan.
Dün Selahattin
Demirtaş’ın Sincan yerleşkesinde başlayan duruşması bugün de devam ediyor.
Açıkçası, 4 Kasımla birlikte demokratik siyasete ve özel olarak da Halkların
Demokratik Partisine yapılan darbe, Meclise yapılan darbe bugün Sincan Cezaevinde
deşifre oluyor aslında çünkü 50 kişilik daracık bir salonda duruşma yapılmaya
devam ediyor, ona ilişkin izlenimlerimizi bilahare ileteceğiz.
Diğer yandan,
geçen hafta sonu Eş Genel Başkanlık görevini devreden Sayın Serpil Kemalbay
hâlâ gözaltında ve dün itibarıyla açlık grevine başlamış durumda. Açıkçası,
Serpil Kemalbay’ın emniyete giderken evinin önünde gözaltına alındıktan sonra,
bir de yedi gün gözaltı süresi verilmesinin bir izahı, bir açıklaması tabii ki
yoktur. Biz, buradan, Serpil Kemalbay’a yapılanın tümüyle siyasi darbenin
devamı olduğunu bir kez daha ifade etmek istiyoruz.
Sayın Başkan,
ayrıca, bugün 15 Şubat. 15 Şubat 1999’da, uluslararası bir organizasyonla Sayın
Öcalan Türkiye'ye teslim edilmişti. Biz, buradan, İmralı sisteminin ve Sayın
Öcalan şahsında uygulanan tecridin, aslında Türkiye'nin barışına ve müzakere
taleplerine uygulandığını ifade ettik. 
Ünlü düşünür
Benedict Spinoza’nın dediği gibi “Barış, savaşın olmaması değildir. Barış bir
erdemdir, iyiliğe, güvene ve adalete doğru bir meyil, bir zihinsel tutumdur
aynı zamanda.” Bu zihinsel tutumun, Türkiye'de iyiliğe, adalete ve erdeme
yönelmesi için oldukça kritik günlerden geçiyoruz. 
(Mikrofon
otomatik cihaz tarafından kapatıldı) 
BAŞKAN –
Tamamlayın Sayın Beştaş.
MERAL DANIŞ
BEŞTAŞ (Adana) – Bu nedenle, biz, bu uluslararası organizasyonla, şu anda
İmralı sisteminin devamının Türkiye'deki barışın yegâne yolu olan sistemin de
kapatıldığını ve Sayın Öcalan’a yönelik tecridin de bu amaca hizmet ettiğini
ifade etmek istiyoruz.
Diğer yandan,
103 kişinin katledildiği 10 Ekim Ankara Barış Mitingi katliamı sonrası,
yaralılar ve katliamda yaşamını yitirenlerin aileleri tarafından kurulan 10
Ekim Barış ve Dayanışma Derneği, Ankara 7. Asliye Hukuk Mahkemesi tarafından
kapatıldı. Sorumlular ve katiller daha ceza almamışken, katledilenlerin
ailelerinin anma yapmasına bile izin verilmemiş ve dün dernekleri
kapatılmıştır. Cumhuriyet tarihinin en kanlı bombalı katliamının mağdurlarına,
bir araya gelme, yas tutma hakkı tanınmıyor. Bu durum, devletin katledilenlerin
kimliğine göre tavır aldığının ve katliamın arkasındaki güçlerin korunduğunun
bir göstergesidir. Bunu kabul etmiyoruz. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen. 
MERAL
DANIŞ BEŞTAŞ (Adana) – Tamamlayacağım Sayın Başkan.
Diğer
önemli bir mesele, KHK’yle işinden atılan öğretmen bir anne Ayşe Abdurrezzak
ile çocukları 3 yaşındaki Halil Münir ve diğeri 11 yaşında olan Abdülkadir Enes
yurt dışına kaçak yollarla çıkmak isterken Meriç Nehri’nde boğularak hayatlarını
kaybettiler. Daha önce Maden ailesi de aynı şekilde Ege Denizi’nde boğularak
hayatlarını kaybetmişti. 
Ülkede
artan bu zulüm ve bu cinayet, artık küçük çocukların sularda boğularak can
vermelerine kadar gelmiştir. İnsanların ekmeğine, hayatına el uzatıp canlarını
alan OHAL düzeni derhâl kaldırılmalı, çocukların cansız bedenlerinin kıyılara
vurduğu bu adaletsizliğin önüne geçilmelidir. Bu düzenin savunucuları,
yürütücüleri ölen küçük yavruların ölümlerinin sorumlularıdır. 
Diğer
yandan da son olarak CHP Genel Başkanı Sayın Kemal Kılıçdaroğlu’na da geçmiş
olsun dileklerimizi iletmek isterim. 
Teşekkür
ederim Sayın Başkanım. 
BAŞKAN
– Teşekkür ederim ben de.
Sayın
Altay, buyurun. 
19.- İstanbul Milletvekili Engin Altay’ın, Cumhuriyet Halk Partisi Genel
Başkanı Kemal Kılıçdaroğlu’nun sağlık sorunuyla ilgili iyi dileklerini
iletenlere teşekkür ettiğine, Türkiye’nin Afrin ve Ege adaları konularında
tutarlı politikalarla birlikte tutarlı söylemleri de ortaya koyması
gerektiğine, Türk Silahlı Kuvvetlerinin İdlib’deki cihatçı unsurları
temizleyeceği mi, koruyacağı mı konusunda kamuoyunu tatmin edecek somut bir
açıklama beklediğine ilişkin açıklaması
ENGİN
ALTAY (İstanbul) – Teşekkür ederim.
Tekrar,
ben de Genel Başkanımızın sağlık sorunuyla ilgili iyi dileklerini ileten siyasi
partilerimizin sayın grup başkan vekillerine, size, Hükûmet üyelerine ve sayın
milletvekillerine teşekkür ediyorum. 
Sayın
Başkan, şimdi kritik günlerden geçiyoruz. Bugünlerde de Millî Savunma
Bakanımız, Dışişleri Bakanımız… Cumhurbaşkanı akşam Tillerson’la,
Cumhurbaşkanlığı Sözcüsü Kalın McMaster’la, Dışişleri Bakanımız gene
Tillerson’la görüşmeler yapıyor. Yani Amerika’yla yoğun bir görüşme içinde
Türkiye. Bunda bir mahzur yok tabii ki. Bölgede yaşanan bu tarz krizlerde
aslolan her zaman diplomasi olmalıdır. Ancak bunu yaparken Türkiye’nin bu
konuda -Afrin konusunda- tutarlı politikalarla birlikte tutarlı söylemler de
ortaya koyması gerekir. Sadece Afrin’de değil, Ege adaları konusunda da durum
böyle. 
Bir
yandan Cumhurbaşkanı Osmanlı tokadından bahsedecek, Washington buna gülerek
cevap verecek; bir yandan bir bakan “Amerika’yla müttefikliğimiz ebedi olacak.”
diyecek; bir yandan bir başka bakan “Amerika’yla ilişkilerimiz ya bitecek ya
sürecek.” diyecek. Bunlar doğru işler değil. Biz bunlardan bir siyasi çıkarım
yapalım diye söylüyor da değiliz. Nitekim, Sayın Genel Başkanımız -salı günüydü
sanıyorum- terör örgütlerine silah ve benzeri destek sağlayan Amerika Birleşik
Devletleri dâhil her ülkeye karşı…
(Mikrofon
otomatik cihaz tarafından kapatıldı)
BAŞKAN –
Tamamlayın Sayın Altay.
ENGİN ALTAY
(İstanbul) - ...alınacak tedbir ve refleksler noktasında ana muhalefet partisi
olarak devletin, Hükûmetin yanında olacağımızı beyan ve taahhüt etti. Bunu
derken Amerika’ya savaş ilan edelim demiyorum ama Amerika tarafından daha önce
olduğu gibi yarınlarda, haftaya, bir ay sonra, altı ay sonra “Bizi gene
kandırdılar.” sözünü de duymak istemiyoruz. Endişemiz bu yüzdendir, endişemiz
Afrin Operasyonu’nda minimum kayıp olmasıyla ilgilidir.
Sayın Başkan,
öte yandan, bir başka husus daha var: Afrin Operasyonu sürerken genellikle
cihatçı terör unsurlarının bulunduğu İdlib bölgesinde de Türk Silahlı
Kuvvetlerinin askerî varlığında…
(Mikrofon
otomatik cihaz tarafından kapatıldı)
ENGİN ALTAY
(İstanbul) – Mühim bir konu. Müsaade ederseniz tamamlayayım efendim.
BAŞKAN – Buyurun
Sayın Altay.
ENGİN ALTAY
(İstanbul) - İdlib bölgesinde askerî varlığımızın yoğunlaştığı bir vakıa.
Bundan şikâyet etmiyorum. Burada da Meclisin ve muhalefetin ve kamuoyunun
bilmediği hususlar var. Ne var? Şimdi, İdlib’te gözetleme noktaları kuruyoruz.
Belki bunu bilmeyen arkadaşlarımız da var.
İLKNUR İNCEÖZ
(Aksaray) – Herkes biliyor.
ENGİN ALTAY
(İstanbul) – E güzel. Peki, askerî varlığımızı artırıyoruz, bunu da Astana
görüşmelerine dayalı yapıyoruz. Şu kuşkumun Hükûmet tarafından -Mecliste
Hükûmet yok ama olsun, duyuyorlardır bizi- giderilmesini istiyorum. İdlib’deki
Astana Zirvesi’ne dayalı bu müdahalemizin, askerî varlık yoğunluğumuzun
neticesinde Türkiye, İdlib’deki cihatçı terör unsurlarını temizleyecek mi,
koruyacak mı? Tekrar soruyorum sorumu…
(Mikrofon
otomatik cihaz tarafından kapatıldı) 
ENGİN ALTAY
(İstanbul) – Başkanım, çok mühim, uygun görürseniz…
BAŞKAN – Tabii
ki. Diğer grup başkan vekillerine bir adaletsizlik olarak algı olmazsa… 
ENGİN ALTAY
(İstanbul) – Peki, o zaman almayayım. 
BAŞKAN –
Buyurun, buyurun. Olmazsa onlara da vereceğim. 
ERKAN AKÇAY
(Manisa) – Bizim için bir sakıncası yok Sayın Başkan. 
BAŞKAN – Tamam. 
Buyurun. 
ENGİN ALTAY
(İstanbul) – Mühim bir konudur, tekrar soruyorum: Türk Silahlı Kuvvetlerimiz
İdlib’deki cihatçı unsurları temizleyecek mi, koruyacak mı? Bu konuda kamuoyunu
tatmin edecek somut bir açıklama bekliyorum. 
Bir de son
olarak Cumhurbaşkanı ile Başbakanı adalarla ilgili dil birliğine davet
ediyorum, dil birliğine. Böyle hassas bir konuda Cumhurbaşkanı başka bir
perdeden, Başbakan başka bir perdeden konuşursa bu da doğru değil. 
Genel Kurulu
saygıyla selamlarım. (CHP sıralarından alkışlar) 
BAŞKAN –
Teşekkür ederim Sayın Altay. 
Sayın İnceöz…
20.- Aksaray Milletvekili İlknur İnceöz’ün, Cumhuriyet Halk Partisi
Genel Başkanı Kemal Kılıçdaroğlu’na geçmiş olsun dileklerini ilettiğine, Afrin
harekâtına dualarıyla ve duruşlarıyla destek olan herkese yürekten teşekkür
ettiğine, Zeytin Dalı Harekâtı’nın amacının milletin bekasına yönelik terör
unsurlarının ortadan kaldırılması ve sınır güvenliğinin tesis edilmesi
olduğuna, Ankara Büyükşehir Belediye Meclis kararıyla Nevzat Tandoğan
Caddesi’nin adının “Zeytin Dalı Caddesi” olarak değiştirildiğine ve Nuray
Hafiftaş’a Allah’tan rahmet dilediğine ilişkin açıklaması
İLKNUR İNCEÖZ
(Aksaray) – Sayın Başkan, değerli milletvekilleri; ben de sözlerime başlarken
Cumhuriyet Halk Partisi Genel Başkanına geçmiş olsun dileklerimi ve şifa
dileklerimi iletiyorum. 
Değerli
milletvekilleri, 20 Ocakta başlayan Afrin Harekâtı bugün hâlen sürmekte. Bu
harekâtın başladığı günden itibaren de bunun memleket meselesi ve beka meselesi
olduğunu her fırsatta söyledik ve söylemeye devam edeceğiz. 
Harekâta
dualarıyla ve duruşlarıyla destek olan herkese de yürekten teşekkür ediyoruz.
Ama bir taraftan harekete destek verip bir taraftan “Afrin’e girilmesin.”
açıklaması yapanların, Mehmetçiklerimizle birlikte sınır ötesinde bölücü terör
örgütü ve teröristlerle omuz omuza mücadele eden ÖSO’ya “terör örgütü” ithamında
bulunanların, sivil kayıp kaygısına kapılanların, “insan hakları” ve “barış”
kavramlarını kendilerine kalkan olarak kullanıp terör sözcülüğü yapanların, ABD
Kongresine sunulan Suriye istihbarat raporunda YPG’nin PKK’nın Suriye’deki
milis gücü olarak yer almasına çıt çıkarmamış olmaları da dikkat çekicidir. 
Zeytin Dalı
Harekâtı’nın amacı, milletimizin bekasına yönelik terör unsurlarının ortadan
kaldırılması, sınır güvenliğimizin tesis edilmesi ve sonrasında, terörden
arındırılan bölgelerin gerçek sahiplerine teslim edilmesidir. Bu harekât,
bölgedeki, özellikle belirtiyorum, Kürt, Türk, Türkmen, Arap ve daha pek çok
kardeşimizin huzur ve güvenliği için yapılan, Kürtlere veya yerel halka karşı
değil, kılı kırk yararcasına, tek bir sivilin kılına zarar gelmeyecek şekilde
PYD-YPG/PKK ve DEAŞ terör örgütlerine karşı gerçekleştirilen bir operasyondur.
Bölgesel barışa ve ülkemizin güvenliğine hizmet eden ve baştan sona meşru olan
Zeytin Dalı Harekâtı’nda Mehmetçik’imizin gücü ile 80 milyonun duası bir ve beraberdir.
Bu birlik ve beraberliğimizi de aziz milletimiz her fırsatta gösteriyor.
Parlamentodan da bu duruşun firesiz bir şekilde verilmesi temennisini bir kez
daha dile getirmek istiyorum.
Yine, ABD
Büyükelçiliğinin bulunduğu Nevzat Tandoğan Caddesi’nin adı, Ankara Büyükşehir
Belediye Meclis kararıyla, resmen, Zeytin Dalı Caddesi olmuştur.
(Mikrofon
otomatik cihaz tarafından kapatıldı) 
BAŞKAN –
Tamamlayın Sayın İnceöz.
İLKNUR İNCEÖZ
(Aksaray) – Bu kararın alınmasında emeği geçen Ankara Büyükşehir Belediyesi
Başkanı başta olmak üzere tüm belediye meclis üyelerine, kahraman
Mehmetçik’imize moral veren bu girişimden dolayı onlar adına tekrar
şükranlarımı arz ediyorum.
Türk halk
müziğinin değerli sesi Nuray Hafiftaş rahmetli olmuştur, vefat etmiştir, ona da
Allah’tan rahmet diliyoruz. Sanatçı kişiliği ve eserleriyle milletimizin
sevgisini kazanan bir sanatçımızdı. Başsağlığı dileklerimi iletiyorum
yakınlarına ve sevenlerine.
Teşekkür
ediyorum.
BAŞKAN –
Teşekkür ederim.
Sayın Gündoğdu,
sisteme girmişsiniz, bir açıklama mı yapacaksınız yerinizden?
VECDİ GÜNDOĞDU
(Kırklareli) – Evet efendim.
BAŞKAN –
Buyurun. 
21.- Kırklareli Milletvekili Vecdi Gündoğdu’nun, kamuoyunun, AKP Genel
Başkanının Man Adası belgelerinin gerçek olduğu ispat edilirse istifa edeceği
şeklindeki sözünde durup durmayacağını merak ettiğine ilişkin açıklaması
VECDİ GÜNDOĞDU
(Kırklareli) – Sayın Başkanım, üç aydan bu yana gündemi meşgul eden bir konu
var ve sürekli gündemde de tutuluyor, konuşuluyor. Bildiğiniz gibi, üç ay önce
kamuoyu gündemine düşen ve milletimizin de açıklamasını sabırsızlıkla beklediği
bir konuydu bu. 
Man Adası’nda
Sayın AKP Genel Başkanının yakınlarına ait milyon dolarlık para transferlerinin
yapılması sonucunda, AKP’nin Sayın Genel Başkanı “Man Adası belgelerinin gerçek
olduğu ispat edilirse istifa ederim.” demişti. Fakat üç aydan bu yana geçen
süreç içerisinde, geçtiğimiz günlerde Ankara Cumhuriyet Savcılığı da belgelerin
gerçek olduğunu söyledi. Bundan sonraki süreçte Sayın AKP Genel Başkanının
sözünde durup durmayacağını kamuoyu merak ediyor ve ısrarla soruyor.
Teşekkür
ediyorum Sayın Başkan.
BAŞKAN
– Teşekkür ederim ben de.
Sayın
Bektaşoğlu, siz de 60’a göre bir söz talebinde mi bulundunuz?
BÜLENT
YENER BEKTAŞOĞLU (Giresun) – Evet efendim.
BAŞKAN
– Size de bir dakikalık söz hakkı verelim.
Buyurun.
22.- Giresun Milletvekili Bülent Yener Bektaşoğlu’nun, Cumhuriyet Halk
Partisi Genel Başkanı Kemal Kılıçdaroğlu’na geçmiş olsun dileğinde bulunduğuna
ve Giresun şehir merkezindeki üst geçitlerle ilgili olumsuzlukları ortadan
kaldıracak bir çalışma yapılması gerektiğine ilişkin açıklaması
BÜLENT YENER
BEKTAŞOĞLU (Giresun) – Sayın Başkan, çok teşekkür ederim.
Ben de Sayın
Genel Başkanıma acil şifalar diliyorum.
Giresun şehir
merkezinde üst geçitler diğer illerden farklı olarak inşa edildi. Tonlarca
ağırlıktaki demirden oluşan abartılı uzunlukta, şekilsiz, biçimsiz, estetikten
yoksun bu üst geçitler, yaya geçitleri ve kaldırımların üzerine konuldu. Kentin
girişinden çıkışına kadar, sahil ile yerleşim alanı arasında 15 adet üst geçit
var. Bunlar zamanla aşındı, paslandı, tehlike arz ediyor, görüntü kirliliği
yaratıyor, kentin estetiğini bozuyor, ayrıca hiçbir asansör yok, engelli ve
yaşlı yurttaşlarımız buraları kullanırken büyük güçlük çekiyor. Giresun Kent
Konseyinin de bu yönde Karayollarına uyarı yazıları var ama nedense dikkate
alınmadı. İkinci Dünya Savaşı’nda Alman istihkâmcıların bulduğu teknikle
yapılan bu üst geçitlerin uzun vadede tamamen kaldırılmasını, daha çağdaş,
estetik biçim ve özenle yapılmasını ama şu anda ivedilikle olumsuzlukları
ortadan kaldıracak bir çalışma yapılmasını istiyoruz, bekliyoruz. 
Teşekkür ederim.
BAŞKAN – Ben de
teşekkür ederim Sayın Bektaşoğlu.
Sayın
milletvekilleri, gündeme geçiyoruz.
Başkanlığın
Genel Kurula sunuşları vardır.
V.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, esas komisyon olarak Plan ve Bütçe Komisyonuna, tali
komisyon olarak da Sağlık, Aile, Çalışma ve Sosyal İşler Komisyonuna havale
edilen (2/2016) esas numaralı, 5335 sayılı Bazı Kanun ve Kanun Hükmünde
Kararnamelerde Değişiklik Yapılmasına Dair Kanunda Değişiklik Yapılmasına Dair
Kanun Teklifi’nin İstanbul Milletvekili Mahmut Tanal tarafından geri alındığına
ilişkin önergesi (4/131)
BAŞKAN - Sayın
milletvekilleri, esas komisyon olarak Plan ve Bütçe Komisyonuna, tali komisyon
olarak da Sağlık, Aile, Çalışma ve Sosyal İşler Komisyonuna havale edilen
(2/2016) esas numaralı, 5335 sayılı Bazı Kanun ve Kanun Hükmünde Kararnamelerde
Değişiklik Yapılmasına Dair Kanunda Değişiklik Yapılmasına Dair Kanun Teklifi
İstanbul Milletvekili Mahmut Tanal tarafından geri alınmıştır.
Bilgilerinize
sunulur.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VI.- ÖNERİLER
A) Siyasi Parti Grubu Önerileri
1.- HDP Grubunun, Ağrı Milletvekili Dirayet Dilan Taşdemir ve
arkadaşları tarafından, toplumsal kutuplaşma ve ayrışmanın bitirilmesi ile
demokratik siyaset ve müzakereci çözümlerin tesisini sağlamak amacıyla
15/2/2018 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 15 Şubat 2018
Perşembe günkü birleşiminde yapılmasına ilişkin önerisi
15/2/2018
Türkiye Büyük Millet Meclisi Başkanlığına
Danışma
Kurulu 15/2/2018 günü (bugün) toplanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Filiz
Kerestecioğlu Demir
 İstanbul
 HDP
Grubu Başkan Vekili
Öneri:
15
Şubat 2018 tarihinde Ağrı Milletvekili Sayın Dirayet Dilan Taşdemir ve
arkadaşları tarafından -6717 sıra numaralı- toplumsal kutuplaşma ve ayrışmanın
bitirilmesi ile demokratik siyaset ve müzakereci çözümlerin tesisini sağlamak
amacıyla Türkiye Büyük Millet Meclisine verilmiş olan Meclis araştırması
önergesinin diğer önergelerin önüne alınarak görüşmelerinin 15/2/2018 Perşembe
günkü birleşiminde yapılması önerilmiştir.
BAŞKAN
– Önerinin gerekçesini açıklamak üzere, öneri sahibi Halkların Demokratik
Partisi Grubu adına Ağrı Milletvekili Dirayet Dilan Taşdemir konuşacaklardır. 
Buyurun
Sayın Taşdemir. 
HDP
GRUBU ADINA DİRAYET DİLAN TAŞDEMİR (Ağrı) – Sayın Başkan, değerli
milletvekilleri; Genel Kurulu saygıyla selamlıyorum. 
Bugün
içinde bulunduğumuz kaotik hâl ve Orta Doğu’da giderek kızışan paylaşım savaşı
-ya da kimi uzmanlara göre üçüncü dünya savaşı olarak ifade edilen- esasen 15
Şubat 1999’da Sayın Öcalan’ın uluslararası bir komployla Türkiye’ye teslim
edilişiyle başlamıştır. Dönemin Başbakanı Bülent Ecevit bile “Öcalan’ı niye
teslim ettiler, anlayamadım.” demişti çünkü komployla halkları karşı karşıya
getirmek ve bu sorunun bir yüz yıl daha sürmesi hedeflenmiştir. O günden bu
yana tam on dokuz yıldır hukukçuların “İmralı Cezaevi rejimi” olarak
adlandırdığı mutlak tecrit koşullarında kalan Sayın Öcalan hem o zaman hem de
sonradan halklardan ve barıştan yana geliştirdiği tutumla komplocu güçlerin
amaçlarını boşa çıkarmıştır. O dönem yaşanabilecek bir çatışmayı basiretli ve
barışçıl bir tavır geliştirerek engellemiş, birlikte yaşayabilmenin zeminini
yaratmayı başarmıştır. Savaşı geliştirmek isteyenlere, cenazeler üzerinde
iktidar devşirmeye çalışanlara inat, Sayın Öcalan’ın barışın toplumsallaşması
için elinden gelen çabayı harcadığı, çözüm süreci boyunca yapılan görüşmelerde
de açık bir şekilde anlaşılmaktadır.
Kimse
kimseyi kandırmasın, “Konjonktür değişti, söylemler değişti.” diye kimse inkâr
etmesin; sizler de bizler de biliyoruz ki İmralı heyetimiz ile Hükûmet
heyetinin o dönem yaptığı görüşmeler, Türkiye tarihinin en sakin, en huzurlu
zaman dilimiydi. Cenazeler gelmiyor, taziye evlerinde ağıtlar yakılmıyordu.
Türkiye toplumunun ertelenen, sadece şiddetle çözülmeye çalışılan sorunları
konuşulur olmuştu. Savaş, ayıpların üzerine örtülmüyordu. Mesela, şimdi öyle
mi? Yatıyoruz kalkıyoruz Afrin diyoruz, savaş diyoruz, ölüm diyoruz; ölümleri
sadece rakamlara sığdırmaya çalışıyoruz. Peki ya bu ülkede açlıktan kendini
yakan işçiler, tecavüze uğrayan, şiddet gören, çocuk yaşta hamile bırakılan
kadınlar... Bir savaş bin ayıbın üzerini örtüyor, silahlar her şeyin üzerini
örtüyor. Savaştan rant devşirenlere, ölümleri kutsayanlara, ölümden ve kandan
medet umanlara kim olursa olsun bin kere lanet olsun diyoruz. 
Değerli
arkadaşlar, çözüm süreci boyunca kendisiyle yapılan her görüşmede “Artık bir
gencin burnunun dahi kanamasını istemiyorum.” diyen Sayın Öcalan üzerindeki
mutlak tecride son verilmedikçe hangi barıştan, hangi insan haklarından söz
edebiliriz? Mevcut iktidar her yerde her fırsatta, içeride ve dışarıda,
Türkiye'nin bir hukuk devleti olduğunu söylüyor. Madem hukuk devleti, bu mutlak
tecrit hangi hukuk ilkeleriyle açıklanabilir? Böylesine ağır bir tecrit
dünyanın hangi ülkesinde var? İki yıldır ne avukatlarıyla ne ailesiyle, hiç
kimseyle görüştürülmüyor. Bu tecridin hukuki, insani, ahlaki hiçbir tarafı
yoktur. Sadece bir kişiye özgü bir hukuk anlayışı olabilir mi? Peki, soruyorum
arkadaşlar: Bunun kime faydası var? Hangi amacı hasıl oluyor? Gençlerimiz
ölmüyor mu? Ülke çok mu huzurlu? Ekonomik olarak çağ mı atladık? Hangi sorun
çözüldü? Daha iyi koşullarda mı yaşıyoruz? Elbette ki bütün bu soruların cevabı
kocaman bir “Hayır.” Oysa çözüm sürecinde biliyoruz ki Öcalan ne zaman devreye
girerse huzur geliyor, barış geliyor; uluslararası güçlerin ve lobilerin
kışkırtmasıyla savaş baronları tarafından ne zaman tecrit politikası devreye
konulsa ülkede huzur bitiyor, anaların gözyaşı eksik olmuyor. 
Bin yıldır iç
içe geçmiş halklar, bu iktidar döneminde, özellikle 2015 yılından sonra
uygulanan, tüm uyarılarımıza rağmen uygulanmakta ısrar edilen yanlış politikalar
sonucunda birbirinden nefret eder hâle gelmiştir. Yapılan araştırmalar
gösteriyor ki Türkiye toplumu hemen her koşulda kutuplaşmada zirve
noktasındadır. Bu kutuplaşmanın faturası hepimize ağır gelir. Siyasal ve
toplumsal gerilimler kısa vadeli oy devşirmenin araçları olarak kurgulanır
ancak hepimizin geleceğinin mahvolması anlamına gelir. Kimsenin buna hakkı
yoktur. İşte görüyorsunuz, fikirlerin değil silahların konuştuğu günlerde
şiddet öylesine toplumsallaşmış, siyaset öylesine yozlaşmış ki gündelik
hayatımızın bir parçası hâline gelmiş. Kadınlar sokak ortasında dövülüyor, en
ufak bir tartışma ölümle sonuçlanan kavgalara sebebiyet veriyor. Bakanların
aldığı rüşvetler dudak uçuklatıyor, kaçmak isteyen insanlar çocuklarıyla
birlikte denizlerde can veriyor. 
Değerli
arkadaşlar, Türkiye’de yaşanan toplumsal ayrışma ve kutuplaşma bir tür duygusal
kopuşa dönüşme riski altındadır. Kürt sorunu başta olmak üzere Türkiye'nin
demokrasi, eşitlik, özgürlük sorunlarının çözümü için devreye girmek siyaset
kurumunun ahlaki sorumluluğudur.
Barışı
dillendirenlerin türlü baskılara maruz kaldığı bir süreçten geçiyoruz. Kongre
konuşmasında “Barış için çabalamalıyız.” diyen eski Eş Genel Başkanımız Serpil
Kemalbay bugün gözaltında. Sadece “barış” diyen, halklara dayanışma mesajı
veren HDP, HDK bileşenleri ve temsilcileri gözaltında, siyaset kurumu âdeta
esir alınmış durumda; kör karanlık bir noktaya doğru gidiyoruz. 
(Mikrofon
otomatik cihaz tarafından kapatıldı) 
DİRAYET DİLAN
TAŞDEMİR (Devamla) – Başkan, bitirmek üzereyim.
BAŞKAN –
Tamamlayın, son cümleniz olsun lütfen Sayın Taşdemir.
DİRAYET DİLAN
TAŞDEMİR (Devamla) – Şu anda içinde bulunduğumuz darboğaz için çıkış noktası,
aynı şekilde bir barış sürecinin başlatılmasından geçmektedir. Ortada bir sorun
var; silahla, çatışmayla çözülmeyecek kadar ağır, tarihsel, ekonomik, toplumsal
bir sorun. Moskova-Washington hattında mekik dokuyacağınıza çözümü burada, bu
topraklarda aramamız gerekiyor. “Savaş” değil, “barış” dememiz gerekiyor;
savaşı değil, barışı toplumsallaştırmalıyız. Ya gencecik ölenlerin
taziyelerinde ağıt yakacağız ya da barış halayları çekeceğiz; başka yolumuz
yoktur. Kötülüğün sıradanlığına geçit vermemek hepimizin ahlaki sorumluluğudur.

Tüm Genel Kurulu
tekrardan saygıyla selamlıyorum. (HDP sıralarından alkışlar)
BAŞKAN –
Teşekkür ederim Sayın Taşdemir.
Milliyetçi
Hareket Partisi Grubu adına Manisa Milletvekili Sayın Erkan Akçay konuşacaklar.

Buyurun Sayın
Akçay. (MHP sıralarından alkışlar)
MHP GRUBU ADINA
ERKAN AKÇAY (Manisa) – Sayın Başkan, değerli milletvekilleri; HDP grup önerisi
üzerine Milliyetçi Hareket Partisi Grubu adına söz aldım. Muhterem heyetinizi
saygıyla selamlıyorum. 
Sayın Başkan,
değerli milletvekilleri; bu önergede, bir taraftan ayrışmalardan,
kutuplaşmalardan söz ediliyor; diğer taraftan terörle mücadele eleştiriliyor ve
terör örgütüyle müzakere öngörülüyor; sıklıkla İmralı canisi, bebek katili
Öcalan’a atıf yapılıyor. 
Bu önergenin
bizatihi kendisi zaten kutuplaştırıcıdır. Aziz milletimiz terörle mücadeleyi
desteklerken, teröristlerin sözlerini, tezlerini bu kürsüye taşıyanlar terör
örgütünün ve kutuplaşmanın sözcülüğünü yapmaktadır. “Türkiye halkları” diyerek
Türkiye halkı ve Türk milleti ayrıştırılıyor. 
Güvenlik olmadan
huzuru inşa edemezsiniz. Askerimize, polisimize her türlü saldırı yapılırken,
Seraplar yakılırken, Aybükeler şehit edilirken terörist cenazesinde boy
gösterenler, Kandil’den aldıkları sufleyle konuşanlar, bebek katili PKK’nın
hamiliğini yapanlar kutuplaşmanın tarafıdır. Önce Türkiye Büyük Millet
Meclisinde yapılan konuşmalara, tutanaklara ve kamuoyuna yansıyan tezlere,
görüşlere baktığımızda kutuplaştıran dilin nasıl bir dil olduğu görülecektir.
Etnik temelli, ayrıştırıcı siyaset yapılıyor. Ülkemizi farklı isim ve
sıfatlarla tanımlayanlar kutuplaşma yaratıyor. Her fırsatta etnik ve mezhebî
tartışmalar yaratmaya çalışmak kutuplaşma yaratmaktır, ayrımcılık yapmaktır.
Müzakereden bahsediliyor ancak kastedilen, terör örgütüyle müzakeredir.
İradenizi Kandil’e ipotekleyerek terör örgütünün sözcülüğünü yapamazsınız.
Terör örgütünün şehirlerimizi silahlarla, bombalarla, çukurlarla yangın yerine
çevirdiğini görmez, terörle mücadeleyi suçlarsanız kutuplaşma yaratmış
olursunuz. 
Değerli
milletvekilleri, bu önergede terörle mücadeleden şikâyet ediliyor. Terörle
mücadelenin amacı, ülkemizin bütünlüğünü, güvenliğini ve huzurunu korumaktır.
Dolayısıyla, terörle mücadeleyi kutuplaşmanın aracı olarak gösteremeyiz. PKK
terör örgütü uyguladığı vahşetle bir barbar çetesidir, bu çete mutlaka yok
edilmelidir. Vatanımız tektir; doğusuyla, batısıyla, kuzeyiyle, güneyiyle bir
bütündür. Milletimiz tektir, hepimiz Türk milletiyiz, Türkiye Cumhuriyeti’yiz.
Tasada, kıvançta ortak, beraber ağlayıp gülen bir milletiz. Milletimizde bir
kutuplaşma yoktur; aksine, birlik ve beraberliğin perçinlenmesi vardır.
Heyetinizi
saygıyla selamlıyorum. (MHP ve AK PARTİ sıralarından alkışlar) 
BAŞKAN –
Teşekkür ederim Sayın Akçay.
MERAL DANIŞ
BEŞTAŞ (Adana) – Sayın Başkan…
BAŞKAN – Sayın
Beştaş…
MERAL DANIŞ
BEŞTAŞ (Adana) – Sayın Akçay konuşmasında doğrudan grubumuzu hedefleyerek terör
örgütü sözcülüğü…
BAŞKAN – Ama
sizin partinizin adını anmadı, söylemedi de sadece terör örgütleriyle ilgili
bir karşı duruş sergiledi.
MERAL DANIŞ
BEŞTAŞ (Adana) – Sayın Başkan yani sonuçta, önerge sahibi…
BAŞKAN -
Buyurun.
MERAL DANIŞ
BEŞTAŞ (Adana) – Sayın Başkan, önergenin sahibini hedef aldı, önergenin sahibi
de partimizin bir milletvekili, aynı zamanda kendi imzasıyla bunu sundu. Bu
nedenle sataşmadan söz istiyoruz.
BAŞKAN – Size
söz vereceğim ama bir konuyu netliğe kavuşturalım. Önerge sahiplerine karşı
duruş diye bir ifadede bulunmadı, terör örgütlerine karşı bir duruşu sergiledi.
MERAL DANIŞ
BEŞTAŞ (Adana) – Sayın Başkan “Terör örgütünün ve teröristlerin sözcülüğünü
yapmaktır.” dedi aynı zamanda.
YILMAZ TUNÇ
(Bartın) – Siz yapıyor musunuz?
BAŞKAN – Öyle
değilseniz buyurun, tabii.
İki dakika…
VII.- SATAŞMALARA İLİŞKİN KONUŞMALAR
1.- Ağrı Milletvekili Dirayet Dilan Taşdemir’in, Manisa Milletvekili
Erkan Akçay’ın HDP grup önerisi üzerinde MHP Grubu adına yaptığı konuşması
sırasında Halkların Demokratik Partisine sataşması nedeniyle konuşması
DİRAYET DİLAN
TAŞDEMİR (Ağrı) – Değerli arkadaşlar, bizler ne zaman bu kürsüde sizden farklı
bir siyaseti, farklı bir görüşü ifade etsek sıkça karşılaştığımız şey,
söylemlerimizin terörize edilmesidir. Biz kurulduğumuz günden itibaren HDP
olarak dün ne söylediysek, demokrasiden, barıştan, halkların bir arada yaşama
iradesinden nasıl söz ettiysek bugün de aynı şekilde, aynı kararlılıkla söz
ediyoruz.
Bakın, bu ülkede
bir diyalog ve müzakere süreci yaşandı. Bu yaşanmadı mı? 2011’de başlayıp 2013,
hatta 2014’ün ortalarına kadar devam eden, sizlerin de kamuoyunun da söz alan
MHP hatibinin de çok iyi bildiği bir deneyim yaşandı. Ben o deneyimde açığa
çıkan durumdan söz ettim. O dönem cenazelerin gelmediğini, o dönem demokratik
koşulların yaratıldığını, o dönem diyalog ve müzakerenin geliştirildiğini, art
arda açılım süreçlerinin devreye girdiğini, Kürt sorununun başka bir mantık
içerisinde, başka yöntemlerle çözülebileceği tartışmalarını biz çokça bu Genel
Kurulda duymadık mı, çokça biz bu Genel Kurulda ifade etmedik mi? Peki, bu
tartışmalar nerede yapıldı, bu tartışmalar kimlerle yürütüldü? 
Biz elbette ki
yine de savaşa karşı en iyi yöntemin, en iyi yolun tartışma, müzakere, diyalog
olduğunu savunuyoruz; bunu savunmaya da devam edeceğiz. Sadece savaş ve savaş
politikaları üzerinden, ölüm ve ölüm siyaseti üzerinden konuşanlara inat, biz,
barışı savunmaya devam edeceğiz; diyalogu, müzakereyi de önermeye devam
edeceğiz. Partimizin siyasi görüşü budur, hiç kimse de bunun dışında farklı
yaftalamalarla savunduğu savaş politikalarını meşrulaştırmaya çalışmasın.
Saygılarla.
(HDP sıralarından alkışlar) 
BAŞKAN
– Buyurun Sayın Akçay, yerinizden bir açıklama mı yapacaksınız?
ERKAN
AKÇAY (Manisa) – Evet, buradan.
BAŞKAN
– Buyurun peki, kayıtlara geçsin, bir dakika.
IV.- AÇIKLAMALAR (Devam)
23.- Manisa Milletvekili Erkan Akçay’ın, Ağrı Milletvekili Dirayet Dilan
Taşdemir’in sataşma nedeniyle yaptığı konuşmasındaki bazı ifadelerine ilişkin
açıklaması
ERKAN
AKÇAY (Manisa) – Teşekkür ederim Sayın Başkan.
Biz
terörize etmiyoruz; aksine kürsüde teröristlerin elebaşına, sıklıkla onun
görüşlerine atıfta bulunmak asıl terörize etmek budur; onu ifade etmek
istiyorum.
Ayrıca
bu çözüm sürecindeki süreci ve zamanı PKK’nın tahkimatla geçirdiğini ve
şehirleri, kasabaları ilçeleri çukurlarla, hendeklerle tahkim ettiğini ve
oradaki eylemlerini herhâlde bütün hafızalarımız gayet iyi hatırlıyor.
Teşekkür
ederim.
BAŞKAN
– Teşekkür ederim ben de.
VI.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Ağrı Milletvekili Dirayet Dilan Taşdemir ve
arkadaşları tarafından, toplumsal kutuplaşma ve ayrışmanın bitirilmesi ile
demokratik siyaset ve müzakereci çözümlerin tesisini sağlamak amacıyla
15/2/2018 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 15 Şubat 2018
Perşembe günkü birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi Grubu adına İstanbul Milletvekili Sayın Engin Altay
konuşacaklar.
Buyurun
Sayın Altay. (CHP sıralarından alkışlar)
CHP
GRUBU ADINA ENGİN ALTAY (İstanbul) – Teşekkür ederim.
Sayın
Başkan, sayın milletvekilleri; Genel Kurulu saygıyla selamlıyorum. 
Şu
Meclisi oluşturan siyasi partiler bu işler üzerinden polemik yapmayı bıraksa
Türkiye’nin ne terör sorunu kalır ne Kürt sorunu kalır, bundan vazgeçmek lazım.
Gelelim,
kutuplaşmaya -önerge bu mahiyette olduğu için söylüyorum- yani terör örgütüyle
müzakereyi… Sayın Başkan Akçay HDP’ye dedi ki: “Terör örgütüyle müzakere mi
istiyorsunuz?” Sayın Akçay, onu AK PARTİ yaptı zaten, bunu yaptı. Biz de zaten
o zaman dedik ki: Orta yerde bir sorun var, deve kuşu gibi başımızı kuma
gömmeyelim, bu sorunun adı “Kürt sorunu”dur, bundan kaynaklı da devletin baş
etmesi gereken bir terör sorunu var dedik. Ve bunun çözüm yeri Kandil değil,
İmralı değil, Dolmabahçe değil, Oslo değil; bunun çözüm yeri Türkiye Büyük
Millet Meclisi dedik; dilimizde tüy bitti. 
Şimdi,
verilen önergede “kutuplaşma ve gerilim politikalarının Türkiye’ye getirdiği
zararlar ve bunun çözülmesi…” falan falan. 
Değerli
milletvekilleri, bu ülkenin başına gelen iyinin de kötünün de müsebbibi
burasıdır; Hükûmet iyi bir şey yaparsa da kötü bir şey yaparsa da -devletin
güvenlik kuvvetleri, istihbaratı, şusu busu- ülkenin sahibi millettir, bu
yetkiyi millet adına kullanan da burasıdır. Meclisin misyonu, varlık sebebi,
işlevi bellidir. Meclisin misyonu, varlık sebebi, işlevi milletimizin huzuru,
refahı, mutluluğudur ve bu ülkenin, Türkiye Cumhuriyeti devletinin dünya
milletler ailesi içindeki saygınlığını, gücünü yüceltmektir. Bana birisi çıksın
“Bu Meclisin başka bir şu işi de var.” desin. Hâl böyleyken bu bağlamda
gerilim, kamplaşma, ötekileştirme, şiddet; yazık bu ülkeye. Birçok meseleyi
aşmış bir ülkenin evlatları olarak, çok stratejik bir coğrafyada bulunmamızdan
kaynaklı olarak dünyanın değişik emperyal güçlerinin bu bölgeye, bu bölgedeki
kovanlara soktukları çomaklara niye alet oluyoruz kardeşim? Bizim birliğimiz,
dirliğimiz bu ülkeyi dünyanın en güçlüsü yapacak tek şeydir, tek unsurdur ama
devleti yönetenlerin işte “millî mutabakat” “sen yerlisin, o değil” “ben
millîyim, sen değilsin” polemiklerinin bu ülkeye hiçbir kârı olmaz. Sizi bizi
yani iktidarı muhalefeti, herkesi kastediyorum, içerideki zenginliğimizin yani
çok dilliliğimizin yani çok renkliliğimizin yani çok kültürlülüğümüzün
kaşınmasına duyarsız kalmasak, çanak tutmasak... 
(Mikrofon
otomatik cihaz tarafından kapatıldı) 
BAŞKAN –
Tamamlayın, bir dakika ek süre veriyorum.
ENGİN ALTAY
(Devamla) – ...Türkiye bu hâle gelmez.
Şimdi Afrin’de
savaşmıyoruz -savaş bir devletle olur- bir terör örgütüne yönelik olarak sınır
ötesi operasyon yapıyoruz. Hep söylediğimizi bir kere daha söylüyoruz: Devlet
sınır güvenliğini tesis etmek zorundadır, devlet bununla beraber ulusal
bütünlüğünü de korumak zorundadır. Ulusal bütünlüğümüzü korumanın yegâne yolu
önce burada güç ve iş birliğidir diyorum. Ulusal meseleler üzerinden kimseyi
itham etmiyorum. Polemik yapmak, ulusal konuları bir siyasi partinin
başarıları, zaferi gibi sunmak aslında bu ülkeye hiçbir şey kazandırmaz
diyorum. Bu bakımdan, Hükûmet dâhil, Cumhurbaşkanı dâhil, çoğunluk partisi
dâhil, diğer muhalefet partileri dâhil herkesi bu milletin huzuru, refahı,
mutluluğu için sağduyuya davet etmeyi bir görev addediyorum, saygılar
sunuyorum. (CHP sıralarından alkışlar) 
BAŞKAN –
Teşekkür ederim Sayın Altay. 
MERAL DANIŞ
BEŞTAŞ (Adana) – Sayın Başkan, yerimden bir dakikalık bir söz rica etsem…
BAŞKAN –
Yerinizden buyurun, bir dakika, Sayın Beştaş. 
IV.- AÇIKLAMALAR (Devam)
24.- Adana Milletvekili Meral Danış Beştaş’ın, İstanbul Milletvekili
Engin Altay’ın HDP grup önerisi üzerinde yaptığı konuşmasındaki bazı
ifadelerine ilişkin açıklaması
MERAL DANIŞ
BEŞTAŞ (Adana) – Teşekkür ederim Sayın Başkan. 
Açıkçası,
binlerce kere söylediğimiz bir hususun bir kez daha altını çizmek isteriz. Bu
çatı altında, Türkiye Büyük Millet Meclisi çatısı altında 80 milyon yurttaşın
her problemini konuşmak zorundayız, konuşmanın yeri burasıdır. Burada farklı
programlara, farklı ilkelere sahip 4 siyasi parti var. Eğer hepimizin
programlara ve sorunlara bakışı aynı olsaydı zaten farklı partilerde
olmayacaktık. Bu nedenle, çözüm süreci gibi bir deneyimi yaşamış, burada bir
komisyon kurulmasına sebebiyet vermiş, Kürt meselesinde, bu konuda kanun çıkarılan
bir olguda “Bunu tartışmayalım.” demek, açıkçası bu meseleyi reddetmek çözüme
değil, çözümsüzlüğe hizmet eder. Hâlâ her gün insanların can verdiği bir
meselede demokratik siyaset bunu konuşmazsa biz aynı zamanda o kaybettiğimiz
canların sorumluluğunu da hep birlikte üstümüzde taşırız demek istiyorum ve
teşekkür ediyorum. 
BAŞKAN –
Teşekkür ederim ben de. 
VI.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Ağrı Milletvekili Dirayet Dilan Taşdemir ve
arkadaşları tarafından, toplumsal kutuplaşma ve ayrışmanın bitirilmesi ile
demokratik siyaset ve müzakereci çözümlerin tesisini sağlamak amacıyla
15/2/2018 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 15 Şubat 2018
Perşembe günkü birleşiminde yapılmasına ilişkin önerisi (Devam)
BAŞKAN – Adalet
ve Kalkınma Partisi Grubu adına Adıyaman Milletvekili İbrahim Halil Fırat
konuşacaklar. 
Buyurun Sayın
Fırat. (AK PARTİ sıralarından alkışlar) 
AK PARTİ GRUBU
ADINA İBRAHİM HALİL FIRAT (Adıyaman) – Sayın Başkan, değerli milletvekilleri;
HDP grup önerisi aleyhine söz almış bulunmaktayım. Öncelikle yüce heyetinizi,
Genel Kurulu ve aziz milletimizi saygıyla selamlıyorum. 
Gücünü milletten
alan AK PARTİ siyasetimiz, birilerinin aksine 2002 yılından bu tarafa hep
birlik ve beraberlik mesajı vererek "Hepimiz Türkiye'yiz.” dedi ve sürekli
birlik, beraberlik ve kardeşlik vurguları yaparak bunun için hep mücadele
verdi.
Bu ülkede Türk,
Kürt, Laz, Çerkez, Gürcü, Alevi, Sünni ve benzerine bugüne kadar hiçbir ayrım
gözetilmemiş “Yaratılanı severim Yaradan’dan ötürü.” mantığıyla sevgi, birlik,
kardeşlik ve beraberlik üzerine hep binalar inşa edilmiştir. Bu milletin
üzerinde İslam kardeşliğinin harcı vardır. Bu millet, her zaman, uzlaşmayı,
ortak iyilikte buluşmayı, birlik ve beraberliği, ortak aklı harekete geçirmeyi
esas almıştır. Türkiye'de birlik, beraberlik ve kardeşliğin tesisini ve bu
düzenin devamını sağlamak için sürekli çalışıyoruz ve bu, en asli görevimizdir.
Biz Çanakkale ruhunu düstur almışız. Bu milletin tüm fertleri hep birdir ve
birinci sınıf vatandaştır. Biz de hep bir görmeye ve birleştirmeye devam
edeceğiz. Evet, bu millet biliyor ayrımcılık yapanları. Bu milleti ayırmaya
kimsenin gücü yetmeyecektir. Biz, bu toprakları, kardeş olduğumuz için vatan
yaptık. Bu millet de kardeşliğini hep korumuş ve bugün mazlumların umudu
olmuştur. 
Bakın, kendi
seçim bölgem Adıyaman'da bile Alevi’siyle, Sünni’siyle, Kürt’üyle, Türk’üyle;
bütün etnik yapılarıyla, bütün dinsel örgütleriyle hep bir arada yaşıyoruz ve
yaşamaya devam ediyoruz ve kesinlikle, fitne tohumlarını ekmeye çalışanlara da
hiçbir zaman müsaade etmedik ve etmeyeceğiz de. Ülkemizin geneli de aynı
şekilde hep birlikte devam edecektir. 
Türk’ü, Kürt’ü,
Laz’ı, Çerkez’iyle tek millet olduk, olmaya da devam edeceğiz. Bazılarının
umudu ve sevinci kursaklarında kalacak. Biz “Tek millet, tek devlet, tek
bayrak, tek vatan.” diyoruz. Biz, Türkiye’de yaşayan 80 milyon vatandaşımızı
aynı şekilde tek millet çatısı altında birleştiriyoruz ve bunu da İç
Tüzük’ümüze yerleştirdik ve bu şekilde yolumuza devam ediyoruz. Huzurumuzu
bozmak isteyen aşağılık akıl ve yerli hain taşeronlarının birlik ve
beraberliğimizi bozmasına izin vermeyeceğiz. Ülkemizin huzuru, kardeşliği için
sürdürülen mücadelemizi istismar eden, kan ve gözyaşından beslenenler bilsinler
ki başarıya ulaşamayacaklardır. 
Kuzgun, bağda
kuzgunca bağırır ama bülbül, kuzgun bağırıyor diye güzelim sesini keser mi hiç?
Biz de birlik ve beraberliğimiz için, kardeşliğimiz için inadına sesimizi
kesmeyeceğiz; birileri “ayrılık” dedikçe biz “birlik” diyeceğiz, “kardeşlik”
diyeceğiz. (AK PARTİ sıralarından alkışlar) 
Yüce heyetinizi
ve Genel Kurulu saygıyla selamlıyorum. (AK PARTİ ve MHP sıralarından alkışlar)
BAŞKAN –
Teşekkür ederim Sayın Fırat.
Halkların
Demokratik Partisi grup önerisini oylarınıza sunuyorum: Kabul edenler... Kabul
etmeyenler... Öneri kabul edilmemiştir.
Cumhuriyet Halk
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
2.- CHP Grubunun, Hatay Milletvekili Serkan Topal ve arkadaşları
tarafından, Reyhanlı ve Kırıkhan başta olmak üzere sınır bölgesindeki
yerleşimlerde yeterli güvenlik önlemlerinin alınması ve sorunların giderilmesi
amacıyla 15/2/2018 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 15 Şubat
2018 Perşembe günkü birleşiminde yapılmasına ilişkin önerisi
15/2/2018
Türkiye Büyük Millet Meclisi Başkanlığına
Danışma Kurulu
15/2/2018 Perşembe günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Altay
 İstanbul

 Grup
Başkan Vekili
Öneri:
Hatay
Milletvekili Serkan Topal ve arkadaşları tarafından Reyhanlı ve Kırıkhan başta
olmak üzere sınır bölgesindeki yerleşimlerde yeterli güvenlik önlemlerinin
alınması ve sorunların giderilmesi amacıyla 15/2/2018 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin (1725
sıra no.lu) diğer önergelerin önüne alınarak görüşmelerinin 15/2/2018 Perşembe
günlü birleşimde yapılması önerilmiştir.
BAŞKAN –
Önerinin gerekçesini açıklamak üzere öneri sahibi Cumhuriyet Halk Partisi Grubu
adına Hatay Milletvekili Sayın Serkan Topal konuşacaklar.
Buyurun Sayın
Topal. (CHP sıralarından alkışlar) 
CHP GRUBU ADINA
SERKAN TOPAL (Hatay) – Teşekkür ediyorum Sayın Başkan.
Sayın
milletvekilleri, hepinizi saygıyla selamlıyorum. Öncelikle şu ana kadar şehit
olan bütün şehitlerimize bir kez daha Allah’tan rahmet diliyorum, yaralılara
acil şifalar diliyorum. 
Bu kürsüde
onlarca defa Hatay’ın sorunlarını dile getirdim, çözünceye kadar da dile
getirmeye devam edeceğim. 
Biz şunu
söylüyoruz: Cumhuriyet Halk Partisi olarak biz her zaman Türk Silahlı
Kuvvetlerinin yanındayız, biz CHP olarak askerimizin yanındayız; biz teröre
karşıyız, biz terörü lanetliyoruz, teröre destek verenlere de lanet olsun
diyoruz ama terörün beslenmesine zemin hazırlayanlara da lanet olsun diyoruz.
(CHP sıralarından alkışlar) 
Allah askerimizi
korusun ve Hatay’da, Afrin’de görev alan bütün güvenlik güçlerimize güç kuvvet
versin diyorum. Yörük anasının dediği gibi, askerimizin ayaklarına taş değsin
istemiyoruz. (CHP sıralarından alkışlar) Hatay halkı askerin yanında, 15 ilçe
askerimizin yanında; terör örgütlerinden atılan her roketin ardından, inanın,
binlerce Türk Bayrağı açılıyor Reyhanlı’da, Hassa’da, Kumlu’da, Altınözü’nde,
Yayladağı’nda, Kırıkhan’da, Antakya’da, Samandağı’nda ve diğer ilçelerde.
Buradan onlara binlerce selam gönderiyorum.
Değerli
arkadaşlar, bütün bunlara rağmen, Reyhanlı da Kırıkhan da ve diğer 15 ilçe de
inanın, dimdik ayakta ama işleri bozuldu mu? Bozuldu. Esnafın işi bozuldu mu,
çiftçimizin işi bozuldu mu? Bozuldu. Çiftçi üretemiyor, esnaf çalışamıyor,
kredisini ödeyemiyor; SSK primini, BAĞ-KUR primini ödeyemiyor. Ekonomi felç
oldu mu? Felç oldu. İşsizlik arttı mı? Arttı. Peki, iktidar ne yapıyor? İktidar
sadece taziyede bulunuyor, Allah razı olsun. Ben de buradan iktidara
söylüyorum: Reyhanlı’ya ses ver, Kırıkhan’a ses ver, Kumlu’ya ses ver;
Yayladağı’na, Altınözü’ne ses ver; Hassa’ya ses ver, Antakya esnafına ses ver;
Samandağı’na, Erzin’e, İskenderun’a, Arsuz’a, Dörtyol’a, Payas’a ses ver;
Belen’e ses ver. 
Şimdi, burada,
maalesef, Hatay’ın yaşadığı bütün bu olumsuz olayların nedenini araştırmak için
bir komisyon kurulmasını talep ediyoruz -bugün bakacağım- şu anda AK PARTİ grup
başkan vekillerimiz burada, milletvekili arkadaşlar burada ama az sonra bakacağız
ret edecekler mi, etmeyecekler mi; gerekçeleri nelermiş. Bütün Hatay halkı
bekliyor. Peki, iktidar, Hatay’la ilgili, esnafın, oradaki halkın sorunlarının
çözülmesi noktasında yeterli mi? Yetersiz. Ne talep ediyoruz? Dün burada
Başbakan Yardımcısı Sayın Bozdağ dedi ki: “Ekonomi büyüdü, büyüdü.” Madem
büyüdü, orada bu operasyondan en çok etkilenen Hatay halkımızın sorunlarının
çözülmesi noktasında maalesef ses vermiyorsunuz.
Nedir
taleplerimiz, ben burada sıralamak istiyorum: Hatay’da 15 ilçenin vergi borcu
iki yıl ertelensin. SSK ve BAĞ-KUR primi iki yıl ertelensin. Kamu alacakları
iki yıl ertelensin. Çiftçilerimizin Ziraat Bankasından kredi borçları faizsiz
iki yıl ertelensin. Esnaf kefalet kooperatifinden kredi alan esnafımızın
kredisi faizsiz iki yıl ertelensin. Esnafa ve çiftçiye faizsiz kredi desteği
sağlansın. Yayladağı Sınır Kapısı mutlaka açılmalı. SSK ve BAĞ-KUR primi,
Karadeniz’de olduğu gibi, 700 TL’den 300 TL’ye mutlak indirilmeli. 
Sayın iktidar,
buradan size bir kez daha söylüyorum: Şu an bütün Hatay halkı bizleri izliyor
ve gerçekten zor durumdalar; esnaf, çiftçi zor durumda. Bu masum taleplerini
sadece sizin onaylamanız gerekiyor. El ele verelim, Hatay’ımızın bütün
sorunlarını birlikte çözelim.
Hepinize
teşekkür ediyorum, saygılarımı sunuyorum. (CHP sıralarından alkışlar) 
BAŞKAN –
Teşekkür ederim Sayın Topal. 
Milliyetçi
Hareket Partisi Grubu adına Hatay Milletvekili Sayın Mehmet Necmettin Ahrazoğlu
konuşacaklar. 
Buyurun Sayın
Ahrazoğlu. (MHP sıralarından alkışlar) 
MHP GRUBU ADINA
MEHMET NECMETTİN AHRAZOĞLU (Hatay) – Sayın Başkanım, değerli milletvekilleri;
Cumhuriyet Halk Partisinin Suriye sınırlarında Hatay Reyhanlı’ya atılan
roketlerle ilgili grup önerisi hakkında, Milliyetçi Hareket Partisi adına söz
aldım. Yüce heyetinizi saygıyla selamlıyorum. 
Değerli
milletvekilleri, 20 Ocak 2018 tarihinde başlayan ve bugün 27’nci gününü bulan
Zeytin Dalı Harekâtı’nda bütün kahraman askerlerimize, şehitlerimize buradan
minnet duygularımı ifade etmek istiyorum. Operasyonlar sırasında şehit olan askerlerimize
Rabb'imden rahmetini esirgememesini, yaralı askerlerimize de şifa vermesini
temenni ediyorum. Bugün GATA’ya yaptığım ziyaret vesilesiyle de
kahramanlarımızın ailelerine de minnet duygularımı arz etmek istiyorum. 
Sayın Başkan,
değerli milletvekilleri; Genelkurmay Başkanlığının yapmış olduğu açıklamalara
göre PKK/ PYD-YPG, KCK ve DAEŞ mensubu 43 terörist bugün itibarıyla etkisiz
hâle getirilmiş ve harekâtın başlandığı günden bugüne 1.528 terörist bertaraf
edilmiştir. 
PKK’nın Suriye
kolu olan PYD terör örgütü sınırlarımız boyunca Suriye'nin kuzeyine yerleşmiş,
baskı ve şiddetle demografik yapıyı değiştirmeye kalkmıştır. Bu bölgede
emperyalist güçlerin ve ABD’nin desteğiyle gözümüzün içine baka baka silah ve
eğitim desteğiyle güçlendirdikleri teröristler, Türkiye'nin daha önce
gerçekleştirdiği Fırat Kalkanı Harekâtı’yla özgürleşen bölgeye, İdlib
gerginliği azaltma bölgesine ve daha sonra da bir kısmı Hatay’a, bir kısmı da
Kilis olmak üzere roketlerle saldırmışlardır. Ve 20 Ocak 2018 tarihinden sonra,
Zeytin Dalı Harekâtı başladıktan sonra Hatay’a 73 tane roket atılmıştır;
bunların 64 tanesi Reyhanlı’ya, 5 tanesi Kırıkhan’a, 3 tanesi Hassa’ya ve 1
tanesi de Kumlu’ya düşmüştür. Ve 8 şehidimiz olmuştur. 
Değerli
milletvekilleri, eğer sınırlarımızın karşı tarafında bu harekât yapılmasıydı
Amanos tarafından girecek teröristler, Kilis ve Hatay’a yapılacak bir saldırıda
işgal teşebbüsüne girişecekler, belki de telafisi mümkün olmayan olaylarla
karşılaşacaktık. Ancak şunun bilinmesini isterim: Buna ne Hatay halkı ne de
Kilis halkı müsaade edecekti. 
Bir başka konu
da, burada zaman zaman dile getiriliyor: Raco, Afrin, Cinderes gibi bölgelerin
2012’den bu yana huzur içerisinde olduğu, barış içerisinde yaşadığı
söylenmektedir. Bu kesinlikle doğru değildir. 
(Mikrofon
otomatik cihaz tarafından kapatıldı)
BAŞKAN – Sayın
Ahrazoğlu, tamamlayın bir dakika ek süre veriyorum. 
MEHMET NECMETTİN
AHRAZOĞLU (Devamla) – Çünkü teröristler aynen ülkemizde yapmak istedikleri,
kaos ortamında yaratmak istedikleri durumu bu bölgelerde de yaratmaya
çalışmışlar, bölge halkını esir alarak, teslim alarak, çocuklarına, ırzlarına
tecavüz ederek onları zorla, buralara doğru yönlendirmişlerdir. Kaostan
faydalanmak isteyen, kanton bölge oluşturmak isteyen bu soysuzlar kukla
yönetimi kurmaya çalışmışlar, 15 Temmuzda gerçekleştiremediklerini bugün bu
bölgelerin üzerinde gerçekleştirmeye çalışmışlardır. Ancak, kahraman Türk
askerinin vermiş olduğu mücadele sonunda bu bölgede devleti ebet müddet
olduğumuzu, Türkiye’nin kuzeyiyle, güneyiyle bu coğrafyanın oksijen alanı
olduğunu bu teröristlere bildirmişlerdir. 
Değerli
milletvekilleri, Kilis, 2016’dan beri bu bombalara maruz kalmaktadır. Hatay,
Zeytin Dalı Harekâtı’ndan önce de bu bombalara maruz kalmaktaydı. Az önce
arkadaşımızın da belirttiği gibi Kilis’teki, Hatay’daki esnafımız zor durumda,
çiftçilerimiz zor durumdadır. Bu konuda da devletimizin, Hükûmetimizin buralara
gerekli yardımları yapmasını bekliyor, yüce heyetinizi saygıyla selamlıyorum.
(MHP ve CHP sıralarından alkışlar) 
BAŞKAN – Teşekkür
ederim Sayın Ahrazoğlu. 
Halkların
Demokratik Partisi Grubu adına İzmir Milletvekili Sayın Ertuğrul Kürkcü
konuşacaklar. 
Buyurun Sayın
Kürkcü. (HDP sıralarından alkışlar) 
HDP GRUBU ADINA
ERTUĞRUL KÜRKCÜ (İzmir) – Sayın Başkan, sevgili arkadaşlar; elbette bu
Cumhuriyet Halk Partisi önergesi doğrultusunda, Hatay’da ve her yerde olanların
Mecliste konuşulması, bunun için bir Meclis araştırması komisyonu oluşturulması
talebini destekliyoruz. Bunun karşısında durmak aslında Türkiye’de olan
bitenden habersiz kalmaya devam etmeyi istemek olabilir, ne olup bittiğini
ancak böyle anlayabiliriz çünkü. Evet, burada güvenlik sağlanmalıdır ama
güvenliğin esası barıştır. Savaşta neyin güvenliğini ne kadar
sağlayabilirsiniz? Savaş, iki tarafın ya da savaşta daha çok taraf varsa
onların hepsinin birbirlerini tahrip etmek, zarar vermek, öldürmek üzerine
kurulu bir denklemdir. Savaştan kimse kayıpsız çıkamaz, kana bulanmadan
çıkamaz, insanlık suçu işlemeden çıkamaz, bir tane de olsa işlersiniz. O
nedenle, en iyisi savaşmamaktır. Ben, savaşmamak için gerekenler yapılmadıkça
alınacak hiçbir önlemin işe yaramayacağını söylemek istiyorum.
Türkiye Afrin’e
sefer açarken iki şeye dayandırdı bunu: Birincisi, Birleşmiş Milletler
Sözleşmesi’nin 51’inci maddesi. Bunun Afrin’e açılan savaşla hiçbir ilgisi
yoktur, sınır tecavüzleriyle ilgilidir. Afrin bölgesinden Türkiye’ye bugüne
kadar bir tek sınır tecavüzü olmadığını biliyoruz, herkes biliyor bunu.
İkincisi, Birleşmiş Milletler Güvenlik Konseyinin 1624, 2170 ve 2178 sayılı
kararlarına dayandırdı. Bu kararlar esasen IŞİD, El Nusra ve El Kaide’nin diğer
kollarına ilişkin olarak Birleşmiş Milletler tarafından alınmış kararlardır.
Hiçbir şekilde Güvenlik Konseyinin kararlarında YPG ya da diğer Kürt güçlerinin
adı geçmemektedir.
Bu savaşın bir
an önce sonlandırılması ve çatışmaların bitirilmesi gerekir çünkü her ne kadar
her gün çok akla ziyan rakamlar işitiyorsak da gerçekte Suriye İnsan Hakları
Gözlemevinin 24’üncü gün itibarıyla tarafların kayıpları ve sivil kayıplar
konusunda ki Suriye İnsan Hakları Gözlemevi esasen Esad rejimiyle anlaşmazlık
hâlinde olan tarafların insan hakları kaydını tutuyor. Buna göre şu ana kadar
163 DSG ve YPG militanı, 211 de Zeytin Dalı Operasyonu kapsamında savaşan insan
hayatını kaybetti; bunların 34’ü Türk Silahlı Kuvvetlerinden, 2’si de pilot. 
(Mikrofon
otomatik cihaz tarafından kapatıldı) 
ERTUĞRUL KÜRKCÜ
(Devamla) – Bitirmek için kısa bir süre…
BAŞKAN – Tabii,
buyurun, bir dakika ek süre vereyim size de Sayın Kürkcü.
ERTUĞRUL KÜRKCÜ
(Devamla) – Sivil kayıplar daha önemli. Şu ana kadar 21’i çocuk, 13’ü kadın; 75
Kürt, Arap ve Ermeni Afrin Harekâtı sırasında hayatını kaybetti. Bunların bir
bölümü Afrin sakinleri, bir bölümü Suriye’nin başka yerlerinden Afrin’i güvenli
bölge olarak bildikleri, çatışmasızlık bölgesi olarak gördükleri için göç etmiş
olanlar. 
Şimdi, bütün bu
operasyon devam ettikçe bunun artarak süreceğini tahmin edebiliriz. O nedenle,
gerekçeleri, askerî gerekçeleri, siyasi gerekçeleri, insani gerekçeleri
bakımından irrasyonel, akla uygun olmayan bu operasyonun -Kürt meselesini
sonlandırmak için daha çok Kürt’ü hedef alarak Kürt meselesine çare bulmaya
çalışan bu şey- sonunda, sonuçlandığında şöyle diyebilirler: “Operasyon çok
başarılı fakat hastayı kaybettik.” Hiç kimseyi kaybetmek istemiyoruz.
Hepinizi sevgi
ve saygıyla selamlarım. (HDP sıralarından alkışlar) 
BAŞKAN –
Teşekkür ederim Sayın Kürkcü.
Adalet ve
Kalkınma Partisi Grubu adına Balıkesir Milletvekili Sayın Kasım Bostan
konuşacaklar.
Buyurun Sayın
Bostan. (AK PARTİ sıralarından alkışlar) 
AK PARTİ GRUBU
ADINA KASIM BOSTAN (Balıkesir) – Sayın Başkan, değerli milletvekilleri; yüce
Meclisi saygıyla selamlıyorum.
Cumhuriyet Halk
Partisinin vermiş olduğu Meclis araştırması önergesi hakkında aleyhte söz almış
bulunmaktayım. Genel Kurulu saygıyla selamlıyorum.
Sözlerimin hemen
başında, Afrin’de kararlı bir mücadele yürüten Mehmetçik’imize kolaylıklar
diliyorum. Şehitlerimize Allah’tan rahmet diliyorum, gazilerimize acil şifalar
diliyorum.
Bildiğiniz gibi,
ülkemiz otuz kırk yıldan bu yana hem içeriden hem dışarıdan terör saldırılarına
maruz kalmakta ve ülkemiz askeriyle, polisiyle bu teröristlerle kararlı bir
şekilde mücadelesini sürdürmekte. Terör örgütlerinin tek bir amacı var, bu amaç
gayet açık ve net; bu coğrafyada Türk milletinin iradesini ortadan kaldırmak ve
ülkemizi bölüp parçalamak, yönetilemez hâle getirmek. Bugün Türk milleti
yediden yetmişe, erkeğiyle kadınıyla Türk iradesine sahip çıkma mücadelesi
vermektedir. Sınır ötesinde Mehmetçik’imiz kararlı bir şekilde mücadelesini
sürdürürken içeride de Emniyet güçlerimiz yapmış olduğu operasyonlarla
milletimizin huzur ve güvenliğini sağlamaktadır. 
Terör
ortamından ve terör olaylarından dolayı zaman zaman sanayicimiz, yatırımcımız,
esnafımız, vatandaşımız mağduriyetlerle karşı karşıya kalabilmektedir.
Mağduriyetlerin oluşmaması ve vatandaşlarımızın mağduriyetlerinin giderilmesi
için yüce Meclis gereken kanunları çıkaragelmiştir, hâlen de çıkarmaya devam
etmektedir. Yüce Meclis geçmiş dönemlerde 5233 sayılı Terör ve Terörle
Mücadeleden Doğan Zararların Karşılanması Hakkında Kanun’u çıkarmış, bu kanun
kapsamında tüm illerde, valiliklerde terör ve terörle mücadeleden zarar gören
vatandaşlarımızın mağduriyetlerinin giderilmesi komisyonları kurulmuş ve teröre
maruz kalmış olan tüm vatandaşlarımızın mağduriyetleri bu komisyonlar
tarafından tek tek incelenerek tespit edilmiş ve devlet bütçesinden bunların
hepsi karşılanmıştır. Ayrıca Başbakanlık Acil Destek Fonu’ndan da bu terörden
mağdur olmuş vatandaşlarımızın anlık sıkıntıları da giderilmiştir.
Devletimiz
bu mücadelede şehitlerimizin, gazilerimizin hep yanında olmuştur. Bugün Hatay
milletvekillerimiz de bölgededir, vatandaşlarımızın yanındadır,
vatandaşlarımızın dertlerini, sorunlarını dinlemekte ve çözümleri için buraya,
Meclise taşımaktadırlar.
(Mikrofon
otomatik cihaz tarafından kapatıldı) 
SERKAN
TOPAL (Hatay) – Tamam işte, kabul edin, çözelim. Hatay’ın h’sinden
bahsetmediniz Sayın Vekilim. 
ENGİN
ALTAY (İstanbul) – Hatay milletvekilleri yok mu burada?
SERKAN
TOPAL (Hatay) – Yani esnaftan, çiftçiden tek kelime söz etmediniz Sayın Vekil.
KASIM
BOSTAN (Devamla) – Bu terörden dolayı yaralanmış olan vatandaşlarımıza geçmiş
olsun diyiyor, yüce Meclisi saygıyı selamlıyorum. (AK PARTİ sıralarından
alkışlar) 
BAŞKAN
– Teşekkür ederiz Sayın Bostan.
Cumhuriyet
Halk Partisi grup önerisini oylarınıza sunuyorum: Kabul edenler... Kabul
etmeyenler... Öneri kabul edilmemiştir.
Birleşime
on beş dakika ara veriyorum.
Kapanma Saati: 15.40
İKİNCİ OTURUM
Açılma Saati: 16.06
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER: Mustafa AÇIKGÖZ (Nevşehir), Mehmet Necmettin AHRAZOĞLU
(Hatay)
-----0-----
BAŞKAN – Türkiye
Büyük Millet Meclisinin 60’ıncı Birleşiminin İkinci Oturumunu açıyorum. 
Gündemin
"Kanun Tasarı ve Teklifleri ile Komisyonlardan Gelen Diğer İşler"
kısmına geçiyoruz.
1’inci sırada
yer alan, Yatırım Ortamının İyileştirilmesi Amacıyla Bazı Kanunlarda Değişiklik
Yapılmasına Dair Kanun Tasarısı ile Plan ve Bütçe Komisyonu Raporu’nun
görüşmelerine kaldığımız yerden devam edeceğiz.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı (1/912) ile Plan ve Bütçe Komisyonu
Raporu (S. Sayısı: 518) (x)
BAŞKAN - Komisyon?
Burada.
Hükûmet? Burada.
Sayın
milletvekilleri, dünkü birleşimde İç Tüzük’ün 91’inci maddesine göre temel
kanun olarak görüşülen 518 sıra sayılı Kanun Tasarısı’nın birinci bölümünde yer
alan maddelerin oylamaları tamamlanmıştı. 
Şimdi ikinci
bölümün görüşmelerine başlıyoruz. 
İkinci bölüm 21
ila 35’inci maddeleri kapsamaktadır.
Sayın Topal, bir
şey mi söyleyeceksiniz?
SERKAN TOPAL
(Hatay) – Bir dakikalık söz hakkı talep ediyorum 60’a göre.
BAŞKAN – Buyurun
yerinizden bir dakika.
IV.- AÇIKLAMALAR (Devam)
25.- Hatay Milletvekili Serkan Topal’ın, Hatay’ın sorunlarının çözümüyle
ilgili grup önerilerinin reddedilmesini yadırgadığına ve Hatay halkına,
esnafına, çiftçisine ses verilmesini talep ettiğine ilişkin açıklaması
SERKAN TOPAL
(Hatay) – Teşekkür ediyorum Sayın Başkan.
Sayın Bakanımız
da geldiler. Az önce Hatay’ın sorunlarının çözülmesi noktasında, esnaf ve
çiftçinin sorunlarının çözülmesi noktasında bir grup önerimiz vardı ama
maalesef, sayın iktidar milletvekilleri reddettiler. Açıkçası, yadırgadığımı burada
ifade etmek istiyorum. Madem öyle, sizler getirin, biz destek verelim. Sayın
Bakan da burada -yeni geldiler- kendilerinden de bunu talep ediyoruz.
Gerçekten, Hatay halkına, Hatay esnafına, çiftçisine ses vermelerini talep
ediyorum. 
Teşekkür ediyorum.

BAŞKAN –
Teşekkür ederim. 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı (1/912) ile Plan ve Bütçe Komisyonu
Raporu (S. Sayısı: 518) (Devam)
BAŞKAN – İkinci
bölüm üzerinde Milliyetçi Hareket Partisi Grubu adına Konya Milletvekili Sayın
Mustafa Kalaycı konuşacaklar. 
Buyurun Sayın
Kalaycı. (MHP sıralarından alkışlar) 
MHP GRUBU ADINA
MUSTAFA KALAYCI (Konya) – Sayın Başkan, değerli milletvekilleri; görüşülmekte
olan 518 sıra sayılı Kanun Tasarısı’nın ikinci bölümü üzerine Milliyetçi
Hareket Partisi Grubu adına görüşlerimizi açıklamak üzere huzurlarınızdayım. Bu
vesileyle yüksek heyetinizi hürmetle selamlıyorum. 
Tasarının ikinci
bölümünde, KOBİ’lerin sahip oldukları her türlü taşınır ve hakkın rehinine
imkân sağlanmakta, rehin edilen taşınır varlık kapsamına herhangi bir işleme
gerek kalmaksızın faiz, sigorta gibi hukuki getiriler ile taşınır varlığın
doğal ürünü veya ikamesi olan yeni taşınır varlığın sicile otomatik olarak
kaydolması hususu açık bir şekilde düzenlenmektedir. Her tacirin kullanacağı
ticaret unvanını ve bunun altına atacağı imzayı ticaret sicili müdürü veya
yardımcısı huzurunda yazılı beyanda bulunmak suretiyle vermesi, anonim ve
limitet şirketler tarafından fiziki ortamda tutulacak defterlerin kuruluştaki
açılış onaylarının yalnızca ticaret sicili müdürlüklerince yerine getirilmesi
öngörülmektedir. Ayrıca, şirketlerde organ temsilcisi, bağımsız temsilci ve
kurumsal temsilciye ilişkin uygulamada yaşanan problemlerin önüne geçilmesi
amacıyla Türk Ticaret Kanunu’nun 428, 430 ve 431’inci maddeleri yürürlükten
kaldırılmaktadır. 
Tasarı yatırım
ortamının iyileştirilmesi adıyla ve iddiasıyla hazırlanmıştır ancak bu kanun
tasarısıyla yapılan düzenlemeler olumlu olmakla birlikte, yatırım ortamının
iyileştirilmesi konusunda çok yetersiz görülmektedir. Milliyetçi Hareket
Partisi olarak, yatırım ortamının iyileştirilmesine, iş ortamının ıslah
edilmesine, ülkemizin yatırımcı dostu hâline getirilmesine, işlem sürelerinin
ve maliyetlerin azaltılmasına yönelik çabaları desteklemekteyiz. Partimizin
seçim beyannamesinde bu konulara yönelik detaylı politikalar yer almaktadır. 
KOBİ’lerin Türkiye
ekonomisi üzerindeki yeri tartışılmaz bir gerçeklik olarak karşımızda
durmaktadır ancak KOBİ’lerin yaşadıkları sorunlar kendilerinin baş
edebilecekleri ölçeğin oldukça üzerindedir. KOBİ’lerin gerek finansman gerekse
borç sıkıntısı had safhadadır. BDDK verilerine göre KOBİ kredileri her geçen
yıl yüksek oranda artarak 2017 yılı itibarıyla 513 milyar liraya ulaşmıştır.
KOBİ’lerin takibe düşen kredi borçları da hızla artmakta olup 25 milyar liraya
varmıştır. 2017 yılında KOBİ kredileri yüzde 22, takipteki kredi tutarı ise
yüzde 17 oranında artmıştır. KOBİ’lerin takipteki kredi oranı toplam takipteki
kredi oranının üzerindedir. 
Esnafımız ve
KOBİ’ler borç ve yüksek faiz sarmalından kurtarılmalıdır. Piyasanın canlanması,
KOBİ’lerin ve esnafın rekabet gücünün artırılması amacıyla geniş kapsamlı bir
program açıklanmalı, bölgesel, sektörel ve millî yenilik strateji ve
politikaları ivedilikle uygulamaya konulmalıdır. KOBİ’ler ve esnafın vergi ve
prim oranlarında indirim yapılmalıdır. Elektrik, su ve doğal gazda esnafımıza
indirimli özel tarifeler getirilmelidir. 
KOBİ’lerin katma
değeri yüksek mal ve hizmet üretmeleri desteklenmeli, AR-GE yatırımı yapmaları
ve araştırmacı istihdam etmeleri özendirilmeli, markalaşmaları,
kurumsallaşmaları ve yenilikçi iş modelleri geliştirmeleri sağlanmalıdır.
KOBİ’lerin her kademedeki insan gücü kapasitesi artırılmalı, nitelikli insan
gücüne dönük eğitim-sanayi iş birliği politikaları desteklenmeli, çıraklık ve
kalfalık destekleri etkin bir şekilde hayata geçirilmelidir. 
Uygulamada
çıraklık ve staj çalışmaları emeklilik hizmeti yönünden sayılmamakta, boşa
gitmektedir. Çırak ve stajyer olarak çalışanların ellerine sigorta kartı ve
sigorta numarası verilerek “Sigortalısın.” denilmekle birlikte çalıştıkları
süreler emeklilikte hiç sayılmamakta, borçlanma imkânı da verilmemektedir.
Mesleki eğitimin ve çıraklık eğitiminin özendirilmesine de katkıda bulunmak
amacıyla çıraklık veya staj süreleri hizmete sayılmalı, geçmiş süreler için
borçlanma hakkı verilmeli ve emeklilik için sigortalılık başlangıç tarihi
olarak dikkate alınmalıdır.
Değerli
milletvekilleri, ekonomiyi büyütebilmek için yatırıma, yatırım için de kaynağa
ihtiyaç duyulmaktadır. Türkiye’de birçok sektörde kapasite kullanım oranı yüzde
80’leri aşmış olup bu durum yeni yatırım ihtiyacı olduğunu ortaya koymaktadır.
Ekonomik büyümenin birinci kaynağı sabit sermaye yatırımları, ikinci kaynağıysa
ülke genelinde verimliliğin artırılmasıdır. Daha fazla üretim, daha fazla
ihracat, daha fazla istihdam ve daha fazla gelir için daha fazla yatırıma
ihtiyaç vardır ve bunun yolu öncelikle yurt içi tasarrufları artırmaktan
geçmektedir. İkinci olarak da hem kendi kaynaklarımızı hem de yurt dışından
kullandığımız kaynakları verimli, üretken alanlarda kullanmaktır. Burada kamu
otoritesinin ülkedeki kaynak tahsisini doğru yönlendirmesi büyük öneme
sahiptir.
Bir
ülkenin kendi kaynakları yetersizse dış kaynak kullanabilmesi son derece
önemlidir. Bir o kadar daha önemli olan da bu dış kaynağın nerede
kullanıldığıdır. Bu kaynak eğer üretken alanlarda yatırıma harcanıyorsa verimli
kullanılmış demektir. Hem yatırımlarımızın düşük olması hem de kaynakların
üretken alanlarda kullanılmaması imalat sanayinin millî gelir içindeki payının
azalmasına, üretimin, teknoloji seviyesinin düşmesine, ekonominin ihtiyaç
duyduğu malların ithal edilerek cari açığın yükselmesine, sonuç olarak da ülke
gelirinin düşmesine neden olmaktadır. Elde edilen kıt ve maliyetli kaynakları
inşaata, betona gömen, özelleştirme yaparak ve yabancılara toprak satarak
otomobil ve cep telefonu ithal eden bir anlayışla ekonomik bir atılım
gerçekleştirilmesi mümkün değildir. Hem sanayimiz hem de ihracatçımızın
ithalata bağımlılığı kaygı verici boyutlara yükselmiştir. Ara malı ithalatı
toplam ihracattan fazla duruma gelmiştir, bunu sadece enerji ithalatıyla ya da
altın ithalatıyla açıklamak mümkün değildir. Bakınız, 2017 yılında ara malı
ithalatı önceki yıldakine göre yüzde 28 oranında artarak 171,5 milyar dolara
ulaşmış olup aynı dönemde 157 milyar dolar olan toplam ihracat rakamının çok
üzerindedir. Türkiye için sürdürülebilir olmayan bu tablo sanayide ihtiyacımız
olan üretim yapısına erişmemiz için büyük bir engel teşkil etmektedir. 
2012 yılında
uygulamaya konulan teşvik sistemiyle ülkemizin ithalat bağımlılığının azalacağı
ve buna bağlı olarak cari açığın aşağı çekileceği söylenmiş, teknolojik dönüşüm
sağlayacak yüksek ve orta ileri teknoloji içeren yatırımlara süper destekler
sağlandığı ifade edilmiştir. Bu teşvik paketinin en önemli ayaklarından biri
stratejik yatırımlar konusuydu, uzay endüstrisi, otomotiv, kimya, makinayla
ilgili yapılacak büyük yatırımları kapsıyordu. Çok havalı konuşmalar yapıldı
ama sonuçta, atılan taş ürkütülen kurbağaya değmedi, beklenen düzeyde yatırım
yapan çıkmadı; açıkçası, Hükûmet kendi çaldı kendi oynadı. 
Üretim ve
ihracatımızın teknoloji seviyesi düşüktür. Türkiye, bilim, teknoloji ve yenilik
performansında dünyada hâlâ çok gerilerde bulunmaktadır. Kaynakların daha fazla
imalat sanayisine yönlendirilmesi ve AR-GE desteklerinin daha nitelikli hâle
getirilmesi gerekmektedir. Teknolojide atılım yapmadan, eğitimin ve iş gücünün
kalitesini artırmadan orta gelir tuzağından çıkma imkânımız yoktur. 
Türkiye
ekonomisinin yapısal sorunları artarak devam etmektedir. Türkiye, ekonomi
alanında hızla reform gündemi oluşturmalı ve bunu uygulamalıdır. Bir an evvel
bu ülkede olumsuzlukları giderecek, iş dünyasına güvence verecek adımların
atılması gerekmektedir. Ülkemizde yeni bir sanayi politikasına ihtiyaç
duyulduğu açıktır. Burada temel amaç piyasa ekonomisi odaklı ve özel sektöre
dayanan, rekabetçi ve sürdürülebilir millî bir sanayiyi oluşturmak ve ihracat
kapasitesini artırmak olmalıdır. Ülkeler arası rekabette avantajlı duruma
geçebilmemiz AR-GE çalışmalarına gereken önemin verilmesine, bilgi ve teknoloji
yoğun yüksek katma değerli ürünleri ihraç edebilmemize bağlıdır. Bu da ancak ve
ancak iyi bir ekonomik yol haritası kapsamında gerçekleştirilecek yapısal
değişiklikler, beşeri sermaye yatırımları ve öngörülebilir bir ekonomik
faaliyet alanıyla gerçekleştirilebilecektir.
Tasarının
hayırlı sonuçlar getirmesini diliyorum, saygılar sunuyorum. (MHP sıralarından
alkışlar)
BAŞKAN –
Teşekkür ederim Sayın Kalaycı.
Halkların
Demokratik Partisi Grubu adına Adana Milletvekili Meral Danış Beştaş
konuşacaklardır.
Buyurun Sayın
Danış Beştaş. (HDP sıralarından alkışlar)
HDP GRUBU ADINA
MERAL DANIŞ BEŞTAŞ (Adana) – Teşekkür ederim Sayın Başkan.
Değerli
milletvekilleri, Yatırım Teşvik Kanunu’nun ikinci bölümü üzerine söz aldım ama
yatırım teşvik kanunlarıyla yatırım çoğalmıyor, Türkiye'de ekonomi de
düzelmiyor, hiçbir şey rayına girmiyor. Bunların ön şartı olarak Türkiye'de
hukukun üstünlüğü, demokratik hak ve özgürlüklerin geldiği çıta ya da
getirildiği çıtayı öncelikle tartışmamız gerekir.
Evet, şu anda
Demirtaş Sincan’da konuşmaya devam ediyor ve bu duruşma, açıkçası, kamuoyundan,
Türkiye'den ve dünyadan gizlenmek için her türlü çaba ortaya konuyor. Dün
yabancı delegasyonun büyükelçilik düzeyinde, parlamenter düzeyinde, çok üst
düzeylerde, çok sayıda… Leyla Halid bile –ismini biliyorsunuzdur- içeri
alınmadı çünkü duruşma gizli yapılmak isteniyor. 
Bugün size
Demirtaş duruşmada ne dedi, onların bir kısmını anlatacağım. Bu vesileyle
Türkiye'ye de bu mesajların ulaşması önemlidir diye düşünüyorum. 
Evet, Demirtaş
ne dedi: “Savunmam kamuoyundan gizlenmeye çalışılıyor. Bu dosya gizli değil.
İsteyen herkes izleyebilmeli. İsteyen herkes izleyebilseydi bugün burada 500
bin kişi olurdu, 50 kişilik koltuk ayrılmış durumda.” 
Demirtaş ne
dedi: “Tutuklanmadan önceki dönemde medyadaki yayınlara bakın. Bu kadar yayını
‘Demirtaş uzaylı’ diye yapsalardı, Türkiye'nin yarısı benim uzaylı olduğuma
inandırılmıştı. Dokunulmazlıkların kaldırılmasından önce medyaya taşınan
manşetlerle bir algı operasyonu oluşturulmuştur.” 
Demirtaş
devamında: “Nasıl bir azılı teröristmişiz algısı yaratıldı, bu algı üzerinden
fezlekeler hazırlandı, bu algı üzerine iddianame hazırlandı, kabul edildi,
dokunulmazlığımı tanımayarak iddianameyi yüzüme okudunuz. Dolayısıyla, benim ne
söylediğim değil, başkalarının benim hakkımda ne söylediğini tartışarak karar
vereceksiniz. Erdoğan şöyle bir demeç verse ‘Milletvekili tutuklanır mı?’ dese,
bizleri tutuklu yargılayan heyetlerin çoğu ‘Sabah olsun da tahliye edelim.’
diye uyumaz. Tabii, mahkemenizi itham etmeyeyim. Recep Tayyip Erdoğan, ‘Tutuklu
milletvekili yargılamak milletin iradesine hakarettir.’ desin, içeride vekil
kalmaz. Ben bu şekilde tahliye olacaksam olmayayım.” 
Demirtaş ne
dedi: “Cemaat-AKP limoniliği dershaneler tartışmasıyla başladı. Anayasa
Mahkemesinin tutuklamayı devam ettiren kararlarında ‘İfade vermeye gitmemiş
olması.’ diyorlar. İfade vermeye gitseydi tutuklamazlarmış. Fakat bu ülkenin
Cumhurbaşkanı, oğlunu 17-25 Aralıkta ifade vermeye göndermedi. Abdullah Gül,
‘Hakan Fidan’ı ifadeye ben göndermedim.’ dedi. Hakan Fidan cemaat yargısı
tarafından ifadeye çağrıldığında gitmedi, yasa çıkarıldı. Kim göndermedi? Gül
diyor ‘Ben göndermedim.’ Erdoğan diyor ki ‘Ben göndermedim.’ Payeyi
paylaşamıyorlar. Hangi yargıya güvenmiyorlardı? Bizi göndermek istedikleri
yargıya. Bizim ‘İfade vermeye gitmeyiz.’ dediğimiz yargıya. Kimse de
kendilerine ‘Sen nasıl Türk yargısına kafa tutarsın? Seni ensenden tutar, içeri
atarız.’ diyemedi. Neydi bunun nedeni? Bugüne kadar yargı buna cevap verebildi
mi? Anayasa Mahkemesi dâhil. Benimle ilgili tarihin en skandal kararlarından
birini verdi. Bir asliye ceza mahkemesinin sahte belgeleriyle, olmayan
delilleriyle skandal bir karar verdi.”
Demirtaş
ne dedi: “AKP milletvekili Şamil Tayyar’ın iddiası basına yansıdığı için tanık
olarak dinletebilirsiniz. ‘FETÖ’nün bir elemanı nasıl olur da Demirtaş’ın
iddianamesini hazırlamakla görevlendirilebilir, şaşıyorum.’ diyerek basına
demeç verdi. Çağırılması lazım. İddianamemi hazırlayan savcı gönderildi.
FETÖ’cü olmakla suçlanan savcı yaranabilmek için elinden geleni yaptı. Keşke
başarılı bir hukukçu olsa, iyi bir iddianame çıkarabilseydi ama malzeme bu.
Baskı altında. Kendini ispatlamanın yolu, Demirtaş’a en ağır suçlamaları
yöneltecek bir iddianame hazırlamak. O yüzden 31 fezlekeyi toplayıp 50 klasöre
çıkartan bir savcı şu anda başka bir yerde.
Şu
anda biz sanığız ama Yargıtay Başkanı az önce benim dosyamı ne kadar
yönlendirdiğini söylediğimiz kişiyle çay topluyor. Bu Yargıtay benim dosyamı
inceleyecek. Bizatihi benimle ilgili iki üç yıldır kampanya yürüten, partimle
ilgili algı yaratan Recep Tayyip Erdoğan ile Yargıtay Başkanı ailecek çay
topluyorlar. Bu, yargının içinde bulunduğu durumun vahim görüntüsüdür.
Erdoğan’ın
oturduğu koltuk Parlamento Başkanının koltuğu. Parlamento Başkanı, muavin
koltuğu gibi yan tarafta oturuyor. Parlamento Başkanının koltuğu kimsenin malı
mülkü değildir, millî iradenin temsilidir, Erdoğan’ın koltuğu değildir.
Dosyam yarın AYM
Başkanının önüne gittiğinde, şu fotoğrafta yürütmenin önünde başını eğen AYM
Başkanı tarafından incelenecek bu dosya.
Danıştay
Başkanının kızı sarayda işe alınmış. Bunlar üst yargı kurumlarının başkanları.
Bir hukukçu olarak insan utanıyor.
Sedat Peker
kendisini mafya lideri olarak tanıtıyor. Akademisyenlere ‘Akan kanlarınızla duş
alacağız.’ dedi. On bir yıl ceza istendi. Peki, evi basılıp ifadeye mi
götürüldü? Ne gerek var, Sedat Peker HDP’li değil ki. En son, savcıya bir ifade
gönderdi. Duruşmaya gelmedi, hastadır, yorgundur. Zorla getirme kararı bile
çıkarılmadı. Bu kadar hoşgörülü olan bir yargı bir önceki Eş Genel Başkanımız Serpil
Kemalbay’a aynı hoşgörüyü göstermiyor. İfade vermek için savcılığa gidiyor
‘Hayır, Emniyet’te kalacaksın yedi gün.’ diyorlar. Böyle bir ortamda iddianamem
hazırlandı, böyle bir ortamda sorgumu yapıyorsunuz. 
Tabii, bir de
benim kayınbabam etkili bir AKP’li değil. Damat kontenjanı da var. Konyaspor
Başkanını FETÖ’den ifadeye çağırdılar, serbest bıraktılar. Tutuklansın
demiyorum; bunlar eşitsiz, adaletsiz örnekler olduğu için söylüyorum.
Davutoğlu’nun arkadaşı tabii ki tutuklanmaz. Biz Davutoğlu’nun arkadaşı
değiliz; ne yapalım, muhalifiz.”
Başka bir yargı
örneği Demirtaş’ın verdiği: “Burdur’da dövülerek öldürüldü bir kadın. Tutuksuz
yargılanıyor sanık. Kadının yüzüne kezzap atıp tecavüz girişiminde bulundu,
yargı tutuklamadı. Yüksekova’da bir güvenlik görevlisi 4 kişiyi öldürdü,
tutuklanmadı. Diyarbakır ‘Nevroz’unda Kemal Kurkut, öğrenci, arkasından ateş
edilerek öldürüldü, zanlının polis olduğu tespit edildi. Maktulün silahsız
olduğu, bir basın çalışanın fotoğraflarıyla netleşti. Tutuksuz yargılanıyor polis,
tek bir gün gözaltı bile görmedi.”
Demirtaş ne
dedi: “Bizler, parti binamız yakılırken suç duyusunda bulunduk. Kayseri binamız
bir grup tarafından sarıldı. Taşladılar ve ateşe verildi. Orada hak biter.
Güvenlik güçleri müdahale etmedi. Güvenlik güçleri ‘Biz halledeceğiz.’ deyip
sessiz sedasız gönderdiler. Parti Genel Merkezi avukatları suç duyurusunda
bulundu güvenlik güçleri hakkında. Kayseri Emniyet Müdürü ‘Hakkında soruşturma
yapılmasına gerek yok.’ diye izin vermiyor, soruşturma açılamıyor. Anormal olan
kısmı şu: ‘Soruşturmaya gerek yok ve izin alamadım.’ diyen savcı benimle ilgili
fezleke düzenliyor Kayseri Emniyet Müdürüne iftira atmaktan. Figen Yüksekdağ’la
birlikte biz sanığız, iftira suçu işlemişiz. Asliye ceza mahkemesinde sanığız
ve yargılanıyoruz. Fezleke Meclise geldi. Şaka gibi, bu yargı bizi yargılıyor. 
G20 Zirvesi’nde
-tutukluyum, suçlu muyum belli değil- ‘O şahıs teröristtir.’ diyor ülkenin
Cumhurbaşkanı Almanya’da. Bütün gazetelerde manşet oluyor. 
Ben mahkemeye
çıkmak, savunma yapmak istiyorum ama ortada mahkeme yok. On beş aydır ben
iddialara karşı cevap veremiyorum. Ben de ‘Tarih kimin terörist olduğunu
gösterecek.’ demişim.
Peki, Erdoğan’a
başka sorular soruluyor. Kavurmacı’yla ilgili soru soruluyor. ‘Tamam da bu konu
yargıyla alakalı bir konu, yargı süreci devam ediyor, ben buna bir şey
diyemem.’ diyor. Kavurmacı dosyası. Demirtaş sorulduğunda ‘terörist’ diyen AKP
Genel Başkanı, nedense bu tür dosyalarda yargıya müdahale edilmemesi gerektiği
konusunda mesaj veriyor.”
Evet, Demirtaş’ın
savunmaları bugün de yarın da devam edecek. Aslında özetle bir döneme ışık
tutuyor. Nasıl bir kampanyayla içeride olduğunu geniş bir şekilde anlatıyor. 
Ve özetle “hak”
diyor, “hukuk” diyor, “özgürlük” diyor, “eşitlik” ve “demokrasi” diyor.
Buradan kendisini
selamlıyoruz. (HDP sıralarından alkışlar)
BAŞKAN –
Cumhuriyet Halk Partisi Grubu adına Ankara Milletvekili Sayın Bülent Kuşoğlu
konuşacak.
Buyurun Sayın
Kuşoğlu. (CHP sıralarından alkışlar)
CHP GRUBU ADINA
BÜLENT KUŞOĞLU (Ankara) – Sayın Başkanım, değerli milletvekili arkadaşlarım;
hepinizi saygıyla selamlıyorum.
518 sıra sayılı
Kanun Tasarısı’nın ikinci bölümü üzerinde Cumhuriyet Halk Partisi Grubu adına
söz aldım.
Bu bölüm
ağırlıklı olarak 6102 sayılı Türk Ticaret Kanunu ve 6750 sayılı Ticari İşlemlerde
Taşınır Rehni Kanunu hükümlerine değişiklik getiren düzenlemelerden oluşuyor.
Değerli
arkadaşlarım, bu konular -Plan ve Bütçe Komisyonundan geçti biliyorsunuz- Plan
ve Bütçe Komisyonunun ihtisas alanıyla ilgili konular değil, biraz önce
söylediğim gibi, Türk Ticaret Kanunu’yla ilgili konular, rehin müessesesiyle
ilgili konular. Bunlar ilgili uzmanlık komisyonlarında da yeterince
tartışılmadı, sivil toplum ya da meslek kuruluşları da bizim Komisyon
çalışmalarına yeterli ölçüde katılmadı maalesef. Onun için bu konularla ilgili
olarak yeterli düzenlemeyi Türkiye Büyük Millet Meclisi olarak yaptığımız
konusunda şüphemiz var.
Değerli
milletvekili arkadaşlarım, dünkü görüşmelerimizde 2 kere kürsüye geldim, diğer
arkadaşlarım da mümkün olduğunca anlattılar, biz yatırım ortamının
iyileştirilmesiyle ilgili bu tasarıyı destekliyoruz tabii ki fakat yeterli
bulmuyoruz. Özellikle bunu belirteyim. Ülke ekonomisinin bu kadar sıkıntılı
olduğu bir dönemde, Doğu ile Batı arasında kaldığımız bir dönemde, yılların
müttefikleriyle karşı karşıya geldiğimiz savaş çığlıkları atılan bir dönemde,
Afrin’de harekât yaptığımız bir dönemde, sıkıntıların -kısaca hepiniz
biliyorsunuz- had safhada olduğu bir dönemde ekonomimizin çok sağlam olması
lazım. Epeydir de ekonomiyle ilgili sıkıntılar var, gittikçe de artıyor ve
yapısal reformlara ihtiyaç var. Başbakan Yardımcımız Sayın Şimşek burada. Her
zaman kendisi de ifade ediyor, yapısal reformların yapılması lazım. Türkiye’de
vergiden sosyal güvenliğe, hukuk reformuna kadar, kamu yönetiminin tekrar
düzenlenmesine kadar birçok konuda reforma ihtiyaç var. Bunların yapılması
gerekirken bu konularla yani aspirin tedbirlerle uğraşılmasını gerçekten
anlamıyoruz. Bu konuyu Hükûmet de biliyor ama bu kadar önemli konularda, bu
kadar önemli olan sıkıntılar konusunda bunların getirilmesini anlayamıyoruz
yoksa tabii ki bu tasarı çıksın. Çıksın ama neye çözüm oluyor? Yukarıda da şu
anda bir tane tasarımız var -oradan geldim- görüşüyoruz. Orada da 82
maddelik bir torba kanun var, konu da aynı aşağı yukarı, o da yatırım ortamının
iyileştirilmesini öngörüyor. Ama öyle maddeler var ki, o kadar suyuna tirit
maddeler var ki anlamak mümkün değil. Bu kadar önemli bir sorun varken bunların
getirilmesini gerçekten anlamak mümkün değil. Bir samimiyetsizlik var. Yukarıda,
biraz önce, gelmeden az önce 44’üncü madde görüşülüyordu. İşsizlik Fon’undan
3,4 milyar lira paranın aktarılarak yeni istihdam edileceklere verilmesi,
Maliye Bakanlığından da bütçeden de bir miktar artırılarak toplam 4 milyar 600
milyon liralık bir fonun, İşsizlik Fonu ve bütçeden aktarılan bir fonun
firmaları teşvik etmesi öngörülüyor. Peki, şimdiye kadar ne kadar teşvik
etmişiz diye bakıyorsunuz, hiç teşvik edememişiz. 
Değerli
arkadaşlarım, Sayın Başbakan Yardımcılarım da dinlesinler, şu rakamları
vereyim, bakın: Dün verdim sigortalı sayısını, zorunlu sigortalı sayısını,
Aralık 2015’te 14 milyon, Kasım 2017’de iki yılda 14 milyon 455 bin olmuş; 555
bin artmış bu kadar teşvike rağmen. Esnaf sayısında düşme var, Aralık 2015’te 2
milyon 818 bin olan esnaf sayısı 2 milyon 743 bine düşmüş iki yıl sonra;
esnafta azalma var, çok sıkıntılı belli. Peki, durum bu iken bizim yapmamız
gerekenler bunlar mıdır? Bunları da yapalım ama yapısal reformları neden
yapmıyoruz, yapılması gerekenleri neden yapmıyoruz bunu anlamak mümkün değil.
Her defasında bu kürsüye çıktığımda ben bunu ifade ediyorum, değerli
arkadaşlarım da ifade ediyorlar. Bu konuları neden gündeme getirmiyoruz, neden
yapmıyoruz, neden sadece seçime yönelik yatırım yapıyoruz? 
Şu
rakamlara bakın, 2015’te -2015’te seçimler vardı- sigortalı sayısında bir artış
görüyorsunuz, sonra tekrar düşüyor. Esnaf sayısında desteklerle bir artış
görüyorsunuz, düşüyor. Emekli Sandığına tabi memur sayısında bir artış
görüyorsunuz, sonra düşüyor.
ÖMER
FETHİ GÜRER (Niğde) - Seçime kadar.
BÜLENT
KUŞOĞLU (Devamla) - Bunlarla belki seçim kazanılır ama ülke ekonomisi için,
ülke için doğru bir iş yapılmaz değerli arkadaşlarım, bunun yapılması lazım. 
Dünkü
rakamlara ilave olarak şunu söyleyeyim: Geçen yıl, 2017’de ne kadar gelir
vergisi toplanmış biliyor musunuz? 112 milyar. Hedef 108 milyarmış, 112 milyar
toplanmış. Bakın hedefin üzerine çıkmış ama müteahhit gibi, kuyumcu gibi,
mobilyacı gibi serbest meslek sahipleri, beyannameli mükellefler sadece 5
milyar lira vergi ödemişler, bildirmişler; 112 milyarın geriye kalan 107
milyarı sadece çalışanlardan yapılan tevkifat, bunların çoğu da kamudan, kamu
işçilerinden yapılan tevkifat. Bu kendimizi kandırmaktan başka bir şey değil,
demek ki biz gelir vergisi almıyoruz. Dün gelir vergisi mükellef sayılarını
söyledim, şu anda 1 milyon 800 bin; bunu da artıramıyoruz yıllardan beri, on
yedi yıl içerisinde bunda da önemli bir artış söz konusu olmamış. 81 milyon
nüfusumuz var, 60 milyon seçmenimiz var. Yani yaklaşık 60 milyon seçmenimiz olduğuna
göre, demek ki 18 yaşın üzerinde 60 milyona yakın vatandaşımız var yurt dışıyla
beraber; buna rağmen, 1 milyon 800 bin gelir vergisi mükellefi var. Bir
anormallik var burada. Demek ki bizim gelir vergisi mükellef sayımızı
artırmamız lazım, kurumlar vergisi mükellef sayısını artırmamız lazım, kurumlar
vergisinin gerçek tahsilatını artırmamız lazım. Geçen sene kurumlar vergisinden
52 milyar -yanlış hatırlamıyorsam- tahsil etmişiz, o da hedefin üzerinde bakın,
hedefin üzerinde. Bakın, 764 bin kurumlar vergisi mükellefi var ama ilk
100’deki mükellef yüzde 60’ını ödüyor. 2017’de sadece bankaların kazançları 40
milyara yakın, sadece bankaların. İlk bin kurumlar vergisi mükellefi yüzde
80’ini ödüyor yani 764 binden geriye kalan 763 bin mükellef demek ki kazanmıyor,
demek ki vergi ödemiyor. Gerçi denetim de yapılmıyor ama ödemiyor. Bunları
görmemiz lazım, buna göre bir reform yapmamız lazım. Biz vergi almıyoruz,
aldığımız vergi… Bakın, 2018 bütçesine 600 milyar lira vergi geliri koyduk;
bunun beyana tabi olan kısmı 70 milyarı geçmiyor, geri kalanı harcamalar
üzerinden alınan vergiler. Harcamalar üzerinden vergi aldığınız zaman adaletsiz
oluyor. Benzin üzerinden, TEKEL ürünleri üzerinden vesaire, bunlarla harcamalar
üzerinden vergi alarak kalkınmak olmaz. Şirketleri büyütmek, geliştirmek lazım,
onun için de yapısal reformlarımızı bir an önce yapmamız lazım. Onun için
aspirin tedbirlerle bu iş olmaz diyoruz. Bu yapılan işi, hem yukarıdaki torba
kanunu hem de buradaki kanunu yetersiz olarak görüyoruz değerli arkadaşlar. 
Geçenlerde yine
11’inci Plan hazırlıklarına katıldık, yeni bir plan hazırlanıyor. Orada da aynı
şekilde sorunlar belli, sıkıntılar belli ama yapısal reformlar dişe dokunur bir
şekilde ele alınmıyor; sadece seçim ekonomisi bu, seçimlere yönelik olarak yatırım
yapılıyor. 
Değerli
arkadaşlarım, seçimlere yönelik yapılan yatırımlar belki bazı seçmenlerin
iktidara oy vermesini getirebilir ama ülkeye büyük bir haksızlıktır. Böyle bir
ortamda, Türkiye'nin şu şartlarında büyük sıkıntıdır, yazıktır, günahtır. Bunu
yapmamamız lazım. Bir an önce bu yapısal reformların gelmesi lazım, bunları
oturup konuşmamız lazım. Meclis sıralarının bu kadar boş olmasının önemi yok;
bilen, bu konuları anlayan, samimi, değerli arkadaşlarım şimdi olduğu gibi
burada olurlar, bunları konuşuruz ve bunlar bir an önce çıkarılır. Türkiye bunu
yapacak kapasitededir. 
Hepinizi
saygıyla selamlıyorum. (CHP sıralarından alkışlar)
BAŞKAN –
Teşekkür ederim Sayın Kuşoğlu.
Şahsı adına
Eskişehir Milletvekili Emine Nur Günay konuşacaklar.
Buyurun Sayın
Günay. (AK PARTİ sıralarından alkışlar)
EMİNE NUR GÜNAY
(Eskişehir) – Sayın Başkan, değerli milletvekilleri; 518 sıra sayılı Yatırım
Ortamının İyileştirilmesi Amacıyla Bazı Kanunlarda Değişiklik Yapılmasına Dair
Kanun Tasarısı üzerine şahsım adına söz almış bulunmaktayım. Sizleri ve yüce
Divanı saygıyla selamlarım. 
Yatırım
ortamının iyileştirilmesi derken yerli veya yabancı yatırımcıların daha kolay
iş yapabilmesini, ülkemizin zaman ve kaynak etkinliğinin ve verimliliğinin
artırılmasını hedefliyoruz. Yatırım ortamının uygunluğu, yatırımcıların karar
vermesini kolaylaştırmakta ve ülkeleri seçerken baktıkları en önemli
parametrelerden biri olmaktadır. Bu amaçla, bir ülkedeki yatırım ortamının
uygunluğunun değerlendirilmesi için İş Yapma Kolaylığı Endeksi oluşturulmuştur.
Endeksteki temel ölçütler, işe başlama, inşaat izinleriyle uğraşma, elektrik
alınması, mülk kaydı, kredi alınması, yatırımcıların korunması, vergilerin
ödenmesi, sınır dışı ticaret, sözleşmelerin uygulanması, iflas durumunun
çözülmesidir. 1 ile 90 arasındaki sıralamada Türkiye'nin konumu 55 ve 69
arasında değişmekte, 2018 yılında İş Yapma Kolaylığı Endeksi’nde 60’ıncı sırada
yer almaktadır. 
Yatırım
ortamının iyileştirilmesi kapsamında üç soruyu netleştirmek gerektiğine
inanıyorum. Bir: Neden doğrudan yabancı yatırım ve sermaye önemlidir? Gerek
gelişmiş ekonomiler gerekse gelişmekte olan ülkelerde yabancı yatırımcılar ve
bu yatırımlardan elde ettikleri üretime dönük nicel ve nitel katma değer
küresel ekonomik performanslarında önemli bir etkendir. Ancak, gelişmekte olan
ülkelerin en büyük zorluğu, doyulmamış ihtiyaçların çokluğu ve marjinal tüketim
eğiliminin yüksek olması nedeniyle tasarruf oranının düşük olmasıdır. Bu
nedenle, özellikle gelişmekte olan ülkelerin ekonomik gelişiminde yabancı sermayenin
önemli rolü bulunmaktadır. Ülkemizde doğrudan yabancı sermaye yatırımlarının
miktarına baktığımızda 2000’li yıllara kadar neredeyse yatay bir seyir izleyen
doğrudan yatırımlar, 2007 yılında rekor kırmış, sonrasında dalgalı bir seyir
izlemiş, 2017 itibarıyla yaklaşık 11,8 milyar dolar seviyesine ulaşmıştır.
İki: Peki, yerli
ve yabancı yatırımcı yatırım yapmak istediği ülkede ne arar? Bu konulardaki
araştırmalara bakıldığında yabancıların bir ülkeye yatırım yapma kararı alırken
öncelikle piyasa büyüklüğü, ham madde temininde kolaylık, nitelikli iş gücü
gibi konulara baktığı, aynı oranda ekonomik ve siyasi istikrar aradıkları,
ikincil planda da o ülkedeki destek ve teşviklere baktıkları görülmektedir.
UNCTAD 2017 Dünya Yatırım Raporu’na göre, 2016 yılında gelişmiş ülkelerde
doğrudan yatırım yüzde 5 oranında artarken gelişmekte olan ülkelerde yüzde 14
oranında düşüş kaydedilmiştir. Türkiye ise 2016 yılında yaşanan bütün
olumsuzluklara ve 15 Temmuz hain darbe girişimine rağmen, 12,9 milyar dolar
doğrudan yatırım çekmiştir. Raporda ayrıca, Türkiye'nin son yıllarda yatırım
çekmek için çıkardığı yeni teşvik paketlerine de vurgu yapılarak özellikle
AR-GE alanında verilen teşviklere ve 2017 yılında yabancılara vatandaşlık gibi
reformlara dikkat çekilmiştir. Aynı Şekilde, UNCTAD raporunda yatırımların
karşılıklı teşvik edilmesi ve korunması alanında Türkiye'nin 2017’de 7 anlaşma
imzalayarak en aktif ülke olduğu belirtilmiştir.
Yatırım
ortamının iyileştirilmesi ile rekabet gücü arasında bir etkileşim var mı? Rekabet
gücünün artırılması için yatırım ve ticaret ortamının geliştirilmesi önemlidir.
Bu etkileşimi en iyi şekilde Küresel Rekabet Endeksi ve İş Yapma Kolaylığı
Endeksi’ni karşılaştırarak görebiliriz. Her iki endekste de ilk 10 ülkenin 2016
yılında 8’i, 2017 yılında ise 6’sı örtüşmektedir. Dünyadaki AR-GE
yatırımlarının üçte 2’sinin uluslararası şirketler tarafından
gerçekleştirildiğini hatırlarsak Türkiye'nin AR-GE yoğunluğunun artırılması
için AR-GE alanında iş ve yatırım ortamının küresel arenada cazip hâle
getirilmesi önemlidir. Sınır içi ve sınır ötesi terör odaklarıyla verilen
mücadeleye rağmen, Türkiye, yatırım ortamının iyileştirilmesine, daha fazla
yatırım, daha fazla istihdam…
(Mikrofon
otomatik cihaz tarafından kapatıldı)
EMİNE NUR GÜNAY
(Devamla) - …ve daha fazla ihracat için tüm gerekli düzenleme ve teşviklerini
hayata geçirmektedir. 
Bu anlamda,
yatırım ortamının iyileştirilmesine yönelik kanun tasarımızın ülkemize ve
milletimize hayırlı olmasını diliyorum.
Saygıyla
selamlıyorum. (AK PARTİ sıralarından alkışlar)
BAŞKAN –
Teşekkür ederim Sayın Günay.
Şimdi
soru cevap işlemini yapacağız.
Süremiz
on beş dakika, bu sürenin yedi buçuk dakikası sorulara, diğer yedi buçuk
dakikası ise cevaplara aittir. 
Sayın
Tümer, buyurun, sizden başlayalım.
ZÜLFİKAR
İNÖNÜ TÜMER (Adana) – Sayın Bakan, üniversitelerin ilgili bölümlerinden mezun
olan tıbbi mümessiller, yeni adıyla ürün tanıtım temsilcileri için Yıldırım
Beyazıt Üniversitesi tarafından yürütülen sertifika programına katılmaya
zorunlu tutulmuş ve her birinden KDV dâhil 1.180 lira ücret alınmıştır. Uzaktan
erişimle sağlanan program kapsamında 30 bin sektör çalışanı bu parayı ödemek
zorunda bırakılmıştır. Ayrıca programa katılanların sertifikaları da henüz
kendilerine iletilmemiştir. Program neden sadece yeni kurulan bir üniversiteye
zorunlu tutulmuştur? Toplanan paralar kim ya da kimler tarafından nerelere
harcanmaktadır? Bahse konu üniversite daha önce buna benzer geniş çaplı bir
program hazırlamış mıdır? Mümessillere sertifikaları gönderildikten sonra yeniden
bir ücret talep edilecek midir? Programda neden fahiş fiyat uygulaması
yapılmıştır? Parayı ödemeyen ve programa katılmayan mümessilliklerin bundan
sonraki süreçte bir daha mümessillik yapamayacakları ve iş akitlerinin
feshedileceği iddiaları doğru mudur? Eğitim programına katılamayanlar için
ayrıca bir program düzenlemesi planlanmakta mıdır? 
Teşekkür
ederim.
BAŞKAN
– Sayın Bektaşoğlu…
BÜLENT
YENER BEKTAŞOĞLU (Giresun) – Çok teşekkür ederim Sayın Başkan.
TOKİ,
kuruluş ve var olma amacından tamamen uzaklaştı, rantı gözeten ticari bir kurum
hâline geldi. Mesela Giresun’da deniz ile sahil yolu kenarındaki en değerli
kamu arazileri şeffaf olmayan yöntemlerle maalesef TOKİ’ye devredildi. TOKİ bu
arazileri ya uhdesinde tutuyor ya da hiç de ihtiyaç olmadığı hâlde konut, AVM
projesiyle bekletiyor. Böylece inşaat sektöründe 40 bin dolayında icra işlemine
tabi tutulan, siftahsız kepenk kapatan esnafımıza, zaten çarkı dönmeyen kentin
ekonomisine ciddi zararlar vermenin, yeni mağduriyetler yaratmanın önü
açılıyor. Giresun Atatürk Stadı ve SSK hastanesinin arazileri için yapılan
uygulama buna bir örnektir. Halkımız bu arazilerin rant için değil, kent insanı
için, çevre ve geleceğimiz için kullanılmasını istiyor. Stadyum arazisi Ordu ve
Trabzon’da olduğu gibi kent park olsun istiyor. Bu talebi konuya en çok vakıf
Giresunlu Bakana, Sayın Canikli’ye iletiyoruz. Giresun için de iyi bir rüya
görün, yazık etmeyin kentimize, o güzelim arazilere. 
Teşekkür
ediyorum.
BAŞKAN
– Teşekkür ederim.
Sayın
Gürer…
ÖMER
FETHİ GÜRER (Niğde) – Teşekkür ederim Sayın Başkan.
Sayın
Bakan, Şeker Kurumu kapatıldığında eyvah demiştik, bu eyvahımızın gerçekleşmek
üzere olduğunu görüyoruz. Bu sefer 15 şeker fabrikasının özelleştirme
kapsamında satılacağı söyleniyor. Başbakanın, şeker fabrikası bulunan illerin
Adalet ve Kalkınma Partisi milletvekilleriyle toplantı yaptığı belirtiliyor.
Son on beş yılda yapılan özelleştirmelerde gördüğümüz gibi satılan kurumlar
kapatılıyor ve böylece piyasa nişasta bazlı şeker üreticilerinin kontrol ve
denetimine geçecek görülüyor. 
Şeker pancarı
stratejik bir ürün. Şeker fabrikasında çalışan işçilerimiz var. Hükûmetin böyle
bir kararı var mı, bu uygulamaya geçilecek mi? Türkiye’de, nişasta bazlı
şekerin zararlarıyla ilgili, sizin de Bakanlık yaptığınız dönemde bunun sakıncalarını
içeren raporlar da hazırlandı. Şeker pancarı şekerinden vazgeçip nişasta bazlı
şekere piyasayı mı teslim ediyoruz?
Teşekkür ederim.
BAŞKAN –
Teşekkür ederim.
Sayın Topal...
TANJU ÖZCAN
(Bolu) – Efendim, onun yerine ben söz alacağım, değiştik de.
BAŞKAN – Bize
niye bildirmediniz acaba? 
Buyurun Sayın
Özcan.
TANJU ÖZCAN
(Bolu) – Teşekkür ediyorum Sayın Başkan.
Sayın Başkan,
aracılığınızla sormak istiyorum: Sayın Bakan muhakkak biliyordur, Bolu’nun çok
önemli bir değeri var, Gölcük; önceden millî parktı, sonra tabiat parkına
dönüştürüldü, sonra da ranta kurban edilmek üzere bugünlerde. Geçtiğimiz
günlerde bir peşkeş için ihale yapıldı. Kamuoyu baskısı sebebiyle bu ihale
iptal edildi. Ancak maalesef, Orman ve Su İşleri Bakanının Bolu Belediye
Başkanına verdiği cesaret neticesinde Gölcük’le ilgili kirli planlar yeniden
devreye sokuldu. Hükûmetinizden ben bu konuda net bir cevap bekliyorum;
Gölcük’le ilgili planınız, projeniz, kafanızdan geçen nedir, bunu öğrenmek
istiyorum.
Ayrıca
Boluspor’umuz önümüzdeki yıl muhtemelen Süper Lig’de olacak. Devri
iktidarınızda birçok şehre stadyum yapıldığı hâlde Bolu bu imkândan
yararlanamadı, yararlandırılmadı. Bunun özel bir sebebi var mıdır? Bolu’ya
stadyum yapma konusunda...
(Mikrofon
otomatik cihaz tarafından kapatıldı) 
BAŞKAN – Sayın
Çamak? Yok.
Sayın Köksal...
BURCU KÖKSAL
(Afyonkarahisar) – Sayın Bakan, geçtiğimiz haftalarda, seçim bölgem
Afyonkarahisar ili Hocalar ilçesi ve ilçeye bağlı köyleri ziyaretimde, ambulans
sıkıntısı çekildiğini ve ambulans yetersizliğinden Yeşilhisar köyünde bir
yurttaşımızın hayatını kaybettiğini belirterek ambulans sıkıntısının
giderilmesini istemiştim. Ancak, AKP’li yöneticiler ambulansın yeterli olduğu
yalanını söyleyip kamuoyunu yanlış yönlendirmişlerdir. Bugün ne yazık ki ambulans
olmadığı için, ambulans yetersizliğinden Hocalar merkezde bir yurttaşımız
hayatını kaybetmiştir. Bu yurttaşımız dakikalarca ambulansın gelmesini
beklemiş, ambulans olmadığı için vatandaşlar tarafından, resimde görüldüğü gibi
bu şekilde, minibüsle hastaneye götürülmüştür. “Sağlıkta reform yaptık.”
diyenlere sesleniyorum: Bu yüzyılda bu ambulans yetersizliğiyle, insan hayatına
verilen bu değerle mi yapıyorsunuz reformu? 
BAŞKAN – Sayın
Şimşek…
BAKİ ŞİMŞEK
(Mersin) – Teşekkür ediyorum Sayın Başkan. 
Sayın Bakanım,
emekliler bizleri arayarak 5 bin iş gününü doldurmalarına rağmen hâlâ
Türkiye’de 600, 700, 800 lira gibi emekli maaşı aldığını söyleyenler vardır.
Yani, bugün 600-700 lirayla insanların yaşamlarını idame ettirebilmesi mümkün
değildir. Bütün emekliler için en az asgari ücret tutarında bir maaşın
Hükûmetiniz tarafından ödenmesi gerekmektedir. Bu konudaki aksaklıkların,
nerede eksiklik varsa, nerede yanlışlık varsa bunların düzeltilerek asgari
ücretin altında maaş alan emeklilere en azından hayatını idame ettirecek kadar
bir asgari ücret verilmesini talep ediyor, saygılar sunuyorum. 
BAŞKAN –
Teşekkür ederim. 
Sayın
Gaytancıoğlu…
OKAN
GAYTANCIOĞLU (Edirne) – Teşekkür ederim Sayın Başkan. 
Ziraat
Bankasının en önemli kuruluş amaçlarından birisi tarıma ve çiftçiye finansman
temin etmektir. Hâl böyleyken Ziraat Bankasının tarım dışındaki sektörlere daha
fazla kredi verdiği de görülmektedir. Bir AVM’ye 285 milyon avro kredi verdiği
ve bu kredinin geri ödenmediği günlerdir kamuoyunu meşgul etmektedir. 
Ayrıca, yine,
Ziraat Bankası çiftçiye verdiği krediyi zorlaştırmak için önceden kabul ettiği
aile bireylerinin kefaletini artık kabul etmemektedir. Yani, artık yaşlandığı
için tarımsal faaliyetlerini oğluna devreden bir baba oğluna kefil
olamamaktadır; bu uygulamaya derhâl son verilmesi gerekmektedir. 
BAŞKAN – Sayın
Bakan, buyurun. 
BAŞBAKAN
YARDIMCISI RECEP AKDAĞ (Erzurum) – Değerli Başkanım, teşekkür ediyorum. Soru
yönelten değerli arkadaşlarıma da teşekkür ediyorum. 
1’inci soru,
ilaçla ilgili olarak ürün temsilcilerinin sertifikalandırılmasıyla ilgili bir
konu. Bir üniversitemizde sertifika verilen kişiler için soruluyor. Aslında,
bahsedilen üniversitemiz Türkiye’nin en seçkin üniversitelerinden birisidir;
gerekli öğretim üyesi, bu işleri yapabilecek öğretim üyesi varlığının olduğunu
ben de biliyorum. Bir fahiş fiyattan bahsedildi. Bir fahiş fiyat olduğunu da
düşünmüyorum doğrusu. Bir sertifika programı için üniversitenin elbette
masrafları oluyor biliyorsunuz; öğretim üyeleri var, üniversite belli
alanlarını bu iş için kullanıyor. Programa katılmayanlar için ne yapılabilir?
Bütün bu konuları ilgili üniversitemize ileteceğim. 
TOKİ konusunda
Sayın Bektaşoğlu’nun bazı yorumları vardı, buna istinaden de soruları oldu. Bir
defa, TOKİ’nin gerçekten ülkemizde vatandaşlarımızı ev sahibi yapma konusundaki
atağı hükûmetlerimiz döneminde çok takdire şayan bir ataktır. TOKİ, elbette
bazı arazileri değerlendirerek kullanmak ve bu değerlendirmeden elde ettiği
gelirleri de yine vatandaşlarımıza konut yapmak üzere bir politika izliyor.
Hani “TOKİ, rant için kullanıyor.” dediğimiz zaman şöyle bir haksızlık yapmış
oluruz TOKİ’ye ve Hükûmetimize…
HAYDAR AKAR
(Kocaeli) – Yoksul vatandaşlara yüzde kaç yapıyor oran olarak Sayın Bakan? 
BAŞBAKAN
YARDIMCISI RECEP AKDAĞ (Erzurum) – Neticede buradaki bütün kazançların bir
kısmı vatandaşa “sosyal konut” şeklinde, bir kısmı buna benzer orta gelirli
vatandaşlara konut olarak dönüyor. 
HAYDAR AKAR
(Kocaeli) – Ne kadar, ne kadar, oransal olarak ne kadar? Sadece yüzde 10.
BAŞBAKAN
YARDIMCISI RECEP AKDAĞ (Erzurum) – Dolayısıyla TOKİ’nin mevcut mevzuat, mevcut
düzenlemeler ve kanunundan ileri gelen yetkilerini kullanarak belli arsaları
daha değerli biçimde kullanması aslında vatandaşın yararınadır. Ben doğrusu
böyle düşünüyorum ve TOKİ’yle de TOKİ’nin yaptığı işlerle de biz Hükûmet olarak
iftihar ediyoruz. 
Şunu da
özellikle ifade edeyim: Geçmiş hükûmetlerimiz döneminde vatandaşımızın AK
PARTİ’nin arkasında duruşunun en önemli sebeplerinden biri de kendisine yapılan
konutlardır yani birçok sebep var da bu sebeplerin önemlilerinden birisi de
TOKİ’nin yaptığı bu konutlardır. 
HAYDAR AKAR
(Kocaeli) – Sosyal konut toplam yüzde kaç?
BAŞBAKAN
YARDIMCISI RECEP AKDAĞ (Erzurum) – Değerli milletvekilimiz oradan sosyal
konutun yüzdesini soruyor. Sosyal konutun yüzdesini bilmiyorum ama… 
HAYDAR
AKAR (Kocaeli) – Ben söyleyeyim, yüzde 10 sadece. 
BAŞBAKAN
YARDIMCISI RECEP AKDAĞ (Erzurum) – Ben de size söyleyeyim: 
BAŞKAN
– Sayın Bakan, siz sorulara cevap verir misiniz lütfen. 
BAŞBAKAN
YARDIMCISI RECEP AKDAĞ (Erzurum) – Bütün konutlar aslında dar gelirli değilse
de orta gelirli vatandaşımız içindir.
Bakın,
TOKİ’den ev alan, TOKİ’den konut alan vatandaşlarımıza baktığımızda, bunların
neredeyse tamamının işçiler, memurlar, orta gelirli esnaf olduğunu… 
HAYDAR
AKAR (Kocaeli) – TOKİ’den almıyorlar. 
BAŞKAN – Sayın Akar, Sayın Bakan cevap veriyor. Sorular
soruldu; dinliyoruz lütfen.
HAYDAR
AKAR (Kocaeli) Sorulara cevap vermiyor Sayın Başkan. 
BAŞBAKAN
YARDIMCISI RECEP AKDAĞ (Erzurum) – Dolayısıyla TOKİ bu memleketin yüz akı bir
kurumdur. Burada hizmet eden bütün arkadaşlarımıza da teşekkürü ben bir borç
biliyorum.
HAYDAR
AKAR (Kocaeli) – Sadece “TOKİ şunu yapıyor.” diye anlatıyor.
BAŞKAN
– Siz sisteme girmediniz, soru sormadınız; lütfen.. 
BÜLENT
YENER BEKTAŞOĞLU (Giresun) – Efendim, ben konut fazlalığıyla ilgili… 
BAŞBAKAN
YARDIMCISI RECEP AKDAĞ (Erzurum) – Özelleştirme yoluyla elbette Türkiye’de çok
hayırlı işler yapıldı. Şeker fabrikalarının özelleştirilmesi öteden beri
gündemde olan, Özelleştirmenin konuştuğu bir konudur. Şu anda kesin karar
verilmiş ve uygulamaya geçmiş bir durum yok ama herkes şundan emin olmalıdır.
Herhangi bir özelleştirme yapılacağı zaman o özelleştirilen kurumda çalışanlar
ya da o özelleştirilen kurumla ilişkisi olan örneğin çiftçiler mutlaka korunur.
Hükûmetimizin bu husustaki hassasiyetine bundan sonraki özelleştirmelerde de
devam edeceğiz, yani devam ettireceğiz hem çalışan işçiler…
ÖMER
FETHİ GÜRER (Niğde) – Şeker fabrikalarına yatırım yapılmıyor Sayın Bakan. 
HAYDAR
AKAR (Kocaeli) – Bence Özelleştirme İdaresini kapatın; on yıldır… 
BAŞBAKAN
YARDIMCISI RECEP AKDAĞ (Erzurum) – Değerli milletvekilleri, sürekli söz
atarsanız nasıl cevap vereceğim? Siz sordunuz ben size cevap veriyorum.
BAŞKAN
– Sayın Bakan, siz süreniz içinde size sorulan sorulara cevap veriniz lütfen. 
İLKNUR
İNCEÖZ (Aksaray) – Sayın Bakanım, siz sorulan sorulara cevap verin. 
BAŞKAN
- Sayın milletvekilleri lütfen…
BAŞBAKAN
YARDIMCISI RECEP AKDAĞ (Erzurum) – Bu millî parkla, Gölcük’le alakalı…
Gerçekten Gölcük, dünyalar güzeli bir yer, benim de orada kalmışlığım var. Şu
kadarını biliyorum, tabii sorduğunuz soruyla ilgili detayları bilemem şu anda.
Orman ve Su İşleri Bakanımız Sayın Veysel Eroğlu’nun bu konulardaki çok yüksek
hassasiyetini biliyorum. Bu hassasiyetin devamından bence hiç endişe etmeyiniz.

TANJU
ÖZCAN (Bolu) – Endişeliyiz Sayın Bakanım. 
BAŞBAKAN
YARDIMCISI RECEP AKDAĞ (Erzurum) – Sayın Köksal Afyon Hocalar Yeşilhisar’da
ambulansla ilgili bir konuya temas etti. AK PARTİ’li yöneticilerin yalan
söylediği gibi bir ifadede de bulundu. Ben bu ifadeyi çok yakıştıramıyorum,
yani bu yalan laflarını falan Meclisin çatısı altında uluorta kullanmamak
gerekir.
BURCU
KÖKSAL (Afyonkarahisar) – Ama yalan söylendi. “Ambulans yeterli” denildi ve
bugün ambulans yetersizliğinden bir kişi hayatını kaybetti Sayın Bakan. 
BAŞKAN
– Sayın Köksal… 
BAŞBAKAN
YARDIMCISI RECEP AKDAĞ (Erzurum) – Sayın Milletvekilimiz, genç bir
milletvekilisiniz. Türkiye’de, Afyon’da mesela ambulans sayısının 2002 ile
şimdi kaç olduğundan haberiniz var mı? Arada en aşağı 20 misli, 30 misli fark
var. Dolayısıyla, Türkiye’de kurduğumuz acil ambulans sistemi bütün gelişmiş
ülkelerde son derece takdirle karşılanan bir sistemdir.
BURCU KÖKSAL
(Afyonkarahisar) – Sayın Bakan, ambulans olmadığı için bir kişi hayatını
kaybetti.
BAŞBAKAN
YARDIMCISI RECEP AKDAĞ (Erzurum) - Gerek kara ambulansları gerek hava
ambulanslarıyla Türkiye, acil hasta taşıma işinde gerçekten harikalar
oluşturmaktadır.
Değerli
milletvekilimiz “Dakikalar içinde ambulans gelmedi.” dedi, doğrudur. 
BURCU KÖKSAL
(Afyonkarahisar) - Ambulans gelmediği için minibüsle taşınmış. Resmi var Sayın
Bakan. 
BAŞBAKAN
YARDIMCISI RECEP AKDAĞ (Erzurum) - Uluslararası standartlara göre şehirlerde
bir ambulansın gelmesi için on dakika çok başarılı bir süre olarak sayılır.
Kırsalda da biz bunu otuz dakika olarak öngörüyoruz. 
BURCU KÖKSAL
(Afyonkarahisar) - Adam kalp krizi geçirmiş.
BAŞBAKAN
YARDIMCISI RECEP AKDAĞ (Erzurum) - Tabii ki, mümkün olsa, bir ambulansı
vatandaşımıza 1’inci, 2’nci dakikada da kavuşturmak lazım ama dünyanın hiçbir
yerinde bunu gerçekleştiremezsiniz; belli süreler var. Türkiye’de
ambulanslarımızın vakalara ulaşma oranı şehirlerimizde ilk on dakika içerisinde
yüzde 90’ları aşmış durumdadır. Dolayısıyla, bu sistemden de bütün milletçe ve
milletvekillerimiz olarak iftihar etmeliyiz. 
Sayın Şimşek,
500-600 Türk lirası emekli maaşından bahsettiniz. Benim bilgim dâhilinde en
düşük emekli maaşları bugün Türkiye’de 1.034 lira, en düşüğü 1.034 lira; yani,
böyle bir rakam Türkiye’de yok. Yanlışsam lütfen düzeltin, Türkiye’de en düşük
emekli maaşı 1.034 lira. Ama haklısınız, emekli maaşlarını, bütçemizin
imkânlarını artırarak, ne kadar artırabilirsek emeklilerimizin de hakkıdır. 
BAKİ ŞİMŞEK
(Mersin) – 600-700 lira gibi. Ben size belge göndereceğim. 
BAŞBAKAN
YARDIMCISI RECEP AKDAĞ (Erzurum) - Ama şu anda, benim bilgim dâhilinde, en
düşük emekli maaşı -SSK, BAĞ-KUR toplam emekli maaşı olarak en düşüğü- 1.034
liradır.
Ziraat
Bankasının finansman temini konusunda da, geçmiş dönemlerle kıyaslanmayacak
ölçüde, köylümüze, çiftçimize finansman dağıttığını biliyoruz. Şu farkla ki:
Geçmişte iktidarlarımızdan önce Ziraat Bankasının, Halk Bankasının batık
oranları yüzde 30’lara kadar çıkabiliyordu; bu batık oranları artık yüzde
3’lere, 2’lere kadar düşmüş durumdadır. Dolayısıyla, Ziraat Bankasının kendi
politikaları içerisinde belli ölçüler koymasını, özellikle kefaletler konusunda
belli prensipler koymasını da tabii karşılamak lazım. Sonuçta bir banka
vatandaşa para verdiğinde bu parayı geri almak için de kendisini garantiye
almak isteyecektir.
Tekrar çok
teşekkür ediyorum bütün milletvekillerimize.
BAŞKAN – Ben
teşekkür ederim Sayın Bakan. 
Sayın
milletvekilleri, ikinci bölüm üzerindeki görüşmeler tamamlanmıştır. 
Şimdi, ikinci
bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım.
Birleşime on
dakika ara veriyorum.
Kapanma Saati: 17.01
ÜÇÜNCÜ OTURUM
Açılma Saati: 17.24
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER: Mustafa AÇIKGÖZ (Nevşehir), Mehmet Necmettin AHRAZOĞLU
(Hatay)
-----0-----
BAŞKAN – Türkiye
Büyük Millet Meclisinin 60’ıncı Birleşiminin Üçüncü Oturumunu açıyorum.
518 sıra sayılı
Kanun Tasarısı’nın görüşmelerine devam ediyoruz.
Komisyon yerinde.
Hükûmet yerinde.
21’inci madde
üzerinde iki adet önerge vardır, ilkini okutuyorum:
Türkiye Büyük
Millet Meclisi Başkanlığına
Görüşülmekte
olan 518 sıra sayılı Kanun Tasarısı’nın 21’inci maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir  Meral
Danış Beştaş  Erol Dora
 İstanbul Adana
 Mardin
 Mahmut Celadet Gaydalı Aycan
İrmez Dirayet Dilan Taşdemir
 Bitlis Şırnak Ağrı
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım.
BAŞKAN
– Hükûmet?
BAŞBAKAN
YARDIMCISI RECEP AKDAĞ (Erzurum) – Katılmıyoruz efendim.
BAŞKAN
– Önerge üzerinde Ağrı Milletvekili Sayın Dirayet Dilan Taşdemir konuşacak.
Buyurun
Sayın Taşdemir. 
DİRAYET
DİLAN TAŞDEMİR (Ağrı) – Sayın Başkan, değerli milletvekilleri; Genel Kurulu
selamlıyorum.
Sayın
Selahattin Demirtaş’ın Sincan Cezaevi yerleşkesinde iki gündür duruşması devam
ediyor. Sayın Demirtaş, on beş ay sonra ilk defa hâkim karşısına çıktı, iki
gündür hâkim karşısında. Değerli arkadaşlar, on beş ay boyunca Sayın Selahattin
Demirtaş’ın aslında yandaş medya aracılığıyla yalan ve manipülasyonlarla, ne
kadar büyük bir suç işlediğine dair, Türkiye halkı ikna edilmeye çalışıldı.
Demirtaş iki gündür bu yalan ve manipülasyonlara karşı cevap veriyor ama yine
Demirtaş’ın sözlerinin, sesinin halka ulaştırılması engelleniyor, büyük bir
sansür uygulanıyor. Bizler de elimizden geldiğince bu kürsüde Sayın Demirtaş’ın
sansürlenmek istenen, halkla buluşması engellenen sözlerini burada halkımızla
paylaşmak istiyoruz. Dolayısıyla benim burada yapacağım konuşma kısacası, Sayın
Demirtaş’ın iki gündür Sincan Kapalı Cezaevindeki duruşmasında ifade
ettikleridir. Ben bu ifadelerini sizlerle paylaşmak istiyorum.
“Anayasa’nın
ayaklar altına alındığı bir dönemde kanunları ihlal ettiği söylenen yasa koyucu
olarak yargılanmaya başladım. Berger bir romanında şöyle der: ‘Biz yasaların
dışında doğduk, ne yaparsak yapalım yasaları çiğniyoruz; onlarsa yasaların tam
içinde doğmuşlar, ne yaparlarsa yapsınlar yasalar koruyor.’ Bizim de karşı
karşıya olduğumuz durum budur. Benim suçlu olup olmadığıma benim söylediklerime
bakarak karar vermeyeceksiniz, benimle ilgili söylenenlere bakarak karar
vereceksiniz. Benim hakkımda söylenenlerle, algılarla oluşturulmuş bir iddianamedir.
Benimle ilgili ne söylediklerini anlatmak durumunda kalacağım bu yüzden.
Nasıl bir azılı
teröristmişiz algısı yaratıldı. Bu algı üzerinden fezlekeler hazırlandı. Bu
algı üzerine iddianame hazırlandı; kabul edildi, dokunulmazlığımı tanımayarak
iddianameyi yüzüme okudunuz. Dolayısıyla, benim ne söylediğim değil,
başkalarının benim hakkımda ne söylediğini tartışarak karar vereceksiniz.
Nihayetinde, kafanızda şekillenen karar böyledir.
Tarihte birçok
hukukçunun yaptığı bir tespittir: ‘Kanıtın yokluğunda ağır cezanın kendisi
kanıt hâline gelir.’ Demirtaş için üç yıl ceza isteyemezsiniz. Kamuoyunu ikna
edemezsiniz iki yıl isterseniz. Yüz elli yıl istemeniz gerekir. Begoviç için
istenen ceza da böyledir. Yaptığı tek şey ‘İslam Deklarasyonu’nu yayımlamasıdır.
Begoviç de beş yılını cezaevinde geçirdi; çıktı, devlet başkanı oldu.
Hafif bir ceza
şüphe doğurur, sert bir ceza verilirse şüpheler giderilmiş olur. Nazilerin
yöntemi, meşrulaştırma biçimi buydu.
Begoviç
deklarasyon yayımlandıktan sonra vatan haini ilan edildi. ‘Eğer gerçekten suçlu
olsaydım adil yargılanırdım. Adil yargılanmadım çünkü masumdum.’ dedi. Uzun
yıllarını hapiste geçirdi, 2 de kızı vardı.
Olaylar tarihsel
olgulara, coğrafyalara göre değişir ama zulüm her yerde zulümdür. Faşizm her
yerde faşizmdir. Bunu meşrulaştırabilecek bir dayanak tarih boyunca bulunamaz.
Elbette meşrulaştırmak için siyasal meşruiyetler oluşturmuşlardır. Tarihe zulüm
olarak geçmiştir bunlar. Kendi dönemlerinde başarı olarak geçse de zaman tarih
yazmaya geldiğinde faşizm, baskı, zulüm olarak anılmıştır.
Ben de öyle bir
dönemde, faşizan baskıların estirildiği bir dönemde, adil olmayan yargılanmayla
adına iddianame denen bir metne cevap veriyorum.
Öyle bir
dönemdeyiz ki insanlar çocuklarını cezaevinden kurtarmak için avukatlara değil,
AKP il başkanlarına gidiyorlar. Mahkemeniz açısından herhangi bir iddiada
bulunamam tabii.
İlginçtir, güçlü
iktidar, güçlü lider, lidere bağlı söylem o kadar meşrulaştırılıyor ki on beş
ay önce bunu kabul etmezdim. Türkiye’yi kurtaracak olan kişiler partiler değil,
halkın kendisidir. Ona güvenmeyen, inanmayanın hiçbir kalıcılığı yoktur. Ama
onlar kendi döneminin kudretlileridir.
Örneğin Erdoğan
şöyle bir demeç verse şu saatte ve ‘Kardeşim, milletvekili tutuklanır mı?’
dese, bizleri tutuklu yargılayan heyetlerin çoğu sabah olsun da tahliye edelim
diye uyumaz. Tabii, mahkemenizi itham etmeyeyim. Recep Tayyip Erdoğan ‘Tutuklu
milletvekili yargılamak milletin iradesine hakarettir.’ desin, içeride vekil
kalmaz. Ben bu şekilde tahliye olacaksam olmayayım. Dolayısıyla, bu dosya
üzerinde baskıya kim boyun eğer bilmiyorum ama benim boyun eğmeyeceğim kesin.
Bu bir kumpas davasıdır, tüm aşamalarda hukuki olarak elimden geleni yapacağım.
Bu dosya ne zaman biter bilmiyorum, AİHM’e kadar aşamaları var. Benim dosyama
müdahale ettiğini söylediğim kişi nasıl bir yürütme gücü kullanıyor? Erdoğan o
kadar her şeye muktedir mi? Değil tabii, ondan büyük Allah var ama bakın neler
yapmış…” diye sıralıyor. Savunmanın geri kalan bölümlerini de sizlerle
paylaşmaya çalışacağım. 
Buradan
da tekrar Selahattin Demirtaş, Figen Yüksekdağ ve diğer tutuklu milletvekili
arkadaşlarımı, yoldaşlarımı saygıyla selamlıyorum. (HDP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük
Millet Meclisi Başkanlığına
Görüşülmekte
olan 518 sıra sayılı Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı’nın 21’inci maddesinin aşağıdaki
şekilde değiştirilmesini arz ve teklif ederiz. 
Saygılarımızla.
 Zekeriya Temizel  Mehmet
Bekaroğlu Bülent Kuşoğlu
 İzmir İstanbul Ankara
 Musa Çam Bihlun
Tamaylıgil Utku Çakırözer
 İzmir  İstanbul
 Eskişehir
 Kadim Durmaz  Haydar
Akar
 Tokat Kocaeli

MADDE 21- 13/1/2011
tarihli ve 6102 sayılı Türk Ticaret Kanunu’nun 40’ıncı maddesinin ikinci
fıkrasında yer alan hüküm aşağıdaki şekilde değiştirilmiştir.
"(2) Her
tacir kullanacağı ticaret unvanını ve bunun altına atacağı imzayı sicil
müdürlüğüne verir. Tacir tüzel kişi ise unvanla birlikte onun adına imzaya
yetkili kimselerin imzaları da sicil müdürlüğüne verilir. İmza beyanı, herhangi
bir ticaret sicili müdürlüğünde yetkilendirilmiş personelin huzurunda yazılı
beyanda bulunmak suretiyle verilir. Bu maddenin uygulanmasına ilişkin usul ve
esaslar Gümrük ve Ticaret Bakanlığınca çıkarılacak tebliğ ile belirlenir."
BAŞKAN –
Komisyon, önergeye katılıyor mu? 
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım.
BAŞKAN –
Hükûmet?
BAŞBAKAN YARDIMCISI
MEHMET ŞİMŞEK (Gaziantep) – Katılamıyoruz Sayın Başkan.
BAŞKAN – Önerge
üzerinde Kocaeli Milletvekili Sayın Haydar Akar konuşacaklar. 
Buyurun
Sayın Akar. (CHP sıralarından alkışlar)
HAYDAR AKAR
(Kocaeli) - Sayın Başkan, değerli milletvekilleri; yatırım ortamının
iyileştirilmesi hakkındaki bir torba kanunu görüşüyoruz. Ben size yatırım
ortamının iyileştirilmesiyle ilgili birkaç tane örnek vereceğim yani havadan,
denizden, karadan bu örnekler verilebilir ama ben bugün havadan yatırımın
iyileştirilmesi hakkında nasıl bir iyileştirme yaptığınızı sizlerle paylaşmak
istiyorum. Bu beceriksiz Hükûmetin havadan örneği duymasını ve sizin de
vicdanınız sızlayarak bir an evvel tedbir almanız gerektiğini ifade etmek
istiyorum.
Şimdi, bu proje
bir Zihni Sinir yatırımı, Zihni Sinir projesi. Çok düşünülmüş üzerinde “Nasıl
buradan bir rant elde ederiz?” diye düşünmüşler, bürokratıyla, bakanlığıyla bir
Zihni Sinir projesi hazırlamışlar. Şimdi projeyi anlatınca ve bunu hayata nasıl
geçirmişler anlatınca daha iyi anlayacaksınız diye düşünüyorum.
Bu proje 3
ilimizi ilgilendiren bir proje; Afyon, Kütahya ve Uşak illerimizi ilgilendiren
bir proje ve bu Zihni Sinir projesinin adı Zafer Havalimanı. 2010 yılında ihale
ediliyor ve maliyeti sadece 50 milyon euro bu havaalanının. İşletme süresi,
açıldıktan sonra yirmi dokuz yıl on bir ay. Uçuşu garanti edilen yolcular için
yolcular eğer uçmamış ise, geçmemiş ise iç hatlara 2 euro ödüyor devlet, dış
hatlara da 10 euro ödüyor devletimiz. Kim ödüyor? Hazine. Hazineden sorumlu
Sayın Bakan da burada. Milletten topladığı vergilerden, eğer uçmamışsa
vatandaş, gidiyor, takır takır bu şirkete ödüyor bu parayı. Peki, 3 ile hizmet
edecek dedim. Şimdi, merak ettim, 3 ilin nüfuslarını çıkardım yani 2012’de bu
havaalanı devreye girdiğinde bu 3 ilin nüfusu ne kadardır diye baktım, 1 milyon
619 bin kişi yaşıyor bu 3 ilde. Sadece 2012 için garanti edilen rakama baktım,
850 bin kişi. Ya, bunlar millete hani “Refahınızı artıracağız.” diyorlar ya,
meğer milleti uçuracaklarmış bunlar. Yani bu Afyon’da, Uşak’ta ve Kütahya’da
yaşayan vatandaşlarımız ne kadar şanslı ki bu Hükûmet onları uçuracak. 850 bin
yolcu garantisi verilmiş. 2017 yılına baktım, nüfus 1 milyon 652 bin, sadece 33
bin artmış nüfus ama garanti edilen yolcu sayısı 288 bin artmış. Yani diğer taraftan
nüfus yüzde 2 artarken yolcu garantisi yüzde 33 artmış. Kısacası, altı yılda ne
kadar, kaç kişi uçmuş diye merak ediyorsunuz değil mi şimdi? Yani bu kadar
garanti verilmiş, 1 milyon 138 bin garanti verilmiş 2017 yılında yine, 2012’de
850 bin verilmiş acaba ne kadar insan uçmuş burada? Altı yılda uçması gereken,
garanti edilen yolcu sayısı: “5 milyon 211 bin kişiyi uçuracağız.” demişsiniz. 
KAMİL OKYAY
SINDIR (İzmir) – Havaya uçurmuş.
HAYDAR AKAR
(Devamla) – Kaç kişi uçmuş? 215 bin kişi uçmuş, sadece 215 bin kişi arkadaşlar.
Peki, Hazinenin ödediği tutar ne kadar? Sayın Bakanım biliyordur herhâlde. Altı
yılda ödediği rakam 27 milyon euro, 110 milyon TL, 110 trilyon ödemişiniz değil
mi Sayın Bakan? Burada bir eksiğim yok herhâlde. Ödemişsiniz ve devam ediyor.
Şimdi,
baktığınız zaman rakamlara sadece 2017 değil, on yılda 50 milyonluk yatırım
bedelini çıkarttığını görüyorsunuz, on yılda. Ne kadardı bunun işletme süresi?
Yirmi dokuz yıl. İhaleye sadece bir firma girmiş arkadaşlar, firma da ne
söylemişse… Çok iyi tanıyoruz firmayı, o “tape”lerde, dinlemelerde adı geçen,
millete küfreden değil bu sefer, küfür edenin arkadaşı, her yerde varlar bunlar
ve on dokuz yıl daha hesap ettiğinizde yılda ortalama 6 milyon eurodan 120
milyon euro daha para ödeyeceksiniz. Yapılması gereken şu Sayın Bakan: Nasıl 27
bin şirkete olağanüstü hâl kararlarıyla, KHK’lerle el koydunuz, bu şirkete el
koyacaksanız, bu havaalanını devletin havaalanına dönüştüreceksiniz, ödediğiniz
parayı maliyetten çıkararak geri kalan kısmını orada ödeyeceksiniz. Sadece bu
bir örnek. Peki, başka havalimanları yok mu? Onlar da var, hemen söyleyeyim:
Bodrum Havalimanı. Bodrum Havalimanında, Milas-Bodrum Havalimanında 40 milyon
TL, 8 milyon 263 bin euro garanti edilen yolcu uçmadığı için ödenen para. Ankara
Esenboğa, hani hepimiz uçuyoruz ya, Ankara Esenboğa’da da 29,5 milyon euro, 150
milyon TL, 150 trilyon. Bunları üst üste topladığınızda köprüleri, yolları,
tünelleri, şehir hastanelerini, termik santralleri, hidroelektrik
santrallerini, yap-işlet-devret modellerini üst üste topladığınızda bu sene 6,2
milyar ayırdınız, önümüzdeki yıllarda 50 milyar TL ayırmak zorunda
kalacaksınız. 
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın Akar.
HAYDAR
AKAR (Devamla) – Bir dakika daha alabilir miyim? Bugün iyi tarafınızdasınız,
herkese bir dakika veriyorsunuz. 
BAŞKAN
– Peki.
Her
zaman iyi tarafım var, her zaman iyiyim ben. 
Buyurun.

HAYDAR
AKAR (Devamla) – Teşekkür ederim. 
Dediğim
gibi 50 milyar para. Peki, bu para nereden gelecek Sayın Bakan? Dün hazine iki
tane ihale yaptı, 5 milyar borçlandı. Televizyonlardan alt yazı geçiyor. “5
milyar dolar vereceklermiş Irak’ın yapılanmasına.” Ya dün borçlandın 5 milyon
TL. Dün borçlandın 5 milyon TL, daha da borçlanacaksın ama sen borçlanırken
vatandaşı uçurmuyorsun, vatandaşı da nasıl bedenini sömürüyorsan aynı zamanda
cebini sömürüyorsun, fakirliğe muhtaç hâle getiriyorsun. Fakir fukarayı
kollamıyorsunuz ve dediğim gibi, evet, yatırımlar iyileştirilmeli ama bu
getirdiğiniz kanunlarla Türkiye’de yatırım yapılması mümkün değil. Size sadece
bugün bana bir vatandaşın yolladığı elektrik faturasını söylüyorum. 63 liralık
enerji kullanım bedeline karşılık 156 lira para ödeyen bir vatandaş. Sanayici
de bundan farklı değil. Eğer siz bu maliyetleri düşüremezseniz milleti de
soydurmaya devam edersiniz. “Soyuyorsunuz.” demiyorum bakın, “Soydurmaya devam
edersiniz.” diyor, saygılar sunuyorum. (CHP sıralarından “Bravo” sesleri,
alkışlar) 
BAŞKAN
– Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
ENGİN
ALTAY (İstanbul) – Sayın Başkan…
BAŞKAN
– Buyurun. 
ENGİN
ALTAY (İstanbul) – Sayın Başkan, takdir ederseniz, İç Tüzük’ün 60’ıncı
maddesine göre pek kısa bir söz talebim var efendim. 
BAŞKAN
– Bu kadar merasime, törene gerek yoktu Sayın Altay. 
Buyurun.
Bir
dakika, yerinizden.
IV.- AÇIKLAMALAR (Devam)
26.- İstanbul Milletvekili Engin Altay’ın, Hükûmetin Kocaeli
Milletvekili Haydar Akar’ın 518 sıra sayılı Kanun Tasarısı’nın 21’inci
maddesiyle ilgili önerge üzerinde yaptığı konuşmasında ortaya koyduğu iddialara
verecek bir cevabı olup olmadığını öğrenmek istediğine ilişkin açıklaması
ENGİN
ALTAY (İstanbul) – Teşekkür ederim Sayın Başkan. 
Kocaeli
Milletvekilimiz Sayın Haydar Akar biraz önce kürsüden çok vahim bir tablo
ortaya koydu. Bu tabloya göre devlet soyuluyor. Hükûmetin Sayın Bakanı da
burada. Sayın Akar ciddi rakamlar ortaya koydu. Belgeleri de elinde. KİT
Komisyonu raporlarına göre konuşuyor kendisi. KİT Komisyonunda çoğunluk üyesi
iktidar partisinden. 
Şimdi,
Meclisimizin sayın üyeleri bu vahim tabloyu yaşanmamış mı sayacak ya da
Hükûmetin, Haydar Akar’ın iddialarına verecek bir cevabı yok mu? Yoksa vah ki
vah! Vah ki vah! (CHP sıralarından alkışlar) 
BAŞKAN –
Öneriniz nedir Sayın Altay?
ENGİN ALTAY (İstanbul)
– Hükûmet cevap versin. Sayın Akar’ın söylediklerinin doğru olmadığını
söylesin, rahatlayalım.
BAŞKAN – O kendi
tasarrufunda. Kendisi karar verir. Siz öneride bulundunuz… Kendi tasarrufunda.
ENGİN ALTAY
(İstanbul) – Evet, talep ettim Başkanım. Ben de talep ettim. 
BAŞKAN – Tamam,
bir şey demiyorum.
MEHMET DOĞAN
KUBAT (İstanbul) – Başkanım, söz istiyor Sayın Bakanımız.
BAŞKAN – Bir
dakika…
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı (1/912) ile Plan ve Bütçe Komisyonu
Raporu (S. Sayısı: 518) (Devam)
BAŞKAN – Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Buyurun Sayın
Bakan.
IV.- AÇIKLAMALAR (Devam)
27.- Başbakan Yardımcısı Mehmet Şimşek’in, İstanbul Milletvekili Engin
Altay’ın yaptığı açıklamasındaki bazı ifadelerine ilişkin açıklaması
BAŞBAKAN
YARDIMCISI MEHMET ŞİMŞEK (Gaziantep) – Teşekkür ediyorum Sayın Başkan.
Tabii, bu
iddiaların hepsinde Ulaştırma Bakanlığımız kendisi muhatap. Eminim en iyi
şekilde cevap verecektir.
HAYDAR AKAR
(Kocaeli) – Hazineden siz ödüyorsunuz Sayın Bakan.
BAŞBAKAN
YARDIMCISI MEHMET ŞİMŞEK (Gaziantep) – Bir saniye… Lütfen… 
Tabii ki bu
hazineyle ilişkili boyutları var ama yap-işlet-devret modeli Türkiye’de çok
başarılı bir şekilde uygulanmıştır, ülkemizin menfaatinedir.
KAMİL OKYAY
SINDIR (İzmir) – Kim için başarılı?
BAŞBAKAN
YARDIMCISI MEHMET ŞİMŞEK (Gaziantep) - Bugün yapılan birçok proje çok kısa bir
süre sonra başabaş, daha sonra da ülkemiz hazinesi açısından bir gelire
dönüşmüştür. İstanbul Atatürk Havalimanı bir kuruş ödenmeden yapıldı,
işletildi, devlete geri geldi, devlet tekrar bunu 3 milyar dolara kiraya verdi
ve bu, vatandaşın lehinedir. 
O bahsettiğiniz
projelerin tamamı zaman içerisinde, hepsi ilk yılda, iki yılda, üç yılda olmaz
tabii… Bakın, geçen sene aynı söylemleri Avrasya Tüneli için söylüyorduk.
HAYDAR AKAR
(Kocaeli) – Biz hâlâ söylüyoruz.
BAŞBAKAN
YARDIMCISI MEHMET ŞİMŞEK (Gaziantep) – Bu sene, bu sene başa başa gelecek.
HAYDAR AKAR
(Kocaeli) – Hayır, gelmiyor.
BAŞBAKAN
YARDIMCISI MEHMET ŞİMŞEK (Gaziantep) – Bakın, şimdi, Ulaştırma Bakanlığımız
zaman zaman bütün bu projelerin yıllık faaliyetlerine ilişkin ne yapıyor?
Raporlar sunuyor, açıklamalarda bulunuyor. 
O bahsettiğiniz
havaalanıyla ilgili şu an itibarıyla önümde bir bilgi yok ama şunu net olarak
koymak gerekiyor: Geneli itibarıyla bugüne kadar yapılan belli başlı projelerin
tamamı zaman içerisinde, bırakın başabaş, kâra dönüşmüştür, milletimize ilave
gelir ve ilave hizmet olarak gelmiştir. 
(Mikrofon
otomatik cihaz tarafından kapatıldı) 
BAŞKAN –
Tamamlayın isterseniz. Bir dakika ek süre…
BAŞBAKAN
YARDIMCISI MEHMET ŞİMŞEK (Gaziantep) - Dolayısıyla bu yatırımların bir maliyeti
var. Bu maliyetin karşılanması için de tabii ki devlet birtakım garantiler
vermektedir. Dolayısıyla bu bahsettiğiniz havaalanı veya başka bir projeyle
ilgili olarak eminim gereken cevaplar verilecektir.
HAYDAR AKAR
(Kocaeli) – Sayın Başkan…
BAŞKAN – Buyurun
Sayın Akar.
HAYDAR AKAR
(Kocaeli) – Sayın Bakan benim söylediklerimin dışında, benim iddia ettiklerimin
dışında bu projelerin kâra geçtiğini, büyük menfaatler sağladığını ifade
etmiştir, hatta isim vererek ifade etmiştir; kamuoyunu ve milletvekili
arkadaşlarımızı yanıltmıştır. Ben söz istiyorum.
BAŞKAN –
Yerinizden bir dakika…
Buyurun Sayın
Akar.
28.- Kocaeli Milletvekili Haydar Akar’ın, Başbakan Yardımcısı Mehmet
Şimşek’in yaptığı açıklamasındaki bazı ifadelerine ilişkin açıklaması
HAYDAR AKAR
(Kocaeli) – Sayın Bakan cevap verirken ben yanılttığını düşündüğüm için söz
aldım tekrar ama bunu, yanılttığını da ispatlayacağım ben size.
Bir defa Avrasya
Tüneli bu yıl da kâr etmiyor, kâr etmeyecek. Eğer Sayın Bakan rakamları alırsa
bunu görecek. Bir Osman Gazi felaketi var. Osman Gazi’de 2017’nin sadece ödenen
garanti ücreti 1 milyar 384 milyon lira, ödenecek olan garanti bedeli. Avrasya
Tüneli de 519 milyon lira; yanılmıyorsam Avrasya Tüneli’ni işleten firma, yapan
firma açıklamalarda bulundu. Yavuz Sultan Selim Köprüsü aynı şekilde. Zaten
2018 bütçesine konulan rakamlar Bakanın dediklerini yalanlıyor. 2018 bütçesine
6,2 milyar lira bu garanti kapsamında verilen tutarları hazinenin ödemesi için
bütçe konulmuştur. Ben de diyorum ki, iddialı bir şekilde söylüyorum: Çok
yakında 50 milyar TL’lik bütçeler konulacaktır. Bu para, Bakanın cebinden
çıkmıyor, halkın cebinden çıkıyor. Hazine bu parayı ödeyebilmek için ya dün
yaptığı ihale gibi borçlanacak ya da vatandaşa yeni vergi yükleriyle vatandaşın
sırtına binecektir diyorum.
BAŞKAN –
Teşekkür ederim Sayın Akar.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı (1/912) ile Plan ve Bütçe Komisyonu
Raporu (S. Sayısı: 518) (Devam)
BAŞKAN – 22’nci
maddede iki adet önerge vardır, ilkini okutuyorum:
Türkiye Büyük Millet Meclisi Başkanlığına
Görüşülmekte
olan 518 sıra sayılı Kanun Tasarısı’nın 22’nci Maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Meral
Danış Beştaş Erol Dora
 İstanbul Adana Mardin
 Mahmut Celadet Gaydalı Ertuğrul
Kürkcü Aycan İrmez
 Bitlis İzmir Şırnak
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım.
BAŞKAN –
Hükûmet?
BAŞBAKAN
YARDIMCISI MEHMET ŞİMŞEK (Gaziantep) – Katılamıyoruz Sayın Başkan.
BAŞKAN – Önerge
üzerinde İzmir Milletvekili Sayın Ertuğrul Kürkcü konuşacak.
Buyurun Sayın
Kürkcü.
ERTUĞRUL KÜRKCÜ
(İzmir) – Sayın Başkan, sevgili arkadaşlar; Komisyondaki tartışma sırasında da
konuştuğumuz gibi, aslında ekonominin kendi gidişi içerisindeki genel düşüşün
kimi Hükûmet müdahaleleriyle iyileştirilmesi imkânı neredeyse sıfır düzeyinde
çünkü yatırım ortamının yükselen bir trend göstermemesi genel ortamın çöküşüyle
ilgili. Türkiye yaklaşık iki yıldır bir olağanüstü hâl rejimi altında
yönetiliyor. Yatırımcı için -tıpkı herhangi bir yurttaş için olduğu kadar-
kendi geleceğine güven, adil bir ticaret ve hukuk ortamı olduğuna dair
şüpheler, esasen, yatırım ortamının aşağı doğru gidişinin başlıca nedeni. Pek
çok uluslararası firmanın artık kapasite haddini aşmış bulunan yatırımları
genişletme, yeni yatırımlarla yatırımlarını sağlama alma yerine beklemeyi
seçmeleri, ortamın gerek siyasi gerek hukuki olarak iyileşeceğine duydukları
şüpheyle yakından ilgili. 
Dolayısıyla
“Yağma var, gelin.” çağrısına cüret edebilecek olanlar, genellikle yüksek katma
değer yaratabilecek sofistike sanayilerin ya da yatırımların sahipleri değil;
esasen selden kütük kapma merakında olanlar, daha çok katma değerden ziyade
daha çok kâr peşinde koşanlar. Oysa yatırım ortamının iyileşmesi, daha yüksek
katma değer getirebilecek olan kanalların açılmasıyla ilgili. Bunlar da esasen
entelektüel özgürlük, siyasi özgürlük, düşünce özgürlüğü ve adil yargının
bulunduğu yerler olabilir. Türkiye’de bunun olmadığını söylemeye gerek var mı
bilmiyorum çünkü daha dün partimizin pek çok üyesi gözaltına alındı, ne zaman
serbest bırakılacaklarını bilmiyoruz. Esasen bugün perşembe, yarın cuma; cuma
günleri biliyorsunuz mübarek gündür, herkes camiye gider, terörle mücadele de
bizim arkadaşlarımızın evine gidiyor, cumayı orada eda eyliyorlar. Her cuma,
Türkiye'de muhaliflerin gözaltına alınıp bir sonraki cuma serbest bırakılıp
bırakılmayacaklarının görülmesi için bir hafta boyunca eziyet altında
tutulmaları günüdür.
Türkiye
dolayısıyla böyle bir eziyet iklimi içerisinde yaşarken, bunun bilgisi bütün
dünyada pay edilirken, herkes bu hakikati bilirken şimdi “Adil bir ortam var
Türkiye'de, yatırım için özgür bir ortam var, her şey güvence altında.”
diyebilmeniz için bunların var olması lazım. Yok eğer “1 koyup 100 alıyorsun.”
diyecekseniz 1 koyup 100 alınmayacağını aklı başında, rasyonel yatırımcılar
bilirler. Böyleleri ancak vurup kaçarlar. Kendinizin vurulup sermayenin
kaçmasına razıysanız anlık bir iyileşme için bu da sizin bileceğiniz bir şey
ama ne var ki bütün bu kayıp esasen Türkiye halkının çalışmasından çalınanlarla
ilgilidir. Türkiye'de insanlar günde neredeyse on iki saat çalışıyorlar iş
bulabilenler, iş bulamayanlar bu işin peşinde, ikinci işler peşinde herkes ve
bu kadar çok çalışılan yerde bu kadar çok yoksulluk olması ekonominin aslında
bir avuç hırsız için çalışıyor olmasıyla çok yakından ilgilidir. O nedenle,
yatırım ortamının iyileşmesi, genel ortamın, yurttaşların yaşam kalitesinin,
yurttaşların uğradıkları hukuki muamelenin iyileşmesine bağlıdır. Ben size çok
basit bir yatırım ortamının iyileşmesi tedbiri sunayım, bedava, hiçbir şey
yapmanız da gerekmiyor bunun için: Bir, olağanüstü hâli kaldırın; ikincisi,
Afrin seferine son verin; üçüncüsü, cezaevine siyasi sebeplerle koyduklarınızın
hepsini serbest bırakın, Selahattin Demirtaş’ı bugün serbest bırakın. Bugün
Başbakan nasıl pazarlıklar yapıldığını çok iyi anlattı bazı tutsaklar için.
Hiçbir pazarlık olmadan, hak ettiği için Selahattin Demirtaş’ı serbest bırakın.
Yatırım ortamının en az 2 puan iyileşeceğini göreceksiniz. 
Hepinizi sevgi
ve saygıyla selamlıyorum. (HDP sıralarından alkışlar)
BAŞKAN –
Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük
Millet Meclisi Başkanlığına
Görüşülmekte
olan 518 sıra sayılı Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı’nın 22’nci maddesinin aşağıdaki
şekilde değiştirilmesini arz ve teklif ederiz.
Saygılarımızla. 
 Zekeriya Temizel Mehmet
Bekaroğlu Bülent Kuşoğlu
 İzmir İstanbul Ankara
 Musa Çam Utku
Çakırözer Bihlun Tamaylıgil
 İzmir Eskişehir İstanbul
 Kadim Durmaz Tanju
Özcan
 Tokat Bolu
MADDE 22- 6102
sayılı Kanunun 64 üncü maddesinin üçüncü fıkrasının beşinci cümlesi yürürlükten
kaldırılmış, aynı fıkraya altıncı cümlesinden sonra gelmek üzere aşağıdaki
cümle ile aynı fıkranın mevcut yedinci cümlesine "noter” ibaresinden sonra
gelmek üzere "veya ticaret sicili müdürlüğü” ibaresi ilave edilmiştir.
"Ancak
anonim ve limited şirketlerin ticaret siciline tescili sırasında defterlerin
açılış onayları ticaret sicili müdürlükleri tarafından yapılır.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım. 
BAŞKAN –
Hükûmet?
BAŞBAKAN YARDIMCISI
MEHMET ŞİMŞEK (Gaziantep) – Katılmıyoruz Sayın Başkan. 
BAŞKAN – Önerge
üzerinde Bolu Milletvekili Sayın Tanju Özcan konuşacaklar. 
Buyurun Sayın
Özcan. (CHP sıralarından alkışlar)
TANJU ÖZCAN
(Bolu) – Sayın Başkan, değerli milletvekilleri; Genel Kurulu saygıyla
selamlıyorum. 
Sayın
milletvekilleri, son zamanlarda Türkiye'de tuhaf şeyler oluyor. At izi it izine
karıştı. Şimdi, Andımız’ı kaldıran, “Bayrak” şiirini ders müfredatından
çıkartan, kitaplardan çıkartan, kurumların önündeki “T.C.” ibaresini kaldıran,
çocuklarının gemiciklerine Türk Bayrağı yerine Malta bayrağı çekenler, her
türlü milliyetçiliği ayaklar altına alanlar çıkmışlar, ne diyorlar,
emperyalizme karşı millî mücadele yürüten, akabinde millî bir devlet kuran,
milliyetçilik anlayışını 70’li yıllarda Beşparmak Dağları’na yazanlara yani
bizlere diyorlar ki: “Gayri millîsiniz siz.” Daha iki yıl önce PYD lideri Salih
Müslim’i devlet adamı gibi Ankara’da konuk edenler, üç yıl önce bölücü terör
örgütü PKK’yla birlikte Diyarbakır’da Nevruz kutlaması yapanlar bu ülkenin
kurucu partisine gayri millî diyor. ÖSO’yu Kuvayımilliye’ye benzetecek kadar
tarih bilincinden yoksun olan, Kuvayımilliyecilerin kurduğu Cumhuriyet Halk
Partisine gayri millî diyor. 
Sayın
milletvekilleri, parti kongresinden Afrin Operasyonu’nu yürütenler savaş
meydanlarında ordu yönetenlerin torunlarına gayri millî diyor. İşte “At izi it
izine karıştı.” derken bunu kastediyorum. Siz hangi ara millî duygulara sahip
oldunuz? Sayın milletvekilleri, hepinizin ortak bir duygusu var benim emin
olduğum. Ne bu duygu biliyor musunuz? Maddi duygu. Sizin ne zaman vatan,
millet, bayrak sevginiz para aşkınızın önüne geçti çok merak ediyorum. Siz ne
zaman millî oldunuz, siz ne zaman millî oldunuz sayın milletvekilleri?
MEHMET ERDOĞAN
(Gaziantep) – Sen ananın karnındayken millîydik biz!
ENGİN ALTAY
(İstanbul) – Hükûmeti kastediyorsunuz değil mi Tanju Bey, AK PARTİ Hükûmetini?
TANJU ÖZCAN
(Devamla) – Elbette Hükûmeti kastediyorum.
MEHMET ERDOĞAN
(Gaziantep) – Ama çok edepsizce bir itham, ayıp yani. (AK PARTİ sıralarından
gürültüler)
BAŞKAN – Temiz
bir dille konuşalım lütfen.
TANJU ÖZCAN
(Devamla) – Sayın Başkan, temiz bir dille konuşuyorum. 
MEHMET ERDOĞAN
(Gaziantep) – Sen ananın karnındayken millîydik! Sen komünistlik yaparken biz
millîydik!
TANJU ÖZCAN
(Devamla) – Sayın milletvekilleri, sabırla dinlemenizi öneriyorum. Bakın,
bunları niye anlattım ben size? Şimdi, sizin Genel Başkanınız olan Sayın
Cumhurbaşkanı her bulduğu mikrofonun karşısında bizi gayri millî olmakla
suçluyor. Ya bizim tavrımız en başından itibaren net: Afrin Operasyonu
konusunda Sayın Genel Başkanımız defalarca Hükûmetin arkasında olduğumuzu,
terörle mücadele kapsamında, ifade ettiler.
MEHMET ERDOĞAN
(Gaziantep) – Evet, PKK’nın yanında oldunuz, PYD’nin, YPG’nin yanında oldunuz!
TANJU ÖZCAN
(Devamla) – Bizim anlattığımız bazı şeyler daha var, bugün Afrin’de şehit
veriyorsak, Afrin’de şehitlerimiz varsa işte o sizin tutarsız Suriye
politikalarınızın ürünü, bunu anlatmaya çalışıyoruz. Biz “Terörle mücadele
etmeyelim.” demiyoruz. Sizin ne yaptığınız belli değil ki. Gün geliyor “Terörle
mücadele ediyoruz.” diyorsunuz, gün geliyor, teröristlerle oturup kirli
pazarlıklar yapıyorsunuz. Bunları da gördük. 
MEHMET ERDOĞAN
(Gaziantep) – Hamisi sizsiniz. 
TANJU ÖZCAN
(Devamla) – FETÖ’yle kol kola yürüdüğünüz günleri unutmadık, PKK’yla
yürüttüğünüz kirli pazarlıkları unutmadık.
MEHMET ERDOĞAN
(Gaziantep) – Şu anda hamisi sizsiniz.
TANJU ÖZCAN
(Devamla) – IŞİD’e “Öfkeli çocuklar.” dediğinizi unutmadık. Yarın, bu ÖSO da
sizin yüzünüzden bu ülkenin başına bela olacak. 44 bin silahlı ÖSO mensubu var.
Ne olacak Afrin’deki operasyondan sonra? Bu bitince ne olacak? Bu silahlı
ÖSO’lular nereye gidecekler? Hiç düşünüyor musunuz bunları? Bunlar Türkiye'nin
başına bela olacak.
Değerli AKP
milletvekilleri, bunları yeniden düşünmenizi tavsiye ediyorum ben size.
LÜTFİYE İLKSEN
CERİTOĞLU KURT (Çorum) – Tavsiyeyle kalmayın.
TANJU ÖZCAN
(Devamla) – Sizin Türk milliyetçiliği anlayışınızı da anlayabilmiş değilim.
Sizin milliyetçilik anlayışınız o kadar konjonktürel ki...
MEHMET ERDOĞAN
(Gaziantep) – Bizi yargılayamazsınız, sen kendine bak! Bizi isim isim
yargılayamazsınız. 
TANJU ÖZCAN
(Devamla) – İsim isim yargılamıyorum zaten. Hepinizin ortak duygusundan
bahsettim.
MEHMET ERDOĞAN
(Gaziantep) – “AKP vekilleri.” diyorsun. 
TANJU ÖZCAN
(Devamla) – Değerli AKP milletvekilleri, sizi millî olmaya, millî düşünmeye,
millî milletvekilleri gibi davranmaya davet ediyorum.
ENGİN ALTAY
(İstanbul) – Ne var bunda?
TANJU ÖZCAN
(Devamla) – Sizi millî olmaya davet ediyorum. Millî menfaatlerimizi korumaya ve
kollamaya davet ediyorum. Unutmayınız, bu ülkenin menfaatleri, millî
menfaatlerimiz Recep Tayyip Erdoğan’ın menfaatlerinden daha büyüktür.
Genel Kurulu
saygıyla selamlıyorum. (CHP sıralarından alkışlar)
BÜLENT TURAN
(Çanakkale) – Sayın Başkan...
BAŞKAN – Sayın
Turan...
BÜLENT TURAN
(Çanakkale) – Sayın Başkanım, grubumuza dönerek “Millî olmaya davet ediyorum.”
dedi sayın konuşmacı. Cevap vermek zorundayım Başkanım.
BAŞKAN –
Buyurun.
İki dakika...
TANJU ÖZCAN
(Bolu) – Millî olmaya davet etmek sataşma mıdır efendim? 
HALUK PEKŞEN
(Trabzon) – Davete icabet ediyor.
TANJU ÖZCAN
(Bolu) – Yani şimdi millî mi olacak oradan cevap verince?
BAŞKAN –
Lütfen... Burası Genel Kurul.
TANJU ÖZCAN
(Bolu) – Tamam da yani şimdi, millî olmaya davet ediyorum, kürsüye geliyor.
BAŞKAN – Burası
Genel Kurul, herhangi bir kahve salonu değil. Lütfen...
Buyurun.
VII.- SATAŞMALARA İLİŞKİN KONUŞMALAR (Devam)
2.- Çanakkale Milletvekili Bülent Turan’ın, Bolu Milletvekili Tanju
Özcan’ın 518 sıra sayılı Kanun Tasarısı’nın 22’nci maddesiyle ilgili önerge
üzerinde yaptığı konuşması sırasında AK PARTİ Grubuna sataşması nedeniyle
konuşması
BÜLENT TURAN
(Çanakkale) – Sayın Başkan, değerli milletvekilleri; hepinizi saygıyla
selamlıyorum.
Çok talihsiz,
edep dışı bir konuşmaya şahitlik ettik. Kendisine yakıştıramadığımı ifade etmek
istiyorum.
AHMET GÜNDOĞDU
(Ankara) – Yakışıyor, yakışıyor.
BÜLENT TURAN
(Devamla) – İçerideki grupların hangisi olursa olsun “Millî değilsiniz, önce
maddiyat düşünüyorsunuz.” gibi sokak ağzıyla konuşmayı bu kürsüye bir zül
olarak addediyorum. Kendisine yakıştıramadığımı ifade etmek istiyorum ama
yakıştırıyorsa gelsin bir daha söylesin, bir daha devam etsin. 
Başından
beri söylüyoruz, Afrin meselesi bu ülkenin millî menfaatleri için, sınır
güvenliği için, sınırımızda terör devleti olmasın diye bu milletin askeriyle,
Hükûmetiyle, milletiyle, 80 milyonun karar verip gittiği onurlu bir harekettir.
Bunun içerisinde yok Genel Başkanınız bunu dedi, yok bunu dedi demeyi bırakın. 
Başından
beri genel başkan yardımcılarınızın dosyalarında var neler dediği, ÖSO’ya neler
dediği, Afrin’e neler dediği. “İçeriye girme, yanına bakma.” diye hep
eleştirdiği, zaman zaman askerimizin keyfini, moralini bozan açıklamalar
yaptığı hepimizin malumu. 
Nasıl
ki dokunulmazlıklarda “evet” mi dediniz “hayır” mı belli değilse, birçok konuda
ne yaptığınız belli değilse, Afrin konusunda da maalesef öyle oldu. İsterdik ki
doksan yıllık Mustafa Kemal’in partisi hiç tartışmadan Mehmetçik’inin yanında,
milletinin yanında, Afrin’de net dursun.
HAYDAR
AKAR (Kocaeli) – Net durduk net. 
BURCU
KÖKSAL (Afyonkarahisar) – Net duruyoruz zaten. 
BÜLENT
TURAN (Devamla) – Kendiniz net değilsiniz ki; her gün bir açıklama, her gün
farklı bir değerlendirme. Biri “Yanındayız.” diyor, biri “ÖSO’yla ne işi var?”
diyor, biri Mehmetçik’in kılına zarar gelmesin diye yanında omuz omuza
savaştığı ÖSO’ya “Terör örgütünün uzantısı.” diyor, “Onun, bunun uzantısı.”
diyor. Bunlar, bu milleti yaralıyor arkadaşlar. Siz belki söyleyip gideceksiniz
çay içmeye ama bunlar dinleniyor ve yaralanıyor bu insanlar. 
Ben
diyorum ki AK PARTİ Grubu başından sonuna kadar Afrin’in, bu çalışmanın,
harekâtın her şeyde yanında oldu. Bir tek farklı açıklama çıkmadı ama aynaya
bakın, elli tane farklı açıklama oldu. 
HALUK
PEKŞEN (Trabzon) – Afrin’e giden teröriste lahmacunu kim ısmarladı?
BÜLENT
TURAN (Devamla) – Millîlikle ilgili en son ders alacak sizsiniz. 
Hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Turan. 
Buyurun
Sayın Altay. 
ENGİN
ALTAY (İstanbul) – Sayın Grup Başkan Vekili biraz önce konuşan hatibimizin
konuşmasını edep dışılıkla itham etmek suretiyle… 
BÜLENT
TURAN (Çanakkale) – Aynen edep dışı dedim Sayın Başkan. 
FARUK
ÇATUROĞLU (Zonguldak) – Aynen edep dışıdır. 
LÜTFİYE
İLKSEN CERİTOĞLU KURT (Çorum) – Kınıyorum onu ben. 
ENGİN
ALTAY (İstanbul) – Senin yaptığın edep dışılığın dik âlâsı. 
BÜLENT
TURAN (İstanbul) – Ne dersen de. 
ENGİN
ALTAY (İstanbul) – Evet. 
BAŞKAN
– Ben sizi dinliyorum, niye birbirinize hakaret ediyorsunuz Sayın Altay? 
ENGİN
ALTAY (İstanbul) – Meclis münakaşa yeri Sayın Başkan, Meclis münakaşa yeri. 
BAŞKAN
– Ben sizi dinlerken beni bırakıp gidip laf atıyorsunuz. 
ENGİN
ALTAY (İstanbul) – Mecliste münakaşa varsa demokrasinin işlediğini anlayacağız.

BAŞKAN
– Ben sizi dinliyorum ama. 
ENGİN
ALTAY (İstanbul) – Şimdi şunu arz ediyorum efendim: Sayın milletvekilimiz
yaptığı konuşmanın edep dışılığından kaynaklı şahsı adına sataşmadan söz talep
edecektir sanıyorum, ayrı ama sayın sözcü doksan yıllık Cumhuriyet Halk Partisinin
Afrin konusunda net olmadığını, samimi olmadığını söylemek suretiyle ayrıca
Partimize sataşmıştır. Bundan dolayı da cevap hakkı talep ediyoruz. 
BAŞKAN – Sayın
Altay, tabii ki Grup Başkan Vekili olarak size söz vereceğim ama 2+2
veremeyeceğim, kusura bakmayın. 
ENGİN ALTAY
(İstanbul) – Bir dakika, o kendi sorunu, onu ben bilmem, onu ister… 
BAŞKAN – Tamam,
ben size söz veriyorum, kendisi sonra talep etsin. 
BÜLENT TURAN
(Çanakkale) – Açarsa açarım Sayın Başkan, hepsini açarım açarsa. 
BAŞKAN – Buyurun
Sayın Altay. 
ENGİN ALTAY
(İstanbul) – Ne var? 
BÜLENT TURAN
(Çanakkale) – Hepsini açarım. 
ENGİN ALTAY
(İstanbul) – Ayıp ediyorsun, ayıp ediyorsun. 
BAŞKAN – Sayın
Altay, ben sizi dinliyorum şimdi. 
BÜLENT TURAN
(Çanakkale) – PKK’da kim var, açarım. Açmayın bunları. 
ENGİN ALTAY
(İstanbul) – Ayıp ya, ben de açayım madem şimdi. 
BAŞKAN – İki
dakika… 
BÜLENT TURAN
(Çanakkale) – Hiç açma orayı. 
3.- İstanbul Milletvekili Engin Altay’ın, Çanakkale Milletvekili Bülent
Turan’ın sataşma nedeniyle yaptığı konuşması sırasında Cumhuriyet Halk
Partisine sataşması nedeniyle konuşması
ENGİN ALTAY
(İstanbul) – Açalım mı, açmayalım mı kutuyu? Açalım mı, açmayalım mı?
BÜLENT TURAN
(Çanakkale) – İstediğin kadar aç. 
ENGİN ALTAY
(Devamla) – Ee, ne sallıyorsun? Bende de var. 
BÜLENT TURAN
(Çanakkale) – Ben diyorum ki…
ENGİN ALTAY
(Devamla) – Biz Abdullah Öcalan’a “Sayın” demedik, sizin Genel Başkanınız dedi.

ERTUĞRUL KÜRKCÜ
(İzmir) – Herkes “Sayın” denmeyi hak eder. 
BÜLENT TURAN
(Çanakkale) – Yapma ya!
ENGİN ALTAY
(Devamla) – Bırak! 
Şimdi, ayıp
ediyorsunuz. Şu Afrin’den ne murat ediyorsunuz ya? Bu parti, Cumhuriyet Halk
Partisi size samimi, yapıcı uyarılarda bulundu, dedi ki: “ÖSO’nun içinde
elbette Arap, Türkmen, Suriyeli vatanseverler var ancak bununla beraber, El Kaide
uzantılı cihatçı örgüt mensupları da var, dikkatli olun.” Ne var bunda?
BÜLENT TURAN
(Çanakkale) – Öyle demedi. 
ENGİN ALTAY
(Devamla) – Öyle dedim, ben söyledim, öyle söyledim. (CHP sıralarından
alkışlar)
Cumhuriyet Halk
Partisinin millîliğini tartışmak… İşine geldiği zaman “Milliyetçiliği ayaklar
altına aldım.” diyen, işine geldiği zaman âdeta kana, kafa tasına, ırka dayalı
milliyetçi söylemler söyleyen birinin haddi ve hakkı olamaz. (CHP sıralarından
alkışlar) Herkes haddini bilecek, hangi makamda oturursa otursun. Bu açık. 
Terör
seviciliği, Apo seviciliği tartışmasına girecekseniz hodri meydan! Bizim
geçmişimiz belli, söylemimiz belli, eylemimiz belli ama Abdullah Öcalan işinize
gelince “bebek katili” olacak, işinize gelince “Sayın Öcalan” olacak, işinize
gelince “İmralı” olacak. İşte, siyasette edep dışılık arıyorsan burada
arayacaksın kardeşim. PKK işinize geldiği zaman masaya oturup pazarlık
yapacağınız bir örgüt olacak, konjonktür değişince bombalar patlatılmak
suretiyle Türkiye yeniden kan gölüne çevrilecek ve buradan beslenmeye
çalışılacak. Bir saat önce -Sayın Turan, siz yoktunuz- bu ülkeye lazım olan tek
şey birlik ve dirlik dedim, terör üzerinden siyaset yapmayın dedim, tekrar
ediyorum.
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Teşekkür ederim.
TANJU
ÖZCAN (Bolu) – Sayın Başkan…
BÜLENT
TURAN (Çanakkale) – Sayın Başkan…
BAŞKAN
– Sayın Turan…
TANJU
ÖZCAN (Bolu) – Bir dakika efendim, ben önceden söz istedim.
BAŞKAN
– Sayın Turan…
BÜLENT
TURAN (Çanakkale) – Sayın Başkan…
TANJU
ÖZCAN (Bolu) – Daha önce ben söz istedim, bir dakika efendim.
ENGİN
ALTAY (İstanbul) – Niye haksızlık yapıyorsunuz, Tanju Bey’in de bir talebi var.

BAŞKAN
– Sayın Turan’ı, grup başkan vekilini dinliyorum. 
TANJU
ÖZCAN (Bolu) – Ben daha önce söz istedim Sayın Başkan. 
BÜLENT
TURAN (Çanakkale) – Sayın Başkan…
BAŞKAN
– Size ne zaman söz verileceğine ben takdir etme yetkisine sahibim. 
TANJU
ÖZCAN (Bolu) – Efendim, lütfen, daha önce ben söz istedim.
BAŞKAN
- Beni ikaz etmeyin, oturun, İç Tüzük maddesini okuyun. 
TANJU
ÖZCAN (Bolu) - Söz istedim, ağır bir sataşma var, beni görmemezlikten
gelemezsiniz.
BAŞKAN
– Sizi dinliyorum Sayın Turan.
BÜLENT
TURAN (Çanakkale) – Sayın Başkan, az önce grup başkan vekilinin ifade ettiği…
TANJU
ÖZCAN (Bolu) – Benim onurumu siz koruyacaksınız Sayın Başkan, böyle şey mi
olur?
BAŞKAN
– İç Tüzük’ü açın okuyun, size istediğim zaman söz veririm aynı oturum içinde
kalmak üzere. 
TANJU
ÖZCAN (Bolu) – İç Tüzük’ü açıp okuyalım “Grup başkan vekiline daha önce söz
verilir.” demiyor, “milletvekili” diyor. Sataşmadan dolayı söz isteyeceğim,
gerekçesini anlattım.
BAŞKAN
– Aynı oturum içinde kalmak kaydıyla istediğim zaman size söz verme hak ve
yetkisine sahibim, tamam?
TANJU
ÖZCAN (Bolu) – Ama böyle bir şey olur mu?
BAŞKAN
– Ayrıca da siz talep etmediniz daha. 
TANJU
ÖZCAN (Bolu) – Efendim, ettim ben, talep ettim, elimi kaldırdım.
SEBAHATTİN
KARAKELLE (Erzincan) – Otur, elini sallama, terbiyesiz! 
BÜLENT
TURAN (Çanakkale) – Sayın Başkan…
BAŞKAN
– Buyurun.
BÜLENT
TURAN (Çanakkale) – Sayın Başkan, az önce grup başkan vekilinin son cümle
olarak kullandığı “Afrin’le ilgili birlik beraberlik olması lazım.” tezine,
iddiasına yürekten katılıyorum. O zaman diyorum ki: Bir önceki konuşmacının,
Meclis makul çalışırken, gündemdeki kanunu tartışırken hiç ilgisiz ithamlarla,
sokak ağzıyla ifade etmesinden dolayı uyarılması lazım. “Afrin’de askerimiz
varken bu tarz söylemin hiç kimseye, CHP’ye de, bu millete de faydası yok, bize
de, partiye de zarar veriyor.” demesi lazımdı eğer samimiyse. Sayın konuşmacı
“Siz sadece parayı düşünürsünüz, nerede millîlik?” gibi bir ifadede bulundu.
Aslında bu düz ifadeyle..
Lütfen,
zaptı alın, bu özrü ve cezayı gerektiren bir ifadedir, zaptı incelemeye de
davet ediyorum sizleri. 
TANJU
ÖZCAN (Bolu) – Sayın Başkanım…
BAŞKAN
– Sizi dinliyorum.
ERTUĞRUL
KÜRKCÜ (İzmir) – Sayın Başkan, sokak aleyhinde konuştu, ben de söz istiyorum. 
TANJU
ÖZCAN (Bolu) – Sayın Başkan, defalarca tekrar etti, sokak ağzıyla konuştuğumu,
edep dışı söylemlerde bulunduğumu söyledi. Bu çok açık bir sataşmadır. 69’a
göre söz istiyorum.
BÜLENT
TURAN (Çanakkale) – Şu ifadenin tanımını yapsın, ben de saygı duyayım: “Siz
sadece parayı düşünürsünüz, nerede milliyetçilik?” Bu sokak ağzıdır Sayın
Başkan.
ENGİN
ALTAY (İstanbul) – Kastı siz değilsiniz kardeşim, AK PARTİ milletvekillerimizi
tenzih ettik.
BAŞKAN
– Buyurun kürsüye, hangi kategoriye giriyor o laf, açıklamasını yaparsınız, 
ENGİN
ALTAY (İstanbul) – Kimi Hükûmet üyelerini söylemiştir muhtemelen. 
4.- Bolu Milletvekili Tanju Özcan’ın, Çanakkale Milletvekili Bülent
Turan’ın sataşma nedeniyle yaptığı konuşması sırasında şahsına sataşması
nedeniyle konuşması
TANJU ÖZCAN
(Bolu) – Sayın Başkan, ben konuşmamın sonunda dedim ki: “Millî olmaya davet
ediyorum.” Bülent Bey de söz istedi, davete icabet etti, geldi, burada millî
oldu. 
Sayın Başkan,
benim söylediklerim son derece açık, sizin, bir kısmınızın -Hükûmetinizi
kastederek- millî duygularının eksik olduğunu ifade ettim. “Bu benim düşüncem.”
dedim. 
ENGİN ALTAY
(İstanbul) – Benim de düşüncem. 
TANJU ÖZCAN (Devamla)
- Bakın, bu düşünceyi benimle birlikte paylaşanlar var. 
Bakın, Afrin’le
ilgili bir konu var. Afrin’de şu anda bizim ordumuzun mücadele ettiği
teröristler Afrin’e ne şekilde geçti? Bu teröristleri oraya taşıyan otobüsleri
kim buldu, temin etti? Onların lahmacun paralarını kim verdi? Bunları da
konuşalım. Bakın, siz bunları anlatıyorsunuz. “Biz ordumuzun arkasındayız.”
diyoruz, biz millî milletvekilleriyiz, biz Cumhuriyet Halk Partisinin
milletvekilleriyiz. 
SEBAHATTİN
KARAKELLE (Erzurum) – Vay, vay, vay. 
TANJU ÖZCAN
(Devamla) - Her zaman çizgimiz aynıydı bizim.
Siz PKK’yla
oturup müzakere ederken ben bu kürsüden bunu eleştiren bir milletvekiliyim.
Hatırlamıyor musunuz bunları? Siz o zaman “Analar ağlasın mı?” derken ben
“Elinde silah olan teröristlerle sizin aynı masada ne işiniz var? Yazıklar
olsun size.” diyenlerdendim, hâlâ ben bu görüşümün arkasındayım. 
Benim çizgim hep
netti Bülent Bey, hep netti; hep durduğum yerde durdum ben, hep durduğum yerde
durdum. Yeri geldiğinde Apo’dan medet de ummadım. 
BÜLENT TURAN
(Çanakkale) – Dokunulmazlıkta ne yaptın? 
TANJU ÖZCAN
(Devamla) - Ne oldu Anayasa oylaması öncesinde? Abdullah Öcalan’a “Evet deyin.”
diye mektup yazdırtan kimdi? Kimdi? (CHP sıralarından alkışlar) Biz miydik?
“Evet” kampanyasına dâhil olmaya davet eden, PKK terör örgütünün liderine
“Evet” demeye davet eden mektubu yazdırtan kimdi? Afrin’deki o teröristlerin
Afrin’e geçişini sağlayan kimdi?
ENGİN ALTAY
(İstanbul) – Ne ayıp şey ya!
TANJU ÖZCAN
(Devamla) - Biz miydik? Kim yönetiyor bu ülkeyi? 
BÜLENT YENER
BEKTAŞOĞLU (Giresun) – Vay anam vay!
TANJU ÖZCAN
(Devamla) - Ben Genel Kurulu saygıyla selamlıyorum. (CHP sıralarından “Bravo”
sesleri, alkışlar) 
BÜLENT TURAN
(Çanakkale) – Sayın Başkan…. 
BAŞKAN – Sayın
Turan…
BÜLENT TURAN
(Çanakkale) – Sayın Başkan, bu üslup CHP’nin neden 25’i 26 yapamadığının en
büyük cevabı. 
MUSTAFA AKAYDIN
(Antalya) – Şu bakanı bir açıklasana, bakanı.
BÜLENT TURAN
(Çanakkale) - Biz, dün bu ülkede “Anneler ağlamasın.” diye büyük riskler aldık.
Bu ülkede beraber yaşayalım, kavga etmeyelim diye riskler aldık. O zaman farklı
şeyler söylediler, bugün farklı şeyler söylüyorlar. 
TANJU ÖZCAN
(Bolu) – Ben aynı şeyleri söyledim. 
BÜLENT TURAN
(Çanakkale) – PKK’nın bu süreçte “Evet”e mi “Hayır”a mı katkı sağladığını kulis
bilgilerinden dinlemeye gerek yok. Üç ay boyunca, tüm kampanya boyunca tüm
millet dinledi ve gördü. 
Teşekkür
ediyorum Sayın Başkanım.
MERAL DANIŞ
BEŞTAŞ (Adana) – Sayın Başkan…
BAŞKAN – Sayın
Danış Beştaş…
MERAL DANIŞ
BEŞTAŞ (Adana) – Sayın hatip, biraz önce bu “Evet” oyuyla ilgili konuşurken
bize laf geliyor, Eş Genel Başkanımızın dün mahkemedeki savunmasında…
BAŞKAN – Bunda
bir sataşma yok ama.
MERAL DANIŞ
BEŞTAŞ (Adana) – Biz açıklama yapmak istiyoruz.
BÜLENT TURAN
(Çanakkale) – Devam edelim gündeme Sayın Başkan.
BAŞKAN – Bunda
bir sataşma yok. 
MERAL DANIŞ
BEŞTAŞ (Adana) – Efendim, ben 60’a göre kısa bir söz istiyorum.
DİRAYET DİLAN
TAŞDEMİR (Ağrı) – Yanlış bilgi verdi. 
MERAL DANIŞ
BEŞTAŞ (Adana) – Yanlış bilgi verdi Sayın Başkan. 
BAŞKAN – Sayın
Danış Beştaş, bir dakika size söz vereyim ama burada, artık, hiç kimsenin
hiçbir lafı söylememesi noktasına geliyoruz.
DİRAYET DİLAN
TAŞDEMİR (Ağrı) – Manipüle etti, söylemediği bir şeyi söylemiş gibi söyledi. 
BAŞKAN – Buyurun
Sayın Danış Beştaş, bir dakika.
IV.- AÇIKLAMALAR (Devam)
29.- Adana Milletvekili Meral Danış Beştaş’ın, Bolu Milletvekili Tanju
Özcan’ın sataşma nedeniyle yaptığı konuşmasındaki bazı ifadelerine ilişkin
açıklaması
MERAL DANIŞ
BEŞTAŞ (Adana) – Sayın Başkan, bu sözler, açıkçası Demirtaş’ın dünkü sözlerinin
manipüle edilmesidir, bugün de kendisi, mahkemede, sözlerine, basın üzerindeki
manipülasyona cevap vermiştir. Oradaki açıklama şudur: Hükûmetin, o mektubu
“Evet diyor.” şeklinde yutturmaya çalışma -tırnak içinde- bir girişimin
olduğunu söylüyor. Yoksa, o notta “Evet deyin.” şeklinde bir açıklama da yok,
dün kendisi de bunu ifade etti mahkemede; burada, Hükûmetin, bu konuda başka
bir amaca hizmet etmek amacıyla bunu getirdiğini, “Evet”e zorlamak istediğini
söyledi. Bu doğru anlaşılsın. Mahkeme tutanakları elimizde yani bunu başka bir
yere çekmenin buradan ekmek kazanacak bir yol olmadığını da ifade etmek
istiyorum.
BÜLENT TURAN
(Çanakkale) – Tanju Bey tekzip edilmiş oldu. 
BAŞKAN –
Teşekkür ederim.
Sayın Altay…
ENGİN ALTAY
(İstanbul) – Sayın Başkan, bu tartışmalarla bir yere varmak mümkün değil. Ben,
bugün söylediğimi tekrar ediyorum. Bir, hiç kimsenin elinde bir başkasının
vatanseverliğini, yerliliğini, millîliğini ölçecek bir terazi de yok, hiç
kimsenin böyle bir haddi de yok. Böyle bir süreçte, bir yerlilik, millîlik
hamasetiyle, bunu, içeride bir siyasi partinin daha çok oy almasına yönelik
olarak kullanmak doğru değil. Türkiye'nin ihtiyacı olan şey emperyal güçlerin
tezgâhına gelmeden birlik ve dirliktir. Biz bu konuda samimiyiz ama AK PARTİ
bizim samimiyetimizi test etmek istiyorsa, belgelerle, fotoğraflarla,
geçmişteki söylemlerle buna hazırız diyorum.
Teşekkür
ediyorum. (CHP sıralarından alkışlar)
BAŞKAN – Sayın
Turan…
BÜLENT TURAN
(Çanakkale) – Sayın Başkan, tabii ki hiç kimsenin elinde birbirinin millîliğini
ölçme gibi bir imkân, alet olmaz. Ancak Avrupa Birliğinde sayısız raporda,
Amerika’nın kendi istihbaratında, tüm dünyada PYD’ye “terör örgütü” denirken
bir partili çıkar da “Elimizde istihbarat bilgisi yok, biz nereden bilelim
bunu?” derse bunun millîliği sorgulanır. 
Teşekkür
ediyorum Sayın Başkan.
MERAL
DANIŞ BEŞTAŞ (Adana) – Sayın Başkan…
ENGİN
ALTAY (İstanbul) – Ben bu Hükûmetin… 
BAŞKAN
– Sayın milletvekilleri…
ENGİN
ALTAY (İstanbul) – Başkanım…
BAŞKAN
– Bir şey söyleyeceğim, müsaade edin. 
ENGİN
ALTAY (İstanbul) – Buyurun, elim havada bekliyorum efendim. 
BAŞKAN
– Sayın milletvekilleri…
Lütfen
oturun yerinize, siz de, siz de. 
ENGİN
ALTAY (İstanbul) – Peki Başkanım.
BAŞKAN
– İki gündür bu kürsüde… Elbette ki tartışılır, elbette ki siyasi çerçeve
içinde düşünceler söylenir, ileri sürülür ama biraz yani müsaade edin. Karşı
gelebilirsiniz, destekleyebilirsiniz, eleştirebilirsiniz ama bugün Afrin’de
askerler çarpışıyor ve şehit oluyor. Askerlerin şehit cenazeleri Türkiye’ye
gelirken ben Mecliste bu bağlamdaki bir tartışmadan son derece rahatsızım. 
Birleşime
on dakika ara veriyorum. 
Kapanma Saati: 18.11
DÖRDÜNCÜ OTURUM
Açılma Saati: 18.26
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER: Mustafa AÇIKGÖZ (Nevşehir), Mehmet Necmettin AHRAZOĞLU
(Hatay)
-----0-----
BAŞKAN – Türkiye
Büyük Millet Meclisinin 60’ıncı Birleşiminin Dördüncü Oturumunu açıyorum. 
518 sıra sayılı
Kanun Tasarısı’nın görüşmelerine devam ediyoruz.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı (1/912) ile Plan ve Bütçe Komisyonu
Raporu (S. Sayısı: 518) (Devam)
BAŞKAN –
Komisyon yerinde.
Hükûmet yerinde.

22’nci madde
üzerinde Bolu Milletvekili Tanju Özcan ve arkadaşlarının önergesini oylarınıza
sunuyorum: Kabul edenler… Kabul etmeyenler… Önerge kabul edilmemiştir. 
22’nci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
23’üncü maddede
iki adet önerge vardır, ilkini okutuyorum: 
Türkiye Büyük Millet Meclisi Başkanlığına
Görüşülmekte
olan 518 sıra sayılı Kanun Tasarısı’nın 23’üncü maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir  Meral
Danış Beştaş Erol Dora
 İstanbul  Adana Mardin
 Mahmut Celadet Gaydalı  Feleknas
Uca
 Bitlis Diyarbakır

BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım. 
BAŞKAN –
Hükûmet?
BAŞBAKAN
YARDIMCISI RECEP AKDAĞ (Erzurum) – Katılmıyoruz efendim. 
BAŞKAN – Önerge
üzerinde Mardin Milletvekili Sayın Erol Dora konuşacak. 
Buyurun Sayın
Dora. 
EROL DORA
(Mardin) – Sayın Başkan, değerli milletvekilleri; 518 sıra sayılı Yatırım
Ortamının İyileştirilmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 23’üncü maddesi üzerinde Halkların Demokratik Partisi adına
söz aldım. Genel Kurulu saygıyla selamlıyorum.
Değerli
milletvekilleri, tasarının bu bölümünde birçok farklı maddede yapılan
değişiklikle 6750 sayılı Ticari İşlemlerde Taşınır Rehni Kanunu’nda bir dizi
düzenlemeye gidilmekte ve KOBİ’lere ait her türlü taşınırın rehin edilebilmesi
amaçlanmaktadır. Böylelikle, finansal sistemin önemli bileşenlerinden olan
KOBİ’lerin kredi kullanabilmek için rehin verecekleri taşınmaz mallarının
kalmadığı itiraf edilmektedir. Bu düzenleme, ekonomimizin içerisinde bulunduğu
sağlıksız durumu bir kez daha ifşa etmektedir. 
Değerli
milletvekilleri, yapılan düzenlemelerle, KOBİ’lerin sahip olduğu her türlü
taşınır ve hak üzerinde rehin hakkı kurulabilecek, rehin edilen taşınır
varlığın gelecekteki her türlü faiz, sigorta gibi hukuki getirileri ile doğal
ürün ve ikamesi mallar taşınır varlıkla birlikte doğrudan rehin kapsamına girecek.
Rehin gösterilecek taşınırların akıbetinin belirsizliği özellikle, borç verecek
kamu bankalarını da büyük bir riske atmış olacaktır. Bu konu, Hükûmetin
borçlanmaya dayalı sözde büyüme politikasının bir yansımasıdır ve ileride hem
borçlananlar açısından hem de borç verenler açısından büyük sorunları
beraberinde getirecektir.
Değerli
milletvekilleri, yatırım ortamının iyileştirilmesine dönük ne kadar teknik
düzenleme yapılırsa yapılsın hukuk, demokrasi ve özgürlükler genişletilmeden,
OHAL kaldırılmadan katma değer ve istihdam yaratan, nitelikli yatırım çeken
veya etkin girişimlerin yeşerdiği bir ülke olmaktan bahsetmemiz mümkün
değildir. Bu değişikliklerin yatırım ortamını iyileştirmeye dair düzenlemeler
olmadığı ve çok daha riskli uygulamaları beraberinde getireceğini düşündüğümüz
için maddenin tasarı metninden çıkarılmasını talep ediyoruz.
Değerli
milletvekilleri, Türkiye bir buçuk yılı aşkın bir zamandır OHAL’le
yönetilmektedir. Bu durum, aslında on altı yıldır iktidarda olan AK PARTİ’nin
ülkeyi normal yollardan yönetemediğinin de açık bir göstergesi niteliğindedir.
Demokrasilerde sınırlı, süreli, zorunlu OHAL uygulamaları bağımsız yargının
denetimine tabi olduğu gibi OHAL’i doğuran tehditle sınırlı olmak zorundadır.
İlk başlarda üç ay uygulanacağı söylenen OHAL dönemi artık süresinin ne zaman
biteceği belli olmayan keyfî uygulamalara dönüşmüştür. İş dünyası, esnaf,
emekçi âdeta diken üstünde. Bir de bu endişeler ve belirsizlikler üzerine
uluslararası kredi derecelendirme kuruluşlarının Türkiye’yi sürekli olarak
kırılgan ekonomiler arasında gösteren tespitleri eklendiğinde durumun vahameti
daha da netlik kazanmaktadır.
Sayın Başkan,
değerli milletvekilleri; OHAL şartlarında doğrudan yeni yabancı yatırımcının
gelmediğini, yerli yatırımcının da hem yeni yatırım yapmayı bıraktığını hem de
yatırımlarını yurt dışına taşıdığını görüyoruz. OHAL’in doğal sonuçları olarak
yüksek enflasyon, yüksek işsizlik, yüksek faiz, yüksek döviz kurları, yüksek
bütçe açığı, yüksek cari açık olarak ekonomiye ağır yükler yüklemeye devam
ediyor. OHAL’e dayanarak haksız, hukuksuz ve adaletsiz şekilde milletvekilleri,
gazeteciler, akademisyenler cezaevine atılıyor, insan hakları ihlalleri hız
kesmeden devam ediyor. Bu adaletsiz uygulamalar ise birçok farklı sorunun
yanında, konumuz özelinde, yatırım ortamını da yok etmektedir. Bakınız, 2016
Temmuz ayında yüzde 8,79 olan enflasyon Aralık 2017 döneminde yüzde 11,92 oldu
ve son on beş yılın en yüksek enflasyon oranı olarak tarihe geçti. Yine aynı
zaman diliminde dolar kurunda yüzde 26, euro kurunda yüzde 40 artış oldu.
Benzer biçimde, aynı on sekiz ayda mazot fiyatları yüzde 36, benzin fiyatları
ise yüzde 30 artış gösterdi.
Değerli
milletvekilleri, netice itibarıyla, OHAL kaldırılmadan, demokrasi ve
özgürlükler alanı genişletilmeden ne toplumsal barış tesis edilebilir ne de
ülke ekonomisi düzlüğe çıkarılabilir. OHAL’de ısrar edildikçe sorunlarımız daha
da içinden çıkılmaz noktalara gelecektir. 
Bu duygularla
tekrar hepinizi saygı ve sevgiyle selamlıyorum.
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük
Millet Meclisi Başkanlığına
Görüşülmekte
olan 518 sıra sayılı Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı’nın 23’üncü maddesinin aşağıdaki
şekilde değiştirilmesini arz ve teklif ederiz. 
Saygılarımızla.
 Zekeriya Temizel  Mehmet
Bekaroğlu Bülent Kuşoğlu
 İzmir İstanbul Ankara
 Musa Çam Bihlun
Tamaylıgil Utku Çakırözer
 İzmir  İstanbul
 Eskişehir
 Kadim Durmaz  Kamil
Okyay Sındır
 Tokat İzmir
Madde 23- 6102
sayılı Kanun’un 428’inci, 430’uncu ve 431’inci maddelerinde yer alan hükümler
yürürlükten kaldırılmıştır.
BAŞKAN –
Komisyon, önergeye katılıyor mu? 
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım.
BAŞKAN –
Hükûmet?
BAŞBAKAN
YARDIMCISI RECEP AKDAĞ (Erzurum) – Katılmıyoruz Değerli Başkanım.
BAŞKAN – Önerge
üzerinde İzmir Milletvekili Sayın Kamil Okyay Sındır konuşacaklar. 
Buyurun
Sayın Sındır. (CHP sıralarından alkışlar)
KAMİL
OKYAY SINDIR (İzmir) – Sayın Başkan, değerli milletvekilleri; 518 sıra sayılı
Yatırım Ortamının İyileştirilmesi Amacıyla Bazı Kanunlarda Değişiklik
Yapılmasına Dair Kanun Tasarısı’nın 23’üncü maddesi üzerine grubumuz adına söz
almış bulunuyorum.
Değerli
arkadaşlar, “yatırım ortamının iyileştirilmesi”, çok güzel bir kavram, çok
anlamlı bir kavram. Ülkemizin de en çok ihtiyaç duyduğu şey bu değil mi?
Üretim. Üreterek büyüyen bir ülke olma özlemi; hatta katma değeri yüksek,
getirisi yüksek üretime ve istihdam yaratan üretime yönelik bir gelişme, bir
kalkınma. Öyle geçici, öyle bugünü kurtaran veya istihdam yaratan değil ama
birilerinin cebinin daha da çok dolmasına yönelik bir yatırım değil. 
Değerli
arkadaşlar, söz konusu kanun tasarısının bütünü üzerinde şunu söyleyebilirim ki
bürokratik süreçlerin rasyonel hâle getirilerek gerek zaman ve gerek maliyet
anlamında iyileştirme sağlanması aslında iyi bir şey ama bunun yasa değişikliği
değil, o bürokratik süreçlerin iyileştirilmesi adına daha doğru bir karar
olacağını özellikle belirtmek istiyorum. 
Yatırım
Ortamını İyileştirme Koordinasyon Kurulu diye bir kurul var. Şimdi, bu
neoliberal ekonomi politikalarının Türkiye’yi içine soktuğu rekabetçi anlayış
ve yatırımcıyı, özellikle özel sektör girişimlerini, yabancı yatırımcıları
kendi topraklarınıza, kendi vatanınıza davet etme, cezbetme anlayışı ve buna
yönelik yapılan çabalar bir kere üzerinde özellikle durmamız gereken ve
dikkatle durmamız gereken konular. Bu Yatırım Ortamını İyileştirme Koordinasyon
Kuruluna baktığımızda bu politikaların gereği olan bir kurul oluşturulmuş. Bu
politikaların gereği olan, hep dile pelesenk ettiğiniz, özellikle siyasal
iktidarın bu yönetişim modeli, yönetişim yani bir yanda hükûmet, devlet,
devleti temsil eden, yöneten hükûmet, diğer yanda özel sektör ve üçgenin bir
diğer ucunda da halk ve kamu veya diğer ifadeyle halkın temsilcileri olan
STK’ler. Oysa bu kurula baktığınızda STK diye bir yapıyı görmüyorsunuz. Özel
sektör ve Hükûmet el ele, kol kola yatırım ortamını iyileştiriyor. 
Peki,
değerli arkadaşlar, eğer ekonomik kaygılar ekolojik kaygıların önüne geçerse bu
ülkede ne üretim yapacak toprak kalır ne tarihî ve doğal kaynaklarımız kalır ne
kültürel değerlerimiz kalır, hepsi yok olur gider. Ne adında? “Kamu yararı”
adında ki hukukta ben hâlen daha bir metin görmedim ki kamu yararı şudur
densin. Dolayısıyla topraklarımızın, tarım alanlarımızın, sularımızın,
havamızın kirletilmesinin önünü açan bir süreç. Hep “sürdürülebilirlik”
diyoruz. “Sürdürülebilirlik” tanımı, kavramı, aslında günü kurtaran ve geleceği
yok eden bir kavram değil. Geleceği bugünden daha iyi koşullar altında gelecek
nesillere teslim ettiğimiz bir kavramdır sürdürülebilirlik. 
Şimdi
değerli arkadaşlar, burada özellikle üzerinde durmak istediğim bir genelge var.
Uluslararası normlarda anayasa, kanun, tüzük, yönetmelik, bunlar bu silsileyle
kendilerini gösterir. Genelgeler ise baktığımızda aslında bu tüzük ve
yönetmeliklerin içeriklerinde, yasa ve yönetmeliklerin uygulanmasında yol gösterici,
aydınlatıcı, dikkat çekici amaçlı metinlerdir. Bir yasal metin değildir
genelge. Buradan 2009 yılında yayınlanmış olan -ki o dönem daha bakanlık bile
Çevre ve Orman Bakanlığıydı, adı bile eski hâlde- hâlen uygulanan bir genelgeye
dikkatinizi çekmek istiyorum, 2009/7 sayılı Genelge. Yatırımcının yapmak
istediği yatırımın eğer hakkında ÇED olumlu kararı alınmışsa ve buna itiraz
edenlerin mahkemelerden aldıkları iptal veya yürütmeyi durdurma kararları
varsa, bu genelgeyle hukuk normlarını bir kenara bırakarak, genelge marifetiyle
mahkeme kararlarını yok sayan –ki anayasal bir zorunluluktur o kararları
Hükûmetin, devletin, kurumların kabul etmesi ve uygulaması- bir anlayışla,
arkadan dolanarak, yeniden inceleme değerlendirme kurullarının oluşturulup
ÇED’i, mahkemenin iptal ettiği ÇED’i aynı koşullarla yeniden verme çabası. İşte
bu sayede çevre talan ediliyor, bu sayede doğal kaynaklar yok ediliyor. En
basit…
(Mikrofon
otomatik cihaz tarafından kapatıldı) 
KAMİL OKYAY
SINDIR (Devamla) – Sayın Başkan, bir dakika …
BAŞKAN –
Tamamlayın. Peki, Sayın Sındır.
KAMİL OKYAY
SINDIR (Devamla) – Çok basit bir örnek vermek istiyorum. Çok örneği var. Az
önce 3’üncü havalimanıyla ilgili yer konusunda yapılan itirazlara ve mahkeme
kararına rağmen aynı genelgeyle arkadan dolandı.
İzmir
Efemçukuru, İzmir’in tepesi, yanı Çamlı Barajı. Buradaki altın madeni kapasite
artırmak istiyor, itiraz ediliyor; halk, STK’ler, kamuyu temsil eden halk
itiraz ediyor ama mahkeme kararına rağmen, yürütmeyi durdurma ve iptal kararına
rağmen, arkadan dolanarak ÇED olumlu raporu yeniden veriliyor mahkemeyi yok
sayan. 
Bu hükümleri
eğer biz bu genelgeyle, kanunları yok sayan bir anlayışla yatırımı
iyileştireceksek bu ülkede yarın ekin ekecek toprak bulamayız, yiyecek gıda
bulamayız, gelecek nesillerimize sürdürülebilir bir gelecek sunamayız diyorum.
Saygılar
sunuyorum. (CHP sıralarından alkışlar) 
BAŞKAN –
Teşekkür ederim Sayın Sındır.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
24’üncü maddede
3 adet önerge vardır, sırasıyla okutacağım.
Türkiye Büyük Millet Meclisi Başkanlığına
Görüşülmekte
olan 518 sıra sayılı Kanun Tasarısı’nın 24’üncü maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Meral
Danış Beştaş Erol Dora
 İstanbul  Adana Mardin
 Mahmut Celadet Gaydalı  Feleknas
Uca
 Bitlis Diyarbakır

BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım. 
BAŞKAN –
Hükûmet?
BAŞBAKAN
YARDIMCISI RECEP AKDAĞ (Erzurum) – Katılmıyoruz Değerli Başkanım. 
BAŞKAN – Önerge
üzerinde Adana Milletvekili Sayın Meral Danış Beştaş konuşacaklar. 
Buyurun Sayın
Danış Beştaş. (HDP sıralarından alkışlar) 
MERAL DANIŞ
BEŞTAŞ (Adana) – Sayın Başkan, teşekkür ediyorum. 
Bu kürsüden
cezaevlerinde yaşanan hak ihlallerine ilişkin her gün mutlaka bir konuda bir
cezaeviyle ilgili hak ihlalini gündeme taşıyoruz. Emin olun, biraz önce arayan
annelerden aldım bu bilgiyi. Bir tanesi Osmaniye Cezaevinde. Son iki gündür
sayısız başvuru aldık ve orada görüşmeye giden ailelerin anlatımları, korkunç
bir işkence yapıldığı yönünde. Ve Şakran Cezaevinden bir ekip getirildiğini, bu
ekibin orada bulunan hükümlü ve tutuklulara yönelik ağır işkenceler
uyguladıklarını ifade ediyorlar. Hatta bana verilen bilgiye göre içlerinden bir
tanesi komadaymış yani ağır yaralanmış ve tedaviye götürülmüyor. Ve annesi
-Mehmet Emin Dal’ın annesiyle biraz önce telefonda konuştum- oğlunun yüzünün
gözünün yara bere içinde olduğunu, yüzünün yırtıldığını tarif ediyor. Zaten çok
zayıfladığını ve âdeta böyle vücudunun her tarafında yara olduğunu kendisi
ifade ediyor. Diğer iki isim, aileleriyle görüştüğüm, Ömer Aras ve Emin Dal.
Osmaniye Cezaevinde hâlihazırda şu anda bu uygulamalar devam ediyor. Bu
kürsüden yetkililere bir kez daha, hapishanelerdeki bu işkenceleri, bu kötü
muameleyi, bu saldırıları durdurmaları gerektiğini, hapishanelerin işkence yeri
olamayacağını, hiçbir yerde işkence ve kaba dayağın ya da fiziki şiddetin zaten
meşruiyetinin olmadığını ama devlet güvenliğinde olan, denetiminde olan bir
yerin de, ceza infaz kurumunun da bu uygulamalarla sürekli gündemden
düşmediğini ve hiçbir tedbir alınmadığını bir kez daha ifade etmek istiyorum. 
Başka bir not
var önümde… Bursa H Tipi Cezaevinde ayakta sayıma direndikleri için işkenceye
maruz kalan ve yatak olmayan bir cezaevi olduğu bildirildi. Boş ranzalar varmış
sadece. Bu isimler, bize gelen isimler: Yüksel Akgün, Hüsamettin Esen, Serhat
Sezgin, İdris Başaran, Ersin Arıkan, Mehmet Şirin Baycu, Hasan Özaydın,
Abdulkadir Doğru, Selim Acar. Bunlara dün itibarıyla sekiz saat ters kelepçe
uygulanmış. Bu ifade ettiğim isimlere hiçbir şekilde yemek verilmemiş, kişisel
ihtiyaçları ve tuvalet ihtiyaçlarını da ters kelepçeli oldukları için
karşılayamamışlar. Bunlar doğrudan bize iletilen bilgiler.
Ayrıca,
“Hüsamettin Esen” adlı kişi de, kolları ve kafasına vurulduğu için görgü
tanıkları –ailesi anlatıyor- darbedildiğini ve kafasındaki şişlikleri dışarıdan
görecek ve dokunmak hâlinde görebildiklerini de ifade ettiler.
Yine, “Serhat
Sezgin” isimli kişiye kaba dayak atılmış ve hatta, üstünün başının infaz koruma
memurları tarafından yırtıldığını da ifade etmişler.
Burada verdiğim
belki iki örnek, Bursa ve Osmaniye ama birçok bölgeden, birçok cezaevinden, bu
şekilde içeriği ağır başvurular geliyor ve bu, bu dönemin açıkçası
karakteristik özelliklerinden biri hâline geldi. İlk dönemde, OHAL döneminde
ifade ettiğimizde Sayın Bozdağ “Bize isim verin.” diyordu. Bu nedenle artık
isim alıyoruz. Buradan tutuklu ve hükümlülerin isimlerini bile söylüyoruz ve bu
konuda gerçekten gerekli tedbirlerin alınması gerekiyor.
Diğer yandan, 29
kişi, Celalettin Can’la birlikte Afrin Operasyonu’na karşı çıktıkları için bir
haftadır Emniyette gözaltında tutuluyorlar. “Celalettin Can” ismi Türkiye’de
bilinen bir isimdir ve uzun yıllar 12 Eylülde hapishanede kalan, ağır
işkenceler gören ve gerçekten hayatını demokrasi, insan hakları mücadelesine
adayan bir şahıs Celalettin Can aynı zamanda. Yedi gündür keyfî bir şekilde
Emniyette tutuluyorlar ve bize avukat arkadaşların ve ailelerin verdiği bilgiye
göre, havasız ve temiz olmayan, hijyenik olmayan bir ortam. Celalettin Can çok
ağır bir kalp ameliyatı geçirmişti ve içeride tansiyonu sürekli yükselip
alçalıyor. Çok ciddi bir hayati tehlikesi de var. Açıkçası, yıllarını
cezaevinde geçiren, hayatını insan hakları mücadelesine adayan, zamanında akil
insanlar listesinde olan ve bizim Parti Meclisi üyemiz Celalettin Can ve
yanındaki 29 kişinin de gözaltında tutulmasının hiçbir makul nedeni yoktur; bu,
keyfiyettir; keyfiyetin olduğu yerde hukuk bitmiştir. Derhâl gözaltıların
serbest bırakılmasını talep ediyoruz. (HDP sıralarından alkışlar) 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 518 sıra sayılı Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı’nın 24’üncü maddesinin aşağıdaki
şekilde değiştirilmesini arz ve teklif ederiz.
Saygılarımızla.
 Zekeriya Temizel Musa
Çam Utku Çakırözer
 İzmir İzmir Eskişehir
 Nurhayat Altaca Kayışoğlu Kadim
Durmaz Mehmet Bekaroğlu
 Bursa Tokat İstanbul
 Bülent Kuşoğlu Bihlun
Tamaylıgil
 Ankara İstanbul
MADDE 24- 6102
sayılı Kanunun 575 nci maddesinin birinci fıkrasında geçen “kurucuların
imzalarının noterce onaylanması veya şirket sözleşmesinin ticaret sicili müdürü
yahut yardımcısı” ifadeleri “kurucular tarafından ticaret sicil müdürlüğünde
yetkilendirilmiş personelin” şeklinde değiştirilmiştir. 
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım.
BAŞKAN –
Hükûmet?
BAŞBAKAN
YARDIMCISI RECEP AKDAĞ (Erzurum) – Katılmıyoruz Sayın Başkanım.
BAŞKAN – Önerge
üzerinde Bursa Milletvekili Sayın Nurhayat Altaca Kayışoğlu konuşacaklar.
Buyurun Sayın
Altaca Kayışoğlu. (CHP sıralarından alkışlar) 
NURHAYAT ALTACA
KAYIŞOĞLU (Bursa) – Teşekkür ediyorum.
Sayın Başkan,
değerli milletvekilleri, ekranları başında bizi izleyen değerli milletimiz;
hepinizi saygıyla selamlıyorum. 518 sıra sayılı Yatırım Ortamının
İyileştirilmesi Amacıyla Bazı Kanunlarda Değişiklik Yapılmasına Dair Kanun
Tasarısı’nın 24’üncü maddesiyle ilgili vermiş olduğumuz önerge üzerine söz
almış bulunuyorum.
Değerli
milletvekilleri, yatırım ortamının iyileştirilmesini, üretim yapılmasını
elbette ki bizler de çok istiyoruz ama ortada bir bataklık varken, bu bataklığı
kurutmak yerine tek tek sinekleri bir torbaya doldurmaya çalışmak, torba
yasalarla bu ortamla mücadele etmek kesin ve kalıcı bir çözüm değildir. 
Yatırım
ortamının kötü olmasının bizatihi temel gerekçesi, sebebi, 16 Nisan mühürsüz
seçimiyle milletin önüne konulan tek adam rejimidir. Demokrasinin ortadan
kaldırıldığı tek adam rejiminde -yargı bağımsızlığının yok edildiği-
milletimizin can güvenliği artık kalmamıştır. Hukuk devleti yok edilmiştir.
Milletimizin mal güvenliği kalmamıştır. Milletimizin adalete olan güveni
sarsılmış, hukuk güvenliği kalmamıştır. AKP Genel Başkanı bir sabah kalkıp
“TEOG kaldırılsın.” dediğinde ertesi gün TEOG kaldırılıyorsa; yine, AKP Genel
Başkanı bir sabah kalkıp “Yardımcı doçentlik de nedir? Bunu kaldırın.”
dediğinde, ertesi gün bunu kaldırmak için çalışmalar başlatılıyorsa böyle bir
ülkede yatırım ortamı iyileştirilebilir mi değerli milletvekilleri? 
Üzerinde
konuştuğum bu madde ve devamındaki birçok madde, yatırımcıların malının
mülkünün rehin verilmesiyle ilgili kolaylaştırıcı maddeler. Şimdi soruyorum: Hangi
yatırımcı “Ben malımı mülkümü kolayca rehin edebileceğim.” diye koşa koşa bir
ülkede yatırım yapar? 3 Aralık 2017 tarihinde AKP Genel Başkanının “Yurt dışına
giden sermayeye izin vermeyin.” talimatı sermayeyi ürkütmekten ve daha fazla
kaçırmaktan başka bir işe yaramayacağı için ertesi gün bu söylemden çark
edildi. Buna rağmen, 2019’da tam anlamıyla yürürlüğe girecek olan tek adam
rejiminde bir kararnameyle malına mülküne el konulacağı endişesi taşıyan iş
insanları bu ülkeye yatırım yapar mı?
Dün konuşmalarında
Değerli Vekilimiz Bülent Kuşoğlu da bahsetti, ülkeden maalesef sermaye kaçıyor.
Bunu önlemenin yolu, katılımcı bir şekilde hazırlanmamış olan bu torba yasalar
değildir. Yatırım istiyorsanız, ey Hükûmet, demokrasiyi önce bu ülkeye
getireceksiniz ve hukuk devletini, yargı bağımsızlığını, hukukun üstünlüğünü
tam anlamıyla tesis edeceksiniz, ancak o şekilde bu bataklık kurutulabilir
diyorum. Ülkemizin 5 temel sorununun da; ekonominin, dış politikanın, Kürt
sorununun, eğitimin, demokratikleşme sorununun tamamı ancak bu yolla
çözülebilir. 
Nitekim, önemli
olduğunu düşündüğüm verileri tekrar buradan söylemek istiyorum. Dünya Bankası
2016 Yılı Dünya Yönetişim Göstergeleri Raporu’ndaki veriler ülkemizin devlet
yönetimi karnesinin gittikçe kötüleştiğini gösteriyor. Söz hakkı ve hesap
verilebilirlikte yani ifade özgürlüğü, basın özgürlüğü, toplantı özgürlüğü gibi
özgürlüklerde ülkemiz 204 ülke arasından 144’üncülüğe gerilemiştir. Hukukun
üstünlüğünde 209 ülke arasından 108’inciliğe gerilemiş ve bu notuyla Ermenistan,
Sırbistan, Karadağ, Güney Afrika, Gana ve Ruanda’nın da altında bulunmaktadır.
Mevzuat kalitesi açısından iki yılda yani son iki yılda çıkardığınız buradaki
yasalar, KHK’lerle 11 sıra birden ülkemizi gerilettiniz. Kamu yönetiminin
etkinliği açısından politik baskılardan kaynaklı olarak 27 sıra birden
gerileyip 95’inci sıraya geldik ve yolsuzluğun kontrolü bakımından da maalesef
Bulgaristan, Senegal, Güney Afrika gibi ülkelerin gerisindeyiz. Peki, istikrar,
o bahsettiğiniz istikrar konusunda ülkemiz ne durumda diye sorarsanız, iki
yılda 13 sıra gerilemiş ve 199’uncu sıraya gelmişiz. Dünyada bizden sonra
sadece 12 ülke var istikrarsız olan. Bu tablo bu ülkenin evlatları olarak
bizleri üzüyor ve utandırıyor. 
Hükûmete
sesleniyorum: Sizde de bir parça vicdan varsa, biraz vatan sevgisi, gerçekten
millî duygular varsa -ki millî görüş gömleğini çoktan çıkarmıştınız- bu tabloyu
değiştirmek için gerçek ve sonuca etkili adımlar atarsınız. O zaman bu ülkeye
yatırım da gelir…
(Mikrofon
otomatik cihaz tarafından kapatıldı)
NURHAYAT ALTACA
KAYIŞOĞLU (Devamla) – …bu ülkenin diğer sorunları da çözülür diyorum.
Genel Kurulu
saygıyla selamlıyorum. (CHP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 518 sıra sayılı Tasarı’nın çerçeve 24’üncü maddesindeki “ticaret sicili
müdürlüğünde yetkilendirilmiş personelin” ibaresinin “yetkilendirilmiş ticaret
sicili müdürlüğü personelinin” şeklinde değiştirilmesini arz ve teklif ederiz.
 Erkan Haberal Kamil
Aydın Erkan Akçay
 Ankara Erzurum Manisa
 Ahmet Selim Yurdakul Baki
Şimşek
 Antalya Mersin
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım.
BAŞKAN –
Hükûmet? 
BAŞBAKAN
YARDIMCISI RECEP AKDAĞ (Erzurum) – Katılmıyoruz efendim.
BAŞKAN – Önerge
üzerinde Antalya Milletvekili Sayın Ahmet Selim Yurdakul konuşacaklar.
Buyurun Sayın
Yurdakul. (MHP sıralarından alkışlar) 
AHMET SELİM
YURDAKUL (Antalya) – Sayın Başkan, değerli milletvekilleri; Türk milleti için
canını dişine takarak görev yapan Türk Emniyet teşkilatına katılmak ve Türk
milletine huzur ve güven sunmak üzere mücadelenin bir parçası olmak isteyen
gençlerin yaşadığı bir sıkıntıyı dile getirmek için Milliyetçi Hareket Partisi
adına söz aldım. Tahmin ediyorum, birçok vekilimiz de bu talebi almıştır. Ben
de geçtiğimiz hafta 4, bu hafta da 2 ayrı heyetle ziyaretime gelen genç kardeşlerimin
yaşadığı mağduriyete şahit oldum. Konuyu kısaca ifade etmek isterim. 
3 Ocak 2018
tarihinde Resmî Gazete’de bir mevzuat değişikliği yayınlandı. Bu değişiklikle
Emniyet Teşkilatı Sağlık Şartları Yönetmeliği’ne daha önce olmayan bir madde
eklendi, buna göre sağlıklı hepatit B taşıyıcılarının polis olması engellendi.
Oysa 4 Eylül 2013 tarihinde Resmî Gazete’de yayınlanan ve 2018 yılının başına
kadar yürürlükte olan Emniyet Teşkilatı Sağlık Şartları Yönetmeliği’ne göre
hepatit B taşıyıcısı olan sağlıklı kişiler polis olabilmekteydiler. Birçok
kardeşimiz bu yönetmeliğe göre polis olma umuduyla bin bir emek harcadılar,
özel dersler aldılar, kurslara gittiler, kimisi özel ve pahalı diyetler
yaptılar, aileleri bu kardeşlerimiz için belki de ellerindeki avuçlarındaki son
imkânları seferber ettiler. Ülkemizin çeşitli illerinde gerçekleştirilen
sınavlara belki de ceplerinde simit alacak parası olmayan ailelerin çocukları
girdi ancak gördüler ki bin bir emekle ve gayretle hazırlandıkları sınav
şartları sonradan değişti. 2017 yılında başarılı oldukları yazılı sınavlarından
sonra mülakat tarihini bekleyen bu kardeşlerimiz büyük bir hüsranla
karşılaştılar, bir gecede değiştirilen mevzuat nedeniyle maalesef şimdi mağdur
durumdalar. 
Muhterem
vatandaşlar, polis olmaya engel olarak değerlendirilen hepatit B
taşıyıcılığının tıbbi olarak değerlendirildiğinde polis olmaya herhangi bir
engel oluşturmadığı kanaatindeyim. Tıp ve iş hukuku branşlarından
bilirkişilerin de bu yönde raporları olduğunu bilmenizi isterim. Türk milleti
için canını dişine takarak görev yapan Türk emniyet teşkilatına katılmak ve
Türk milletine huzur ve güven sunmak üzere mücadelenin bir parçası olmak
isteyen gençlerden hepatit B taşıyıcısı olanların bu hususta önlerinin açılması
beklentisi haklı ve vicdana uygundur. Hükûmetimiz ve İçişleri Bakanlığı
zannediyorum bu konuda milletimizin sesine kulak verecek ve talepleri
değerlendirerek olumlu bir adım atacaktır. Şu anda eski Sağlık Bakanımız,
Başbakan Yardımcısı Recep Akdağ buradalar. O da bu konuyu bir doktor olarak
değerlendirecek ve Sayın İçişleri Bakanımız Süleyman Soylu’yla birlikte, tekrar
bu gençlerin önünün açılmasını bilimsel çalışmalarla değerlendirerek gündeme
almanızı ben buradan arz ediyorum.
Sayın Başkan,
kıymetli milletvekilleri; Milliyetçi Hareket Partisi, ülkemizin ilerlemesinde,
iş bölümüne ve uzmanlık sahiplerinin kariyerlerini kendi meslek dallarında
geliştirebilmelerine çok önem vermektedir. İnsan hayatının söz konusu olduğu,
sağlık alanında mükemmeliyeti yakalamanın anahtarı eğitimli kişilerin istihdam
edilmesidir. Bu nedenle, sağlık alanında eğitim alan yardımcı sağlık
branşlarına hak ettikleri önemin verilmesinden yanayız. 36 tane branş var ve en
az 470 bin atanamayan yardımcı sağlık personelimiz var. Örneğin, ameliyathane
teknikerleri gibi birçok branşların da doğru düzgün bir meslek tanımı maalesef
yok. Bu branştan mezun olan kardeşlerimiz geliyor ve bana, iki yıl boyunca
sağlık eğitimi aldıklarını ama bunun karşılığında hastanelerde ancak temizlik
görevlisi olarak çalışabildiklerini ifade etmektedirler. Birkaç haftalık
sertifika eğitimlerini hâlâ ön lisans seviyesi üniversite eğitimi alan
insanlara tercih eden yaklaşımları üzülerek izliyoruz. Yardımcı sağlık
personeli kardeşlerimizin daha fazla sayıda, adil ve eşit sayıda atamayla kamu
sağlık kuruluşlarında görev alması ülkemizin lehine bir uygulama olacaktır. Bu
atamanın bir an önce yapılmasının, sağlıkta istenilen kaliteyi ve hasta
memnuniyetini artıracağı kesindir.
Genel Kurulu
saygıyla selamlıyorum. (MHP sıralarından alkışlar)
BAŞKAN –
Teşekkür ediyorum Sayın Yurdakul.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
25’inci maddede
iki adet önerge vardır, sırasıyla okutacağım ve işleme alacağım.
Türkiye Büyük Millet Meclisi Başkanlığına
Görüşülmekte
olan 518 sıra sayılı Kanun Tasarısı’nın 25’inci maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Meral
Danış Beştaş Erol Dora
 İstanbul  Adana Mardin
 Mahmut Celadet Gaydalı  Ertuğrul
Kürkcü
 Bitlis İzmir

BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım. 
BAŞKAN –
Hükûmet?
BAŞBAKAN YARDIMCISI
RECEP AKDAĞ (Erzurum) – Katılmıyoruz efendim. 
BAŞKAN – Önerge
üzerinde İzmir Milletvekili Sayın Ertuğrul Kürkcü konuşacaklar. 
Buyurun Sayın
Kürkcü. (HDP sıralarından alkışlar)
ERTUĞRUL KÜRKCÜ
(İzmir) – Sayın Başkan, sevgili arkadaşlar; bu yasa tasarısının tamamı hakkında
tekrar konuşacağım. Gerçi belli maddelerin çıkarılmasını istiyoruz ama esas
mevzu şu: Bu yasa tasarısı, istihdamı değil yatırımı önceleyen, dolayısıyla
yasa tasarısının bütün amaçları gerçekleştiğinde daha çok yatırımcının daha çok
parayı Türkiye'de yatırıma sevk etmesi için özendirici olmak üzere tasarlanmış
fakat bunun -hepimiz biliyoruz- bir sonuç yaratabilmesi yani genel olarak
Türkiye'nin bütün yurttaşlarının hayatını iyileştiren bir önlem hâline
gelebilmesi, toplumun tamamına buradan doğacak faydanın yayılmasıyla ilgili
olabilir. Oysa peş peşe alınan bütün tedbirlere rağmen, sonuçta gördüğümüz şey,
Türkiye'de genel olarak zengin ile yoksul arasındaki uçurumun giderek açılması;
işsiz sayısının, dolayısıyla işsizliğin ve dolayısıyla yoksulluğun tabanının
genişlemesi, göreli bütün iyileşmelere, bir önceki yıla, önceki beş yıla göre
nispi kimi iyileşmelerin bir bütün olarak nüfus artışı, toplumun beklentileri,
uluslararası alanda elde edilen göreli artışlar karşısında esasen Türkiye’nin
yoksullarının aleyhine bir büyüme sağlandığı apaçık ortada. 
TÜİK’in işsizlik
sayıları ortaya çıktı, çok önemli bu. Bütün bu tedbirler alınıyor ama bu
tedbirlerin sonucunda geniş tanımlı işsizlikte oran yüzde 17,6; işsiz sayısı da
6 milyon. Genç kadın işsizliği yüzde 25, tarım dışı genç işsizliği yüzde 29,8
yani aşağı yukarı her 3 gençten 1’i işsiz tarım dışında ve her 4 kadından 1’i
işsiz. Şimdi, bunun sonuçları sadece ve sadece yoksulluk, eşitsizlik,
adaletsizlik olarak, tahammül edilemez bir kısıtlılık olarak ortaya çıkmıyor,
öte yandan bu tahammül edilemezliğe verilen tepkiler de hiç beklenmedik
sonuçlara yol açabiliyor. Türkiye’de artan kıyıcılığın, artan yıkıcılığın,
yıkım çağrılarının artan bir tutkuyla karşılık bulabilmesi, esasen hayatlarını
değiştirebilmek, kendilerini gerçekleştirebilmek için hemen oracıkta ellerini
uzattıklarında bulabilecekleri kamusal imkânlardan mahrum bırakılmış insanların
reaksiyonlarıyla ilgili. Dünyanın neresine bakarsanız bakın, tarihin hangi
dönemine bakarsanız bakın, ultramilliyetçilik, faşizm, diktatörlük, kıyıcılık,
iç savaş, iç çatışma esasen aşağı yukarı benzer semptomlar üzerine yükselir.
Kırdan kente muazzam bir göç, kentteki büyük işsizlik -tarım dışı işsizlik
sayıları bunu veriyor- esasen okulda ya da işte olması gereken gençlerin hiçbir
yerde olmaları, kendilerini hiçbir yerde hissetmeleri ve kendilerinin ciddiye
alınabilmesi için ortaya koyabilecekleri pozitif bir enerji olmadığı için
yıkıcı enerjinin çağırdığı her yere doğru akabilmeleri; bütün bunlar aslında
Türkiye’de çok büyük bir riskle karşı karşıya olduğumuzu düşündürmelidir. 
Onun için,
yapılacak kimi işler var. Mesela, bir torba yasa da şöyle gelse: Örneğin,
çalışma saatini kırk beşten otuz altıya, fazla mesai saatlerini iki yüz
yetmişten doksana indirseniz, çırakları ve stajyerleri sanki çalışıyormuş gibi
gösterip dar tanımlı işsizlik rakamlarının azaldığını sanmamıza uğraşmak yerine
hakikaten işsizlik alanını daraltabilirsiniz. Bu tedbirler niçin akla gelmez?
Niçin güvenceli çalışma akla gelmez? Niçin zenginliğin adil dağılımı akla
gelmez? Niye öyle bir torba gelmez? 
Bu torbalara bu
kadar itiraz ettik, inanın bir torbanın içine şu söylediğim üç şeyi koysanız
hem işsizliği hakikatte azaltabilirsiniz hem de bizim oyumuzu alabilirsiniz.
Sadece muhalefetimizi alıyorsunuz ve bunu da istiyorsunuz anladığıma göre. (HDP
sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 518 sıra sayılı Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı’nın 25’inci maddesinin aşağıdaki
şekilde değiştirilmesini arz ve teklif ederiz. 
Saygılarımızla.

 Zekeriya Temizel Mehmet
Bekaroğlu Bülent Kuşoğlu
 İzmir İstanbul Ankara
 Kadim Durmaz  Bihlun
Tamaylıgil  Utku Çakırözer
 Tokat İstanbul Eskişehir
 Musa Çam Hüseyin
Çamak
 İzmir Mersin
MADDE 25- 6102
sayılı Kanunun 585 inci maddesinin birinci fıkrasının birinci cümlesinde yer
alan "imzalarının noterce onaylandığı veya ticaret sicil müdürü yahut
yardımcısı” ibareleri "ticaret sicil müdürlüğünde yetkilendirilmiş
personelin" şeklinde değiştirilmiş ve ikinci cümleden sonra gelmek üzere
aşağıdaki cümle ilave edilmiştir. "Ancak nakden taahhüt edilen payların
itibari değerlerinin en az yüzde yirmibeşinin tescilden önce ödenmesi şartı
limited şirketler bakımından uygulanmaz.”
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım. 
BAŞKAN –
Hükûmet? 
BAŞBAKAN
YARDIMCISI RECEP AKDAĞ (Erzurum) – Katılmıyoruz efendim. 
BAŞKAN – Önerge
üzerinde Mersin Milletvekili Sayın Hüseyin Çamak konuşacaklar. 
Buyurun Sayın
Çamak. (CHP sıralarından alkışlar) 
HÜSEYİN ÇAMAK
(Mersin) – Değerli milletvekilleri ve Sayın Başkan; Yatırım Ortamının
İyileştirilmesi Tasarısı’nın 25’inci maddesi üzerine Cumhuriyet Halk Partisi
Grubu adına söz almış bulunuyorum.
Güzel ülkemizde
yatırımların önünü açmak ve yatırımcıya kolaylıklar sağlamak tabii ki hepimizin
arzusudur. Özel sektörde yabancı yatırımcı için ortamı iyileştirme düşüncesi
makul görünse de bunu sağlamak için esasa ilişkin düzenlemeler yapmadan gerçek
ve sağlıklı bir yatırım ortamının sağlanması mümkün değildir. 
Türkiye yer altı
ve yer üstü zenginlikleri olan bir ülke değil. Bizim her şeyden önce bugün en
büyük zenginliğimiz -yararlanılmazsa gelip geçecek olan- genç ve dinamik
nüfusumuzdur. Bize benzer nüfus yapısına sahip olup ayağındaki prangaları
kırarak bilgi çağının gereklerini yerine getiren ülkelerin nasıl müreffeh
seviyelere geldiğini görüyoruz. 
Peki, ülkemizde
bilgi çağını yakalayamamamızın ve yatırım ortamının iyileştirilmemesinin sebebi
nedir? Yatırımcı neden gelmiyor? Hatta ülkedeki yatırımcı da birikim sahipleri
de tası tarağı toplayıp ülkeyi neden terk ediyor? Değerli arkadaşlar, OHAL
süreci başladığından bu yana yani 2016 ve 2017 yıllarında Türkiye’den 12 bin
civarında dolar milyoneri sermayesini yurt dışına taşıyarak ülkeyi terk
etmiştir; bu, cumhuriyet tarihinde bir rekordur. 
Bakınız, size
ilginç bir örnek vereyim: İspanya’da bir süre önce ekonomik sıkıntılar baş
göstermeye başlayınca yabancı yatırımcıya oturum izni veren bir yasa yürürlüğe
girdi ve o zamanlar 160 bin avroluk bir gayrimenkule sahip olan yabancılara -eşleri
ve 18 yaş altındaki çocukları dahil- oturma izni ve vizesiz seyahat hakkı
verildi. Bunun üzerine ülkeye ciddi bir sermaye akışı başlayınca bu oran
peyderpey artırılarak 500 bin avroya çıkarıldı. İspanya’da ekonominin
toparlanmasına vesile olan bu sermaye akışına ne yazık ki en fazla dâhil olan
ülkelerin başında Türk vatandaşları geliyor. Örneğin, İspanya Ulusal İstatistik
Enstitüsünün verilerine göre, sadece Barselona’da 2017’nin ilk dört ayında
gayrimenkul satın alanların yüzde 12’sini Türk vatandaşları oluşturmakta. Bu
oranın her gün gittikçe arttığını da biliyoruz. Milano’da ise bu oran maalesef
yüzde 17.
Bitmek bilmeyen
OHAL belirsizliğindeki antidemokratik ortamda, çoğunluğu bu ülkenin beyin gücü
olan orta sınıf ve üstü sermaye, geleceğini artık burada göremiyor. Sonuç
olarak yatırımcılar özellikle son yıllarda Türkiye’yi tercih etmek bir yana,
şirketini kapatıp gidiyor. Siyasal erkin gücüne pusan yargıya güven sağlanmadan
ve demokrasisi güçlü olan bir ülke olmadan ne yerli sermayeyi bu ülkede tutabilirsiniz
ne de yurt dışındaki sermayeyi ürkütmeden ülkeye çekebilirsiniz. 
Çevre ve Enerji
Komisyonları üyeleri olarak geçen yıl gerçekleştirdiğimiz Almanya ziyaretinde
de görüştüğümüz yatırımcılar ülkemizin jeopolitik konumu açısından yatırıma çok
müsait bir yer olmasına karşın; bürokrasi, güvenlik sorunu, demokrasi açığı ve
öngörülemeyen bir ülkeye dönüşmesi yüzünden Türkiye’ye yatırım yapmaya
çekindiklerini bizzat bizlere ilettiler. 
Peki, bu ülkenin
bu hâle gelmesinin nedeni yasada anlatıldığı gibi gerçekten sadece işlemlerin
uzunluğu mu, maliyetlerin yüksekliği mi, tapu kaydındaki işlemler ya da noter
işlemleri mi? Arkadaşlar, şu çok açık ki bu ülkede yatırım ortamı yasal güvence
ve toplumsal barış sağlanmadan asla düzelmeyecektir. Öncelikle, ülkemizde cari
açıktan çok daha önemli olan demokrasi açığını kapatmamız gerekir. Yatırımcının
güven duymadığı, kendini güvende hissetmediği, her an çatışmaların ve
kavgaların olabileceği bir iklimde yatırım yapmasını beklemek hayalden öteye
gidemez. 
Başkanım, bir
dakika… İlk defa istiyorum. 
BAŞKAN – Tabii,
buyurun. Bir dakika daha ek süre vereyim size. 
HÜSEYİN ÇAMAK
(Devamla) – Demokrasisi, bağımsız yargısı, hukukun üstünlüğü, özgürlükleri yara
almış, yoksulluğu, gelir eşitsizliği gün geçtikçe büyüyen bir ülkede yatırımcı
durmaz. Çağdaş bir eğitim sistemi, güven veren bir adalet sistemi olmadan
üretim de olmaz, bilim de olmaz, özgürlükler de olmaz. 
Genel Kurulu
saygıyla selamlıyorum. (CHP sıralarından alkışlar) 
BAŞKAN –
Teşekkür ederim Sayın Çamak. 
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
26’ncı maddede 2
adet önerge vardır, sırasıyla okutuyorum: 
Türkiye Büyük Millet Meclisi Başkanlığına
Görüşülmekte
olan 518 sıra sayılı Kanun Tasarısı’nın 26’ncı maddesinin tasarı metninden
çıkarılmasını arz ve teklif ederiz. 
 Filiz Kerestecioğlu Demir  Meral
Danış Beştaş  Erol Dora
 İstanbul Adana
 Mardin
 Mahmut Celadet Gaydalı  Feleknas
Uca 
 Bitlis  Diyarbakır

BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım. 
BAŞKAN –
Hükûmet? 
BAŞBAKAN
YARDIMCISI RECEP AKDAĞ (Erzurum) – Katılmıyoruz efendim. 
BAŞKAN – Önerge
üzerinde Adana Milletvekili Sayın Meral Danış Beştaş konuşacaklar. 
Buyurun Sayın
Danış Beştaş. (HDP sıralarından alkışlar) 
MERAL DANIŞ
BEŞTAŞ (Adana) – Teşekkür ederim Sayın Başkan. 
Biraz önceki
konuşmamda bugün Demirtaş’ın Sincan’da konuşmaya devam ettiğini söylemiştim ama
bu ülkede, Türkiye’de herkes, normalmiş gibi davranıyor, her şey normal sanki.
Aslında yaşadığımız hiçbir şey normal değil. Partimizin, Türkiye’de Meclisin
3’üncü büyük grubunun eş genel başkanları şu anda hapiste, diğer Eş Genel Başkanımız
yedi günlük gözaltı süresiyle cezaevinde ve partimize yönelik saldırılar,
hukuksuzlar, keyfiyet normalmiş gibi gösterilmeye çalışılıyor. 
Ben, buradan,
Demirtaş’ın beyanından birkaç bölümü daha, ne dediğini, sizlerle paylaşmak
istiyorum. Biraz önceki konuşmamda yargının HDP söz konusu olunca nasıl
davrandığına ve talimatların nasıl geldiğine ilişkin bölümler vardı. Fakat
yargı her zaman öyle olmuyor, her zaman olumsuz kararlar vermiyor, bazen olumlu
kararlar da veriyor. Hatta iktidar partisi ve Genel Başkanı, AKP Genel Başkanı
bazen gerçekten yargıya dair çok doğru tespitler de yapıyor. Bunlardan iki
tanesini sizlerle paylaşmak istiyorum.
Demirtaş,
bu yargıyla ilgili, der ki: “Atatürk’e hakaretten yakın zamanda bir şahıs
tarafından işlem yapıldı, tutuklandı. Erdoğan’a bir gazeteci Atatürk
Havalimanı’nda soruyor: ‘Ne diyorsunuz?’ Şunu diyor: ‘Olay çok çirkin. Şüphesiz
ki annelerin bu işe karıştırılması son derece çirkin ama olay yargı sürecine
girdiği için kendimi yargı yerine koymak suretiyle değerlendirmem doğru olmaz.’
Çok hassas yargı konusunda, Atatürk’e hakaret konusunda. Muhtemelen ideolojik
olarak da kendisine yakın bir şahsiyet yargılanıyor. Zaten tahliye oldu, dosya
şu anda sürüncemede.” 
Demirtaş,
başka bir yargı meselesine dair örneği veriyor, şunu diyor: “Ben yargıyı
eleştiriyorum ama güzel kararları yok mu? Güzel kararlarından birini okuyayım,
Ankara Cumhuriyet Başsavcılığının kararı. Şikâyet edilenler Aydın Ünal, Leyla
Şahin Usta, ikisi de AKP milletvekili. Bize hakaret etmişler. Partimizin
avukatları suç duyurusunda bulunmuş. O kadar güzel bir karar verilmiş ki. Bugün
iddia makamının sorumsuzlukla ilgili ne düşündüğünü pek duyamadık ama buradan
Ankara Cumhuriyet Başsavcılığının sorumsuzlukla ilgili ne düşündüğünü
öğrenelim. Uzun uzun anlatmış yasama sorumsuzluğunu. Bu nedenle bu
milletvekilleri bu sözleri Parlamento içinde söylediği için kovuşturma
yapılmasına yer olmadığına karar vermiş. Sıra Selahattin Demirtaş’ın dosyasına
gelince neden yapmıyorsunuz? 31 fezlekeden 1 fezleke tarafıma tebliğ edildi,
geri kalan 30 fezlekeden gizlilik kararı sebebiyle haberdar olamadık ve 31
fezlekeden savunmam isteniyor. Soruşturmadan bu yana dosya önünüze siyasi
saiklerle geldi. Ancak siz usule aykırılıkları gidermek yerine, heyet olarak
emniyet müdürlüklerine yazı yazarak başka deliller de elde etmeye çalıştınız.
Şu ana kadar adil yargılanacağıma dair en ufak bir izlemin edinmedim. Lehime
olan delillere dair tek bir işlem yapılmadı. Heyet olarak, bugüne kadar olan
hukuk rezaletine ses çıkarmadınız. İçeride de olsak dışarıda da olsak bu
ülkenin demokratikleşmesi için çalışmaya devam edeceğiz.” 
Demirtaş der ki:
“AKP sözcüsü: ‘Mecliste tutuklamadık, uzun süre tutuklamadık.’ diyerek -ben de
parantez açıyorum, Yasin Aktay’dı bu sözleri söyleyen- yargı yerine karar
verdiklerini alenen beyan etmişti. Tarihin tekerrürden ibaret olduğu
düşünülebilir ama öyle değildir. Demokrasi güçleri bugüne dek büyüyerek geldi.
Benim itirazlarımı dinlemeniz lazımdı. Biz bu ülkenin yurttaşlarıyız, bu
vatanın evlatlarıyız; biz bu ülkenin paryaları değiliz. Adalet mülkün
temelidir, sarsılırsa mülk sarsılır. Yargıçların, hukukun egemenliği ilkesini
sonuna kadar savunması gerekir, yapmazsanız sıkıntı olur, yaparsanız ne olur?
Yurttaş sıkıntı yaşar, Türkiye batmaz; demokratik bir ülke olacak. Bunun için
var gücümüzle çalışacağız. Bu suçu işleyenler yargı önünde hesap verecekler.” 
Teşekkür
ediyorum. 
BAŞKAN –
Teşekkür ederim ben de Sayın Danış Beştaş.
İLKNUR İNCEÖZ
(Aksaray) – Sayın Başkan, ya sataşmadan söz istiyorum ki Genel Başkanımızı
sürekli itham ve ilzam etmek suretiyle, “Yargıya talimat vermek suretiyle…”
diye ithamlarda bulunmuştur…
BAŞKAN –
Buyurun.
ERTUĞRUL KÜRKCÜ
(İzmir) – Vermiyor mu ya?
MERAL DANIŞ
BEŞTAŞ (Adana) – Vermiyor mu?
VII.- SATAŞMALARA İLİŞKİN KONUŞMALAR (Devam)
5.- Aksaray Milletvekili İlknur İnceöz’ün, Adana Milletvekili Meral
Danış Beştaş’ın görüşülmekte olan 518 sıra sayılı Kanun Tasarısı’nın 26’ncı
maddesiyle ilgili önerge üzerinde yaptığı konuşması sırasında AK PARTİ Genel
Başkanına sataşması nedeniyle konuşması
İLKNUR İNCEÖZ
(Aksaray) – Sayın Başkan, değerli milletvekilleri; hakikaten, dinlerken
sabrımızı zorlayan konuşmalar oluyor, tahammül sınırlarımızı bu anlamda… Burası
elbette ki Parlamento, pek çok şey konuşulacak ama sürekli yargıyı bu şekilde
itham ve ilzamla itibarsızlaştırmaya çalışmak, yargı üzerinden algılar
oluşturmaya çalışmak hakikaten haksız ve yersizdir. Az evvelki konuşmalarından
bir tanesi de 17-25 Aralıkta Sayın Cumhurbaşkanımızın oğlunun ifadeye
çağrılmasıyla ilgili. 17-25 Aralığın emniyet ve yargının kumpası olduğunu
defalarca söyledik o dönemde ve onları hazırlayanların kimler olduğunu ve bugün
Türkiye’nin bir tek terör örgütüyle değil, pek çok terör örgütüyle mücadele
ettiği bir dönemde, sanki şimdi gerçekten hiçbir şey yapmamış da birisi
tutuklanmış da bir adalet, hak arayışı içerisindeymiş gibi öyle masum, öyle
süslü, öyle masumane cümlelerin arkasından bir hak arayışı varmış gibi…
ERTUĞRUL KÜRKCÜ
(İzmir) – Nereden biliyorsun?
İLKNUR İNCEÖZ
(Devamla) – Bakın, bu söylediğiniz kişinin, daha 20 Temmuz 2015 tarihinde DEAŞ
tarafından düzenlenen saldırının arkasından “Halkımız, siyasi kurumlarımız,
sivil toplum örgütleri, belediyeler, meslek örgütleri gibi bütün toplumsal
yapılar kendi güvenlik tedbirlerini geliştirmelidir.” gibi pek çok açıklamaları
var. 50 vatandaşın ölümüne sebebiyet vermek, halkı sokağa çağırmak, “Direniş
yapacağız.” deyip, âdeta oradaki terörü, terörizmi haklı bir direnişmiş gibi
gösterenler, bugün terör örgütüne sırtını dayayanlar, burada, gelip, yargının
üzerinde, yargıyı töhmet altında bırakmak suretiyle masumane bir hak arayışı
içerisindeymiş gibi bir algıyla, yargıyı bu şekilde yıpratmanıza asla müsaade
etmeyeceğiz, bunun bilinmesi lazım.
Bir de
Türkiye'de normal olmayan bir şey söyleniyor. Ben size söyleyeyim, terörle mücadele
ederken, teröristler askeri, sivili, vatandaşlarımızı katlederken, kırk yıldır
bu PKK’yla mücadele edilirken, DEAŞ’la mücadele edilirken, YPG’yle, PYD’yle
mücadele edilirken “Onlara sırtımı dayıyorum.” diye açıklamalar yapmak,
Türkiye'de gerçekten normal değil ve üstelik o açıklamaları, o savunmaları
Parlamentoda yapmak, bu süreçte gerçekten normal değil. 
Teşekkür ederim.
BAŞKAN –
Teşekkür ederim Sayın İnceöz. (AK PARTİ sıralarından alkışlar)
MERAL DANIŞ
BEŞTAŞ (Adana) – Sayın Başkan…
BAŞKAN – Sayın
Danış Beştaş…
ERTUĞRUL KÜRKCÜ
(İzmir) – Cevabı hak ettiğini biliyorsunuz. 
MERAL DANIŞ
BEŞTAŞ (Adana) – Sayın Başkan, baştan sona açıkça sataştı, söz istiyorum.
BAŞKAN – Peki.
MERAL DANIŞ
BEŞTAŞ (Adana) – “Sabrımızı zorluyor.” diyor, “Masumane gösteriyor.” diyor,
“Hak arıyormuş gibi gösteriyor…” 
BAŞKAN – “Peki”
dedim, bir şey demedim de.
MERAL DANIŞ
BEŞTAŞ (Adana) – Eş Genel Başkanımızı şimdiden suçlu ilan…
İLKNUR İNCEÖZ
(Aksaray) – İsim vermedim Başkanım.
BAŞKAN – “Peki”
dedim. 
Peki dedikten
sonra şu ricada bulunacağım, size değil, genel olarak. 
Sayın
milletvekilleri, sataşmadan söz istediğiniz zaman lütfen gerekçelerini
söylerseniz kayıtlara da geçmiş olur. 
Buyurun, iki
dakika…
6.- Adana Milletvekili Meral Danış Beştaş’ın, Aksaray Milletvekili İlknur
İnceöz’ün sataşma nedeniyle yaptığı konuşması sırasında Halkların Demokratik
Partisine sataşması nedeniyle konuşması
MERAL DANIŞ
BEŞTAŞ (Adana) – Teşekkür ederim Sayın Başkan.
Keşke hatip yeni
bir şey söyleseydi. Burada her gün dinlediğimiz eski şeyler. 
İLKNUR İNCEÖZ
(Aksaray) – Siz de keşke yeni bir şey söyleseydiniz.
MERAL DANIŞ
BEŞTAŞ (Devamla) – Bir kere, bu ülkede yargıyı yıpratan, yargıyı zapturapt
altına alan, yargıyı kontrol eden biz değil iktidar partisidir. Demirtaş’ın
bütün sözlerinin gerçekleri yansıttığını sizler de, bütün Türkiye de gayet iyi
biliyor. O nedenle sesini kısmak istiyorsunuz, o nedenle AKP iktidarı ve siz
onun sesinin duyulmaması için şu anda Edirne Cezaevinde tutmaya devam
ediyorsunuz çünkü sizin fıtratınızda siyasete, demokratik siyasete tahammül
yok. Biz yargıyı töhmet altında bırakmıyoruz, biz yargının tarafsız ve bağımsız
olması gerektiğini söylüyoruz. G20 zirvesinde çıkıp Demirtaş hakkında konuşan
bizim eş genel başkanımız değildi, sizin Genel Başkanınızdı. Daha yargılaması
devam eden… Her hukuk fakültesi öğrencisinin ilk öğrendiği masumiyet karinesini
takmayan yine sizin Genel Başkanınız. Böyle, burada, siz de hiçbir şey yokmuş
gibi yok “Sırtınızı dayadınız.”, yok “Şunu yaptınız.”, bir ezber tutmuşsunuz,
gidiyorsunuz. 
İSMAİL
TAMER (Kayseri) – Ne diyorsun? Genel Başkanın diyor senin. Biz demiyoruz, Genel
Başkanın diyor senin. “YPG’ye sırtımızı dayadık.” diyen Genel Başkanınız. 
MERAL
DANIŞ BEŞTAŞ (Devamla) – Siz daha şimdi sırtınızı ÖSO’ya yaslamışsınız. Siz
daha düne kadar FETÖ terör örgütüyle kol kola, yan yana bu ülkeyi
yönetiyordunuz. Bunu en son söyleme hakkı olan sizsiniz.
İSMAİL
TAMER (Kayseri) – Bu ülkede hak eden cezasını bulur. 
MERAL
DANIŞ BEŞTAŞ (Devamla) – Demirtaş çıkacak, bu sözleri tek tek anlatacak, bu
kürsüden de söyleme hakkını sonuna kadar kullanacak. Kendisi hâlâ
milletvekilidir, bu Parlamentoda bu kürsüyü kullanma hakkı vardır ve tümüyle
sizin iktidarınızın kumpasıyla, komplosuyla, FETÖ savcıları eliyle
hazırlattığınız iddianamelerle keyfî bir şekilde şu anda cezaevinde tutuluyor.
Bunu 80 milyon Türkiye yurttaşına da söylemek istiyorum. (HDP sıralarından
alkışlar)
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı (1/912) ile Plan ve Bütçe Komisyonu
Raporu (S. Sayısı: 518) (Devam)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 518 sıra sayılı Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı’nın 26’ncı maddesinin aşağıdaki
şekilde değiştirilmesini arz ve teklif ederiz. 
Saygılarımızla.

 Zekeriya Temizel Mehmet
Bekaroğlu Bülent Kuşoğlu
 İzmir İstanbul Ankara
 Musa Çam Kadim
Durmaz Bihlun Tamaylıgil
 İzmir Tokat İstanbul
 Utku Çakırözer Burcu
Köksal
 Eskişehir Afyonkarahisar
MADDE 26- 6102
sayılı Kanunun 587 nci maddesinin birinci fıkrasının birinci cümlesinde geçen
“noterce onaylanmasını veya şirket sözleşmesinin ticaret sicili müdürü yahut
yardımcısı” ifadeleri “ticaret sicil müdürlüğünde yetkilendirilmiş personelin”
şeklinde değiştirilmiştir. 
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ABDULLAH NEJAT KOÇER (Gaziantep) – Katılmıyoruz Sayın Başkan.
BAŞKAN –
Hükûmet?
BAŞBAKAN
YARDIMCISI RECEP AKDAĞ (Erzurum) – Katılmıyoruz efendim.
BAŞKAN – Önerge
üzerinde Afyonkarahisar Milletvekili Sayın Burcu Köksal konuşacaklar.
Buyurun Sayın
Köksal. (CHP sıralarından alkışlar)
BURCU KÖKSAL
(Afyonkarahisar) – Sayın Başkan, değerli milletvekilleri; şu anda Genel Kurulda
görüştüğümüz torba yasanın adı yatırım ortamının iyileştirilmesi ama siz ne
yaparsanız yapın, OHAL’i kaldırmadıkça ekonomi düzelmez, yatırımcılar yeni
yatırımlar yapmak yerine mevcutlarını korumak için uğraşırlar. Ülkemizdeki
tabloya baktığımızda, özel sektör dış borçlarla ayakta durmaya çalışırken
yandaşlar ne yazık ki devlet bankalarını babalarının çiftliği gibi kullanmaya
çalışıyorlar.
Bakın, özel
sektörün dış borcu Aralık 2002’de 43 milyar dolarmış. Bugün, Aralık 2017’de
yani sizin on beş yıllık iktidarınızın sonunda özel sektörün dış borcu 307,8
milyar dolar olmuş. Türkiye’nin dış ticaret açığı Aralık 2002’de 247 milyarken
Aralık 2017’de 960,7 milyar dolar olmuş. Türkiye ürettiğinden fazlasını tüketen
bir ülke olmuş ve ne acı ki kaynaklarımız işçimize, çiftçimize, esnafımıza,
sanayicimize değil, yurt dışına gider olmuş arkadaşlar.
Ülkeye
baktığımda işçi, çiftçi, esnaf, sanayici, emekçi umutsuz. Ülke büyük bir
darboğazda. Hemen her aile ayın sonunu zor getiriyor ve evine giren paranın
neredeyse yarısını borca yatırıyor. Milyonlarca aile daha ayın ilk günlerinde
parasız kalıyor. Millet âdeta borca çalışıyor. Çalışan geçim sıkıntısı çekerken
bir yandan da işsizlik tırmanıyor. Her 5 gencimizden 1’i işsiz ve yaklaşık 5
milyon gencimiz bu ülkede ne eğitim görüyor ne de çalışabiliyor.
Şimdi, bir proje
attınız ortaya: Köye Dönüş Projesi. Neymiş? Ekmek parasını kazanamayıp zorunlu
olarak kente gidenlere yeniden köye dönme hakkı tanıyacakmışsınız. Ne
yapacaklar köyde? Hayvancılık yapacaklarmış. Peki, nasıl yapacaklar
hayvancılığı? Bedava yem kaynağı olan meraları talan ettiniz. Bunu da
çıkardığınız torba yasaların içine gizlediğiniz sinsice maddelerle yaptınız.
Şimdi bu torba yasayla da o meralara baz istasyonu kurulmasının yolunu
açıyorsunuz. Baz istasyonunun çevreye karşı olumsuz etkileri umurunuzda bile
değil, varsa yoksa yandaşlar ve onların paracıkları. 
Bir yandan “Köye
dönün, hayvancılık yapın.” diyorsunuz bir yandan da meraları yok ediyorsunuz.
Bir yandan “Köye dönün, hayvancılık yapın.” diyorsunuz bir yandan da
besicilerin yüksek maliyetini düşürmek için hiçbir şey yapmıyorsunuz. Bu ne
perhiz bu ne lahana turşusu? 2017 yılının karkas kesim ücretini ödemeden 2018
yılının karkas kesim ücretini nasıl ödemeyi düşünüyorsunuz? Ucuz et diye
ithalata sarıldınız, o da çözüm getirmedi. 
“Köye dönün.”
diyorsunuz, şu an köyde çiftçilik yapmak için uğraşan, ürününü satamayan, para
kazanamayan, borç batağında yüzen çiftçinin feryadını duymuyorsunuz. Çiftçi
borcunu borçla kapatmaya çalışırken, onu, ithal yem, pahalı tohum ve dünyanın
en pahalı mazotunu kullanmaya mahkûm ederken, öte yandan hak ettiği
desteklemeyi dahi eksik vererek ve bir yandan da ithal ürünler getirerek,
ayrıca haşhaş, pancar gibi ürünlerde de kota uygulayarak çiftçiye darbe üstüne
darbe vuruyorsunuz.
Hazır pancar
derken şunu da belirtmeden edemeyeceğim: Artık pancar da ekilmeyecek bu ülkede
yakında. Neden? Çünkü yandaş firmalara, nişasta bazlı şeker üreten firmalara
daha fazla pazar payı açmak için şeker fabrikalarını özelleştirip peşkeş
çekeceksiniz; bunun için pancar ekilmeyecek bu ülkede. (CHP sıralarından
alkışlar) 
Bence bu ülkede
yatırımcının önündeki en büyük engel de sizsiniz. Çiftçinin, besicinin,
emekçinin emeğinin karşılığını almasındaki en büyük engel de sizsiniz.
Milyonlarca işsiz gencimizin istihdam olanağından yararlanmasındaki en büyük
engel de sizsiniz. Küçük esnafın, işçinin, emeklinin, emekçinin hak ettiği gibi
yaşamasının önündeki en büyük engel de sizsiniz. 
Genel Kurulu
saygıyla selamlıyorum. (CHP sıralarından alkışlar)
BAŞKAN –
Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Sayın Pekşen,
yerinizden söz talebiniz var galiba. 
HALUK PEKŞEN
(Trabzon) – Sayın Başkan, çok kısa bir söz talep ediyorum. 
BAŞKAN –
Buyurun, bir dakika…
IV.- AÇIKLAMALAR (Devam)
30.- Trabzon Milletvekili Haluk Pekşen’in, Çeşme Alaçatı havaalanı
projesine ilişkin açıklaması
HALUK PEKŞEN
(Trabzon) – Sayın Başkanım, “Çeşme’ye, Alacatı’ya Müjde” diye bir haber, haber
sitelerine düştü. Çeşme’ye, Alaçatı’ya bir hava meydanının yapılmasını çok
isteriz, turizm açısından çok önemli ama bu ihaleyle birlikte şaibe de ortalığa
yayıldı. Yarın, 16’sının ilan, 20’sinin de ihale günü belirlendiği kamuoyunda
yaygın olarak konuşuluyor. 
Doğrusu, bu ihaleyi
yapmalarına gerek yok, hangi firmanın alacağını ben de biliyorum, zaten hepiniz
de tahmin edersiniz. O malum, sahte belge düzenleme yeteneği olan firmaya bu
işin şimdiden planlandığı ve verileceği düşünülüyor. 
Emin olun, bunu
yaparlarsa, bu Parlamento kürsüsünde Hükûmetin yakasındayım, 80 milyonun
hakkının hesabını kuruşuna kadar buradan soracağım. (CHP sıralarından alkışlar)
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı (1/912) ile Plan ve Bütçe Komisyonu
Raporu (S. Sayısı: 518) (Devam)
BAŞKAN – 27’nci
madde üzerinde iki adet önerge vardır, sırasıyla okutacağım:
Türkiye Büyük Millet Meclisi Başkanlığına
Görüşülmekte
olan 518 sıra sayılı Kanun Tasarısı’nın 27’nci maddesinin tasarı metninden
çıkarılmasını arz ve teklif ederiz. 
 Filiz Kerestecioğlu Demir  Meral
Danış Beştaş  Erol Dora 
 İstanbul  Adana
 Mardin
 Mahmut Celadet Gaydalı  Feleknas
Uca 
 Bitlis  Diyarbakır

BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ABDULLAH NEJAT KOÇER (Gaziantep) – Katılmıyoruz Sayın Başkan.

BAŞKAN –
Hükûmet?
BAŞBAKAN
YARDIMCISI RECEP AKDAĞ (Erzurum) – Katılmıyoruz efendim. 
BAŞKAN – Önerge
üzerinde Mardin Milletvekili Sayın Erol Dora konuşacaklar. 
Buyurun Sayın
Dora. 
EROL DORA
(Mardin) – Sayın Başkan, değerli milletvekilleri; 518 sıra sayılı -yatırım
ortamının iyileştirilmesine ilişkin torba- Kanun Tasarısı’nın 27’nci maddesi
üzerinde Halkların Demokratik Partisi adına söz aldım. Genel Kurulu saygıyla
selamlıyorum. 
Değerli
milletvekilleri, bu kanun tasarısının ikinci bölümünde tam 6 maddede yapılan
düzenlemeyle 6102 sayılı Türk Ticaret Kanunu’nda değişiklik yapılması öngörülmektedir.
Elbette ülkemizde ekonominin iyileştirilmesi ve yaşanan devasa krizden
çıkabilmek için yatırım ortamının daha uygun hâle getirilmesine acil ihtiyaç
vardır. Bunu reddetmiyoruz ancak bu tasarı ekonomik krizi aşmaya yönelik değil,
ekonomik krizi gizlemeye yönelik bir bakışla hazırlanmış ve aynı tarzla
yasalaştırılmak istenmektedir. Öyle ki bu tasarıda Plan ve Bütçe Komisyonunun
ihtisas alanına girmeyip Sanayi, Ticaret, Enerji, Tabii Kaynaklar, Bilgi ve
Teknoloji Komisyonunun uzmanlık alanına giren çok sayıda düzenleme
bulunmaktadır.
Değerli
milletvekilleri, ilgili komisyonlarda görüşülmeden ve etraflıca tartışılmadan
çıkarılan kanunların uygulamada yarattığı sorunlara sürekli biçimde şahitlik
ediyoruz. Uygulamada yaşanan bir sorunu yeni bir torba yasayla düzeltme çabası
da ayrı bir usulsüzlük olarak karşımıza çıkmaktadır. Dolayısıyla, tasarıda 6102
sayılı Türk Ticaret Kanunu’na dair yer alan düzenlemelerin tasarı metninden
çıkarılıp ilgili komisyona sevk edilerek uzmanlarca etraflıca tartışılması
gerektiğini düşünmekteyiz.
Sayın Başkan,
değerli milletvekilleri; tabii, Türkiye’de yatırım, ticaret, işletme vesaire
konular önemli olmakla birlikte bu alanlarda yaşanan krizlerin tetiklediği
işsizlik bizler açısından daha önemli bir meseledir. Yine, işsizlik kadar ağır
çalışma koşulları altında ezilen, düşük çalışma ücretlerine razı olmak zorunda
bırakılan, her türlü mobbingle karşı karşıya bırakılan ve sonunda bir iş
cinayetine kurban giden işçi yurttaşlarımız bizler için daha da önemlidir.
Değerli milletvekilleri,
bakınız, içerisinde bulunduğumuz 2018 yılının sadece Ocak ayında 141 işçi
yurttaşımız iş cinayetleri kapsamında yaşamını yitirdi. Bunun yanında, yine
ocak ayında 6 işçi intihar ederek yaşamına son verdi. 2017 yılında 90 civarında
işçinin intihar ettiği verileri mevcut. 
Değerli
milletvekilleri, dünyada güvencesiz çalışma koşullarının oluşturduğu genel
nedenler dışında her ülkenin de kendine özgü koşulları var. Örneğin, İşçi
Sağlığı ve Güvenliği Meclisinin aylık raporunda yer alan bilgilere göre bu
noktada, tespit edilebildiği kadarıyla, Türkiye’de işçi intiharlarının ilk üç
nedeni, ödenemeyen borçlar, mobbing ve işsizlik olarak belirtilmektedir. Yine
aynı raporda, son dönemde sıkça meydana gelen kendini yakma eylemlerine ilişkin
2 işçiye dair çarpıcı veriler yer alıyor. Aynen okuyorum: “2013 yılında Sinpaş
Altınoran inşaatında 3’üncü kattan düşen Sıtkı Aydın’a patron tarafından
yalnızca 200 TL verildi. Beş senedir mahkeme devam ediyor, 6 hâkim değişti.
İşsiz kaldı. Bu süreçte ihtiyaçları için 30 bin TL kredi çekti. Sonunda Türkiye
Büyük Millet Meclisi önünde kendini yaktı. Balıkesir Belediyesi önünde kendini
yakan işsiz Mustafa Birgül ‘Öyle yapıyorum olmuyor, böyle yapıyorum. Taş
taşıyayım, çöpçülük yapayım ama işim olsun. İbretiâlem olsun diye kendimi
yaktım.’” diyor.
Sayın Başkan,
değerli milletvekilleri; bakınız, 80 milyonu bulan Türkiye nüfusunun 52 milyonu
40 yaşın altında vatandaşlardan oluşmaktadır. İşsiz sayısı 6 milyonu bulmuş
durumda. Yani rahatlıkla diyebiliriz ki: “Her evde en az 1 işsiz vatandaş var.
Her 4 gençten 1’i ne okuyor ne de çalışıyor. Kentlerde her 3 genç kadından 1’i
işsiz.”
Değerli
milletvekilleri, yatırım ortamının iyileştirilmesinin ve iş yaşamının tüm
alanlarında iyileşmenin önünü açabilecek temel hamle, huzur ve istikrarın önünü
açacak toplumsal barış, demokrasi ve özgürlük alanlarının genişletilmesidir.
Bunun büyük oranda darbe alan adalet kurumunun yeniden tesis edilmesiyle
sağlanabileceğine inanıyor, tekrar hepinizi saygıyla selamlıyorum. (HDP
sıralarından alkışlar)
BAŞKAN –
Teşekkür ederim Sayın Dora.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 518 sıra sayılı “Yatırım Ortamının İyileştirilmesi Amacıyla Bazı
Kanunlarda Değişiklik Yapılmasına Dair Kanun Tasarısı”nın 27’nci maddesinin
aşağıdaki şekilde değiştirilmesini arz ve teklif ederiz. 
 Zekeriya Temizel Mehmet
Bekaroğlu Bülent Kuşoğlu
 İzmir İstanbul Ankara
 Musa Çam Kadim
Durmaz Bihlun Tamaylıgil
 İzmir Tokat İstanbul
 Utku Çakırözer
 Eskişehir
MADDE 27-
20/10/2016 tarihli ve 6750 sayılı Ticari İşlemlerde Taşınır Rehni Kanununun 4
üncü maddesinin altıncı fıkrasının (c) bendine “hususlar” ibaresinden sonra
gelmek üzere aşağıdaki parantez içi hüküm ilave edilmiştir.
“Niteliği gereği
ayırt edici özelliği bulunmayan taşınır varlıklar için bu şart aranmaz.”
BAŞKAN –
Komisyon, önergeye katılıyor mu? 
PLAN VE BÜTÇE
KOMİSYONU SÖZCÜSÜ ABDULLAH NEJAT KOÇER (Gaziantep) – Katılmıyoruz Sayın Başkan.
BAŞKAN –
Hükûmet?
BAŞBAKAN
YARDIMCISI RECEP AKDAĞ (Erzurum) – Katılmıyoruz efendim.
BAŞKAN – Önerge
üzerinde Eskişehir Milletvekili Sayın Utku Çakırözer konuşacak.
Buyurun Sayın
Çakırözer. (CHP sıralarından alkışlar)
UTKU ÇAKIRÖZER
(Eskişehir) – Sayın Başkan, değerli milletvekilleri; hepinizi saygıyla
selamlıyorum.
Bu önümüzde
görüşmekte olduğumuz tasarı yatırım ortamı iyileşsin diye getirildi. Sayın
Başbakan Yardımcısı hem Komisyonda hem burada bu amaçla bunu sundu, “Bu bir
reform.” dedi. Daha önce Haziran 2016’da 77 maddelik bir kanun daha çıkarmıştık
hep birlikte, şimdi 35 maddelik bir kanun daha geldi. Tabii ki çıkarılsın,
tabii ki ülkemize eğer yatırım gelmesini sağlayacaksa, vatandaşlarımızın
refahını artıracaksa biz her türlü desteği vermeye hazırız. Ancak şunu
samimiyetle itiraf etmek isterim ki burada düzenlemekte olduğunuz 35 madde
çıktığında yatırım ortamı işte uluslararası göstergelere göre arttığında
ülkemize yatırım yağacak değil. Gerçekten bir reform olması için, gerçekten
Türkiye’de yatırım ortamının iyileşmesi için yapılması gereken başka şeyler
var. Bunların başında da ülkemizin gerçek bir hukuk devleti olması geliyor
değerli arkadaşlarım.
Gerçek bir hukuk
devleti nasıl olacak? Örnekler vereyim, hep konuştuğumuz konular, hukukun
üstünlüğü olacak. Hepimiz hukukun üstünlüğüne saygı göstereceğiz. Ama bakıyoruz
uluslararası göstergelerde 111 ülke arasında 101’inci sıradayız hukukun
üstünlüğü konusunda. Adalet olacak, hak, hukuk olacak, buna hem biz güveneceğiz
hem yurt dışından bakanlar güvenecek. Yatırımcı sadece burada geçireceğimiz
bazı formaliteler nedeniyle Türkiye’ye yatırım yağdıracak değil ne içeride ne
dışarıda. Evrensel hukuka bakacak, Türkiye’de gazeteciler rahatlıkla
fikirlerini ifade edebiliyor mu, ona bakacak. Basın özgürlüğünde 166’ncı
sıradayız tüm dünya ülkeleri arasında. Yine, tüm dünyada özgürlükleri
değerlendiren uluslararası örgütler bizi on sekiz yıldır “kısmen özgür” diye
değerlendirirken ilk defa bu yıl artık özgür olmadığımızı ortaya koymaktalar.
İşte, Murat Sabuncu dört yüz yetmiş üç gündür, Akın Atalay dört yüz yetmiş üç
gündür, Ahmet Şık dört yüz on iki gündür cezaevinde. Anayasa Mahkemesi “Tahliye
edilsinler.” dedi, “Düşünce özgürlükleri, basın özgürlükleri ihlal ediliyor.”
dedi. On dokuz aydır tutuklu olan Şahin Alpay ve Mehmet Altan için yarın
mahkeme karar verecek, 3 kez müebbet isteniyor. Eğer müebbet cezası verilirse
bu gazetecilere, o zaman Anayasa Mahkemesi kararını biz ne yapacağız? Yani
hukuk olacaksa hepimizin buna saygı duyması gerekiyor değerli arkadaşlarım.
Deniz
Yücel… Bir yıldır iddianamesi yok. Bugün Sayın Başbakan -sizler de okudunuz-
Almanya yolunda, Merkel’le görüşmeye giderken, yakında serbest kalacağını
düşündüğünü söylüyor henüz ortada iddianamesi olmayan bir gazeteci için. 
Benzer
şekilde Yolsuzluk Endeksi’nde son iki yıl içinde 22 sıra geriye gittik, 75’inci
sıradayız. Küresel Rekabet Endeksi’nde eğitim alanında 104’üncü sıradayız.
Bakın, kendi seçim bölgemden söyleyeyim. Eskişehir’de gençler geçtiğimiz
günlerde, Kasım ayında “Atatürk’süz bir müfredata hayır!” basın açıklaması
yaptılar. İşte bugün, dün Eskişehir basınında vardı, bu gençlerin bursu
kesilmiş, kredisi kesilmiş, yurttan atılıyorlar. Benzer şekilde “Müftüler
tarafından nikâh kıyılmasına hayır.” diyen kadınlarımız aynı şekilde para cezalarına
çarptırılıyor, ödemezlerse haklarında adli soruşturmalar yapılıyor. 
Milletvekillerimiz,
burada bizlerle birlikte yasama faaliyetine katılması gereken
milletvekillerimiz cezaevinde, İstanbul Milletvekilimiz Enis Berberoğlu iki yüz
kırk sekiz gündür cezaevinde. İstinaf mahkemesi 2 kez hakkındaki kararı bozdu,
buna rağmen hâlâ cezaevinde tutulmaya devam ediyor. Anayasa Mahkemesine buradan
çağrıda bulunuyoruz. Kendisinin başvurusu altı aydır önlerinde. Bir an önce
Sayın Berberoğlu’nun -ki masum olduğu mahkeme kararlarıyla ortadadır- serbest
bırakılması, beraat etmesi konusunda Anayasa Mahkemesinin -öncelikle tabii ki
milletvekili olduğu için- onun özgürlüğünü kendisine iade etmesi gerekir.
Değerli
arkadaşlarım, biz burada yatırım ortamı iyileşsin diye 35 maddelik kanunu
çıkarıyoruz, hemen bir üst katta Plan ve Bütçe Komisyonunda bir torba var,
orada interneti nasıl yasaklarız diye uğraşıyoruz. Bakın “İnternette muhalif
sesleri, farklı görüşleri seslendiren yayınları nasıl yasaklarız?” diye madde
var. 
Benzer
şekilde hak, hukuk, adalet lazım ama yine aynı, yukarıda görüştüğümüz torba
yasada milletvekili, yani bizlerin çocuklarına ve diğer kırmızı –şimdi siyah
oldu- diplomatik pasaport sahiplerinin, yeşil pasaport sahiplerinin çocuklarına
iş kurmaları hâlinde bu pasaportlarını korumalarına imkân veren bir düzenlemeyi
getiriyor Hükûmet. Böyle hak, hukuk, adalet olmaz. İşin yolu, yatırım ortamı
iyileşecekse bu, OHAL’i kaldırmaktan, hayatı normalleştirmekten, hukuk
devletinden ve demokrasiden geçer.
Hepinizi saygılarımla
selamlıyorum. (CHP sıralarından alkışlar) 
BAŞKAN –
Teşekkür ederim.
ENGİN ALTAY
(İstanbul) – Sayın Başkan…
BAŞKAN – Sayın
Altay, gördüm sizi, işlemi bitireyim…
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmemiştir.
27’nci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Sayın Altay,
buyurun.
IV.- AÇIKLAMALAR (Devam)
31.- İstanbul Milletvekili Engin Altay’ın, Kahramanmaraş İl Millî Eğitim
Müdürünün okullara gönderdiği “Şeyh ile Hükümdar” isimli kitaba ilişkin
açıklaması
ENGİN ALTAY
(İstanbul) – Teşekkür ederim.
Sayın Başkan,
müsaadeniz olursa, Genel Kurula ve Sayın Bakana bir hususta görüş sormak
istiyorum ve bir durumu da takdirine sunacağım.
Sayın Bakanım,
üzülerek ifade etmemiz lazım, kimi bürokratların Erdoğan seviciliği konusundaki
dalkavukluğunda işin şirazesi kaçtı. 
Şimdi,
Kahramanmaraş İl Millî Eğitim Müdürü bugün okullara bir kitap göndermiş, demiş
ki: “Bu kitapları dağıtın ve 17 Şubat Cumartesi günü kitabın yazarının vereceği
konferansa talebeleri getirin.”
Kitabın yazarı
Mücahit Küçükyılmaz. Kitabın adı “Şeyh ile Hükümdar.” Kitapta bir şey yok.
Kitapta Cumhuriyet Halk Partisine, MHP’ye, HDP’ye eleştiriler, AK PARTİ’ye ve
Recep Tayyip Erdoğan’a övgüler var. 
Şu yüce milletin
önünde soruyorum: Kahramanmaraş Millî Eğitim Müdürünün yaptığı bu dalkavukluğu
tasvip ediyor musunuz? Etmiyorsanız, bu konuda bir işlem yapacak mısınız? Bu
kadar. (CHP sıralarından alkışlar) 
BAŞKAN –
Teşekkür ederim Sayın Altay.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı (1/912) ile Plan ve Bütçe Komisyonu
Raporu (S. Sayısı: 518) (Devam)
BAŞKAN - Peki,
28’inci maddede 2 adet önerge vardır, sırasıyla okutuyorum ve işleme alacağım.
Türkiye Büyük Millet Meclisi Başkanlığına
Görüşülmekte
olan 518 sıra sayılı Kanun Tasarısı’nın 28’inci maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Meral
Danış Beştaş Erol Dora
 İstanbul  Adana Mardin
 Mahmut Celadet Gaydalı  Feleknas
Uca
 Bitlis Diyarbakır

BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ABDULLAH NEJAT KOÇER (Gaziantep) – Katılmıyoruz Sayın Başkan.
BAŞKAN –
Hükûmet?
BAŞBAKAN
YARDIMCISI MEHMET ŞİMŞEK (Gaziantep) – Katılmıyoruz Sayın Başkan. 
Ayrıca, gündeme
getirilen hususu da Millî Eğitim Bakanımıza ileteceğiz, konuyu bir
incelesinler. 
ENGİN Altay
(İstanbul) – Çok teşekkür ederim Sayın Bakanım, sağ olun. 
BAŞKAN – Önerge
üzerinde Adana Milletvekili Sayın Meral Danış Beştaş konuşacaklar. 
Buyurun Sayın
Danış Beştaş. 
MERAL DANIŞ
BEŞTAŞ (Adana) – Teşekkür ederim Sayın Başkan. 
Demirtaş’ın
açıklamalarına devam ediyorum. Demirtaş der ki: “İddianameye konu 31 fezlekenin
12’si şu anda FETÖ üyesi olduğu iddiasıyla tutuklu olan savcılar tarafından
hazırlandı. Aralarında başsavcıların da olduğu bu 12 savcı tutuklu. 8 fezleke
ise hakkında erteleme kararı verilen fezlekeler. Yani 20 fezlekenin bir kısmı
erteleme, bir kısmını hazırlayanlar FETÖ’den tutuklu. 
Bu fezlekeler
niye hazırlandı? Bu fezlekelerin hazırlandığı dönem hangi siyasi ilişkilere
gebeydi, altında yatan saik nedir? Diyarbakır Cumhuriyet Başsavcı Vekili mal bulmuş
Mağribî gibi atladı da bu FETÖ savcılarının hazırladığı fezlekeleri niye ince
eleyip sık dokumadan iddianameye koydu, onu da tartışmak lazım. Çünkü her
fezleke ayrı ayrı değerlendirildiğinde, tanıklarla birlikte, iddia ediyorum ki
iki çözüm sürecini de bitiren FETÖ’nün faaliyetleridir, AKP’nin de iş
birliğidir. 
Bizim de
Fetullah Gülen cemaati ile hiçbir zaman kanımız ısınmadı. Terör örgütü ilan
edilmedikleri dönemlerde de cemaate kanımız ısınmamıştı. Bunu da defalarca dile
getirdiler. O nedenle şahsıma ve partime karşı husumetleri var.” 
Değerli
milletvekilleri, Demirtaş diyor ki: “Bakın, yıl 2010, bizim boykot ettiğimiz
referandumda HSYK’de ideolojik yapılanmaya yol açar eleştirimiz vardı,
dinlemiyorlardı. 2010 HSYK düzenlemesinden sonra HSYK’de ağırlıklı bir cemaat
yapılanması gerçekleşti. Yargının önemli kısmını ele geçirdiler. Yargı aleni
bir şekilde cemaate teslim edildi. Kim tarafından? İktidar tarafından. O
dönemin Başbakanı Erdoğan şöyle diyordu: ‘Dünyanın dört bir yanından, okyanus
ötesinden bu sürece destek veren tüm kardeşlerimi kutluyorum. Okyanus ötesinden
mesajlar olduğuna göre, bizim de bu mesajı verenlere mesajımız olmalı.
Kampanyanın en büyük destekçisi olarak cemaati kutluyor, desteğinin devamını
diliyorum.’ Henüz 17-25 Aralık olmamışken.”
Devam ediyor:
“2012, 7’nci ayında yaptığım grup konuşmam: ‘Cemaatin izni olmadan nefes
alamayanlar, Pensilvanya’dan talimat gelmeden hareket edemeyenler çıkmış bize,
‘Bunların iradesi yok.’ diyor.
2011, tam yedi
yıl önce yaptığım konuşma: ‘Bizimle ilgili paralel devlet iddiasında
bulunanların kendisi paralel devletin ta kendisidir. Cemaat örgütlenmesi
paralel devletin ta kendisidir. Emrinde polis gücü vardır, medya vardır, yargı
gücü vardır. Devlet içinde devlet hâline gelmişlerdir. (Yedi yıl öncesinden
bahsediyorum, ben kâhin değilim.) Cemaatin lideri bellidir, seçimle iş başına
gelemezler, kimse cemaatin söylediğinin dışına çıkamaz. Kimin nereye
atanacağına cemaat karar verir.’ İsmini koymuşuz, paralel. Yedi yıl önce
söylemişim bunları.”
Değerli milletvekilleri,
devam ediyor, çok uzun bu bölüm. Basın yazabilirse… Şu anda korkudan basın bu
dava yokmuş gibi davranıyor. Sizler hepsini edinebilirsiniz, partimizden de
kolaylıkla size ulaştırabiliriz.
“2012’de
yaptığım konuşma: ‘Gülen’in ekibi, kadroları, vali, polis, savcı, milletvekili,
bakan, öğretmen olur. Her yerde Gülen’in zihniyetinde hareket ediyorlar.
Gülen’in talimatıyla kurdukları hücre örgütlenmeleriyle her yeri yönetiyorlar.
Sanıyor musunuz ki, Diyarbakır Valisi tek başına karar alabiliyor. (Hüseyin
Avni Mutlu Diyarbakır Valisi, o dönem)
2010’da HSYK’da
yapılan değişiklikle birlikte şekillenen yapı aleni bir şekilde çözüm
süreçlerini hedefledi. AKP’yi de kandırarak diyeceğim ama suçlarını olur,
teşneydiler kandırılmaya. Savcıların birçoğu ‘Talimat almayız.’ diyor ama benim
yanımda Adalet Bakanı başsavcıyı aramıştı, buna tanıklık ettim. 
Yarı yarıya
üyesi terörist olmaktan açığa alınmış bir yargı fezlekelerle bizi terörist
olmakla suçladı, ironiye bakın. Aynı yargı, onların tamamı görev başındaydı, dokunulmazlığımız
kaldırıldığı günde de görev başındalardı, hepsi bizi bekliyorlardı, ellerine
düşsek de gereğini yapsalar diye bekliyorlardı. Sizin elinize düştük, onların
hepsi içeride.”
Teşekkür
ediyorum. (HDP sıralarından alkışlar) 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 518 sıra sayılı Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı’nın 28’inci maddesinin aşağıdaki
şekilde değiştirilmesini arz ve teklif ederiz.
Saygılarımızla.
 Zekeriya Temizel Mustafa
Ali Balbay Kadim Durmaz
 İzmir İzmir Tokat
 Utku Çakırözer Bülent
Kuşoğlu Mehmet Bekaroğlu
 Eskişehir Ankara İstanbul
 Bihlun Tamaylıgil Musa
Çam
 İstanbul İzmir
MADDE 28- 6750
sayılı Kanunun 5 inci maddesinin birinci fıkrasına aşağıdaki bent eklenmiştir.
“p) Benzeri her
türlü taşınır varlıklar ve haklar”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım.
BAŞKAN –
Hükûmet?
BAŞBAKAN
YARDIMCISI MEHMET ŞİMŞEK (Gaziantep) – Katılmıyoruz Sayın Başkan.
BAŞKAN – Önerge
üzerinde İzmir Milletvekili Sayın Mustafa Ali Balbay konuşacak.
Buyurun Sayın
Balbay. (CHP sıralarından alkışlar) 
MUSTAFA ALİ
BALBAY (İzmir) – Teşekkür ediyorum Sayın Başkan.
Sayın
milletvekilleri, bugün yatırım ortamını konuşuyoruz. En önemli yatırım, en
kalıcı yatırım, eğitime yapılan yatırımdır. Bugün Türkiye’de eğitimin hemen her
alanında ne yazık ki ağır fiyaskolar var ve boşa giden milyarlar var. En sıcak
örnek: Daha dün Bakanlık TEOG’la ilgili kafaları karıştıran, “Acaba yeniden mi
geldi, yeniden mi uygulamaya konulacak?” diye soru işareti yaratan bir
yönetmelik yayınladı, diyor ki: “4’üncü sınıf öğrencileri 2018-2019 öğretim
yılından itibaren sınava girer.” Peki, 2017-2018 boşlukta ve ne yazık ki o
öğrencilerin velileri şimdi “Sınava girecek miyiz, girmeyecek miyiz?” sorusuna
yanıt arıyorlar. Bakanlık bürokratları “Özel sorularda hata yaptık.” diyorlar
ama Müsteşar “Anlayanlar anladı, okuyanlar anlamamıştır.” diyor. Bu yanlışı bir
an önce düzeltmenizi milyonlarca, binlerce veli adına istiyorum. 
Sayın
milletvekilleri, çok ciddi bir sorun da şu anda Öğretim Üyesi Yetiştirme
Programı çerçevesinde açıkta bulunan 7 bin gencimiz. Sayın milletvekilleri, 7
bin kişi, yaşları 25 ile 35 arasında değişen öğretim üyesi on sekiz aydır
açıkta. Suçlu mu? Belli değil. Rektörlere başvuruyorlar “Biz atama yapamayız.”
diyorlar. Burada, bu Meclisteki dört partinin bütün temsilcileri de bu konunun
bir an önce çözülmesini istiyor ama bir türlü çözmüyor.
Buradan
soruyorum: 30 yaş kuşağında, eğitimini almış, belli bir birikime ulaşmış ve
ülkesine hizmet etmek için, öğrencilerine, üniversitesine kavuşmak için
bekleyen bu gençleri daha ne kadar kahredeceksiniz, ne kadar üzeceksiniz? Bu
gençler şu anda eğer, herhangi bir FETÖ’ydü, başka bağlantılar içinde olsaydı,
onlar zaten tezlerini başkalarına yazdırmış, başka şekillerde sorunlarını çözüp
üniversitelere girmişlerdi. Ama bu 7 bin genç, hiç torpili olmayan, sınavla,
tamamen alın teriyle öğretim üyesi olmayı hak etmiş genç âdeta –hoş görsünler-
hurdalık hâlinde boşlukta bekliyorlar. (CHP sıralarından alkışlar) 
Bir
başka sorun sayın milletvekilleri, yine “eğitimdeki kül olan milyarlar”
diyeceğim, FATİH Projesi. FATİH Projesi 2010 yılında öylesine büyük bir sunumla
anlatıldı ki -işte, Fırsatları Artırma ve Teknolojiyi İyileştirme Hareketi,
kısaltınca “FATİH” oluyor- sayın milletvekilleri, bu proje seksen dört ay önce
başladı, güya 2010’da başlayıp 2014’te bitecekti. Yıl 2018, bu projeden
vazgeçildiği kararı açıklandı. Bu fiyaskodan bir müjde olarak “Biz tablet
bilgisayardan, FATİH Projesi’nin bu önemli ayağı olan tablet bilgisayardan
vazgeçtik, yerine klavyeli bilgisayar veriyoruz…” Öncekiler ne olacak? Belli
değil.
Sayın
milletvekilleri, Fatih Sultan Mehmet İstanbul’u bir ay üç hafta iki günde aldı,
toplam elli üç gün. Bu FATİH Projesi’nin süresine baktığımızda seksen dört ay
ediyor, Fatih Sultan Mehmet bu kadar zaman dilimi içinde İstanbul’u 42 kez
fethetmişti. Ama ne yazık ki bu proje şu anda öylesine, hem kül olan milyarlar
hem öğrencilerin umutları hem de bundan sonra ne olacağının belirsizliği içinde
kaybolup gitti. 
Sayın
milletvekilleri, yine eğitimde güncel bir sorun da 300 bin öğrenci okuldan
atılmış, üniversitede okuma koşulları nedeniyle, değişik nedenlerle okulundan
uzaklaşmış ama hiç suçu olmadığını belirtip bir af bekliyor. Bu da açıkta
öğrencilerin beklediği bir sorun. 
Bunun yanında,
400 bin öğretmen de atamayı bekliyor. 400 bin öğretmen atamayı beklerken şu
anda okullarımızda da 100 bin öğretmen açığı var. Burada, hakikaten millî
eğitimin neresini düzeltmeli diye düşünüyorum. 
Ama son olarak,
önümüzdeki hafta yardımcı doçentlerle ilgili bir değişiklik gelecek. Orada da
yardımcı doçentlerin üniversitelere göre değişecek nasıl alınacağı. Her rektöre
ek koşul belirleme hakkı verilmiş. “2 kere 2 Ankara üniversitelerinde 5,
İstanbul üniversitelerinde 4, İzmir üniversitelerinde 3 eder.” denecek ki sınıfta
kalmış durumdasınız. 
Hepinize
saygılar sunuyorum. (CHP sıralarından alkışlar) 
BAŞKAN –
Teşekkür ederim Sayın Balbay. 
Önergeyi
oylarınıza sunuyorum: Kabul edenler… Kabul etmeyenler… önerge kabul
edilmemiştir. 
28’inci maddeyi
oylarınıza sunuyorum: Kabul edenler… Kabul etmeyenler… 28’inci madde kabul
edilmiştir. 
29’uncu maddede
bir adet önerge vardır, okutuyorum.
ENGİN ALTAY
(İstanbul) – Sayın Başkan, önergeyi okutmadan, efendim, müsaade ederseniz…
BAŞKAN –
Buyurun. 
ENGİN ALTAY
(İstanbul) – Dün de arz etmiştim, bizim yatırım ortamının iyileştirilmesiyle
ilgili kanuna müspet baktığımızı, eksiklerine rağmen müspet baktığımızı
söylemiştim. Plan Bütçe Komisyonu üyelerimizin Plan Bütçe Komisyonu aşamasında,
milletvekillerimizin Genel Kurul aşamasında, iktidar partisinden ve Milliyetçi
Hareket Partisinden ilgili arkadaşlarla yapılan toplantılarda kanun
olabildiğince iyileştirilmiştir. Kanuna olumlu oy vereceğimizi de beyan
etmiştim. Bu nedenle kalan kısımdaki önergelerimizi çekiyoruz efendim.
BAŞKAN – Teşekkür
ederim.
29’uncu maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
30’uncu maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
31’inci maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
32’nci maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
33’üncü maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
34’üncü maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
35’inci maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
Sayın
milletvekilleri, ikinci bölümde yer alan maddelerin oylamaları da böylelikle
tamamlanmış oldu.
Sayın
milletvekilleri, Hükûmetin, görüşülmekte olan kanun tasarısının 12’nci
maddesinin yeniden görüşülmesine ilişkin, İç Tüzük’ün 89’uncu maddesine göre
bir talebi vardır. Başkanlık bu talebi yerine getirecektir.
Şimdi Danışma
Kurulunun, Hükûmetin, görüşülmekte olan kanun tasarısının 12’nci maddesinin
yeniden görüşülmesine ilişkin talebi hakkındaki görüşünü okutuyorum:
VI.- ÖNERİLER (Devam)
B) Danışma Kurulu Önerileri
1.- Danışma Kurulunun, görüşülmekte olan 518 sıra sayılı Kanun
Tasarısı’nın kabul edilmiş olan 12’nci maddesinin yeniden görüşülmesine dair
Hükûmetin talebinin İç Tüzük’ün 89’uncu maddesi uyarınca Danışma Kurulunca
uygun görüldüğüne ilişkin görüşü
Danışma Kurulu Görüşü
15/02/2018
Danışma Kurulunun 15/02/2018 Perşembe günü yaptığı
toplantıda, görüşülmekte olan 518 sıra sayılı Kanun Tasarısı’nın kabul edilmiş
olan 12’nci maddesinin yeniden görüşülmesine dair Hükûmetin talebi, İç Tüzük’ün
89’uncu maddesi uyarınca toplanan Danışma Kurulunca uygun görülmüştür.
 İsmail
Kahraman
 TBMM
Başkanı
 Mustafa Elitaş Engin
Altay
 AK PARTİ Grup Başkan
Vekili CHP Grup Başkan Vekili
 Meral Danış
Beştaş Erkan
Akçay
 HDP Grup Başkan
Vekili  MHP Grup Başkan Vekili
 Adına Grup
Temsilcisi
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
B) Yeniden Görüşmeleri Yapılan Tasarılar/Teklifler (Tekririmüzakere)
1.- Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı (1/912) ile Plan ve Bütçe Komisyonu
Raporu (S. Sayısı: 518) (12’nci Maddesi)
BAŞKAN – Şimdi
Hükûmetin istemini okutup oylarınıza sunacağım.
Türkiye Büyük Millet Meclisi Başkanlığına
Görüşülmekte
olan (1/912) esas numaralı Kanun Tasarısı’nın 12’nci maddesinin İç Tüzük’ün
89’uncu maddesi uyarınca yeniden görüşülmesini arz ve teklif ederiz.
 Recep
Akdağ
 Başbakan
Yardımcısı
BAŞKAN –
Gerekçeyi okutuyorum.
Gerekçe: 
Özelleştirme
sonucu elde edilen hukuki hakların korunması amaçlanmaktadır. 
BAŞKAN – Şimdi
Hükûmetin istemini oylarınıza sunuyorum: Kabul edenler… Kabul etmeyenler… Kabul
edilmiştir.
Bu durumda
tasarının 12’nci maddesini yeniden müzakereye açıyorum.
Madde üzerinde
söz isteyen? Yok.
Madde üzerinde
bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan (1/912) esas numaralı Kanun Tasarısı’nın 12’nci maddesi ile 4458 sayılı
Kanun’a eklenmesi öngörülen (3) numaralı fıkraya aşağıdaki cümlenin eklenmesini
arz ve teklif ederiz.
"Bakanlık
tarafından azami bedeller belirlenirken özelleştirme uygulamaları çerçevesinde
yapılan sözleşmelerde yer alan düzenlemeler dikkate alınır.”
 Recep
Akdağ
 Başbakan
Yardımcısı
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Takdire bırakıyoruz Sayın Başkan. 
BAŞKAN –
Hükûmet? 
BAŞBAKAN
YARDIMCISI RECEP AKDAĞ (Erzurum) – Katılıyoruz efendim.
BAŞKAN – Gerekçeyi
okutuyorum.
Gerekçe: 
Maddede Bakanlık
tarafından belirlenecek azami bedellerle ilgili olarak bedeller belirlenirken
özelleştirme uygulamaları çerçevesinde yapılan sözleşmelerde yer alan
düzenlemelerin dikkate alınması amacıyla önerge verilmiştir.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir.
Şimdi maddeyi
kabul edilen önerge doğrultusunda oylarınıza sunuyorum: Kabul edenler… Kabul
etmeyenler… Madde kabul edilmiştir.
A) Kanun Tasarı ve Teklifleri (Devam)
1.- Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı (1/912) ile Plan ve Bütçe Komisyonu
Raporu (S. Sayısı: 518) (Devam)
BAŞKAN - Sayın
milletvekilleri, tasarının görüşmeleri tamamlanmıştır.
Şimdi tasarının
tümünün oylanmasından önce oyunun rengini belli etmek üzere İç Tüzük’ün 86’ncı
maddesine göre aleyhte olmak üzere Tokat Milletvekili Sayın Kadim Durmaz’a söz
vereceğim.
Buyurun Sayın
Durmaz. (CHP sıralarından alkışlar)
ENGİN ALTAY
(İstanbul) – Lehteyi siz kapattığınız için aleyhte aldık yoksa kanunun
aleyhinde değiliz Sayın Başkan.
BAŞKAN – İşlemi
yerine getiriyoruz. Çok anlayışlıyız bu sene maşallah.
KADİM DURMAZ
(Tokat) – Sayın Başkanım, saygıdeğer milletvekilleri; sözlerime başlarken
hepinizi saygıyla selamlıyorum. 
Tabii ki biz
yasanın işleyişi gereği aleyhte söz aldık ama şunu açıklıkla ifade edelim: Bu
ülkedeki esnafın, KOBİ’nin, küçük işletmelerin, sanayicinin, kısacası bu ülkeye
katma değer üreten herkesin lehine olan birçok maddeyi biz destekledik. İçinde
bulunduğu açmazdan, sıkıntıdan kurtulup bir nefes alması adına da gelişen ve
değişen dünyayla rekabet edebilir hâle gelme noktasında da canıgönülden
destekliyoruz. Ama şöyle geriye doğru bir bakıyorum Hükûmetin icraatlarına,
arkadaşlar, elimde bir orta vadeli plan var ama Hükûmet, sivil toplum
örgütlerini ve kendisinin dışında görüş aldığı tüm kanalları yok sayarak
kendine bir hedef koyuyor ama koyduğu hedef de tutmuyor. Arkadaşlar, işte bu
orta vadeli planda dolara ve euroya koyduğumuz hedef noktasında hedeflerimiz
tutmamıştır. Bunun yolu ve yöntemi, birçok konuda olduğu gibi, birçok millî
meselede ortak birleştiğimiz gibi muhalefeti de dinleyerek hedefleri doğru,
ortak, bu ülkenin geleceği ve hayrına olacak şekilde ortaya koymaktır.
Tabii, bu ülkede
birçok sıkıntıları beraber yaşadığımızı daha önce de ifade ettim yine ifade
ediyorum. Bugün, ülkemizin içinde bulunduğu ekonomik ve siyasal darboğaz
yatırımcıları ülkemizden kaçırmaktadır. Kasım 2017’de Türkiye’nin uluslararası
net yatırım pozisyonunda 412,5 milyar dolar açık verdiğini hepimiz de
bilmekteyiz. Birleşmiş Milletler Yatırım Raporu’na göre Türkiye’ye giren
doğrudan yabancı yatırım 2016 yılında yüzde 31 düşmüştür. Mustafa Kemal
Atatürk’ün hedef gösterdiği çağdaş medeniyetler seviyesini yakalamanın ve
Avrupa Birliği hedeflerini yakalamanın yolu, sivil toplum örgütlerini
güçlendirmekten, onların görüş ve hedefleri doğrultusunda arzu edilen yasal
düzenlemeleri yapmaktan geçer. Ama bu noktada Hükûmet yeteri kadar sivil toplum
örgütlerini, esnaf odalarını, sanayicilerimizi dinledi mi? Dinlemedi. Bakın,
2016 yılının tamamında 101.614 esnaf iş yerinin kapısına kilit vurmuş. Yine,
bir yılda 88 sektörün 44’ünde iş yeri sayısı düşmüş. Yine, on altı yıllık AK
PARTİ iktidarı döneminde Türk lirası tarihinin rekor itibar kaybını yaşamıştır.
Hani, millî olmaktan, millî değerlere sahip çıkmaktan sık sık söz ediyoruz ya,
arkadaşlar, Türk lirası da bu ülkenin millî bir değeridir, onu da korumak
hepimize düşen bir görevdir. Türk lirasının değer kaybetmesi demek esnafın,
işçinin, emeklinin ve çiftçinin kaybetmesi, günbegün yoksullaşması demektir.
Türk lirasının değer kaybetmesi, millî varlıklarımızın da bir bir değer kaybına
uğraması demektir. (Gürültüler)
Sayın Başkanım,
biz söyleyip biz işitiyoruz gibi geliyor. Biz de işitemiyoruz, onu söyleyeyim.
İLKNUR İNCEÖZ
(Aksaray) – Biz dinliyoruz.
BAŞKAN – Sayın
milletvekilleri, biraz sessizlik içinde durabilir miyiz lütfen. Sayın
milletvekilleri...
Buyurun.
KADİM DURMAZ
(Devamla) – Türkiye, 2017 Hukukun Üstünlüğü Endeksi’ne göre 113 ülke arasında
101’inci ülke. Yine, G20 ülkeleri arasında ne yazık ki en son sıradadır, OECD
ülkeleri içerisinde gelir dağılımı en bozuk 5 ülkeden biridir ama hiç mazereti
yok AK PARTİ iktidarının, on altı yıldır bu ülkeyi kesintisiz yönetiyor,
getirdiğiniz nokta da budur. 
Yine, 15
Temmuzdan sonra olağanüstü hâl ve beraberindeki kanun hükmünde kararnamelerle
bu ülkedeki yasa tanımazlıklar ve buna rağmen ticaret erbabının önünü
görememesi, yatırım yapamaması ve güven ortamının bitmesi noktasında da dünya
istatistiklerini ne acı ki altüst ettiniz. 
Yine, ülkemizde
birçok banka, uzun vadede baktığı zaman, ülkemiz ticaretini, güvenini bulmadığı
için bir bir şubelerini kapatmıştır. 
Yine, Bakanlığın
açıklamalarına göre yaklaşık olarak...
(Mikrofon
otomatik cihaz tarafından kapatıldı) 
KADİM DURMAZ
(Devamla) – Sayın Başkanım...
BAŞKAN –
Tamamlayın Sayın Durmaz, lütfen.
KADİM DURMAZ
(Devamla) – Nasıl tamamlayalım? Dinleyen yok.
BAŞKAN –
Konuşarak. 
KADİM DURMAZ
(Devamla) – Konuşarak…
BAŞKAN – Buyurun.

KADİM DURMAZ
(Devamla) – Peki, biraz daha bağıralım, belki dinler arkadaşlar. 
BAŞKAN – Sayın
milletvekilleri, lütfen…
KADİM DURMAZ
(Devamla) – Çok değerli arkadaşlar, AK PARTİ iktidara geldiğinde ülkemizin
nüfusu 62 milyon, bu ülkede köyde yaşayan insan sayısı da 21 milyonun
üzerindeydi. On altı yıl sonunda -geçen ay açıklandı- ülkemizin nüfusu 81
milyona dayanmıştır ancak ne acı ki köylüyü, üretimi, tarımı önemsemeyen ve yok
sayan ekonomik politikalarınızın sonucu şu anda köylerde 6,5 milyon insan
yaşamakta, kalanını kent merkezlerine, varoşlara, yoksul kesimlere depo etmiş
durumdasınız. Ondan sonra da Sırbistan’dan et alacağız; elbette alınır
arkadaşlar. Biz yeniden o insanları doğduğu topraklarda tutamaz isek, o
ekilmeyen arazileri ektiremezsek, o kıymetli ovalardaki çiftçiye, köylüye her
ürün bazlı desteği yeteri kadar veremezsek bu sonuçlar kaçınılmaz diyorum.
(Mikrofon
otomatik cihaz tarafından kapatıldı)
KADİM DURMAZ
(Devamla) – Toparlıyorum Sayın Başkanım, herhâlde bir beş dakika daha verirsiniz.

BAŞKAN – Sayın
Durmaz, artı bir dakika verdim size söz süresi. 
KADİM DURMAZ
(Devamla) – Sayın Başkanım, hiç bize fırsat vermediler ki. 
BAŞKAN – Ama
sadece bir dakika veriyoruz herkese Sayın Durmaz. 
KADİM DURMAZ
(Devamla) – Bütün bu olumsuzluklara rağmen, Plan Bütçe Komisyonunda hepimizin
de emek verdiği ortak bir anlayışla bulaşalım. Esnaf, yatırımcı, KOSGEB,
köyünde yaşayan çiftçi hayata, yaşama umutla baksın, geleceğimiz noktasında
endişeye düşmesin diye katkı sunmaya çalışıyoruz. Diyoruz ki: Bütün bunlara
rağmen, burada bu ülkenin insanlarının lehine olan maddelere Cumhuriyet Halk
Partisi Grubu olarak “evet” oyu veriyoruz. 
Hepinize
saygılar sunuyorum. (CHP sıralarından alkışlar) 
BAŞKAN –
Teşekkür ederim. 
Kahramanmaraş
Milletvekili Sayın Kılıç bir açıklama yapacak. 
Sayın Altay,
dinlerseniz siz de… Sizin biraz önce bahsettiğiniz konu üzerine açıklama
yapacak. 
Buyurun Sayın
Kılıç. 
Bir dakika… 
IV.- AÇIKLAMALAR (Devam)
32.- Kahramanmaraş Milletvekili İmran Kılıç’ın, Kahramanmaraş’ta Millî
Eğitim Müdürlüğü tarafından okullara “Şeyh ile Hükümdar” isimli bir kitap
dağıtılmadığına ilişkin açıklaması
İMRAN KILIÇ
(Kahramanmaraş) – Sayın Başkan, değerli milletvekilleri; hepinizi saygıyla
selamlıyorum. 
Az önce
Kahramanmaraş Millî Eğitim Müdürlüğü tarafından okullara “Şeyh ve Hükümdar”
isimli bir kitabın dağıtıldığıyla ilgili bir bilgi sunuldu. Biz mahallinden bu
konuyu sorduk, soruşturduk. Kahramanmaraş’ta Millî Eğitim Müdürlüğü tarafından
böyle bir kitap dağıtılmamış, böyle bir konu yoktur. 
Bilgilerinize
sunarım. 
BAŞKAN –
Teşekkür ederim. 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı (1/912) ile Plan ve Bütçe Komisyonu
Raporu (S. Sayısı: 518) (Devam)
BAŞKAN – Sayın
milletvekilleri, tasarının tümü açık oylamaya tabidir. 
Açık oylamanın
şekli hakkında Genel Kurulun kararını alacağım. 
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Kabul etmeyenler… Kabul edilmiştir. 
Oylama için iki
dakika süre veriyorum ve süreyi başlatıyorum. 
(Elektronik
cihazla oylama yapıldı) 
BAŞKAN – Sayın
milletvekilleri, Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı açık oylama sonucu: 
“Kullanılan oy sayısı : 232 
Kabul : 228 
Ret : 4 (x)

 Kâtip
Üye Kâtip
Üye
 Mehmet
Necmettin Ahrazoğlu  Mustafa Açıkgöz 
 Hatay Nevşehir”
Böylelikle
tasarı kabul edilmiş ve kanunlaşmıştır. 
Sayın Bakan bir
teşekkür konuşması yapacak yerinden. 
Buyurun, sizi
dinliyoruz. 
BAŞBAKAN
YARDIMCISI RECEP AKDAĞ (Erzurum) – Değerli Başkanım, çok teşekkür ediyorum.
Sizlere ve yüce Meclisimizin değerli milletvekillerine özellikle şahsım adına
ve Hükûmetimiz adına şükranlarımı takdim etmek isterim. 
Bu kanunun,
yatırım ortamını iyileştirmekle ilgili kanunun amacı vatandaşlarımıza,
gençlerimize iş imkânları sağlamak, aşı artırmaktı. Kanun Meclisimize geldiği
andan itibaren, Plan ve Bütçe Komisyonunda değerli muhalefetimizde dâhil olmak
üzere bütün grupların güzel bir çalışmasına şahit olduk. Bu çalışma Plan ve
Bütçe Komisyonundan sonra Meclis Genel Kurulunda da devam etti ve hakikaten
ittifakla, iş birliği hâlinde kanunu gerçekleştirmiş olduk. Ben bu kanunun
yapılmasında emeği geçen bütün bakanlarımıza…
KADİM DURMAZ
(Tokat) – Sayın Başkanım, hadi bizi dinlemediler ama Sayın Bakanımız konuşuyor.

BAŞBAKAN
YARDIMCISI RECEP AKDAĞ (Erzurum) – …özel sektörümüzün değerli temsilcilerine,
değerli bürokratlarımıza, özellikle teknik ekipteki genç arkadaşlarıma ve
tekrar hassaten hepinize, bütün milletvekillerimize teşekkür ediyorum. Sağ
olun, var olun efendim. (AK PARTİ sıralarından alkışlar)
BAŞKAN – Biz de
teşekkür ederiz size. 
Sayın
milletvekilleri, şu anda Genel Kurul kapanmadı ve işlem yapıyoruz. 
Sayın
milletvekilleri, 2’nci sırada yer alan 519 sıra sayılı Kanun Teklifi’nin
görüşmelerine başlayacağız. 
2.- Adalet ve Kalkınma Partisi Grup Başkanvekili Kayseri Milletvekili
Mustafa Elitaş’ın Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi (2/2099) ve Millî Eğitim, Kültür, Gençlik ve
Spor Komisyonu Raporu (S. Sayısı: 519)
BAŞKAN
- Komisyon? Yok.
Ertelenmiştir.
3’üncü
sırada yer alan 517 sıra sayılı Kanun Tasarısı’nın görüşmelerine başlayacağız.
3.- Türkiye Cumhuriyeti Hükümeti ile Uluslararası Göç Örgütü (IOM)
Arasında Türkiye Cumhuriyeti Hükümeti ile Uluslararası Göç Örgütü Arasında
Örgüt ve Ofisin Türkiyedeki Yasal Statüsü Ayrıcalıkları ve Bağışıklıklarına
İlişkin Anlaşmayı Tadil Eden Anlaşmanın Onaylanmasının Uygun Bulunduğuna Dair
Kanun Tasarısı (1/848) ve Dışişleri Komisyonu Raporu (S. Sayısı: 517)
BAŞKAN
– Komisyon? Yok.
Ertelenmiştir.

Gündemimizde
başka bir iş bulunmadığından, alınan karar gereğince, kanun tasarı ve
teklifleri ile komisyonlardan gelen diğer işleri sırasıyla görüşmek için 20
Şubat 2018 Salı günü saat 15.00'te toplanmak üzere birleşimi kapatıyorum.
Teşekkür
ediyor, iyi hafta sonları diliyorum.
Kapanma Saati: 20.16




(x) 518 S. Sayılı Basmayazı 13/2/2018
tarihli 58’inci Birleşim Tutanağı’na eklidir.


(x) Açık oylama kesin sonuçlarını
gösteren tablo tutanağa eklidir.




