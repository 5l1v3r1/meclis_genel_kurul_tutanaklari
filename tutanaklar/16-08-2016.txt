



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

125’inci Birleşim
16 Ağustos 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Batman Milletvekili Mehmet Ali
Aslan’ın, Berlin utanç duvarının yapılışına ilişkin gündem dışı konuşması
2.- Hatay Milletvekili Hilmi Yarayıcı’nın,
15 Temmuz 2016 darbe girişimi ve yaşananlara ilişkin gündem dışı konuşması
3.- İstanbul Milletvekili Ravza Kavakcı
Kan’ın, 15 Temmuz 2016 darbe girişimi, kadın şehitler ve gazilere ilişkin
gündem dışı konuşması
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, demokrasi şehitlerine Allah’tan rahmet dilediğine ilişkin
konuşması
2.- Oturum Başkanı TBMM Başkan Vekili Ayşe
Nur Bahçekapılı’nın, Yaşanan sel felaketi nedeniyle Başkanlık Divanı olarak Bartın
halkına geçmiş olsun dileğinde bulunduklarına ilişkin konuşması
3.- Oturum Başkanı TBMM Başkan Vekili Ayşe
Nur Bahçekapılı’nın, Türkiye’de “Kürt illeri” şeklinde bir tanımlama olmadığına
ilişkin konuşması
VI.- AÇIKLAMALAR
1.- Niğde Milletvekili Ömer Fethi Gürer’in,
Niğde’de patates üreticilerinin yaşadığı sorunlara ilişkin açıklaması
2.- İstanbul Milletvekili Hurşit Yıldırım’ın,
Adalet ve Kalkınma Partisinin kuruluşunun 15’inci yıl dönümüne ilişkin
açıklaması
3.- Denizli Milletvekili Cahit Özkan’ın,
AİHM’in FETÖ darbe teşebbüsü yargılaması hakkında vereceği yanlı kararların yok
hükmünde sayılacağına ilişkin açıklaması
4.- Bartın Milletvekili Yılmaz Tunç’un, 13
Ağustos Cumartesi günü Bartın’da meydana gelen sel afetine ilişkin açıklaması
5.- İstanbul Milletvekili Eren Erdem’in,
Parlamentonun bir an önce devlet kadrolarında liyakati oluşturacak bir politik
birlikteliği sağlaması gerektiğine ilişkin açıklaması
6.- Bursa Milletvekili Nurhayat Altaca
Kayışoğlu’nun, EKPSS sonuçlarının ne zaman açıklanacağını öğrenmek istediğine,
Bursa’daki siyah incir üreticisinin sorunlarına ve cumhuriyeti beğenmeyen
zihniyetin cumhuriyetin ürettiği değerleri satmaya devam ettiğine ilişkin
açıklaması
7.- Osmaniye Milletvekili Mücahit
Durmuşoğlu’nun, Adalet ve Kalkınma Partisinin kuruluşunun 15’inci yıl dönümüne
ilişkin açıklaması
8.- Kocaeli Milletvekili Fatma Kaplan
Hürriyet’in, 17 Ağustos Gölcük depreminin 17’nci yıl dönümüne ve olası şiddetli
bir depreme hazırlık konusunda pek bir ilerleme kaydedilemediğine ilişkin açıklaması
9.- İzmir Milletvekili Musa Çam’ın, Yavuz
Sultan Selim köprüsüne barışın, kardeşliğin, dostluğun, insan haklarının, laikliğin
ve demokrasinin bir ifadesi olarak “Hacı Bektaş Veli” isminin verilmesini talep
ettiğine ilişkin açıklaması
10.- İstanbul Milletvekili Mahmut Tanal’ın,
Hacı Bektaş Veli Anma Törenlerinin başladığına ve Hacı Bektaş Veli’yi saygıyla
andığına ilişkin açıklaması
11.- Bursa Milletvekili Erkan Aydın’ın,
kapatılan askerî liselerdeki öğrencilerin Anadolu ya da fen liselerinde öğrenim
görebilmeleri için bir an önce somut adım atılması gerektiğine ilişkin
açıklaması
12.- Tokat Milletvekili Kadim Durmaz’ın, el
sanatları erbaplarının gelişimleri, katma değeri yüksek ürünleri üreterek
yönlendirilmeleri için devlet eliyle teşvik, tasarım, inovasyon ve benzeri
çalışmaların acilen yapılması gerektiğine ilişkin açıklaması
13.- Kırklareli Milletvekili Türabi
Kayan’ın, Kırklareli’nin her bölgesinde enerji hatlarının kullanım süresinin
dolması nedeniyle yaşanan elektrik kesintilerinin yol açtığı sorunlara ilişkin
açıklaması
14.- İzmir Milletvekili Ali Yiğit’in, kamu
görevlisi olmanın yolunun cemaatler ve tarikatlar aracılığıyla yapıldığına dair
duyumlar alındığına ve Hükûmeti bu konuda duyarlı olmaya çağırdığına ilişkin
açıklaması
15.- İstanbul Milletvekili İsmail Faruk
Aksu’nun, İstanbul’un Küçükçekmece ilçesinin bazı mahallelerinde PKK tarafından
taciz, tehdit, yaralama ve öldürme eylemlerinin yıllardır devam ettiğine ve
PKK’yla mücadelenin FETÖ’yle mücadele kararlılığında sürdürülmesinin zorunlu
olduğuna ilişkin açıklaması
16.- Bursa Milletvekili Bennur
Karaburun’un, 15 Temmuzun milletin yeniden şahlanışına vesile olduğuna, Adalet
ve Kalkınma Partisinin kuruluşunun 15’inci yıl dönümüne ve olimpiyat 2’ncisi
olan güreşçi Rıza Kayaalp’e millet adına teşekkür ettiğine ilişkin açıklaması
17.- Diyarbakır Milletvekili Çağlar
Demirel’in, olağanüstü hâlle birlikte gözaltı süresinin uzatılması nedeniyle
savcıların ve emniyet yetkililerinin keyfî uygulamalarının söz konusu olduğuna,
“darbecilerle mücadele” adı altında aslında HDP, DBP yöneticileriyle mücadele
edildiğine ve gazeteciler üzerinde de büyük bir baskı olduğuna ilişkin açıklaması
18.- Manisa Milletvekili Erkan Akçay’ın,
“Kürt illeri” ve benzeri ifadeleri şiddetle reddettiklerine, FETÖ’yle
mücadelenin OHAL döneminin ötesine geçen düzenlemeleri ihtiva ettiğine, askerî
okulları kapatmanın darbeyle ve terörle mücadelede işlevsiz olduğuna ve öğrenci
alımında yeni ve objektif bir sınav yöntemi geliştirilmesi gerektiğine ilişkin
açıklaması
19.- İstanbul Milletvekili Engin Altay’ın,
bürokrasinin 15 Temmuzdan çok ders almadığı yönünde çeşitli uygulamalara tanık
olunduğuna, Adana’nın Pozantı ilçesinde Atatürk’ün Pozantı’ya gelişiyle ilgili
yapılan kutlamalarda ilçe kaymakamının Adana Milletvekili İbrahim Özdiş’e
yönelik saygısız, yaralayıcı ve kaba tutumunun millî iradeye saygısızlık
olduğuna ve Hükûmetten bu konuda bir açıklama istediğine ilişkin açıklaması
20.- Aksaray Milletvekili İlknur İnceöz’ün,
Diyarbakır’da trafik denetleme görevini yapan polis memurlarına karşı bomba
yüklü kamyonla düzenlenen saldırıda şehit olanlar ile şehit edilen AK PARTİ
Şırnak Beytüşşebap İlçe Gençlik Kolları Başkanı Naci Adıyaman’a Allah’tan
rahmet dilediğine ve Hacı Bektaş Veli Anma Törenlerine ilişkin açıklaması
21.- Amasya Milletvekili Mehmet Naci
Bostancı’nın, İstanbul Milletvekili Engin Altay’ın AK PARTİ grup önerisi
üzerinde yaptığı konuşmasındaki bazı ifadelerine ilişkin açıklaması






VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi
Başkanlığının, Kore Cumhuriyeti’nin başkenti Seul’de 29-31 Ağustos 2016
tarihleri arasında düzenlenecek olan Kuzey Koreli Mülteciler ve İnsan Hakları
Uluslararası Parlamenterler Koalisyonu 13’üncü Genel Kurul Toplantısı’na katılması
Genel Kurulun 2/8/2016 tarihli 121’inci Birleşiminde kabul edilen heyeti
oluşturmak üzere siyasi parti gruplarının bildirmiş olduğu isimlere ilişkin
tezkeresi (3/818)
2.- Türkiye Büyük Millet Meclisi
Başkanlığının İnsan Haklarını İnceleme Komisyonunun, Türkiye Büyük Millet
Meclisinin tatilde bulunduğu dönemde de çalışabilmelerine dair taleplerinin
uygun görüldüğüne ilişkin tezkeresi (3/819)
3.- Türkiye Büyük Millet Meclisi
Başkanlığının Dilekçe Komisyonunun, Türkiye Büyük Millet Meclisinin tatilde
bulunduğu dönemde de çalışabilmelerine dair taleplerinin uygun görüldüğüne
ilişkin tezkeresi (3/820)
4.- Türkiye Büyük Millet Meclisi
Başkanlığının Adalet Komisyonunun, Türkiye Büyük Millet Meclisinin tatilde
bulunduğu dönemde de çalışabilmelerine dair taleplerinin uygun görüldüğüne
ilişkin tezkeresi (3/821)
5.- Türkiye Büyük Millet Meclisi
Başkanlığının Anayasa Komisyonunun, Türkiye Büyük Millet Meclisinin tatilde
bulunduğu dönemde de çalışabilmelerine dair taleplerinin uygun görüldüğüne
ilişkin tezkeresi (3/822)
6.- Türkiye Büyük Millet Meclisi
Başkanlığının Anayasa ve Adalet Komisyonu üyelerinden kurulu Karma
Komisyonunun, Türkiye Büyük Millet Meclisinin tatilde bulunduğu dönemde de
çalışabilmelerine dair taleplerinin uygun görüldüğüne ilişkin tezkeresi (3/823)
7.- Türkiye Büyük Millet Meclisi
Başkanlığının Kadın Erkek Fırsat Eşitliği Komisyonunun, Türkiye Büyük Millet
Meclisinin tatilde bulunduğu dönemde de çalışabilmelerine dair taleplerinin
uygun görüldüğüne ilişkin tezkeresi (3/824)
B) Meclis Araştırması Önergeleri
1.- Manisa Milletvekili Erkan Akçay ve 20
milletvekilinin, zeytin ve zeytinyağı üreticilerinin sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/297)
2.- Manisa Milletvekili Erkan Akçay ve 21
milletvekilinin, bağcılık sektörü ve üzüm üreticilerinin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/298)
3.- Isparta Milletvekili Nuri Okutan ve 19
milletvekilinin, Eğirdir Gölü’nün tabii hâli ve zenginliklerinin korunması için
yapılması gerekenlerin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/299)
C) Önergeler
1.- Kocaeli Milletvekili Haydar Akar’ın,
(2/1240) esas numaralı Karayolları Trafik Kanunu, Özel Tüketim Vergisi Kanunu
ile Karayolu Taşıma Kanununda Değişiklik Yapılmasına Dair Kanun Teklifi’nin
doğrudan gündeme alınmasına ilişkin önergesi (4/55)
VIII.- ÖNERİLER
A) Siyasi Parti Grubu Önerileri
1.- HDP Grubunun, 26/7/2016 tarihinde, Muş
Milletvekili Burcu Çelik Özkan ve arkadaşları tarafından, cezaevlerinde
süregelen ve özellikle OHAL kararıyla ciddi boyutlara ulaşan hak ihlallerinin
tüm boyutlarıyla araştırılması amacıyla verilmiş olan Meclis araştırması önergesinin,
Genel Kurulun bilgisine sunulmak üzere bekleyen diğer önergelerin önüne
alınarak 16 Ağustos 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
2.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; bastırılarak dağıtılan 411
sıra sayılı Kanun Tasarısı’nın kırk sekiz saat geçmeden gündemin “Kanun Tasarı
ve Teklifleri ile Komisyonlardan Gelen Diğer İşler” kısmının 1’inci sırasına,
yine bu kısımda bulunan 88 sıra sayılı Kanun Tasarısı’nın ise yine bu kısmın
2’nci sırasına alınmasına ve diğer işlerin sırasının buna göre teselsül
ettirilmesine; 411 sıra sayılı Kanun Tasarısı’nın İç Tüzük’ün 91’inci maddesine
göre temel kanun olarak bölümler hâlinde görüşülmesine ilişkin önerisi
IX.- SATAŞMALARA İLİŞKİN KONUŞMALAR
1.- Siirt Milletvekili Besime Konca’nın,
Trabzon Milletvekili Salih Cora’nın HDP grup önerisi üzerinde yaptığı konuşması
sırasında HDP Grubuna sataşması nedeniyle konuşması
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Varlık Fonu Kurulması ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun Tasarısı
(1/750) ve İstanbul Milletvekili Mehmet Akif Hamzaçebi’nin; 19.4.2012 Tarihli
ve 6292 Sayılı Orman Köylülerinin Kalkınmalarının Desteklenmesi ve Hazine Adına
Orman Sınırları Dışına Çıkarılan Yerlerin Değerlendirilmesi ile Hazineye Ait
Tarım Arazilerinin Satışı Hakkında Kanunda Değişiklik Yapılması Hakkında Kanun
Teklifi (2/571) ile Plan ve Bütçe Komisyonu Raporu (S. Sayısı: 411)
XI.- YAZILI SORULAR VE CEVAPLARI
1.- İstanbul Milletvekili Mustafa Sezgin
Tanrıkulu’nun, Türkiye Hudut ve Sahiller Sağlık Genel Müdürlüğüne ilişkin
sorusu ve Sağlık Bakanı Recep Akdağ’ın cevabı (7/6902)
2.- Niğde Milletvekili Ömer Fethi Gürer’in,
halka arz edilmiş olan bazı şirketlerin ortaklık durumlarına ilişkin sorusu ve
Başbakan Yardımcısı Nurettin Canikli’nin cevabı (7/6948)
16 Ağustos 2016 Salı
BİRİNCİ OTURUM
Açılma Saati: 15.00
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Ali Haydar HAKVERDİ (Ankara) 
-----0-----
BAŞKAN – Türkiye
Büyük Millet Meclisinin 125’inci Birleşimini açıyorum.
Toplantı yeter
sayısı vardır, görüşmelere başlıyoruz. 
Gündeme geçmeden
önce üç sayın milletvekiline gündem dışı söz vereceğim. 
Gündem dışı ilk
söz, Berlin’de utanç duvarının yapılışıyla ilgili söz isteyen Batman
Milletvekili Mehmet Ali Aslan’a aittir. 
Buyurun Sayın
Aslan. (HDP sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Batman Milletvekili Mehmet Ali
Aslan’ın, Berlin utanç duvarının yapılışına ilişkin gündem dışı konuşması
MEHMET
ALİ ASLAN (Batman) – Sayın Başkan, Sayın Divan ve Sayın Genel Kurulu saygıyla
selamlıyorum. 
Bundan
yaklaşık elli beş yıl önce, Almanya’da, Doğu Alman vatandaşlarının Batı
Almanya’ya geçişini engellemek için, Berlin utanç duvarı diye isimlendirilen, 3
metre yüksekliğinde, tabii bir duvar kurulmuştur, yükseltilmiştir. 
Şimdi,
bu Berlin utanç duvarını konu olarak, gündem dışı olarak işlememin sebebi belki
birçok kişinin kafasında soru işareti olarak duracaktır ama biz bunu anlatmaya
başlayınca, biraz kıyas yaptığınızda, aslında, işlenmesi gereken bir konu
olduğu anlaşılacaktır. 
Tabii,
Berlin utanç duvarı inşa edilirken Doğu Almanya’dan Batı Almanya’ya geçişi
engellemek için ayrıca duvar beyaza boyanmıştır ki geçenler hemen fark
edilebilsin diye. Şu anda da maalesef, elli beş yıl sonra, yani Almanya 1961’de
bu duvarı yapmış ama elli beş yıl sonra Nusaybin’de, Cizre’de, Silopi’de
Türkiye ile Suriye arasında bu duvarı aratmayacak bir utanç duvarı inşa
edilmektedir. Nasıl ki bir zamanlar mayınlar döşenmiş idiyse ve sonradan bunun
yanlışlığı kabul edilip mayınları temizleme yoluna gidilmişse Türkiye ile
Suriye arasındaki sınırda, şu anda da daha büyük bir utanç abidesi olan
duvarlar inşa edilmektedir ve emin olun ki nasıl ki mayınlar temizleniyorsa şu
anda, bu duvarlar da günün birinde yıkılacaktır. Çünkü halkları mayınlarla, tel
örgülerle, beton duvarlarla birbirinden ayıramazsınız. Günün birinde halklar
Berlin’de olduğu gibi o duvarı yıkar, parçalar ve sonra o parçalardan da
müzelere o beton taşlar, parçacıklar kalıverir. 
Tabii,
daha vahimi, maalesef, sadece sınıra değil, bölgede var olan şehirlerin
içindeki karakollara da aynı duvarlar inşa edilmektedir. Yani şu anda
Türkiye’nin doğusundaki karakollarda askerler ve polisler karakolun içine
hapsedilmiş durumda, bu beton duvarların dışına çıkamamaktadırlar. Bu
politikayı uygulayanlar bir zahmet bir gün girip o karakolun içinde bir
kalsınlar bakalım; bir. İkincisi de, bir normal vatandaş olarak o beton
duvarların önünden bir geçsinler, acaba ne düşünecekler? Hem halk bu anlamda
kuşkuyla o duvarlara bakmaktadır, duvarların içindeki güvenlik güçleri de halka
kuşkuyla yaklaşmaktadır.
İsrail
de Filistin’le bağını koparmak için, Filistin’den geçişleri engellemek için, yine,
2002’den bu yana 360 kilometrelik bir beton duvar inşa etmiştir. Biz bu kötü
örnekleri almayalım. İsrail’in Filistin’e yaptığı, Doğu Almanya’nın Batı
Almanya’ya yaptığı, Amerika’nın Meksika’ya yaptığı ve birçok geri kalmış Afrika
ülkelerinin birbirine karşı inşa etmiş olduğu bu duvar geleneğinden vazgeçelim.
Esas yıkılması gereken zihnimizdeki, beynimizdeki, algımızdaki duvarlardır. Bu
duvarlar o zihnimizdeki, beynimizdeki duvarların yıkılmadığının bir
göstergesidir. Eğer birbirimize karşı, halklara karşı, komşu halklara ve komşu
ülkelere karşı bakış açımızda sorun olmazsa kesinlikle bu utanç duvarları inşa
edilmeyecekti. Dolayısıyla, biz bu kardeşleşmeyi, barış, müzakere masasını
tekrar canlandırabilirsek, işletebilirsek o duvarlara hiç gerek kalmayacaktır.
O duvarlar yerine ağaçlar dikilmelidir ve kardeşleşme bayramları içinde bütün o
duvarları bizim hep beraber yıkmamız gerekmektedir.
Teşekkür
ediyorum. (HDP sıralarından alkışlar)
BAŞKAN
– Teşekkür ederim.
Gündem
dışı ikinci söz 15 Temmuz 2016 darbe girişimi ve yaşananlar hakkında söz
isteyen Hatay Milletvekili Hilmi Yarayıcı’ya aittir.
Buyurun
Sayın Yarayıcı. (CHP sıralarından alkışlar)
Sayın
milletvekilleri, salonda bir uğultu var, hassasiyet göstermenizi rica ediyorum.
2.- Hatay Milletvekili Hilmi Yarayıcı’nın,
15 Temmuz 2016 darbe girişimi ve yaşananlara ilişkin gündem dışı konuşması
HİLMİ
YARAYICI (Hatay) - Sayın Başkan, değerli milletvekilleri; 15 Temmuz akşamı
yenilgiye uğratılan darbe girişimi demokrasi bilinci etrafında geniş bir
uzlaşma zemini yaratmıştır. Yıllardır iktidarın kutuplaştırıcı ve
ötekileştirici politikalarının ardından bu uzlaşma ortamı toplumun rahat bir
nefes almasını sağlaması yönüyle önemli ve sevindiricidir. Ne yazık ki darbe
girişiminin hemen ardından Sayın Cumhurbaşkanının Gezi Parkı’na Topçu
Kışlası’nın ne pahasına olursa olsun yapılacağı açıklaması ve Halkların
Demokratik Partisini bu uzlaşma zemininin dışında tutması topyekûn bir
toplumsal uzlaşmaya uzak olduğumuzu göstermiştir. Oysa ortaya çıkan uzlaşma
ortamı, Kürt sorununun çözümü için de tarihî bir fırsat yaratabilecekken
kullanılan kutuplaştırıcı dil, bu tarihî fırsatın göz göre göre ellerimizin
arasından kaymasına neden olmuştur. Sivil siyasetin devre dışı bırakılmasının,
kan ve gözyaşının eksik olmadığı ve toplumsal barışın gün geçtikçe eridiği bir
iklimi güçlendirdiği görülmelidir. Bugün demokrasiye sahip çıktığını
söyleyenler, 594 haftadır çocuklarını arayan Cumartesi Annelerine kulak
vermelidir. 81 gündür kendisinden haber alınamayan Hurşit Külter’in nerede
olduğu sorusuna cevap vermelidir. Unutulmasın ki anaların gözyaşlarını
dindiremiyorsanız toplumsal barışı ve kardeşliği de yaratamazsınız. 
Bugün
ihanet şebekesiyle mücadele, muhaliflere yönelik tasfiye fırsatçılığına
dönüşmektedir. Bu durum, yaratılan uzlaşma zeminini zayıflatmaktadır. Ayrıca,
bu kirli yapının serpilip gelişmesine katkıda bulunanların kendilerini kolayca
aklaması hem adalet duygumuzu hem de vicdanımızı yaralamaktadır. Eğer geçmişte
Fethullah Gülen’i eleştirdiği gerekçesiyle Kamer Genç’e oturuma katılmama
cezası veren siyasetçiler hâlâ aynı koltuklarda oturabiliyorsa; Ankara’yı
parsel parsel cemaate peşkeş çeken belediye başkanları, bürokratlar makamlarını
koruyabiliyorsa; “Ne istediler de vermedik.” diyen Başbakan Cumhurbaşkanlığı
koltuğuna oturabiliyorsa, cemaate sunulan bakanlar yerini koruyor ve “Allah
affetsin.” diyerek sorumluluklarından sıyrılıyorsa ortada bir adaletten söz
etmek mümkün değildir. Bu acımasız örgütün büyümesinde sorumlu olanlara, darbe
girişimini muhalifleri sindirmek için fırsata çevirenlere sessiz kalmayacağız.
Ülkenin aydınları, sanatçıları, ilericileri, yurtseverleri her zaman demokrasi
mücadelesinin taşıyıcı unsurları olmuştur. Bunu, zulme boyun eğmemenin
bilinciyle 6’ncı Filoya karşı gerçekleştirilen protestolardan Gezi Parkı
direnişine kadar her biri bir kahramanlık destanı olan direniş geleneğinde
görebilirsiniz. 
FETÖ’cü
yapıyla mücadele görüntüsü altında aydınlara, akademisyenlere ve sanatçılara
karşı âdeta bir cadı avı başlamıştır. Son günlerde, muhalif kimlikleriyle öne
çıkan sanatçıların FETÖ’cü suçlamasıyla görevden el çektirilmeleri, onların bu
terör örgütüyle ilişkilendirilmeleri hiç inandırıcı değildir. Ömrünü 12 Eylül
darbesine karşı mücadeleyle geçiren ve otuz altı yıldır özlük hakları iade
edilmeyen sanatçı dostum, ağabeyim Ragıp Yavuz’dan darbeci yaratmaya
kalkarsanız, peşin söyleyeyim, başaramazsınız. Belki yandaşlarınızı
inandırabilirsiniz ama ilericileri, demokratları, yurtseverleri, aydınları ve
sosyalistleri kandıramazsınız. 
Dünya
çapındaki tiyatro sanatçımız Genco Erkal’ın sergilediği oyundan güvenlik
endişesi duyuyorsanız, Suruç katliamını anma etkinliklerini yasaklıyorsanız,
amacınızın demokrasi yerine kendi diktatörlüğünüzü güçlendirmek olduğu açıktır.
Yine,
diğer sanatçımız Sıla’yı sadece sizin gibi düşünmediği için sosyal medya
üzerinden lince maruz bırakıp, sahip olduğunuz belediyeler aracılığıyla
konserlerini iptal ederek yıldırmaya çalışıyorsanız, dün olduğu gibi bugün de
Grup Yorum’un konserlerini yasaklamaya devam ederseniz ancak ve ancak demokrasi
anlayışınızı teşhir etmiş olursunuz. 
Sanatı
özgür bırakın. Sanat birleştiricidir, sanat aydınlanmadır. Sanat hüzün, sevinç,
mutluluk, sevgi, barış, kardeşlik; kısaca, insan, doğa ve yaşamın kendisidir.
(CHP sıralarından alkışlar)
Buradan
bir kez daha iktidara sesleniyorum: Sanattan ve sanatçıdan korkmayın; sanatın
ve sanatçının üzerinden de ellerinizi artık çekin.
Teşekkür
ediyorum. (CHP ve HDP sıralarından alkışlar)
BAŞKAN
– Teşekkür ederim Sayın Yarayıcı.
Gündem
dışı üçüncü söz, 15 Temmuz 2016 darbe girişimi, kadın şehitlerimiz ve
gazilerimiz hakkında söz isteyen İstanbul Milletvekili Ravza Kavakcı Kan’a
aittir.
Buyurun
Sayın Kavakcı Kan. (AK PARTİ sıralarından alkışlar)
3.- İstanbul Milletvekili Ravza Kavakcı
Kan’ın, 15 Temmuz 2016 darbe girişimi, kadın şehitler ve gazilere ilişkin
gündem dışı konuşması
RAVZA
KAVAKCI KAN (İstanbul) – Teşekkür ederim.
Sayın
Başkan, kıymetli milletvekilleri; 15 Temmuz gecesi milletçe kâbus dolu anlar
yaşadık. Mehmetçik’imizin, Peygamber ocağımızın şanlı üniformasını giymiş olan
bazı hainler korkakça, sinsice, kibirli bir şekilde planladıkları ihanet
girişimiyle, seçilmiş Cumhurbaşkanımıza, Meclisimize, hiçbir ayrım yapmadan
bütün vatandaşlarımıza saldırdılar. Sayın Cumhurbaşkanımızın davetleriyle,
Sayın Başbakanımızın ve sayın muhalefet liderlerinin de destekleriyle bu çirkin
girişime karşı yaptıkları açıklamalarla her kesimden insanımız, yaşlısıyla
genciyle, kadınıyla erkeğiyle, çocuğuyla hiç düşünmeden canları pahasına
sokaklara çıktılar ve milletimizin iradesi tankların gücünü yendi, 240 şanlı
şehidimizle beraber halkımız dünya tarihine yeni bir sayfa açtı, demokrasi
mücadelesi kavramını yeniden tanımladı. 
Bu
mücadelede en ön safta yer alanlar arasında, şüphesiz Kurtuluş Savaşı’mızda
olduğu gibi, kadınlarımız vardı, tanklardan güçlü kadınlarımız vardı. Malatyalı
ev hanımı, 52 yaşındaki Türkan Türkmen Tekin Atatürk Havalimanı’na giderken
ailesiyle beraberdi, tankların altında kaldı, şehit oldu. Kastamonulu, 44
yaşında, 4 çocuk annesi Ayşe Aykaç, eşiyle beraber 15 Temmuz Şehitler
Köprüsü’ne giderken şehit oldu. 51 yaşındaki Sevgi Yeşilyurt da köprüde şehadet
şerbetini içti. 39 yaşındaki Vahide Şefkatlioğlu Esenler’de tank tarafından
ezilerek ağır yaralandı. Daha niceleri, gazilerimiz, cesur kadınlarımız; Safiye
Bayat, Ayten Demir, Nebahat Topaloğlu, Jale Usta, Şerife Boz, Fikriye Temel
gibi niceleri vatanımız, demokrasimiz için canları pahasına mücadele verdiler
ve tabii, Gazi Meclisimizin gazi milletvekilleri. Kadın vekillerimiz ilk
gelenlerdendi ve yaptıkları canlı yayınla anbean bütün dünyaya ne olup
bittiğini buradan yansıttılar. Onların sayesinde millî irademizin tecelligâhına
yapılan çirkin saldırıyı yakından takip edebildik, bombaların irademiz
karşısında hiçbir şey ifade etmediğini dünyaya gösterebildik. (AK PARTİ sıralarından
alkışlar) 
Sayın
Başkan, değerli milletvekilleri; halkımız, 15 Temmuz gecesi canları pahasına
verdikleri mücadeleyle, akabinde 27 gece tuttukları demokrasi nöbetleriyle,
Yenikapı’daki ve İstanbul haricindeki 80 ilimizde yaptığımız mitinglerle bize
bir mesaj verdi. Onlar Kürt’üyle Türk’üyle, Alevi’siyle Sünni’siyle,
Müslüman’ıyla Musevi’siyle Hristiyan’ıyla her kesimden halkımız bir araya
geldiler, genciyle yaşlısıyla yekvücut oldular ve birlik beraberlik dersi
verdiler; hem dünyaya verdiler hem bizlere verdiler. Biz de -biraz evvelki
konuşmacımız da ifade etti- bu birlik beraberlik mesajını iyi okumalıyız. Biz
bu şanlı halkın temsilcileri olarak üzerimize düşen vazifeyi yapmaya devam
etmeliyiz. Eğer biz bu kahraman şanlı halkın bize verdiği mesajı iyi
okuyamazsak onlar bizi affetmez, Allah da affetmez. 
15
Temmuz birlik ve beraberlik ruhumuzun daim olması ümidiyle, tanklardan güçlü
kadınlarımızı, kadın-erkek bütün şehitlerimizi minnetle anıyor, başta şehit
annelerimiz olmak üzere bütün ailelerimize ve gazilerimize hürmetlerimizi arz
ediyorum. 
Son
olarak, kayıtlı olan kadın şehitlerimizin isimlerini okuyarak bitirmek
istiyorum. Sivil şehitlerimiz: Şehit Yıldız Gürsoy, Şehit Türkan Türkmen Tekin,
Şehit Ayşe Aykaç, Şehit Sevgi Yeşilyurt. Emniyet güçlerindeki kadın
şehitlerimiz: Şehit Cennet Yiğit, Şehit Demet Sezen, Şehit Gülşah Güler, Şehit
Kübra Doğanay, Şehit Seher Yaşar, Şehit Sevda Güngör, Şehit Zeynep Sağır.
Rabb’im şefaatlerine nail eylesin. Biliyoruz ki şehitlerimiz bizim aramızdalar.
İnşallah bu yeni sayfada hep beraber, birlik beraberlik içerisinde Türkiye’nin
hasret olduğu bu görüntüleri sergilemeye devam ederiz. Şehitlerimizin huzurunda
o kadar heyecanlıyım ki -normalde olmaz- ellerim titriyor. Bizim
milletvekilleri olarak bunun hakkını vermemiz lazım. 
Genel
Kurulu saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim. 
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, demokrasi şehitlerine Allah’tan rahmet dilediğine ilişkin
konuşması
BAŞKAN – Demokrasi şehitlerimize bizler de bir kez daha
Allah’tan rahmet diliyoruz. 
Sayın milletvekilleri, şimdi sisteme giren 15
milletvekiline yerlerinden birer dakika söz vereceğim. 
Söz vereceğim sayın milletvekillerinin isimlerini
okuyorum: Sayın Gürer, Sayın Yıldırım, Sayın Özkan, Sayın Tunç, Sayın Erdem,
Sayın Kayışoğlu, Sayın Durmuşoğlu, Sayın Hürriyet, Sayın Çam, Sayın Tanal,
Sayın Aydın, Sayın Durmaz, Sayın Kayan, Sayın Yiğit, Sayın Aksu ve Sayın
Karaburun.
Sayın Gürer, sizden başlıyoruz.
Buyurun.
VI.- AÇIKLAMALAR
1.- Niğde Milletvekili Ömer Fethi Gürer’in,
Niğde’de patates üreticilerinin yaşadığı sorunlara ilişkin açıklaması
ÖMER FETHİ GÜRER (Niğde) - Sayın Başkan, Niğde ilinde
227.466 dekar alanda patates ekimi yapılmaktadır. TÜİK verilerine göre,
geçtiğimiz yıl 674.773 ton patates üretimiyle Niğde ili ilk sırada gelmektedir
ancak kayıt dışıyla 1 milyon tonun üzerinde Niğde’de patates ürünü
yetişmektedir.
Bu hafta, Niğde’de Altunhisar, Alay, Tırhan, Hasaköy,
Gölcük, Orhanlı, Edikli, Konaklı’da çiftçilerimizle görüştüm. Bu yıl yaz ürünü
çıktığı hâlde, ne yazık ki tüccar almadığından, ürünün büyük bölümü tarlada
kalmış. Şu anda maliyeti 40-50 kuruş arasında değişen patates, ne yazık ki
10-15 kuruşa alıcı bulmuyor.
Bu noktada, Tarım Bakanlığımıza çağrıda bulunuyorum:
Geçtiğimiz yıl, 200 bin tona yakın patates çürüdüğü için üretici çok mağdur
oldu. Bu yıl da yaz ürününde bu sorun yaşanırsa, kışın depoya konulacak üründe
de benzer durumun yaşanması büyük mağduriyetlere yol açar, köyden kente göçler
devam eder. Bu anlamda acil bir planlama gerekiyor. Diğer bölgelerde de patates
ürünüyle ilgili şikâyetler var. İlk elden yurt içi satışı gerçekleşirse iyi
olur.
Teşekkür ederim.
BAŞKAN – Teşekkür ederim Sayın Gürer.
Sayın Yıldırım…
2.- İstanbul Milletvekili Hurşit
Yıldırım’ın, Adalet ve Kalkınma Partisinin kuruluşunun 15’inci yıl dönümüne
ilişkin açıklaması
HURŞİT YILDIRIM (İstanbul) – Sayın Başkan, değerli
milletvekilleri; bildiğiniz gibi, 14 Ağustos Pazar günü Adalet ve Kalkınma
Partimizin 15’inci yaşını kutladık. Bu on beş yıl, hem AK PARTİ hem
demokrasimiz hem de dünya siyaset tarihine geçecek bir başarı hikâyesidir. 
Kurucu Genel Başkanımız Sayın Recep Tayyip Erdoğan’ın
omuzlarında yükselen bu davada “Aydınlığa açık, karanlığa kapalı.” diyerek, her
daim “Durmak yok, yola devam.” dedik. 
AK PARTİ, millî ve yerli düşüncenin siyasetle
tanıştığı, kurulduğu günden itibaren, hiçbir şeyin eskisi gibi olmadığı
felsefesini benimsemiş, bin dört yüz yıllık adalet ve iyilik hareketidir. 
AK PARTİ, 27 Nisandan parti kapatmaya, 17-25 Aralıktan
15 Temmuza kadar pek çok badirede millî iradeden asla taviz vermemiştir.
Ben de “Muhtar bile olamaz.” denilip halkın seçtiği ilk
Cumhurbaşkanı Sayın Recep Tayyip Erdoğan liderliğinde, Gençlik Kolları
Başkanlığımdan itibaren mensubu olmaktan gurur duyduğum partimin tüm üyelerine,
sandık başkanlarımıza, mahalle başkanlarımıza, kadın ve gençlik kollarımıza,
yerel yönetimlerden ana kadememize kadar emeği geçen tüm kardeşlerime
şükranlarımı sunuyor, ahirete intikal etmiş mensuplarımıza Cenab-ı Allah’tan
rahmet diliyorum.
BAŞKAN – Teşekkür ederim.
Sayın Özkan…
3.- Denizli Milletvekili Cahit Özkan’ın,
AİHM’in FETÖ darbe teşebbüsü yargılaması hakkında vereceği yanlı kararların yok
hükmünde sayılacağına ilişkin açıklaması
CAHİT
ÖZKAN (Denizli) – Teşekkürler Sayın Başkan.
Paralel
yargıyla 2007-2013 yıllarında tüm anayasal kurumlara FETÖ sızıntısı
gerçekleşmiş ve devletin kurumlarına güvensizlik olmuştur. TSK’ya sızan FETÖ
üyelerinin Balyoz ve Ergenekon kumpaslarıyla TSK’da kontrolü ele geçirmeye
çalıştıkları Hükûmetimizin gayretleriyle deşifre olmuştur. Avrupa İnsan Hakları
Mahkemesi, 1990’lı yıllarda her tür başvuruyu kabul ederken darbe davası
görünümlü Balyoz ve Ergenekon kumpaslarına ilişkin şikâyetleri reddederek kumpasa
çanak tutmuştur. Dost ve müttefik bildiğimiz Avrupa’nın sadece devletler olarak
değil, Avrupa İnsan Hakları Mahkemesi gibi uluslararası kuruluşlar olarak da
FETÖ’ye teslim oldukları sübut bulmuştur. Hain FETÖ’nün devleti ele geçirme
amacını güden paralel davalara “adil yargı” diyen AİHM’in, FETÖ darbe teşebbüsü
yargılaması hakkında vereceği yanlı kararların yok hükmünde sayılacağını ifade
eder, yüce Meclisi saygıyla selamlarım.
BAŞKAN
– Teşekkür ederim.
Sayın
Tunç…
4.- Bartın Milletvekili Yılmaz Tunç’un, 13
Ağustos Cumartesi günü Bartın’da meydana gelen sel afetine ilişkin açıklaması
YILMAZ
TUNÇ (Bartın) – Teşekkür ediyorum Sayın Başkanım.
13
Ağustos Cumartesi günü Bartın’da meydana gelen sel afeti büyük bir maddi hasara
yol açmıştır. Selde mahsur kalan 164 vatandaşımız büyük bir gayretle
kurtarılmış, can kaybının olmaması tesellimiz olmuştur. Köprülerin yıkılması ve
heyelanlar nedeniyle ulaşıma kapanan Bartın Kurucaşile-Cide kara yolunun
ulaşıma açılması için çalışmalar hâlen devam etmektedir. Amasra ve Kurucaşile
ilçelerimize bağlı köylerimizde 600’den fazla konut ve iş yeri, tarım
arazileri, özel araçlar, balıkçı tekneleri, köprü ve menfezler, yollar, istinat
duvarları, altyapı tesisleri, elektrik ve haberleşme sistemleri zarar
görmüştür. Ortaya çıkan hasar ve zararı gidermek için Hükûmetimizin tüm
kurumlarıyla seferber olduğunu belirtmek istiyorum. Yardıma koşan herkese
teşekkür ediyor, afete maruz kalan tüm hemşehrilerime geçmiş olsun dileklerimi
iletiyorum.
BAŞKAN
– Teşekkür ederim.
V.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili Ayşe
Nur Bahçekapılı’nın, Yaşanan sel felaketi nedeniyle Başkanlık Divanı olarak
Bartın halkına geçmiş olsun dileğinde bulunduklarına ilişkin konuşması
BAŞKAN
- Biz de Bartın halkına geçmiş olsun dileklerimizi Divan olarak sunuyoruz.
Sayın
Erdem, buyurun.
VI.- AÇIKLAMALAR (Devam)
5.- İstanbul Milletvekili Eren Erdem’in,
Parlamentonun bir an önce devlet kadrolarında liyakati oluşturacak bir politik
birlikteliği sağlaması gerektiğine ilişkin açıklaması
EREN
ERDEM (İstanbul) – 15 Temmuz faşist FETÖ girişimi sonrası devlet kadrolarında
birikim gerektiren noktalara yıllarca sınavsız alımlar yapıldığı görülmüştür.
Bu konuda liyakatin ne kadar önemli olduğunu anlamış olmamız gerekirken hâlen
daha burada liyakatsiz alımlara yol açıldığı yönünde çok ciddi endişeler ve
şüpheler ortaya çıkmıştır. Bu yüzden Parlamentonun bir an önce devlet
kadrolarında liyakati oluşturacak bir politik birlikteliği sağlaması
gerekmektedir. Bunu mülakatlarda bir video kayıt sistemi ve benzeri
tartışmalarla geliştirmemiz gerekirken sınavsız alımlar herkesi
endişelendirmektedir. Yeni tarikat ve cemaat yapılanmalarının yeni kandırma
vakalarını ortaya çıkarabilmesi endişesiyle burada uyarılarımızı yapıyoruz. Bu
konuda bir adım atmamız gerekmektedir diye düşünüyoruz.
Sağ
olun.
BAŞKAN
– Teşekkür ederim.
Sayın
Kayışoğlu…
6.- Bursa Milletvekili Nurhayat Altaca
Kayışoğlu’nun, EKPSS sonuçlarının ne zaman açıklanacağını öğrenmek istediğine,
Bursa’daki siyah incir üreticisinin sorunlarına ve cumhuriyeti beğenmeyen
zihniyetin cumhuriyetin ürettiği değerleri satmaya devam ettiğine ilişkin
açıklaması
NURHAYAT
ALTACA KAYIŞOĞLU (Bursa) – Teşekkür ediyorum.
Birincisi:
Engelli vatandaşlarımız heyecanla EKPSS sonuçlarını bekliyorlar, EKPSS
sonuçları ne zaman açıklanacak diye merak ediyorlar. En kısa zamanda bu konuda
net ve kesin bilgi talebi var. 
İkincisi:
“Bursa’nın siyahı” denilen siyah incir, iktidarın beceriksizliği yüzünden
dibinde çürümeye başladı ve incir üreticisi perişan, ihracat için çözüm
bekliyorlar, kendisi de Bursalı olan Tarım Bakanına ulaşamıyorlar.
Üçüncüsü:
Cumhuriyeti beğenmeyen ve reklam arası olarak gören zihniyet cumhuriyetin
ürettiği değerleri, kurumları on dört yıldır sata sata bitiremedi. Bu kurumları
hâlâ bugün satmaya devam ediyorsunuz. Cumhuriyete karşı yaptığınız bu darbeye
karşı da bütün kararlılığımızla direneceğimizi herkesin bilmesini isteriz.
Teşekkürler.
BAŞKAN
– Teşekkür ederim.
Sayın
Durmuşoğlu…
7.- Osmaniye Milletvekili Mücahit
Durmuşoğlu’nun, Adalet ve Kalkınma Partisinin kuruluşunun 15’inci yıl dönümüne
ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Cumhurbaşkanımız
Sayın Recep Tayyip Erdoğan’ın 14 Ağustos 2001 tarihinde kurucu genel başkan
olarak siyasi hayatını başlattığı AK PARTİ’mizin on beşinci kuruluş yıl dönümü
milletimize ve umudunu milletimize bağlayan diğer tüm milletlere kutlu olsun.
“Bundan sonra hiçbir şey eskisi gibi olmayacak.” denilerek başlatılan bu kutlu
dava, on beşinci yılında 15 Temmuz FETÖ terör örgütü ihanetiyle karşılaşmış ve
gerçekten hiçbir şeyin eskisi gibi olmadığını tüm dünyaya göstermiştir. AK
PARTİ, daha önceki tüm ihanetlere karşı olduğu gibi, millet iradesinin safında
dimdik durmuş, kendisine güvenen milyonları mahcup etmemiştir. 
Esasen,
Anadolu’nun bağrından çıkmış olan bir erdemler hareketi olan AK PARTİ,
günümüzde ülke sınırlarını aşmış, dünyadaki tüm mazlumların umudu olan bir
siyasi organizasyona dönüşmüştür. Devlet ile milleti buluşturan AK PARTİ
Türkiye’nin mirasına sahip çıkan icraatlarıyla çocuklarımızın geleceğini inşa
etmektedir. Bu yolda önümüze çıkacak olan dâhilî ve harici tüm engelleri aşmak
için var gücümüzle çalışacağımızdan hiç kimsenin şüphesi olmasın. Yolumuz ve
bahtımız açık olsun.
Teşekkürler.
BAŞKAN
– Teşekkür ederim.
Sayın
Hürriyet…
8.- Kocaeli Milletvekili Fatma Kaplan
Hürriyet’in, 17 Ağustos Gölcük depreminin 17’nci yıl dönümüne ve olası şiddetli
bir depreme hazırlık konusunda pek bir ilerleme kaydedilemediğine ilişkin
açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan.
Tam
on yedi yıl önce merkez üssü İzmit Gölcük olarak kayda geçen 17 Ağustos 1999
depreminde 17 bin insanımız yaşamını kaybetti, yüzbinlerce insanımız yaralandı
ve evsiz, barksız kaldı. “Allah’ım bir daha böyle acı yaşatmasın.” diye dua
ettiğimiz on yedi sene boyunca görüyoruz ki olası şiddetli bir depreme hazırlık
konusunda pek bir ilerleme kaydedilemedi ve deprem gerçeğiyle yüzleşilmedi.
Dillere pelesenk olan kentsel dönüşüm de depremi bir araç olarak kullanan
kesimler tarafından kentsel alanda yeni rantlar doğurdu maalesef. 
Aynı
acıların yeniden yaşanmaması için pek çok vatandaşımızın yaşamaya mahkûm olduğu
orta hasarlı binaların bir an önce güçlendirilmesi gerekmektedir. “Yüzbinlerce
insanımızı kaybettik.” demek yerine “Deprem bizi yenemedi, depremle yaşamaya
alıştık.” diyebilmek için bir an önce somut adımları atmalıyız. 
Bu
duygu ve düşüncelerle beraber 17 Ağustos Gölcük depreminde kaybettiğimiz
insanlarımızı rahmetle anıyor, geride kalan ailelerine sabır diliyorum.
BAŞKAN
– Teşekkür ederim.
Sayın
Çam…
9.- İzmir Milletvekili Musa Çam’ın, Yavuz
Sultan Selim köprüsüne barışın, kardeşliğin, dostluğun, insan haklarının,
laikliğin ve demokrasinin bir ifadesi olarak “Hacı Bektaş Veli” isminin
verilmesini talep ettiğine ilişkin açıklaması
MUSA
ÇAM (İzmir) – Teşekkür ederim Sayın Başkan.
Bugün
Hacıbektaş’ta Hacı Bektaş şenlikleri başladı. Gönlümüz Hacı Bektaş şenliklerine
bugün Sayın Başbakanın, Sayın Cumhurbaşkanının iştirak etmesini; özellikle
içerisinde bulunduğumuz, geçtiğimiz bu süreçte barışın ve kardeşliğin,
demokrasinin, insan haklarının, hukukun egemen olduğu bir söylemi orada
gerçekleştirebilmelerini isterdi ama olmadı. Önümüzdeki günlerde 3’üncü köprü,
Yavuz Sultan Selim köprüsü açılacak. İşte şimdi tam zamanı. O köprüye barışın,
kardeşliğin, dostluğun, insan haklarının, laikliğin ve demokrasinin bir ismi
olarak “Hacı Bektaş Veli” isminin verilmesini talep ediyoruz ve bunu buradan
bir kez daha dile getirmeyi bir görev biliyorum. 
Teşekkür
ediyorum. 
BAŞKAN
– Teşekkür ederim.
Sayın
Tanal…
10.- İstanbul Milletvekili Mahmut Tanal’ın,
Hacı Bektaş Veli Anma Törenlerinin başladığına ve Hacı Bektaş Veli’yi saygıyla
andığına ilişkin açıklaması
MAHMUT
TANAL (İstanbul) – Teşekkür ederim Sayın Başkan.
Bugün
Hacı Bektaş Veli anılıyor. Bu büyük değerimizi, düşünürümüzü anmanın en güzel
yolu onu anlamak ve anlatmaktır diye düşünüyorum. Hacı Bektaş Veli’yi saygıyla
anıyor ve bizlere bugün ışık tutması için değerli sözlerinden birkaçını
hatırlatıyorum: “Bir olalım, iri olalım, diri olalım. “, “İlimden gidilmeyen
yolun sonu karanlıktır.”, “Düşmanınızın dahi insan olduğunu unutmayınız.”,
“Kadınları okutunuz.”
Teşekkür
ederim, saygılarımı sunarım.
BAŞKAN
– Teşekkür ederim.
Sayın
Aydın…
11.- Bursa Milletvekili Erkan Aydın’ın,
kapatılan askerî liselerdeki öğrencilerin Anadolu ya da fen liselerinde öğrenim
görebilmeleri için bir an önce somut adım atılması gerektiğine ilişkin
açıklaması
ERKAN
AYDIN (Bursa) – Teşekkür ederim Sayın Başkan.
15
Temmuz sonrasında alınan kanun hükmünde kararnamelerden sonra, bilindiği üzere,
en çok sıkıntı eğitim alanında yaşanmakta, bu sorunları yaşayan liselerin
başında da askerî liseler gelmekte. Seçim bölgem olan Bursa’daki Işıklar Askerî
Lisesi’nde ve İstanbul’daki Kuleli Askerî Lisesi’nde okuyan öğrencilerden
sıklıkla telefon almaktayız. Bakanlık bu liselerdeki öğrencilerin Anadolu ya da
fen liselerinde öğrenim göreceğini açıklamıştı. Ancak, bu okulların
yöneticileri de bu çocukları kabul etmemekteler ve direnmekteler. Ailelerin
birçoğu karamsar ve endişeli. Bakanlığın bu konuda bir an önce somut adım
atarak ailelerin endişelerini gidermesi ve bu çocukların önlerini açması
gerekir diyorum.
Teşekkür
ederim.
BAŞKAN
– Teşekkür ederim ben de.
Sayın Durmaz…
12.- Tokat Milletvekili Kadim Durmaz’ın, el
sanatları erbaplarının gelişimleri, katma değeri yüksek ürünleri üreterek
yönlendirilmeleri için devlet eliyle teşvik, tasarım, inovasyon ve benzeri
çalışmaların acilen yapılması gerektiğine ilişkin açıklaması
KADİM
DURMAZ (Tokat) – Tokat, Osmanlı ve Selçuklu döneminde, daha sonra da cumhuriyet
döneminde kırka yakın el sanatının devlet eliyle ya da bireysel olarak
işletildiği bir ildir. Ancak, geçmişimizi geleceğimizle bütünleştiren bu el
sanatlarını sürdüren insanlar ekonomik açıdan zor durumdadır. Bu sanat
erbaplarının gelişimleri, katma değeri yüksek ürünleri üreterek
yönlendirilmeleri için devlet eliyle teşvik, tasarım ve inovasyon ve benzeri
çalışmaların acilen yapılması gerekiyor. İlimiz Tokat gibi Türkiye’nin muhtelif
illerinde de bu sanatın hak ettiği değeri bulması için vakıflara ait iş
yerlerinin bu sanatı icra eden insanlara tahsis edilmesinin bu el sanatlarının
gelişmesine katkısının olacağına inanıyorum.
Teşekkür
ederim.
BAŞKAN
– Teşekkür ederim ben de.
Sayın
Kayan…
13.- Kırklareli Milletvekili Türabi
Kayan’ın, Kırklareli’nin her bölgesinde enerji hatlarının kullanım süresinin
dolması nedeniyle yaşanan elektrik kesintilerinin yol açtığı sorunlara ilişkin
açıklaması
TÜRABİ KAYAN (Kırklareli) – Teşekkür ediyorum Sayın
Başkan.
Kırklareli ilinin her bölgesinde enerji hatlarının
kullanım süresi dolmuştur. Bu nedenle, sürekli olarak elektrik kesintileri
yaşanmaktadır. Kesintiler yüzünden sanayi kuruluşları taahhütlerini yerine
getirememekte, tarımsal sulamada aksaklıklar yaşandığından ürünlerin su
ihtiyacı karşılanmayıp tarlada kurumakta, verim düşüklüğüne sebebiyet
vermektedir.
Hayvan üreticilerimiz büyük zorluklar çekmektedir.
Yemlemeyi zamanında yapamıyor, süt sağımını zamanında yapamıyor. Sütlerin
soğutma işlemi yapılmadığından bakteri oluşup insan sağlığını tehdit
etmektedir. İki yıldır devam eden hat yenileme çalışmaları ödenek
yetersizliğinden bir türlü bitmiyor. Bu ızdırap ne zaman son bulacaktır?
BAŞKAN – Sayın Yiğit…
14.- İzmir Milletvekili Ali Yiğit’in, kamu
görevlisi olmanın yolunun cemaatler ve tarikatlar aracılığıyla yapıldığına dair
duyumlar alındığına ve Hükûmeti bu konuda duyarlı olmaya çağırdığına ilişkin
açıklaması
ALİ YİĞİT (İzmir) – Teşekkür ederim Sayın Başkan.
Hepinizin
bildiği ve AKP’li birçok insanın da itiraf ettiği gibi bundan üç yıl öncesine
kadar devlet memuru, polis, savcı, hâkim olmanın yolu FETÖ’den geçiyordu. Bugün
ise aynı şekilde, devlete girmenin, kamu görevlisi olmanın yolunun başka
cemaatler ve tarikatlar aracılığıyla yapıldığına dair duyumlar almaktayız. Bir
yandan “hak, hukuk, adalet, liyakat” diyeceksiniz, diğer yandan “O cemaat kötü
bu cemaat iyi.” diye aynı zihniyetle kadrolaşmanın önünü açacaksınız. Eğer
durum böyleyse biz bu olaydan hiç ders almamışız demektir ve bu zihniyet, bu
anlayış devam ettiği sürece de ülkemize, demokrasimize, laik cumhuriyetimize
yönelik tehdit ve tehlikeler devam edecektir. 
Hükûmeti
bu konuda duyarlı olmaya çağırıyor, teşekkür ediyorum. 
BAŞKAN
– Teşekkür ederim. 
Sayın
Aksu…
15.- İstanbul Milletvekili İsmail Faruk
Aksu’nun, İstanbul’un Küçükçekmece ilçesinin bazı mahallelerinde PKK tarafından
taciz, tehdit, yaralama ve öldürme eylemlerinin yıllardır devam ettiğine ve
PKK’yla mücadelenin FETÖ’yle mücadele kararlılığında sürdürülmesinin zorunlu
olduğuna ilişkin açıklaması
İSMAİL
FARUK AKSU (İstanbul) – Teşekkür ederim Sayın Başkan. 
13
Ağustos gecesi İstanbul’un Küçükçekmece ilçesinin Kanarya, Cumhuriyet ve Cennet
mahallelerinde PKK militanları vatandaşlarımızın alın teriyle sahip oldukları
onlarca aracı kundaklamışlar, yakıp yıkmışlardır. Kundaklamalar geçtiğimiz gece
dâhil sürmüştür. Kanarya başta olmak üzere, bu mahallelerde PKK’nin taciz,
tehdit, yaralama ve öldürme eylemleri yıllardır devam etmektedir. 
Defaatle
uyardığımız gibi bir kez daha uyarıyoruz: Güvenlik güçlerinin buralarda ikamet
eden veya iş yeri bulunan vatandaşlarımızın can ve mal güvenliğini temin etmek
için gecikmeksizin etkili tedbirler alması şarttır. 
İstanbul’un
huzuru için bölücü terör örgütü PKK’yla mücadelenin FETÖ’yle mücadele
kararlılığında sürdürülmesi zorunludur. 
Teşekkür
ederim. 
BAŞKAN
– Teşekkür ederim. 
Sayın
Karaburun… 
16.- Bursa Milletvekili Bennur
Karaburun’un, 15 Temmuzun milletin yeniden şahlanışına vesile olduğuna, Adalet
ve Kalkınma Partisinin kuruluşunun 15’inci yıl dönümüne ve olimpiyat 2’ncisi
olan güreşçi Rıza Kayaalp’e millet adına teşekkür ettiğine ilişkin açıklaması
BENNUR
KARABURUN (Bursa) – Sayın Başkan, değerli milletvekilleri; 15 Temmuz,
tarihimizde kara bir leke olmasının yanı sıra milletimizin yeniden şahlanışına
da vesile olmuştur. Sayın Cumhurbaşkanımız Recep Tayyip Erdoğan’ın önderliğinde
dirayet ve feraset örneği olan bu şahlanış nesiller boyu anlatılacaktır.
Milletin temsilcileri olarak üzerimize düşen görev ise bu eli kanlı ve emelleri
insanlık dışı olan FETÖ’nün milletin vicdanı önünde hesap vermesini
sağlamaktır. Bu, hepimizin boynunun borcudur ve her yurttaşımız bunun için
çalışmalıdır. 
Geçtiğimiz 14 Ağustos ise göz bebeğimiz, gelecek
nesillere aktaracağımız güzel hikâyemiz ve milletin vicdanı olan ak davamızın,
partimizin kuruluş yıl dönümüydü. Bu vesileyle, Türkiye için yeni bir milat
olan bugünü kutluyor ve başta liderimiz Sayın Recep Tayyip Erdoğan olmak üzere
emeği geçen herkese teşekkür ediyorum. Ayrıca, milletçe zor zamanlar
geçirdiğimiz bugünlerde olimpiyat 2’ncisi olarak bizleri gururlandıran
güreşçimiz Rıza Kayaalp’e de milletimiz adına teşekkür etmek istiyorum.
Genel Kurulu saygıyla selamlıyorum.
BAŞKAN
– Teşekkür ederim 
Şimdi,
sisteme giren sayın grup başkan vekillerine söz vereceğim.
İlk
söz Sayın Demirel’in.
Buyurun
Sayın Demirel, süreniz iki dakika.
17.- Diyarbakır Milletvekili Çağlar
Demirel’in, olağanüstü hâlle birlikte gözaltı süresinin uzatılması nedeniyle
savcıların ve emniyet yetkililerinin keyfî uygulamalarının söz konusu olduğuna,
“darbecilerle mücadele” adı altında aslında HDP, DBP yöneticileriyle mücadele
edildiğine ve gazeteciler üzerinde de büyük bir baskı olduğuna ilişkin
açıklaması
ÇAĞLAR
DEMİREL (Diyarbakır) – Teşekkürler Sayın Başkan.
15
Temmuz darbe girişimi sonrasında gerçekleştirilen olağanüstü hâl ve kanun
hükmünde kararnamelerle aslında darbecilerle mücadele edilmesi gerekirken ne
yazık ki Türkiye genelinde başta Kürt illeri olmak üzere ama Türkiye'nin birçok
yerinde tüm HDP bileşenleri, partiler başta olmak üzere yöneticilerimize, parti
eş başkanlarımıza ve belediye başkanlarımıza ilişkin çok yoğun bir gözaltı ve
tutuklama furyası başlamıştır. Bu, asla kabul edilecek bir durum değildir. Çok
net olarak ifade edelim ki, olağanüstü hâlle birlikte otuz güne çıkartılan
gözaltı süresinin uzatılması ve otuz gün sürmesinden kaynaklı savcıların ve
Emniyet yetkililerinin keyfî uygulamaları söz konusudur. Buna ilişkin birkaç
örnek vermek istiyorum: Son dönemlerde, özellikle son bir hafta içerisinde
Diyarbakır’da 150’yi aşkın gözaltı söz konusu ve biz daha önce de burada dile
getirmiştik, bugün tam yirmi iki gündür Erzurum Karayazı’da 60’a yakın
seçilmişlerin hâlâ gözaltında tutulduğu ve beş gün boyunca avukatlarıyla
görüşmenin yapılmadığı… Şu anda bile görüşmeler sonucunda savcılığın “Daha
süremiz var, hiç önemli değil, bekleriz, ne acelemiz var.” gibi uygulamalarıyla
karşı karşıya kalınmıştır. Bu yüzden, şunu çok net ifade edelim ki, darbeciler
farklı yerlerde bekletilirken bu konuda siyasetçiler de hava almayacak bir
ortamda, hijyenden çok uzak -çok ağır işkencelere maruz kalan- bir kapalı spor
salonunda bekletiliyorlar.
Şimdi, Sayın Başkan, bunlar çok önemli konular. Şimdi, biz
darbeyle mi, darbecilerle mi mücadele ediyoruz yoksa demokrasiden, özgürlükten
yana olan…
(Mikrofon
otomatik cihaz tarafından kapatıldı)
BAŞKAN
– Bir dakika daha ek süre veriyorum Sayın Çağlar Demirel, tamamlayın.
ÇAĞLAR
DEMİREL (Diyarbakır) - …resmî seçilmişlerin hepsini mi cadı avı adı altında
toplayıp gözaltına alıyoruz? Şu ana kadar 800’e yakın siyasetçi gözaltına
alınmıştır. Yani daha dün de Kulp, İdil belediye eş başkanlarımız gözaltına
alındı. Yine aynı şekilde, Dicle Belediye eş başkanlarımız yirmi iki gündür
gözaltında ve bu gözaltında darp, işkence, ev baskınları gittikçe aşmış
durumdadır. O yüzden Ankara, Aydın, İstanbul, birçok yerde bu gözaltılar
alabildiğine fazlalaşmıştır. Yani biz bu “darbecilerle mücadele” adı altında
aslında HDP, DBP yöneticileriyle mücadele ettiklerini söyleyebiliriz Hükûmetin
ve iktidarın. Yine aynı şekilde, şu anda Diyarbakır’a ulaşan bir karar var,
demokratik hakkımız olan basın açıklamaları bile yasaklanmıştır…
(Mikrofon
otomatik cihaz tarafından kapatıldı)
ÇAĞLAR
DEMİREL (Diyarbakır) – …Van’da hakeza öyle. Şimdi, bu tür durumlar asla kabul
edilecek durumlar değildir. 
Yine,
gazeteciler üzerinde de büyük bir baskı söz konusu ve az önce aldığımız
bilgiyle de, Özgür Gündem gazetesi kapatılmıştır. Yani bu baskılar, zulüm,
şiddet ve faşizmin aslında iktidarın kendisi gibi düşünmeyen muhalefete karşı
yürütmüş olduğu bir saldırıdır. Bunu asla kabul etmediğimizi burada ifade etmek
istiyorum. 
Teşekkür
ediyorum.
BAŞKAN
– Ben de teşekkür ederim.
V.- OTURUM BAŞKANLARININ KONUŞMALARI
(Devam)
3.- Oturum Başkanı TBMM Başkan Vekili Ayşe
Nur Bahçekapılı’nın, Türkiye’de “Kürt illeri” şeklinde bir tanımlama olmadığına
ilişkin konuşması
BAŞKAN
- Sayın Demirel, bir şeyi vurgulamak isterim: “Kürt illeri” diye bir tanımlama
yaptınız, bu doğru değil, bir ayrımcı dil olarak görüyorum. Türkiye Cumhuriyeti
içinde 81 tane ilimiz var, hepsi Türkiye Cumhuriyeti’nin illeridir, hepimizin
illeridir. Bunu ben de belirtmek ve kayıtlara geçirmek istedim.
Sayın
Akçay, buyurun.
VI.- AÇIKLAMALAR (Devam)
18.- Manisa Milletvekili Erkan Akçay’ın,
“Kürt illeri” ve benzeri ifadeleri şiddetle reddettiklerine, FETÖ’yle
mücadelenin OHAL döneminin ötesine geçen düzenlemeleri ihtiva ettiğine, askerî
okulları kapatmanın darbeyle ve terörle mücadelede işlevsiz olduğuna ve öğrenci
alımında yeni ve objektif bir sınav yöntemi geliştirilmesi gerektiğine ilişkin
açıklaması
ERKAN
AKÇAY (Manisa) – Teşekkür ederim Sayın Başkan.
Biz
de Milliyetçi Hareket Partisi Grubu olarak “Kürt illeri”, “bilmem ne illeri”
gibi bu tür ifadeleri şiddetle reddediyoruz, bunu kabul edilemez buluyoruz; bu
alışkanlıktan da vazgeçilmelidir.
Sayın
Başkan, değerli milletvekilleri; FETÖ’yle mücadele kapsamında OHAL ilan
edilmiş, kanun hükmünde kararnamelerle terör örgütünün kamu kurumlarındaki ve
sivil toplumdaki yapılanmalarıyla mücadele edilmektedir. 
FETÖ’yle
mücadele, OHAL döneminin ötesine geçen düzenlemeleri de ihtiva etmektedir.
Askerî okulların kapatılması bu tür düzenlemelerden biridir. FETÖ’yle mücadele,
zorunlu ve desteklediğimiz bir süreçtir. Başta Türk Silahlı Kuvvetleri olmak
üzere, tüm kamu kurumlarındaki FETÖ’cülerin acilen temizlenmesi gerekmektedir,
ancak özellikle askerî okulları kapatmayı bu mücadelede bir araç olarak kabul
etmek mümkün değildir. Yargıda da çok sayıda FETÖ’cü var. Yüzlerce hâkim ve
savcı görevinden uzaklaştırıldı, gözaltına alındı, tutuklandı diye hukuk
fakültelerini kapatmak ne kadar yanlış ise, bazı darbeciler sızmış diye askerî
okulları kapatmak da darbeyle ve terörle mücadelede o kadar işlevsizdir. 
Sorun
okullarda değildir, sorun zihniyettedir, işleyiş şeklindedir ve sorun bir
yönetim sorunudur. Sorun askerî okulların varlığı değil, buraları yöneten
zihniyettir, basirettir, şuurdur, ehliyettir, liyakattir, kanun ve nizamlara
sadakattir; çözüm de kurumları ve askerî okulları kapatmak değildir. 
Askerî
okullardaki FETÖ’cüler temizlenmelidir, askerî okullara öğrenci alımında yeni
ve objektif bir sınav yöntemi geliştirilmelidir. Sorun kurumların varlığı
değildir, sorun olay ve olgulardır. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen, bir dakika daha veriyorum.
ERKAN
AKÇAY (Manisa) – Teşekkür ederim Sayın Başkan.
Olgulardan
hareket edilmesi gerekir. Teşhis ve tedavi buna göre olmalıdır, kurumların
yapılandırılması da bu çerçevede ele alınmalıdır.
Teşekkür
ederim.
BAŞKAN
– Ben de teşekkür ederim Sayın Akçay.
Sayın
Altay, buyurun. 
19.- İstanbul Milletvekili Engin Altay’ın,
bürokrasinin 15 Temmuzdan çok ders almadığı yönünde çeşitli uygulamalara tanık
olunduğuna, Adana’nın Pozantı ilçesinde Atatürk’ün Pozantı’ya gelişiyle ilgili
yapılan kutlamalarda ilçe kaymakamının Adana Milletvekili İbrahim Özdiş’e
yönelik saygısız, yaralayıcı ve kaba tutumunun millî iradeye saygısızlık
olduğuna ve Hükûmetten bu konuda bir açıklama istediğine ilişkin açıklaması
ENGİN
ALTAY (İstanbul) – Teşekkür ederim.
Sayın
Başkan, sayın milletvekilleri; 15 Temmuz kalkışmasından siyaset kurumu da
kısmen ders almış görünüyor, ancak öyle görüyoruz ki bürokrasinin 15 Temmuzdan
çok ders almadığı yönünde çeşitli uygulamalara da sık sık tanık oluyoruz. 
Sayın
Başkan, sayın milletvekilleri; millî irade demek, sadece Sayın Cumhurbaşkanı ve
sadece görevdeki Hükûmet demek değildir. Millî iradenin adresi, tek merkezi ve
kaynağı Türkiye Büyük Millet Meclisi ve onu oluşturan 550 sayın
milletvekilidir.
5
Ağustos günü, Adana ili Pozantı ilçesinde, Atatürk’ün Pozantı’ya gelişiyle
ilgili yapılan kutlamalarda ilçe kaymakamının Adana Milletvekilimiz Sayın
İbrahim Özdiş’e yönelik saygısız, yaralayıcı ve kaba tutumu, bizim açımızdan,
Meclise bomba bırakan pilotun tutumuyla aynı ölçüde millî iradeye
saygısızlıktır. Bu kaymakama bu Hükûmetin haddini bildirmesini talep ediyorum.
Hiçbir kaymakamın ya da valinin Parlamentoyu oluşturan milletvekilleriyle
ilgili olarak parti rozetine dayalı bir ayrım ve bu çerçevede bir saygı ya da
saygısızlık haddi değildir. Bu, olsa olsa bayağı bir işgüzarlık, ucuz bir
dalkavukluktur ya da belki de bir suçluluk psikolojisiyle FETÖ terör örgütüyle
ilişkilendirilmemek adına yaptığı bir yalakalıktan ibarettir.
(Mikrofon
otomatik cihaz tarafından kapatıldı)
BAŞKAN
– Tamamlayın lütfen Sayın Altay.
Buyurun.

ENGİN
ALTAY (İstanbul) – Hükûmetin bu hadsiz ve densiz kaymakama haddini bildirmesini
ve bundan sonra sadece partimize mensup değil, bütün muhalefet partilerine
mensup milletvekillerine yönelik, bürokratlar tarafından yapılan bu hadsiz,
saygısız tutumların katı ve sıkı takipçisi olacağımızın da altını özenle
çiziyorum. Hükûmetten bu konuda bir izahat talep ediyorum.
Teşekkür
ederim.
BAŞKAN
– Teşekkür ederim.
Sayın
İnceöz, buyurun.
20.- Aksaray Milletvekili İlknur İnceöz’ün,
Diyarbakır’da trafik denetleme görevini yapan polis memurlarına karşı bomba
yüklü kamyonla düzenlenen saldırıda şehit olanlar ile şehit edilen AK PARTİ
Şırnak Beytüşşebap İlçe Gençlik Kolları Başkanı Naci Adıyaman’a Allah’tan
rahmet dilediğine ve Hacı Bektaş Veli Anma Törenlerine ilişkin açıklaması
İLKNUR İNCEÖZ (Aksaray) – Sayın Başkan, değerli
milletvekili arkadaşlarım; sözlerime başlarken ben de… Dün Diyarbakır’da PKK ve
onun uzantıları bir kez daha kan dökmekten geri kalmadılar. Trafik denetleme
görevini yapan polis memurlarına karşı bomba yüklü kamyonla bir saldırı
düzenlediler. Bu hain saldırıda şehadet şerbeti içen vatandaşlarımıza,
polislerimize ben Allah’tan rahmet diliyorum. 
Yine, cumartesi günü Şırnak Beytüşşebap İlçe Gençlik
Kolları Başkanımız Naci Adıyaman kardeşimiz de kalleş PKK saldırılarıyla şehit
edilmiş. Naci kardeşimize Allah’tan rahmet, yakınlarına da başsağlığı diliyorum;
bütün teşkilatlarımızın ve ülkemizin de başı sağ olsun diyorum. Üst aklı aynı
olan, adı ister PKK olsun ister FETÖ olsun ister DEAŞ olsun ister diğer terör
örgütleri olsun hepsinin amacı aynı; ülkemizin birlik ve beraberliğine,
ülkemizin geleceğine kastetmektir. Onlara karşı yapılacak olan tek şey hep
birlikte bu mücadelede, omuz omuza, yekvücut duruş sergileyebilmek,
sözlerimizle ve eylemlerimizle birlik ve beraberliğimize kastedenlere karşı
ortak tavrımızı, ortak duruşumuzu muhafaza edebilmektir. Burada, ihanet
nöbetini FETÖ’den devralan PKK terör örgütünün Şırnak’ta, Mardin’de,
Diyarbakır’da bombalar patlatarak birlik ve beraberliğimize kastetme
çalışmalarına karşı bu duruşu birlikte sürdüreceğiz. Gerek FETÖ’yle gerek PKK
terör örgütüyle ve diğer terör örgütüyle de mücadelemiz sonuna kadar sürecektir
diyorum.
Bu
hafta aynı zamanda Hacı Bektaş Veli Anma Günleri. Burada da söylendiği şekilde,
bir, iri, diri olmaya da devam edeceğiz. Buradaki birlik mesajlarıysa ülkemiz
adına çok önemlidir diyorum. 
Teşekkür
ediyorum.
BAŞKAN
- Teşekkür ederim ben de.
Sayın
milletvekilleri, gündeme geçiyoruz.
Başkanlığın
Genel Kurula sunuşları vardır. 
Türkiye
Büyük Millet Meclisi Başkanlığının bir tezkeresi vardır, okutup bilgilerinize
sunacağım. 
VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi
Başkanlığının, Kore Cumhuriyeti’nin başkenti Seul’de 29-31 Ağustos 2016
tarihleri arasında düzenlenecek olan Kuzey Koreli Mülteciler ve İnsan Hakları
Uluslararası Parlamenterler Koalisyonu 13’üncü Genel Kurul Toplantısı’na
katılması Genel Kurulun 2/8/2016 tarihli 121’inci Birleşiminde kabul edilen
heyeti oluşturmak üzere siyasi parti gruplarının bildirmiş olduğu isimlere
ilişkin tezkeresi (3/818)
Türkiye Büyük Millet Meclisi Genel Kuruluna
Kore
Cumhuriyeti'nin başkenti Seul'de 29-31 Ağustos 2016 tarihleri arasında
düzenlenecek olan "Kuzey Koreli Mülteciler ve İnsan Hakları Uluslararası
Parlamenterler Koalisyonu 13. Genel Kurul Toplantısı"na Türkiye Büyük
Millet Meclisinden bir heyetin katılması hususu Genel Kurulun 2/8/2016 tarihli
121'inci Birleşiminde kabul edilmiştir. 
28/3/1990
tarihli ve 3620 sayılı Türkiye Büyük Millet Meclisinin Dış İlişkilerinin
Düzenlenmesi Hakkında Kanun'un 2'nci maddesi uyarınca heyeti oluşturmak üzere
siyasi parti gruplarının bildirmiş olduğu isimler Genel Kurulun bilgilerine
sunulur.
 İsmail
Kahraman
 Türkiye
Büyük Millet Meclisi 
 Başkanı
Ad
ve Soyad Seçim
Çevresi
Sibel
Özdemir İstanbul 
Murat
Demir Kastamonu
BAŞKAN
- Bilgilerinize sunulmuştur.
Meclis araştırması açılmasına ilişkin üç önerge vardır,
ayrı ayrı okutuyorum: 
B) Meclis Araştırması Önergeleri
1.- Manisa Milletvekili Erkan Akçay ve 20
milletvekilinin, zeytin ve zeytinyağı üreticilerinin sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/297)
Türkiye Büyük Millet Meclisi Başkanlığına
Zeytin
ve zeytinyağı üreticilerinin sorunlarının araştırılarak üreticilerin
mağduriyetlerinin önlenmesi için, yasal düzenlemeler de dâhil olmak üzere,
alınması gereken tedbirlerin belirlenmesi amacıyla Anayasa’nın 98'inci, Türkiye
Büyük Millet Meclisi İçtüzüğü’nün 104 ve 105’inci maddeleri gereğince Meclis
araştırması açılmasını arz ederiz.
1)
Erkan Akçay  (Manisa)
2)
İsmail Ok  (Balıkesir)
3)
Oktay Vural  (İzmir)
4)
Emin Haluk Ayhan  (Denizli)
5)
İsmail Faruk Aksu  (İstanbul)
6)
Oktay Öztürk  (Mersin)
7)
Ruhi Ersoy  (Osmaniye)
8)
Kadir Koçdemir  (Bursa)
9)
Mehmet Erdoğan  (Muğla)
10)
Atila Kaya  (İstanbul)
11)
Mevlüt Karakaya  (Adana)
12)
Edip Semih Yalçın  (İstanbul)
13)
Deniz Depboylu (Aydın)
14)
Mehmet Günal  (Antalya)
15)
Saffet Sancaklı  (Kocaeli)
16)
Ahmet Selim Yurdakul  (Antalya)
17)
Mehmet Necmettin Ahrazoğlu  (Hatay)
18)
Mustafa Mit  (Ankara)
19)
Zihni Açba  (Sakarya)
20)
Şefkat Çetin  (Ankara)
21)
Zühal Topcu  (Ankara)
Gerekçe:

Çok
özel bir bitki olan zeytin, bazı teknolojik işlemler sonrasında zeytinyağı,
sofralık zeytin, pirina, pirina yağı ve sabun olarak tüketime sunulmaktadır. Bu
çok yönlü değerlendirme doğal olarak zeytinin sorunlarını da çeşitlendirmekte
ve teknolojik işleme aşamalarıyla oluşan her sektör bu sorunlardan farklı
etkilenmektedir.
Dane
zeytin üretiminde 4’üncü sırada olan Türkiye, sofralık zeytin üretimi ve
ihracatında 2’nci, zeytin ağacı varlığı, zeytinyağı üretimi ve ihracatında ise
4’üncü sıradadır. Yüksek girdi maliyetleri ve yetersiz destekler zeytin
üreticilerimizi zarar ettirirken dış rekabette sorunlara neden olmaktadır.
Zeytinyağı üretiminin, tüketiminin ve ticaretinin en yaygın olduğu Avrupa
Birliğinde üreticiye kilo başına ortalama 2,3 avro destek verilmektedir.
Türkiye'de zeytine destek verilmezken zeytinyağına kilo başına 70 kuruş destek
verilmektedir. Zeytinlerini yağhanelere veren küçük çiftçiler zeytinyağı prim
desteğinden yararlanamamaktadır. Kayıt sistemi yaygın olmadığı için 150 bin
tonluk zeytinyağının yaklaşık 50 bin tonluk bölümü prim desteğinden
yararlanmaktadır. Zeytinin kayıt içine alınması, sağlıklı ve güvenilir
koşullarda tüketiciye sunulması için, zeytinyağında olduğu gibi, sofralık
zeytine prim desteği verilmeli ya da Avrupa Birliğindeki gibi alan bazlı
desteklenmelidir.
Zeytin
üretimiyle ilgili rekolte tahmininde bulunan kurumlar arasındaki çok ciddi
farklar zeytincilik politikasında tereddütler oluşturmaktadır. Zeytin ve
zeytinyağı üreten çiftçiler ile zeytin ticareti yapan firmalar, sektörle ilgili
birlikler, kooperatifler, araştırma enstitüleri, üniversiteler, kamu kurum ve
kuruluşları birlikte ve koordineli bir şekilde çalışmamaktadır. Suriye'den
Türkiye'ye giren 10 binlerce ton kaçak zeytinyağı piyasayı olumsuz
etkilemektedir.
Gübreleme,
ilaçlama, sulama, budama, toprak işleme gibi yanlış uygulamalar, hasatta
yapılan yanlışlıklar nedeniyle verim ve kalite düşüklüğü yaşanmaktadır. Zeytin
sineğiyle etkin mücadele yapılamaması zeytinin verimini ve kalitesini olumsuz
etkilemektedir. Sofralık zeytini uygun teknik ve hijyenik koşullarda işleyen
işletmelerin kapasitelerinin yetersizliği ve merdiven altı işletmeler iç ve dış
pazarda Türk zeytini imajını olumsuz etkilemektedir. Ayrıca, Türkiye'deki
zeytin ağaçlarının büyük bölümünün yaşlı olması toplama maliyetlerini
artırmaktadır. Dünya damak tadına uygun yeni çeşitlerin geliştirilmesi ve
zeytin gen kaynaklarının korunmasına yönelik çalışmalara yeterince kaynak ayrılmamaktadır.
Zeytinyağı elde etme işlemleri sırasında yapılan hatalar verim ve kalite
kayıplarına neden olmaktadır. Zeytinyağının depolanmasında büyük önem
taşımasına rağmen lisanslı depoculuk yaygınlaştırılmamıştır.
Ülkemizde
500 bin aile zeytin ve zeytinyağı üretiminde çalışmaktadır. Yılda ortalama 72
bin ton sofralık zeytin, 20 bin ton zeytinyağı ihraç edilmektedir. Gıda Tarım
ve Hayvancılık Bakanlığının yaptığı kontroller sonucunda bazı büyük firmaların
ürettikleri zeytinyağına tağşiş (bir şeyin içine başka bir madde karıştırma,
katıştırma) yaptıkları anlaşılmıştır. Bu firmaların tağşiş yapmaları
uluslararası arenada Türk zeytininin imajını bozmakta ve zeytinyağı
ihracatımızı olumsuz etkilemektedir. 
Zeytin
üretiminde dünya 2’ncisi olmayı hedefleyen Gıda Tarım ve Hayvancılık Bakanlığı,
3/4/2012 tarihinde çıkardığı Zeytinciliğin Islahı, Yabanilerinin
Aşılattırılmasına Dair Yönetmelikte Değişiklik Yapılmasına Dair Yönetmelik’le
zeytin alanlarını madenciliğe ve enerji yatırımlarına açarak zeytinciliğin
sonunu getirecek bir düzenlemeye imza atmıştır. Bu yönetmelik Danıştay İdari
Dava Daireleri Kurulunun 2013/157 sayılı Kararı’yla durdurulmuştur. 2002
yılından bu yana benzer değişiklikler içeren 6 düzenleme yargı tarafından iptal
edilmişken zeytinlikleri ranta açmayı kafasına koyan AKP zeytinliklerin ranta
açılmasına yönelik kanun tasarısını 16/6/2014 tarihinde TBMM'ye sevk etmiştir.
Zeytin
ve zeytinyağı sektöründe ülkemiz üretimden tüketime kadar acil ve ağır
sorunlarla karşı karşıya bulunduğundan, konu Türkiye Büyük Millet Meclisinde
kurulacak bir Meclis araştırma komisyonu tarafından bütün boyutlarıyla
incelenmeli ve gereken tedbirler alınmalıdır.
2.- Manisa Milletvekili Erkan Akçay ve 21
milletvekilinin, bağcılık sektörü ve üzüm üreticilerinin sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/298)
Türkiye Büyük Millet Meclisi Başkanlığına
Ülkemizde
bağcılık sektörü ve üzüm üreticilerinin sorunlarının araştırılarak üretimin
artırılması ve üreticilerin mağduriyetinin önlenmesi amacıyla Anayasa’nın 98 ve
İç Tüzük’ün 104 ve 105’inci maddeleri gereğince Meclis araştırması açılmasını
arz ve teklif ederim.
1)
Erkan Akçay (Manisa)
2)
Oktay Vural (İzmir)
3)
Emin Haluk Ayhan (Denizli)
4)
Ahmet Kenan Tanrıkulu (İzmir)
5)
Mehmet Günal (Antalya)
6)
İsmail Faruk Aksu (İstanbul)
7)
Ruhi Ersoy (Osmaniye)
8)
Kadir Koçdemir (Bursa)
9)
Mehmet Erdoğan (Muğla)
10)
Atila Kaya (İstanbul)
11)
Edip Semih Yalçın (İstanbul)
12)
İsmail Ok (Balıkesir)
13)
Deniz Depboylu (Aydın)
14)
Saffet Sancaklı (Kocaeli)
15)
Mustafa Mit (Ankara)
16)
Mehmet Necmettin Ahrazoğlu (Hatay)
17)
Ahmet Selim Yurdakul (Antalya)
18)
Oktay Öztürk (Mersin)
19)
Şefkat Çetin (Ankara)
20)
Zihni Açba (Sakarya)
21)
Zühal Topcu (Ankara)
22)
Mevlüt Karakaya (Adana)
Gerekçe:
Ülkemiz
asmanın gen merkezi olmasının yanı sıra en eski ve köklü bağcılık kültürüne de
sahiptir. Dünyadaki 10 binden fazla üzüm çeşidinin 1.200'den fazlası ülkemizde
yetiştirilmektedir. Türkiye, 480 bin hektar bağ alanında yılda ortalama 4,2
milyon ton üzüm üretimiyle dünyada 6'ncı sıradadır. 
Türkiye,
sofralık üzüm ticaretinde söz sahibi olamazken her yıl ürettiği ortalama 250
bin ton çekirdeksiz kuru üzümün tamamına yakınını ihraç ederek dünya
ticaretinden yüzde 50'ye yakın bir pay almaktadır. Her yıl ortalama 500 milyon
dolarlık kuru üzüm, 200 milyon dolarlık yaş üzüm ihracatı yapılmaktadır.
Ülke
açısından önemi büyük olan çekirdeksiz kuru üzüm Ege Bölgesi açısından da önem
arz etmekte, bölgede 100 bini aşkın aileye istihdam sağlamaktadır. Türkiye
bağcılığının geliştirilmesi her şeyden önce elde edilen ürünün taze veya
işlenmiş olarak iç ve dış pazarlarda değerlendirilmesine bağlıdır. Bu nedenle
üretim hedefleri iç ve dış pazarlarda rekabet edecek şekilde belirlenmelidir.
Özellikle çekirdeksiz kuru üzümde dünya liderliğinin elde tutulması, kalitenin
artması, pazara uygun üretim yapılması ve üretici geliriyle doğrudan
ilişkilidir. Çekirdeksiz kuru üzümde AB benzeri bir depolama kuruluşunun
oluşturulması ve depolama maliyetinin desteklenmesi gerekmektedir.
Kuru
üzümde rekolteyi artıran sebeplerden birisi de taze olarak pazarlanamayan
üzümün kurutmaya ayrılmasıdır. Arz talep dengesinin bozulması üreticilerimizi
mağdur etmektedir. Bu nedenle, üzüm üretiminde oluşan arz fazIalıkları konusunda
alternatif tüketim imkânları geliştirilmelidir. Üzümün serbest piyasada
fiyatının oluşabilmesi için çok fazla alıcı ve satıcının bir arada bulunması
gereklidir. Bunun için ürün ihtisas borsaları oluşturulmalı veya mevcut
borsalara işlerlik kazandırılmalı, ticaret borsaları tescil kurumu olmaktan
çıkarılmalıdır.
Bağlarda
bakteriyel ve virüs hastalıklarına karşı en etkin yöntem temiz ve sağlıklı
fidan kullanımıdır ancak aşılı asma fidan üretimi talebi karşılamamaktadır.
Üzüm üreticilerine verilen gübre, mazot destekleri yetersizdir. Ülkemizde aşırı
oranda yükselen maliyetlerle üzüm üreticilerinin AB ve ABD'deki yüksek miktarda
destek alan üzüm üreticileriyle rekabet etmesi mümkün değildir.
Kaçak
üzümler ürün pazarlamasında ve serbest piyasada oluşan fiyata olumsuz etki
yapmaktadır. Kaçak üzümler Türk üzümünün içine karıştırılarak yurt dışına
satılmakta ve kalitemizi tehdit etmektedir. Üzümlerdeki ilaç kalıntıları ve
temizlik ihracatta en büyük problemdir. Ambalajlamada AB standartlarına uyum
göstermek için çalışmalar yapılmalıdır.
TEKEL'in
içki bölümü rekolte fazIalığında yaş üzüm alarak kuru üzüm fiyatlarının
düşmesini engellerken özelleştirildikten sonra içki fabrikaları ilk üzüm
alımlarında yaş üzümü fiyatının yüzde 23 düşüğüne almaktadır. Kuru üzüm ticaretinde
en büyük alıcı ve piyasayı regüle edici konumda olan TARİŞ, yeniden
yapılandırma süreci sonrasında kaynak yetersizliğinden piyasayı regüle edecek
bir alım gerçekleştirememektedir. Arz fazlası oluşan yıllarda piyasa fiyatları
TARİŞ alım fiyatlarının oldukça altına düşmektedir.
Rusya,
Türkiye'den yaş sebze ve meyve ithalatını yasaklamıştır. Yaş üzüm ihracatımızın
yaklaşık yüzde 75'i Rusya'ya yapılmaktadır. Dolayısıyla, bu yasaklamadan en çok
etkilenen ürünlerden biri de yaş üzümdür. Rusya'ya ihraç edilen yaş üzümün
yüzde 70'nin kalite ve AB standartları nedeniyle başka bir ülkeye ihraç
edilmesi mümkün değildir. Rusya'nın yaş sebze ve meyveye uyguladığı ambargoya
devam etmesi durumunda gelecek sezon üreticiler üzümlerini kurutmalık olarak
değerlendireceklerdir. Bu da kuru üzüm fiyatlarının düşmesine ve
çiftçilerimizin maliyetinin altında üzüm satmasına neden olacaktır.
Ülkemizin
sahip olduğu potansiyelin değerlendirilmesi ve bağcılıktan geçimini sağlayan
yüz binlerce ailenin gelir ve refah düzeyinin artırılması ve üreticilerimizin
diğer ülke üreticileriyle rekabet edebilmesi için bağcılık sektöründe
karşılaşılan sorunların bir an önce çözülmesi gerekmektedir.
3.- Isparta Milletvekili Nuri Okutan ve 19
milletvekilinin, Eğirdir Gölü’nün tabii hâli ve zenginliklerinin korunması için
yapılması gerekenlerin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/299)
Türkiye Büyük Millet Meclisi Başkanlığına
Isparta
Eğirdir Gölü ve çevresinin tabii hâlini ve zenginliklerini koruma-kullanma
dengesi içerisinde gelecek nesillere tüm özellikleriyle aktarabilmesiyle ilgili
Anayasa’nın 98’inci ve İç Tüzük’ün 104 ve 105’inci maddeleri uyarınca bir
Meclis araştırması açılmasını arz ve teklif ederiz. 14/12/2015
1)
Nuri Okutan (Isparta) 
2)
Mehmet Erdoğan  (Muğla)
3)
Fahrettin Oğuz Tor (Kahramanmaraş) 
4)
Mustafa Mit (Ankara) 
5)
Deniz Depboylu  (Aydın)
6)
Baki Şimşek (Mersin) 
7)
Zihni Açba  (Sakarya)
8)
Kamil Aydın (Erzurum) 
9)
Kadir Koçdemir  (Bursa)
10)
Ruhi Ersoy  (Osmaniye)
11)
Mevlüt Karakaya  (Adana)
12)
Oktay Öztürk  (Mersin) 
13)
Edip Semih Yalçın (İstanbul) 
14)
Atila Kaya  (İstanbul)
15)
Ahmet Kenan Tanrıkulu  (İzmir)
16)
Emin Haluk Ayhan  (Denizli)
17)
Erkan Haberal (Ankara) 
18)
Saffet Sancaklı (Kocaeli) 
19)
İsmail Ok  (Balıkesir)
20)
Mehmet Necmettin Ahrazoğlu (Hatay) 
Gerekçe:

Eğirdir
Gölü, bulunduğu bölgeye sosyal ve ekonomik anlamda büyük değer katan, ülkemizin
incisi sayılabilecek doğal bir zenginliktir.
Göle
bitişik birçok köy yerleşimi ve bir ilçe bulunmaktadır. Isparta'nın içme suyu
ihtiyacı, tarım için gerekli olan sulama da gölden sağlanmaktadır.
Ülkemizin
de elma üretimine büyük katkısı bulunmaktadır. Gölde önemli oranda balıkçılık
yapılmaktadır. Eğirdir Gölü'nün büyük bir turizm potansiyeli de bulunmaktadır.
Eğirdir Gölü ve çevresinin tabii hâli ve zenginlikleri, kullanım dengesi göz
önünde tutularak korunmalıdır.
Son
dönemlerde göl çevresinde yapılan araştırmalarda bazı yerleşim yerlerinin atık
sularının göle akıtıldığı belirlenmektedir. Bununla birlikte, gölün
kirlenmesiyle yalnız evlere giren içme sularımız da değil, bölgede yetişen
meyve ve sebzeler ile hayvansal gıdalarda da zararlı madde kalıntılarıyla
karşılaşmamız olası hâle gelmiştir. Eğer konu bir an önce çözümlenmez ise gölün
geleceği tehlikeye girecektir.
Gölü
koruma maksadıyla hazırlanan Eğirdir Gölü Havza Koruma Planı bölge insanının
taleplerini de dikkate almalıdır. Bölgedeki insanların yerleşimleri dikkate
alınarak tarım ve hayvancılık faaliyetlerinin devamını sağlayacak şekilde yeni
bir göl havzası koruma planına ihtiyaç vardır.
Isparta
Karacaören Barajı’ndan Antalya'ya içme suyu temin edilen projenin Eğridir Gölü
ve çevresindeki yerleşim alanlarına zararı olacaktır. 
Sonuç
olarak, Eğirdir Gölü havzasında yapılan tarımsal aktiviteler, gölün su kalitesi
seviyesini bozabilecek ve hatta gölde ötrofikasyona neden olabilecek azot ve
fosfor kaynağı olarak görülebilir.
Bunun
yanında, tarımsal aktivitelerde kullanılan ve canlı hayat için oldukça tehlike
arz eden, sucul canlıların vücudunda ve göl tabanında birikim yapma eğilimi
olan pestisitler de yüzeysel akışlarla göle ulaşmaktadır.
Göle
kirlilik taşınırını azaltmak için öncelikle havzadaki tarımsal aktivitelerde
kullanılan gübre ve pestisit miktarlarının azaltılması gerekmektedir. Bununla
birlikte, havzada, bitkisel ve hayvansal ürünlerin, ekolojik yöntemler
kullanılarak elde edilmesi yönünde çalışmalar yapılmalıdır.
Eğirdir
Gölü'nün su kalitesinin korunması için atık su arıtma tesislerinin inşa
edilmesi ve evsel atık suların arıtılmadan göle deşarjının önüne geçilmesi
gerekmektedir. Göle dışsal etkilerle taşınan fosfor ve azot miktarları ne kadar
azalırsa ve gölün mevcut hidrodinamik yapısı korunursa su kalitesi açısından
kendi kendini yenilemesi de o kadar kolay olacaktır.
Açıkladığım
bu gerekçelerden dolayı Eğirdir Gölü’nün tabii hâli ve zenginliklerinin
korunması için yapılması gerekenlerin araştırılması amacıyla Meclis araştırması
açılması gerekmektedir.
BAŞKAN
– Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır. 
Sayın
milletvekilleri, Türkiye Büyük Millet Meclisi Başkanlığının 6 tezkeresi vardır,
ayrı ayrı okutup oylarınıza sunacağım. 
A) Tezkereler (Devam)
2.- Türkiye Büyük Millet Meclisi
Başkanlığının İnsan Haklarını İnceleme Komisyonunun, Türkiye Büyük Millet
Meclisinin tatilde bulunduğu dönemde de çalışabilmelerine dair taleplerinin
uygun görüldüğüne ilişkin tezkeresi (3/819)
20/7/2016
Türkiye Büyük Millet Meclisi Genel Kuruluna
İnsan
Haklarını İnceleme Komisyonunun Türkiye Büyük Millet Meclisinin tatilde
bulunduğu dönemde çalışabilmesine dair bir talebi olmuştur. Başkanlığımızca
uygun görülen bu talep İç Tüzük'ün 25'inci maddesi gereğince Genel Kurulun
tasviplerine sunulur.
 İsmail
Kahraman
 Türkiye
Büyük Millet Meclisi 
 Başkanı
BAŞKAN
– Kabul edenler… Kabul etmeyenler… Kabul edilmiştir. 
3.- Türkiye Büyük Millet Meclisi
Başkanlığının Dilekçe Komisyonunun, Türkiye Büyük Millet Meclisinin tatilde
bulunduğu dönemde de çalışabilmelerine dair taleplerinin uygun görüldüğüne
ilişkin tezkeresi (3/820)
Türkiye Büyük Millet Meclisi Genel Kuruluna
Dilekçe
Komisyonunun Türkiye Büyük Millet Meclisinin tatilde bulunduğu dönemde
çalışabilmesine dair bir talebi olmuştur. Başkanlığımızca uygun görülen bu
talep İç Tüzük'ün 25'inci maddesi gereğince Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi 
 Başkanı
BAŞKAN
– Kabul edenler… Kabul etmeyenler… Kabul edilmiştir. 
4.- Türkiye Büyük Millet Meclisi Başkanlığının
Adalet Komisyonunun, Türkiye Büyük Millet Meclisinin tatilde bulunduğu dönemde
de çalışabilmelerine dair taleplerinin uygun görüldüğüne ilişkin tezkeresi
(3/821)
20/7/2016
Türkiye Büyük Millet Meclisi Genel Kuruluna
Adalet
Komisyonunun Türkiye Büyük Millet Meclisinin tatilde bulunduğu dönemde
çalışabilmesine dair bir talebi olmuştur. Başkanlığımızca uygun görülen bu
talep İç Tüzük'ün 25'inci maddesi gereğince Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi 
 Başkanı
BAŞKAN
– Kabul edenler… Kabul etmeyenler… Kabul edilmiştir. 
5.- Türkiye Büyük Millet Meclisi
Başkanlığının Anayasa Komisyonunun, Türkiye Büyük Millet Meclisinin tatilde
bulunduğu dönemde de çalışabilmelerine dair taleplerinin uygun görüldüğüne
ilişkin tezkeresi (3/822)
20/7/2016
Türkiye Büyük Millet Meclisi Genel Kuruluna
Anayasa
Komisyonunun Türkiye Büyük Millet Meclisinin tatilde bulunduğu dönemde
çalışabilmesine dair bir talebi olmuştur. Başkanlığımızca uygun görülen bu
talep İç Tüzük'ün 25'inci maddesi gereğince Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi 
 Başkanı
BAŞKAN
– Kabul edenler… Kabul etmeyenler… Kabul edilmiştir. 
6.- Türkiye Büyük Millet Meclisi
Başkanlığının Anayasa ve Adalet Komisyonu üyelerinden kurulu Karma
Komisyonunun, Türkiye Büyük Millet Meclisinin tatilde bulunduğu dönemde de
çalışabilmelerine dair taleplerinin uygun görüldüğüne ilişkin tezkeresi (3/823)
20/7/2016
Türkiye Büyük Millet Meclisi Genel Kuruluna
Anayasa
ve Adalet Komisyonu üyelerinden kurulu Karma Komisyon Başkanlığının Türkiye
Büyük Millet Meclisinin tatilde bulunduğu dönemde çalışabilmesine dair bir
talebi olmuştur. Başkanlığımızca uygun görülen bu talep İç Tüzük'ün 25'inci
maddesi gereğince Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi 
 Başkanı
BAŞKAN
– Kabul edenler… Kabul etmeyenler… Kabul edilmiştir. 
7.- Türkiye Büyük Millet Meclisi
Başkanlığının Kadın Erkek Fırsat Eşitliği Komisyonunun, Türkiye Büyük Millet
Meclisinin tatilde bulunduğu dönemde de çalışabilmelerine dair taleplerinin
uygun görüldüğüne ilişkin tezkeresi (3/824)
20/7/2016
Türkiye Büyük Millet Meclisi Genel Kuruluna
Kadın
Erkek Fırsat Eşitliği Komisyonunun Türkiye Büyük Millet Meclisinin tatilde
bulunduğu dönemde çalışabilmesine dair bir talebi olmuştur. Başkanlığımızca
uygun görülen bu talep İç Tüzük'ün 25'inci maddesi gereğince Genel Kurulun
tasviplerine sunulur.
 İsmail
Kahraman
 Türkiye
Büyük Millet Meclisi 
 Başkanı
BAŞKAN
– Kabul edenler… Kabul etmeyenler… Kabul edilmiştir. 
Sayın
milletvekilleri, Halkların Demokratik Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
VIII.- ÖNERİLER
A) Siyasi Parti Grubu Önerileri
1.- HDP Grubunun, 26/7/2016 tarihinde, Muş
Milletvekili Burcu Çelik Özkan ve arkadaşları tarafından, cezaevlerinde
süregelen ve özellikle OHAL kararıyla ciddi boyutlara ulaşan hak ihlallerinin
tüm boyutlarıyla araştırılması amacıyla verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak 16 Ağustos 2016 Salı günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi
16/8/2016
Türkiye Büyük Millet Meclisi Başkanlığına
Danışma
Kurulu 16/8/2016 Salı günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
Çağlar Demirel
Diyarbakır 
HDP Grubu Başkan Vekili
Öneri:
26 Temmuz 2016 tarihinde Muş Milletvekili Sayın Burcu Çelik Özkan ve
arkadaşları tarafından verilen (2500 sıra no’lu) cezaevlerinde süregelen ve
özellikle OHAL kararıyla ciddi boyutlara ulaşan hak ihlallerinin tüm
boyutlarıyla araştırılması amacıyla Türkiye Büyük Millet Meclisine verilmiş
olan Meclis Araştırma Önergesi’nin, Genel Kurulun bilgisine sunulmak üzere
bekleyen diğer önergelerin önüne alınarak 16/8/2016 Salı günlü birleşiminde
sunuşlarda okunması ve görüşmelerin aynı tarihli birleşiminde yapılması
önerilmiştir. 
BAŞKAN
– Halkların Demokratik Partisi grup önerisinin lehinde ilk olarak Siirt
Milletvekili Sayın Besime Konca konuşacaklardır. 
Buyurun
Sayın Konca. (HDP sıralarından alkışlar)
BESİME
KONCA (Siirt) – Sayın Başkan, değerli milletvekilleri; Genel Kurulu saygıyla
selamlıyorum. 
Önergemizde
bütün sorunları dile getirdik, özellikle cezaevlerinde yaşanan sorunları dile
getirdik. Fakat, bu araştırma komisyonunun kurulması konusunda da kaygılarımızı
tekrar belirtmek istiyoruz. 
Hükûmet
“15 Temmuz öncesi” ve “15 Temmuz sonrası” diye bir tarih yaratmaya çalışıyor.
Ancak, bu tarih bizim için değişen bir tarih değil. 15 Temmuz öncesi bu
Parlamentoda AKP iktidarının yaptıkları ile 15 Temmuz sonrası yaptıklarının
arasında bir fark olmamıştır. Evet, belki 15 Temmuz darbesini iktidar
“Görmedik, sızmışlar, şaşırdık.” diyebilir, belki güç zehirlenmesiyle komaya
girmiş olabilir ancak biz bu kürsüde, bu Parlamentoda yıllardır ve özellikle
son aylarda bu darbeyi birçok kez dile getirdik. Darbeyi, bir yıldır Türkiye
toplumunda; yine, Kürt halkına karşı geliştirilen katliamlarda; yine,
cezaevlerinde yaşanan insanlık suçları, hak ihlalleri konusunda bu kürsüde
birçok kez dile getirdik. Evet, Türkiye tarihinin darbeler tarihi olduğunu hep
söyledik. Darbeler gerçekleşti; bunu tanklarla yaptılar, bunu apoletlerle
yaptılar, bunu askerî güç silahla yaptı fakat bütün darbeleri de siyasiler
devralarak bu darbeleri sürdürdüler. Askerî kıyafetin yerine takım, kravat
giyildi; apoletlerin yerine rozetleri taktık; silahların yerine, tankların
yerine hukukun gücünü, siyasetin gücünü yanımıza alarak bu iktidarlar bu
siyasetle darbeleri sürdürdü. 
Fakat
15 Temmuz darbesinin Türkiye darbeler tarihinden daha değişik bir gerçekliği
söz konusudur, bunu tartışmak gerekiyor. On dört yıldır iktidar olan AKP
yıllarca hem 12 Eylül darbe rejiminin anayasasını, Kenan Evren’in anayasasını
devralarak bu darbe rejimini sürdürdü hem bugün “FETÖ” diyerek ilan ettiği ve
canavarlaştırdığı ve darbeyi gerçekleştirerek nasıl bir canavar olduğunu açığa çıkaran
bu gücü yıllarca destekleyerek, güç vererek, cesaretlendirerek, alkışlayarak,
hatta eleştiri yapanları karşısına alarak, bu kürsülerde savunarak da ikinci
bir darbeyle nasıl iç içe siyaset yaptığını ortaya koydu ve sonuç olarak açığa
çıkan durum karşısında da “Biz bunu görmedik, duymadık.”, “Koynumuzda yılan
beslemişiz.”, “Kuzu postuna bürünmüş kurt.” dediler ve “Allah bizi affetsin.”
dediler. Bu anlamda, Türkiye tarihi için, evet, 15 Temmuzun ilginç ve çok daha
tartışılması gereken, çok daha sorgulanması gereken bir darbe girişimi olduğunu
ve bu süreçte iktidar görevi üstlenen AKP iktidarının da çok tartışılması ve
hesap vermesi gereken bir süreç olduğunu da belirtmek istiyoruz. 
Evet,
bu darbecileri desteklediğiniz için bu iktidar suçludur. Bu darbeciler birçok
katliam yaptı, siyasi soykırım operasyonu yaptı; cezaevlerinde birçok hak
ihlalini sizlerle birlikte yaptığı hâlde birlikte olduğunuz için suçlusunuz.
Bunu deşifre edenlere karşı savaş açtığınız için Hükûmet olarak, iktidar olarak
suçlusunuz. 15 Temmuzdan sonra yapılan bu darbeyi devralarak, yöntemlerini
devralarak demokrasicilik oynadığınız için suçlusunuz ve buna karşı çıkanlara
dönük başlattığınız operasyonlar, başlattığınız soykırımlar karşısında yine
suçlusunuz.
Evet,
cezaevlerinde, darbeden çok kısa bir süre önce yine söz hakkı almıştım, çok
somut örnekler ve ihlallerle söz hakkı almıştım ve yine bu kürsüde Adalet
Bakanı Sayın Bekir Bozdağ bulunuyordu ve söylediğimiz her söz karşısında
bunların iftira olduğunu söyledi ve dile getirdiklerimizi asla kabul etmediler.
Bugün yine çok somut söyleyeceğimiz suçlar cezaevinde işlenmektedir. Belki
zamanımız yeterli değil ama en son bize gelen bilgiler üzerinden söyleyelim:
Ödemiş T Tipi Cezaevinde ciddi insanlık suçları işleniyor, ciddi hak ihlalleri var
ve işkenceler var. Orada bulunan, “hazır kıta” diye tanımlanan birim kimlerdir?
“Allahuekber” diyen, coplarla kalkanlara vurarak odalara, koğuşlara giren,
sabahın köründe tutsakları kaldıran, havalandırmaya çıkaran, yere yatıran,
işkence yapan, “Vatan sana canım feda.” diyen bu birimler kimlerdir? Yine,
Antalya L Tipi Cezaevinde; yine, Bayburt Cezaevinde; yine, Tarsus Cezaevinde,
Kırıklar Cezaevinde, Antep Cezaevinde, Diyarbakır Cezaevinde -bütün
cezaevlerini saymayalım- binlerce insan işkence altındadır, sürgün ediliyor,
zorla sürgün ediliyor. Sabahın köründe koğuşlar basılarak hiçbir eşyasını
yanına almadan, apar topar, işkence edilerek ringlere bindirilerek cezaevlerine
götürülüyor, götürüldükleri cezaevlerinde hiçbir insani koşul bulundurulmuyor,
koşulları yok, hiçbir insani ihtiyacını karşılayacak hakları hukukları söz
konusu değil. Yine, havalandırmalara çıkarılarak işkenceler hâlen sürdürülüyor.
Binlerce hasta tutuklu var ve yüzlercesi ölümle pençeleşen tutsaklardır. 
Darbeciler
240 kişiyi katlettiğinde bunun karşısında güçlü bir duruş, güçlü bir refleks
gösterdiniz. Evet, halk darbeyi durdurdu, halk bedel ödedi, iktidar bunun için
de suçludur, iktidar bunun da hesabını vermelidir. İktidarlar halkı korur,
iktidarlar halkı darbeden korur, halk darbenin önünde durarak bedel ödemez,
bunun sorumluluğu da devlettedir, iktidardadır. 
Bu
cezaevlerinde yıllardır tutulan ve hayatını kaybeden insan sayısını sayarsak
darbenin yaptığından çok daha fazladır. Bir yıldır Kürt illerinde, Cizre’de,
Sur’da, Nusaybin’de, Şırnak’ta katledilen insanların sayısını burada saydık.
Fotoğraflarını buraya getirdik, diri diri yakılanların sayısını saydık, iktidar
burada bu ölümleri, bu katliamları alkışladı ve “Askerim, polisim sivil
öldürmez...” Tankın orada ne işi var, şehirleri yıkıyor, sivilleri katlediyor
dediğimizde, iktidar kürsülerinden alkış sesleri geldi. Evet, gördünüz,
darbeciler nerede olursa olsun -eğer siz hukuku, siz vicdanı, siz demokrasiyi,
siz insanı insan olarak görmediğiniz yerde- her yerde katliam yapar ve hâlen o
illerde katliamlar sürüyor, hâlen o illerde gözaltılar yoğunca sürüyor. 
Vekili
olduğum Siirt’te iki gün önce 30 kişi gözaltına alındı. Sabah beşte evleri
basıldı, insanlar yere yatırıldı, o ayaklarındaki potinlerle sırtlarına,
başlarına basıldı, darp edildi insanlar ve öyle gözaltına alındılar. Her türlü
hakaret, her türlü küfrü yaptılar ve yıllar önce 2009’da on binlerce insanı
tutukladılar ve cemaat dediğiniz gücün yaptığı operasyonları bugün devralarak
sürdürüyorsunuz. İşinize gelen noktalarda darbeciye, cemaate karşı duruyorsunuz
ama cemaatin demokrasiye, cemaatin özgürlüklere, cemaatin halklara karşı
yaptığı hiçbir politikada bugün sesinizi yükseltip yapılan KCK operasyonları
hukuksuzluktur, yıkılan ilçeler, yıkılan köyler, şehirler hukuksuzluktur,
insanlık suçudur diyemiyorsunuz; tam tersine, bu süreçlerde bu güçleri, bu
darbeci güçleri örgütleyerek, cesaretlendirerek, alkışlayarak güç verdiniz.
Bugün cezaevlerinde de aynı durumlar yaşanıyor. 12 Eylül 1980 darbesinde
yaşananlardan çok daha fazlasının yaşandığını darbe öncesi bu kürsüden dile
getirdik. Şakran Cezaevinin Guantanamo’yu andırdığını bu kürsüde dile getirdik
ve darbeyi gerekçe yaparak, bugün çok daha yaygınlaştırılmış bir biçimde Nazi
toplama kamplarına dönüştürerek cezaevlerinde hak ihlalleri yapıyorsunuz. Bu
konuda derhâl bir komisyonun kurulmasını ve bütün cezaevlerinde araştırmanın
yapılmasını talep ediyoruz. 
Teşekkür
ederim. (HDP sıralarından alkışlar) 
BAŞKAN
– Teşekkür ederim.
Halkların
Demokratik Partisi grup önerisinin aleyhinde ilk olarak Trabzon Milletvekili
Salih Cora konuşacaktır.
Buyurun
Sayın Cora. (AK PARTİ sıralarından alkışlar) 
SALİH
CORA (Trabzon) – Sayın Başkan, değerli milletvekilleri; hepinizi saygıyla
selamlıyorum.
Sözlerime
başlamadan önce öncelikle, Türk Silahlı Kuvvetleri içerisine sızmış üniformalı
FETÖ terör örgütü mensupları tarafından 15 Temmuz 2016 tarihinde
gerçekleştirilen kanlı darbe girişimini şiddetle kınıyorum. Millî iradeyi,
demokrasiyi ve hukuku ortadan kaldırmak amacıyla gerçekleştirilen bu darbe girişimi
başta Başkomutanımız ve Cumhurbaşkanımız Sayın Recep Tayyip Erdoğan’ın
göstermiş olduğu cesaretle, göstermiş olduğu duruşla beraber sokaklara,
kışlalara, havalimanlarına inen milyonlarca vatandaşımızın kararlı duruşuyla
beraber çok kısa sürede bertaraf edilmiştir. Aynı şekilde, o gün Türkiye Büyük
Millet Meclisinde, millî iradenin temsil edildiği bu kutsal çatı altında
-milletvekillerimizin olduğu bilinmesine rağmen- bombaların altında cesurca
mücadele eden, cesurca burayı terk etmeyen milletvekillerimizin kararlı duruşu
takdire şayandır. Tüm siyasi partilerimize teşekkür ediyoruz. Çünkü, siyasi
partilerin darbe karşısında net bir duruş ortaya koyması darbecilerin hevesini
kursağında bırakmıştır. 
Aynı
şekilde, yazılı ve görsel basının, medya kuruluşlarının darbecilere teslim
olmaması, yine Türk Silahlı Kuvvetleri içerisinde ve emniyet içerisindeki
kahraman güvenlik güçlerinin “Bu kalkışmayı tanımıyoruz, bu, vatana ihanettir.”
diyerek darbecilerin karşısında dimdik bir şekilde durmaları neticesinde ülkemiz
büyük bir felaketten kurtarılmıştır. 
Sayısız
kahramanlıklar, muazzam bir destan ortaya çıkmıştır. Bunu yeni Türkiye’nin
ileri demokrasi anlayışının ilk yansıması, ilk müjdesi olarak
değerlendirmekteyiz. Çanakkale’de neler yaşanmışsa benzerinin 15 Temmuz
gecesinde bir başka hâlini yaşadık, bir başka hâli tezahür etmiştir. İstiklal
Marşı’nın her bir mısrası o gece yeniden vücut bulmuştur. 
Şehitlerimizi
rahmetle, minnetle, şükranla anıyoruz. Onlarla iftihar ediyoruz. Aynı şekilde,
o gece kahramanlık ortaya koyan, tankların altına yatan, paletlerin önüne
serilen ve her türlü tehdide, her türlü zorluğa rağmen, bir adım dahi atsa
öleceğini bilmesine rağmen büyük bir kahramanlık örneği gösteren gazilerimizle
gurur duyuyoruz. Meydanları dolduran her bir vatandaşımız bizlerin
kahramanıdır. 
Aynı
şekilde, değerli milletvekilleri, bu FETÖ terör örgütüyle mücadelemiz tüm
siyasi partilerin bu kararlı duruşuyla, bu uzlaşma kültürü içerisinde devam
edecektir. FETÖ terör örgütünün katil, hırsız, sinsi bir örgüt olduğunu hep
beraber gördük, apaçık ortaya çıkmıştır. Katil bir terör örgütüdür çünkü
sokaktaki, bayrağından başka silahı olmayan masum insanları öldürmesiyle
birlikte katil bir örgüt olduğunu gördük. Sinsi bir örgüttür çünkü çok gizli
bir yapılanmayla beraber devletin stratejik kurumlarında nüfuz sahibi
olmuşlardır. Hırsız bir örgüttür çünkü devletin kurumlarına KPSS ve diğer sınav
sorularını çalarak yerleşmeyi amaç edinmişlerdi. Hain bir örgüttür çünkü
ülkemizi, Türkiye’yi dışarıda karalama çalışması, karalamak amacıyla lobi
çalışması yaparak ülkemizi zor durumda bırakmaya çalışmıştır. 
Bu
vesileyle ben 15 Temmuzdaki bütün şehitlerimizi rahmetle anıyorum, gazilerimize
de sağlık ve acil şifalar diliyorum.
Değerli
milletvekilleri, HDP grup önerisinde, hükümlülerin cezaevlerinde darp edildiği,
hakaret ve tehditlere maruz kaldığı ve işkenceye maruz kaldığı hususunda bir
önerge verilmiştir. Bu önerge içerisinde bahsedilen birçok husus aslında PKK
terör örgütünün kara propagandasından başka bir şey değildir. 
NURSEL
AYDOĞAN (Diyarbakır) – Ya ya, öyle tabi(!)
SALİH
CORA (Devamla) – Asla cezaevlerinde kolektif olarak sistematik bir şekilde bir
cezalandırma söz konusu olmamıştır. 
ERTUĞRUL
KÜRKCÜ (İzmir) – Nereden biliyorsun?
SALİH
CORA (Devamla) – Cezaevlerinde, cezaevi incelemelerinde ve cezaevi komisyon
başkanlığımızın kayıt altına aldığı bir gerçektir. 
PKK,
cezaevlerini örgüt evlerine dönüştürmek istemektedir. Buna izin verilmediği
için bu tür asılsız iddialar sürdürülmekte ve her defasında aynı cümlelerle
beraber Türkiye Büyük Millet Meclisinde gündeme getirilmek istenmektedir.
PKK’yı alenen desteklediği bilinen bir televizyon kanalının cezaevlerinde
yasaklanmasından daha doğal ne olabilir ki? Cezaevlerinde hiç kimse, dininden,
ırkından, aidiyet duyduğu örgütünden dolayı hiçbir baskı altında kalmamıştır.
Ama terör örgütleri, cezaevlerini kendi hâkimiyetleri altına sokmak amacıyla
oraları ideolojik hücrelerine dönüştürmek istemektedir. Cezaevi idarelerinin
buna müsaade etmemesini hak ihlali olarak değerlendirmek mümkün değildir.
Herkes için uygulanan kurallar vardır. Bunların yasal dayanağı, bunların
tamamının, her birinin yasal dayanağı da mevcuttur. Ancak PKK’nın kendi
kurallarının geçerli olduğu bir cezaevi ortaya çıkarılmak istenmektedir ve
bizim buna hiçbir şekilde müsaade etmediğimiz gibi, hiçbir demokratik hukuk
devletinin de buna müsaade etmesi mümkün değildir. 
Ben,
bu vesileyle verilen önergenin aleyhinde sözlerimi tamamlıyorum. 
Hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Cora. 
ÇAĞLAR
DEMİREL (Diyarbakır) – Sayın Başkan… 
BAŞKAN
– Sayın Demirel… 
ÇAĞLAR
DEMİREL (Diyarbakır) – Sayın Başkan, sayın hatip konuşmasında, vermiş olduğumuz
önergenin kesinlikle böyle bir şey ifade etmediğini, buna ilişkin özelde PKK’nin
kara propagandasının yapıldığını, ikinci söylemiyle de çelişerek herkese eşit
davranıldığını, orada herkesin eşit haklara sahip olduğunu ifade etti. Aynı
zamanda, orada televizyon kanallarının yine, gösterilmediğine yani iptal
edildiğine dair bilgilerin de doğru olmadığını söyledi. Yani bütün konuşmasında
bizim vermiş olduğumuz önergenin doğru olmadığını ifade ederek sataşmıştır. Ona
ilişkin söz hakkı talep ediyoruz. 
BAŞKAN
– Şimdi, Sayın Demirel, o da kendi düşüncesini söyledi ama siz… 
BESİME
KONCA (Siirt) – Hayır, “Kendi düşüncesi.” ne demek?
ERTUĞRUL
KÜRKCÜ (Mersin) – “Kara propaganda” ne ya, düşünce mi yani?
BAŞKAN
- Müsaade eder misiniz… 
ÇAĞLAR
DEMİREL (Diyarbakır) – İsterseniz şunu diyeyim Başkan… 
BAŞKAN
– Müsaade eder misiniz…
ÇAĞLAR
DEMİREL (Diyarbakır) – Şöyle diyeyim…
BAŞKAN
- Sayın Demirel, ben sizi dinledim. 
ÇAĞLAR
DEMİREL (Diyarbakır) – Tamam. 
Ben
şunu özetleyeyim: Sanki biz birinin kara propagandasını yaparak bu önergeyi
vermişiz diye ifade ediyor. Şimdi, bu, tamamen bir sataşmadır Başkan. 
SALİH
CORA (Trabzon) – Ben hiç kimseye sataşmadım Sayın Başkan.
BESİME
KONCA (Siirt) – Bari sahiplenin, sahiplenin. 
BAŞKAN
– Böyle bir cümle sarf ettiğini duymadım ben. İsterseniz bir tutanaklara
bakayım.
ÇAĞLAR
DEMİREL (Diyarbakır) – Sanki biz…
BAŞKAN
- Söz verme hakkım baki kalsın. Eğer sizi birilerinin… 
ÇAĞLAR
DEMİREL (Diyarbakır) – Tamam, tutanaklara bakın ama… 
BAŞKAN
– Sayın Demirel, eğer sizi ve grubunuzu birilerinin kara propagandasını yapma
konusunda araç hâline getirdiği şeklinde bir ifadesi varsa bakacağım
tutanaklara ve size söz vereceğim. Tamam mı?
ÇAĞLAR
DEMİREL (Diyarbakır) – Tamam Başkanım. 
BAŞKAN
– Teşekkür ederim. 
Halkların
Demokratik Partisi grup önerisinin lehinde son olarak Sakarya Milletvekili
Sayın Engin Özkoç konuşacak. 
Buyurun
Sayın Özkoç. (CHP sıralarından alkışlar) 
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; hepinizi
saygıyla sevgiyle selamlıyorum. 
Çok
önemli bir süreçten geçiyoruz. Deniliyor ki: Türkiye’de bir darbe kalkışması
oldu. Bu darbe kalkışmasından Cumhurbaşkanımızın haberi yok. Cumhurbaşkanımız
darbe kalkışmasını eniştesinden öğreniyor. Sayın Başbakanımızın haberi yok.
Başbakanımız da darbe kalkışmasını yakınlarından, akrabalarından öğreniyor.
Millî İstihbarat Teşkilatının haberi yok. Millî İstihbarat Teşkilatı da “Böyle
duyumlar vardı ama doğru mu yanlış mı, neydi bilmiyoruz, biz muhatabı
olamayız.” diyor ve Sayın Cumhurbaşkanıyla konuştuktan sonra “Dere geçilirken
at değiştirilmez.” gibi bir atasözüne dayanılarak darbe kalkışmasını istihbarat
edemeyen bir MİT Müsteşarıyla göreve devam ediyoruz. Emniyet Genel Müdürlüğünün
haberi yok. Emniyet Genel Müdürlüğü bu konuyla ilgili gerekli tedbirleri
alamıyor. Oysaki değerli milletvekilleri, şimdi bir araştırma önergesi
veriliyor milletvekili arkadaşlarımız tarafından, cezaevlerindeki ihlal edilen
hak ve hukuklar için. Hangi hak ve hukuk ihlal edilmedi ki, ben size buradan
soruyorum. 
Bakın,
Güvenlik ve İstihbarat Komisyonu olarak bombalar patladığında ve milletimizin
canı yandığında, insanlar duraklarda öldüğünde, işe giderken paramparça
cesetlerin sokaklara yayıldığı bir dönemde İstihbarat Komisyonunun Cumhuriyet
Halk Partili üyeleriyle birlikte biz dedik ki: MİT Müsteşarı bu konuda görevini
yapmıyor. “Millî İstihbarat Teşkilatı görevini yapıyor, Emniyet Genel
Müdürlüğüne bildiriyor.” dediler bize. Biz dedik ki: Emniyet Genel Müdürlüğüne
bildiriyorsa Emniyet Genel Müdürlüğü görevini yapmıyor. “Hayır, Emniyet Genel
Müdürlüğü de gerekli yere bildiriyor...” Gerekli yer neresidir değerli milletvekilleri?
İçişleri Bakanlığıdır. Ya Millî İstihbarat Teşkilatı yalan söylüyor ya Emniyet
Genel Müdürlüğü yalan söylüyor ya Bakan gelen bütün bu istihbaratların üstünü
örtüyor. Bu mümkün müdür” dedik, “Hayır, mümkün değildir…” Peki, o zaman, biz,
Millî İstihbaratın başı ile Emniyet Genel Müdürünü buraya istiyoruz. Onlara
diyeceğiz ki: Siz istihbaratı yaptınız mı? “Yaptık…” Yaptıkları bazı
istihbaratı da elde ettikleri kayıtlarda var. Peki, Emniyet Genel Müdürlüğüne
ve ilgili bakanlıklara bildirdiniz mi?, “Bildirdik…” Hemen yanındaki Emniyet
Genel Müdürüne soracağız: Peki, siz, neden gereğini yapmadınız?
Değerli milletvekili arkadaşlarım, Türkiye bir devlet;
üstelik de Orta Doğu’da geçmişi olan, tarihi olan, devlet geleneği olan büyük
bir devlet. Ama bunu yöneten idareciler maalesef Hükûmet değiller, diplomasiden
uzak, yönetimden uzak, siyasetin ciddiliğinden uzak bir anlayışla Türkiye'yi yönetiyorlar.
Onlar diyorlar ki şimdi: “Pardon, biz, Balyoz ve Ergenekon davalarında bu
devletin, bu milletin gerçekten vatansever olan, yurtsever olan generallerini,
subaylarını tutukladık, akademisyenlerini tutukladık, gazetecilerini
tutukladık; doktorlarını, tıp adamlarını, bilim adamlarını tutukladık ama
aldatıldık. O dönemde göreve getirdiğimiz generallerin, yaverlerin hepsi bir
terör örgütünün üyesiymiş. Ama pardon, kusura bakmayın, özür dileriz.” Onlar
görevini yapmaya devam ediyor, diğer aldatılanlarsa cezaevlerine konularak,
üstelik de hiçbir hakları hukukları gözetilmeden, tam bir linç kampanyasıyla,
kurunun yanında yaşın da yandığı bir biçimde bütün hakları ihlal edilerek onlar
da süründürülüyorlar. 
Değerli arkadaşlarım, hangi araştırma komisyonundan
bahsediyorsunuz, neden bahsediyoruz? Yıllarca cezaevinde yatan masum insanlar
intihar etmediler mi? Biz buralara gelip de “Hep birlikte araştırma
komisyonları kuralım; FETÖ terör örgütüyle ilgili siz başınızı kuma gömdünüz,
aklınız başka yerlerde, devletin içerisine girmiş bu örgütle biz mücadele
edelim.” dediğimizde neredeydiniz? Mustafa Kemal Atatürk’ün sözünü şimdi hatırladınız,
diyorsunuz ki: “Hâkimiyet kayıtsız şartsız milletindir.” Şimdi siz altına
“Mustafa Kemal Atatürk” yazmayacaksınız ya, o yüzden her yere “Hâkimiyet
milletindir.” diye çevirerek yazdığınız o söze dayanarak söylüyorum: Gerçekten
hâkimiyet milletin ise ve kayıtsız şartsız milletinse sizin bu görevi
bırakmanız gerekiyor. Ergenekon’da yanılan ve binlerce insanın hak ihlaliyle
ilgili, ölümlerine neden olan bir Hükûmet olarak sizler, yıllarca FETÖ terör
örgütüyle el birliğiyle, iş birliğiyle öğretmenlerin içerisine 15.200 kişiyi
sokarak, müfettişlerin içerisine 300’den fazla adam sokarak; 80 bin insanı,
liyakati olmayan, o konuda ehil olmayan insanları siz kamu kuruluşlarına
yerleştirerek koskoca Türkiye Cumhuriyeti’ni bir sıradan devlet anlayışı
içerisinde 3 tane, 5 tane çapulcunun darbe kalkışmasına mahkûm ettiniz. (CHP
sıralarından alkışlar) Sizlerin bu görevi bırakabilmeniz için, sizlerin bu
görevden uzaklaşabilmeniz için daha ne kadar yanıltılmanız gerekiyor? Daha
aklınız başınıza ne zaman gelecek? 
Şimdi size soruyorum: Sakarya’da onlarca insan bize
mağdur talebiyle geliyorlar. Bunların arasında öğretmenler var, doktorlar var.
Doktorlardan bir tanesi orada söylemiş, demiş ki: “Ben Gezi olaylarıyla ilgili
bir ‘tweet’i beğendim. Bunun FETÖ terör örgütüyle ne alakası olabilir?” Onu
neden görevden alıyorsunuz? Ailesini neden mağdur ediyorsunuz? Daha ayın
26’sında oğlunun düğünü var, toplumun karşısında onu neden rencide ediyorsunuz?
Eğer burada, bu ayrıştırmayı yapamazsanız üç gün sonra diyeceksiniz ki: “Yahu,
biz, bu konuda da aldatıldık, biz bu konuda da zaafa uğradık.” 
Bakın, daha sonradan masumiyeti ortaya çıkan bir
subayın çocuğu… İlk önce subay görevden alınıyor, daha sonra eşi kamu
kuruluşundan alınıyor, daha sonra da oğluna sokakta “Sen vatan haininin
p..isin” deniliyor ve o çocuk geceleyin başını duvarlara vura vura uyanıp,
gidip mutfaktan bıçak alıp kendisini kesiyor. Türkiye Cumhuriyeti’ni
getirdiğiniz nokta bu. 
Eğer milleti muhatap almak istiyorsanız milletin
muhatapları burada, Türkiye Büyük Millet Meclisinde, onların oylarıyla gelen
milletvekilleri bu tarafta. (CHP sıralarından alkışlar) Ama siz sadece şu
kesimi muhatap alıyorsunuz ve eleştirilere karşı kulak tıkıyorsunuz,
dinlemiyorsunuz. Siz muhalefetin söylediklerini değil, aynı sizin… Bir önceki
Cumhurbaşkanımızın ifade ettiği gibi: “Bir tek kişinin aklına kendinizi emanet
ederseniz geleceğiniz yer burasıdır.” diyor Abdullah Gül. Bizi dinlemiyorsunuz,
muhalefeti dinlemiyorsunuz, hiç olmazsa kendi Cumhurbaşkanınızı dinleyin. Bir
kişinin aklına Türkiye’yi teslim etmeyin. Türkiye'de ondan çok daha akıllı, çok
daha yetenekli, çok daha usta, işini bilen binlerce insanımız var çünkü bu
cumhuriyetin adı Türkiye Cumhuriyeti’dir. Bu millet, bunun altından kalkacak
güce sahiptir, yeter ki siz bu milletin önünden çekilin. 
Hepinize saygılar sunuyorum. (CHP sıralarından
alkışlar) 
BAŞKAN – Teşekkür ederim.
Halkların Demokratik Partisi Grup önerisinin aleyhinde
son olarak Giresun Milletvekili Sabri Öztürk konuşacak.
Buyurun Sayın Öztürk. (AK PARTİ sıralarından alkışlar) 
SABRİ
ÖZTÜRK (Giresun) – Buyurun Sayın Öztürk.
Sayın
Başkan, değerli milletvekilleri; gerçekten, ülkemiz 15 Temmuz akşamından
itibaren tarihî günler yaşıyor. Ülkemize hain Fethullahçı terör örgütü
tarafından o akşam bir darbe teşebbüsünde bulunuldu. Buna sadece “darbe
teşebbüsü” demek yetmez, aslında o hareket ülkemize yapılmış bir istila
hareketiydi, bir istila teşebbüsüydü ama milletimiz, gerçekten, Meclisimiz,
milletvekillerimiz, halkımız, hangi siyasi partiye mensup olursa olsun, hangi görüşe
mensup olursa olsun yediden yetmişe herkes âdeta bir kahramanlık destanı
yazarak bu harekete karşı koydu. Milletimiz istiklaline ve istikbaline sahip
çıktı.
Gerçekten,
hain Fethullahçı terör örgütü mensupları, ülkemizin en kritik müesseselerine
karşı, millî iradenin tecelli ettiği Meclise karşı, MİT’e karşı, Genelkurmaya
karşı, Cumhurbaşkanlığı Külliyesi’ne karşı, kısaca, Türkiye’nin en kritik
kurumlarına karşı istila hareketi yapmaya teşebbüs etti. Ancak, milletimiz,
gerçekten, kahraman evlatlarımız âdeta tanklara karşı koydu. Tabii, burada
ifade edilecek çok şey var ama özellikle şunu ifade etmek isterim: O gece millî
iradenin tecelli ettiği Mecliste bulunan milletvekilleri arasında âcizane
şahsım da buradaydı. Gerçekten, bunu buradan tarihe not düşmek adına ifade
etmek isterim: Bütün siyasi parti grupları o gece Meclisteki duruşlarıyla,
konuşmalarıyla gerçekten memleket meselesinde el birliği yaptıklarını, tek
yumruk olduklarını bütün ülkemize, bütün dünyaya gösterdiler. Bu tablo Türkiye
için bir destandır; bu tablo Meclis için, milletimiz için bir destandır.
Dileğimiz, bu millî birliğin, bu mutabakatın, bu ortak payda duygusunun mutlaka
devam etmesidir. 
Ben,
tabii, Gazi Meclisimizin bu duruşundan dolayı, milletimizin iradesine yakışan
bu tutumundan dolayı bütün milletvekillerimizi, bütün parti gruplarını ayrıca
tebrik ediyorum, teşekkür ediyorum. 
Bu
vesileyle şehitlerimize Allah’tan rahmet diliyorum, onları minnetle anıyorum,
ailelerine başsağlığı diliyorum, gazilerimize acil şifalar diliyorum.
Sözlerime
son verirken Genel Kurulu saygıyla selamlıyorum. (AK PARTİ sıralarından
alkışlar)
BAŞKAN
– BAŞKAN – Teşekkür ederim Sayın Öztürk. 
ÇAĞLAR
DEMİREL (Diyarbakır) – Sayın Başkan, tutanaklar geldi mi acaba? Söz talebimiz
vardı. Tutanaklara baktınız mı?
BAŞKAN
– Tutanaklar gelmedi. Söz hakkınız baki, onu da merak etmeyin. Gelmedi
tutanaklar.
ÇAĞLAR
DEMİREL (Diyarbakır) – Ama gündem geçiyor Başkan. Çok açık bir sataşma vardı.
Şu anda o gündemi kapatacağız. 
BAŞKAN
– Fark etmez, ben size vereceğim yine söz.
ÇAĞLAR
DEMİREL (Diyarbakır) – Ama biz, bir komisyon kurulması gerektiğine dair özelde
istediğimiz bir konu…
BAŞKAN
– Şimdi, tutanakları istedim Sayın Demirel.
ÇAĞLAR
DEMİREL (Diyarbakır) – Başkan, çok açık bir sataşma vardı. Biz tutanakları
bekleriz, o konuda sıkıntı yok. 
AHMET
YILDIRIM (Muş) – Divandan sorun, kâtip üyelerden sorun ya.
ÇAĞLAR
DEMİREL (Diyarbakır) – Ama çok açık bir sataşma olduğunu buradan bir kez daha
ifade ediyoruz.
BAŞKAN
– Peki, Sayın Demirel, buyurun.
ÇAĞLAR
DEMİREL (Diyarbakır) – Grubumuz adına Besime Hanım konuşacak.
BAŞKAN
– Sayın Konca, buyurun. 
IX.- SATAŞMALARA İLİŞKİN KONUŞMALAR
1.- Siirt Milletvekili Besime Konca’nın,
Trabzon Milletvekili Salih Cora’nın HDP grup önerisi üzerinde yaptığı konuşması
sırasında HDP Grubuna sataşması nedeniyle konuşması
BESİME
KONCA (Siirt) – Sayın Başkan, değerli milletvekilleri; söz hakkı alırken
aslında başta söylemiştim. İktidarın eleştirilerimize, araştırma önergelerimize
nasıl yaklaşacağını söylemiştik ve bu konuda yanılmadık. Onun için “15 Temmuz
öncesi ve sonrası” diye bir hikâye yaratılıyor, bu, hikâyedir. Bu akıldan, bu
mantıktan, bu güç zehirlenmesinden, bu tekçilikten, bu düşmanlıktan, bu
zihniyetten vazgeçmedikçe Türkiye demokratikleşmeyecek. Çok önceleri de bu
kürsüden söylemiştim. Bugün cemaati terör örgütü ilan ediyorsunuz, yarın bir
gün içinizde daha başka terör örgütleri oluşturacaksınız, çıkaracaksınız
demiştik. Aynı noktadasınız, değişmiyorsunuz. 
Alanya
Cezaevinde banyoya kamera koymak hangi hukukta var? 
ÇAĞLAR
DEMİREL (Diyarbakır) – Kadın cezaevi.
BESİME KONCA (Devamla) – Bir de kadın cezaevinde.
Amasya’da Rıza Şahin’i merdivenden aşağı atarak ayağını kırmanın, işkence
yapmanın hangi hukuki gerekçesi var? On dakika olduğu için bunları anlatamadık.
Bunları onlarca kez Adalet Bakanıyla, kurumlarla konuşmuşuz. Bir vekil olarak
cezaevine gitmememizin gerekçesi nedir? Hangi kaygıyla yapıyorsunuz? Bir yıl
dolmadan, bir yıl önce cezaevlerinin yüzde 99 doluluk oranından bahsettiniz.
Cezaevinde kalacak yer yok, 3 kişilik yere 9 kişi yerleştiriyorsunuz; insanlar,
tutuklular sırayla yatıyor, üç saat yatıp kalkıyor, başkası yerine yatıyor,
gündüz bir grup yatıyor, gece bir grup yatıyor, vardiyalı sisteme geçilmiş.
Bunların hangi hukukla ilişkisi var. Sayın hatip “Cezaevinde sorun yok.” diyor.
Cezaevinin kapısını da görmemiştir, cezaevini de bilmiyordur. Yaverinden,
başyaverinden, başkaleminden haberdar olmayanların o kuytu köşelerde, o
ablukalar altındaki cezaevlerinden haberlerinin olmayacağını biliyoruz. Ezbere
konuşmayın. Komisyonu kurun, ne kadar haksız olduğumuzu, neyi desteklediğimizi,
neyi örtbas etmek istediğimizi siz öğrenin(!) 
(Mikrofon
otomatik cihaz tarafından kapatıldı) 
BESİME KONCA (Devamla) – Kaygınız buysa, bakın cemaat…
(HDP sıralarından alkışlar) 
BAŞKAN – Teşekkür ederim Sayın Konca. 
Tutanaklar şimdi geldi. Söylediğiniz gerekçe
tutanaklarda var. Kâtip üyesi arkadaşlarım da zaten var olduğunu söylediği için
size söz vermiştim, tutanaklarda da varmış, bilginize sunayım. 
FİLİZ KERESTECİOĞLU DEMİR (İstanbul) – Bize de
inansanız arada iyi olurdu. 
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 26/7/2016 tarihinde, Muş
Milletvekili Burcu Çelik Özkan ve arkadaşları tarafından, cezaevlerinde
süregelen ve özellikle OHAL kararıyla ciddi boyutlara ulaşan hak ihlallerinin
tüm boyutlarıyla araştırılması amacıyla verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak 16 Ağustos 2016 Salı günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Halkların Demokratik Partisi…
III.- YOKLAMA
(HDP sıralarından bir grup milletvekili ayağa kalktı) 
ÇAĞLAR DEMİREL (Diyarbakır) – Yoklama talebimiz var
Başkanım. 
BAŞKAN – Halkların Demokratik Partisinin grup önerisini
oylarınıza sunacağım, yoklama talebi var. 
Şimdi tek tek isimleri belirleyelim: Sayın Konca, Sayın
Demirel, Sayın Kerestecioğlu, Sayın Kürkcü, Sayın Toğrul, Sayın Yıldırım, yine
Yıldırım, yine Yıldırım, Sayın Beştaş, Sayın Akdoğan, Sayın Zeydan, Sayın
İrmez, Sayın Taşdemir, Sayın Acar Başaran, Sayın Irmak, Sayın Encu, Sayın
Aydoğan, Sayın Doğan, Sayın Bilgen, Sayın Öztürk.
Yoklama için iki dakika süre veriyorum ve süreyi
başlatıyorum. 
(Elektronik cihazla yoklama yapıldı)
BAŞKAN - Toplantı yeter sayısı yoktur. 
Birleşime on beş dakika ara veriyorum. 
Kapanma Saati: 16.41
İKİNCİ OTURUM
Açılma Saati: 17.00
BAŞKAN: Başkan Vekili Ayşe Nur BAHÇEKAPILI
KÂTİP
ÜYELER: Fehmi KÜPÇÜ (Bolu), Ali Haydar HAKVERDİ (Ankara) 
-----0-----
BAŞKAN – Sayın
milletvekilleri, Türkiye Büyük Millet Meclisinin 125’inci Birleşiminin İkinci
Oturumunu açıyorum.
III.- YOKLAMA
BAŞKAN –
Halkların Demokratik Partisi Grubu önerisinin oylamasından önce istem üzerine
yapılan yoklamada toplantı yeter sayısı bulunamamıştı. 
Şimdi yoklama
işlemini tekrarlayacağım. 
Yoklama için üç
dakika süre veriyorum ve süreyi başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 26/7/2016 tarihinde, Muş
Milletvekili Burcu Çelik Özkan ve arkadaşları tarafından, cezaevlerinde
süregelen ve özellikle OHAL kararıyla ciddi boyutlara ulaşan hak ihlallerinin
tüm boyutlarıyla araştırılması amacıyla verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak 16 Ağustos 2016 Salı günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Öneriyi oylarınıza sunuyorum: Kabul edenler… Kabul etmeyenler… Öneri kabul
edilmemiştir.
Sayın
milletvekilleri, Adalet ve Kalkınma Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve oylarınıza
sunacağım.
2.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; bastırılarak dağıtılan 411
sıra sayılı Kanun Tasarısı’nın kırk sekiz saat geçmeden gündemin “Kanun Tasarı
ve Teklifleri ile Komisyonlardan Gelen Diğer İşler” kısmının 1’inci sırasına,
yine bu kısımda bulunan 88 sıra sayılı Kanun Tasarısı’nın ise yine bu kısmın
2’nci sırasına alınmasına ve diğer işlerin sırasının buna göre teselsül
ettirilmesine; 411 sıra sayılı Kanun Tasarısı’nın İç Tüzük’ün 91’inci maddesine
göre temel kanun olarak bölümler hâlinde görüşülmesine ilişkin önerisi
16/8/2016
Türkiye Büyük Millet Meclisi Başkanlığına
Danışma
Kurulu 16/8/2016 Salı günü (bugün) toplanamadığından, İç Tüzük’ün 19’uncu
maddesi gereğince grubumuzun aşağıdaki önerisinin Genel Kurulun onayına
sunulmasını arz ederim.
 Mustafa
Elitaş
 Kayseri
 AK
PARTİ Grubu Başkan Vekili
Öneri:

Bastırılarak
dağıtılan 411 sıra sayılı Kanun Tasarısı’nın 48 saat geçmeden gündemin “Kanun
Tasarı ve Teklifleri ile Komisyonlardan Gelen Diğer İşler” kısmının 1’inci
sırasına, yine bu kısımda bulunan 88 sıra sayılı Kanun Tasarısı’nın ise yine bu
kısmın 2’nci sırasına alınması ve diğer işlerin sırasının buna göre teselsül
ettirilmesi; 
Genel
Kurulun;
16
Ağustos 2016 Salı günkü (bugün) birleşiminde 411 sıra sayılı Kanun Tasarısı’nın
görüşmelerinin tamamlanmasına kadar;
17
Ağustos 2016 Çarşamba günkü birleşiminde 88 sıra sayılı Kanun Tasarısı’na kadar
olan işlerin görüşmelerinin tamamlanmasına kadar;
18
Ağustos 2016 Perşembe günkü birleşiminde 406 sıra sayılı Kanun Tasarısı’na
kadar olan işlerin görüşmelerinin tamamlanmasına kadar;
Haftalık
çalışma günlerinin dışında 19, 20 ve 21 Ağustos 2016 Cuma, Cumartesi ve Pazar
günleri saat 14.00’te toplanarak bu birleşimlerinde gündemin "Kanun Tasarı
ve Teklifleri ile Komisyonlardan Gelen Diğer İşler" kısmında bulunan
işlerin görüşülmesi;
19
Ağustos 2016 Cuma günkü birleşiminde 35 sıra sayılı Kanun Tasarısı’na kadar
olan işlerin görüşmelerinin tamamlanmasına kadar;
20
Ağustos 2016 Cumartesi günkü birleşiminde 83 sıra sayılı Kanun Tasarısı’na
kadar olan işlerin görüşmelerinin tamamlanmasına kadar;
21
Ağustos 2016 Pazar günkü birleşiminde 181 sıra sayılı Kanun Tasarısı’na kadar
olan işlerin görüşmelerinin tamamlanmasına kadar;
Yukarıda
belirtilen birleşimlerde gece 24.00'te günlük programların tamamlanamaması
hâlinde günlük programların tamamlanmasına kadar;
Çalışmalarına
devam etmesi;
411
sıra sayılı Kanun Tasarısı’nın İç Tüzük'ün 91'inci maddesine göre temel kanun
olarak görüşülmesi ve bölümlerinin ekteki cetveldeki şekliyle olması;
Önerilmiştir.




411 sıra sayılı 
Türkiye Varlık Fonu Kurulması ile
  Bazı Kanun ve Kanun Hükmünde Kararnamelerde Değişiklik Yapılmasına Dair Kanun
  Tasarısı 
(1/750)




BÖLÜMLER


BÖLÜM MADDELERİ


BÖLÜMDEKİ
  MADDE SAYISI




1.BÖLÜM


1 ila 28’inci maddeler arası


28




2. BÖLÜM


29 ila 54’üncü maddeler arası
(39’uncu maddenin (a); (b) ve (c) bentleri dâhil)


28




3. BÖLÜM


55 ila 80’ inci maddeler arası
(60’ıncı
  maddenin (a) ve (b)bentleri
  ile geçici 1’inci madde dâhil)


28




TOPLAM MADDE SAYISI_



84









BAŞKAN
– Adalet ve Kalkınma Partisi grup önerisinin lehinde ilk olarak Antalya
Milletvekili Mustafa Köse konuşacak. 
Buyurun
Sayın Köse. (AK PARTİ sıralarından alkışlar) 
MUSTAFA
KÖSE (Antalya) – Sayın Başkan, değerli milletvekilleri; Genel Kurulu saygıyla
selamlıyorum. 
AK
PARTİ grup önerisi lehinde söz aldığımı ifade etmek istiyorum. 
Efendim,
bugün önerimizle, 411 sıra sayılı Kanun Tasarısı’nın gündemin 1’inci sırasına
alınmasını Genel Kurula teklif ediyoruz. 
Yine,
bu kısımda bulunan 88 sıra sayılı Kanun Tasarısı’nın da gündemin 2’nci sırasına
alınmasını teklif ediyoruz.
Bugünkü
birleşimde 411 sıra sayılı Kanun Tasarısı’nın görüşmelerin tamamlanmasına kadar
Meclisin çalışmasını öngörüyoruz. Saat 24.00’te bu çalışmanın tamamlanamaması
durumunda da tasarının tamamının bitirilmesine kadar Meclisin çalışmasını talep
ediyoruz.
Yarınki
birleşimde 88 sıra sayılı Kanun Tasarısı’nın görüşmelerinin yapılmasını, yine
bu tasarının tamamlanmasına kadar Meclisin çalışmasını öngörüyoruz.
18
Ağustos Perşembe günkü birleşimde 406 sıra sayılı Kanun Tasarısı’nın
görüşmelerinin yapılmasını yüce Meclise öneriyoruz.
Evet,
19 Ağustos Cuma günü de Meclisin çalışmasını talep ediyoruz ve burada da 35
sıra sayılı Kanun Tasarısı’nın görüşmelerinin yüce Meclis tarafından
yapılmasını öngörüyoruz.
20
Ağustos Cumartesi günü yine Meclisin çalışmasını ve 83 sıra sayılı Kanun
Tasarısı’nın görüşülmesini talep ediyoruz.
21
Ağustos Pazar günü de 181 sıra sayılı Kanun Tasarısı’nın görüşmelerinin
tamamlanmasına kadar yüce Meclisimizin çalışmasını grup önerimizle talep
etmekteyiz. 
Evet,
özellikle bugün, Türkiye Varlık Fonu’nun kurulmasının yanı sıra genel olarak
vergi, enerji, kamulaştırma ve yatırımların teşviki gibi önemli alanlarda
düzenlemelerin yapılmasını öngördüğümüz 411 sıra sayılı Kanun Tasarısı’nı
görüşeceğiz. Gruplar arasında büyük bir konsensüsle Komisyonda görüşmeler
tamamlandı ve milletimizin de ciddi bir beklentisi olan bu kanun tasarısına da
Genel Kurulumuzdan destek talep ediyoruz. Bu kanun tasarısıyla büyüme
oranımızın gelecek on yıl içerisinde ilave yüzde 1,5 artışla devam etmesini,
sermaye piyasalarının büyümesi ve derinleşmesinin hızlandırılmasını, finansman
varlıklarının kullanımının yaygınlaştırılmasını ve yapılacak yeni yatırımlarla
yüz binlerce kişilik ek istihdam sağlanmasını öngörüyoruz. 
Yine,
bu kanun tasarısıyla özellikle bizim bölgemizde, Antalya bölgesinde uzun
zamandır beklenen 2/B’yle ilgili, gerek başvuru süresini gerekse de ödeme
süresini geçirmiş olan vatandaşlarımıza altı aylık bir ek ödeme süresi ve
başvuru süresi tanıdığımızı ifade etmek istiyorum.
Bu
vesileyle, Genel Kurulu tekrar saygıyla selamlıyorum. Şehitlerimize Allah’tan
rahmet diliyorum ve dünyada darbeye karşı darbe yapan tek millet olan Türk
milletini selamlıyor, Genel Kurula saygılar sunuyorum. (AK PARTİ sıralarından
alkışlar)
BAŞKAN
– Teşekkür ederim Sayın Köse.
Adalet
ve Kalkınma Partisi grup önerisinin aleyhinde ilk olarak Muş Milletvekili Ahmet
Yıldırım konuşacak.
Buyurun
Sayın Yıldırım. (HDP sıralarından alkışlar)
AHMET
YILDIRIM (Muş) – Teşekkür ederim Sayın Başkan.
Sayın
Başkan, değerli milletvekilleri; ben de Adalet ve Kalkınma Partisinin grup
önerisinin aleyhinde söz almış bulunmaktayım. Bütün Genel Kurulu saygıyla
selamlıyorum.
Evet,
AKP -yeni bir grup önerisini ve bu grup önerisinde- özellikle, geçen hafta Plan
ve Bütçe Komisyonunda görüşülmüş olan 411 sıra sayılı Yasa Tasarısı’nın
görüşülmesinin erkene çekilmesini ve Meclisin çalışma gün ve saatlerinin
düzenlenmesini öngören yeni bir öneriyi Meclis gündemine getirmiş
bulunmaktadır. 
Parti
olarak bizim normal şartlarda Meclisin çalışma saatlerinin uzatılmasına, hafta
sonu çalışmasına, tatile geç girmesine herhangi bir itirazımız yok. Aleyhte söz
almış bulunmakla birlikte, özellikle Meclisin açık tutulması ve ülkemizin
çıkarları için yasalar geçirmesi hususundaki çalışma istencine, talebine normal
şartlarda destek veririz. Ancak, memleketin devasa sorunları dururken,
memlekette bir olağanüstü hâl cenderesi içerisinde özgürlüklerin kısıtlandığı,
toplumsal barışın bozulduğu, demokratik teamüllerin ayaklar altına alındığı bir
süreçte ülkeyi normalleştirme değil, daha fazla olağanüstüleştirme noktasına
hizmet edecek olan değişiklikler için uzatılması önerisine karşıyız biz. Ya
değilse, biz Meclisin ne zaman ve ne kadar çalışacağından ziyade, nasıl ve ne
için çalıştığıyla alakalı bir noktadayız. 
Buradan
hareketle, 15 Temmuzdan beri ülke, özellikle, tam da darbenin gerçekleşmesi
durumunda yaşanabilecek uygulamaların yaşatıldığı bir ülkeye dönüştürülmüştür.
Anayasa askıda, hukuk devleti askıda ama kanun hükmünde kararnameler devletine
dönüştürülmüş ve bu saikle yönetilen bir ülke gerçekliğine dönüşmüş durumdayız.
Meclis, bu şartlarda, ülkenin çok ciddi güvenlik sorunları varken, açlık,
yoksulluk sınırları varken, toplumsal barış ve özgürlük sorunları varken, sermayeyi
güçlendiren, sermayeye esneklik getiren, sermayeye muafiyetlerle özellikle
sermayeyi ezilen yoksul halk yığınları karşısında, emekçiler karşısında güçlü
hâle getiren torba yasa ve bunun içindeki maddelerle hemhâl olmuş durumdadır.
Az
önce benden önceki hatip, 411 sıra sayılı Yasa Tasarısı’nın büyük bir
konsensüsle geçtiğini söyledi. Biz acaba farklı Plan ve Bütçe Komisyonunda mı
çalıştık? Acaba o Plan ve Bütçe Komisyonunda sadece iktidar partisi
milletvekilinin komisyon üyelerinin oylarıyla geçtiğini biz izlemedik de başka
bir komisyonda mı bunlar görüşüldü de konsensüs sağlandı? Ya değilse, bir
konsensüsün olmadığı, sadece bir partinin kendi derin dehlizlerinde hazırlamış
olduğu yasa tasarılarının ve maddelerinin Komisyonda geçmiş hâli bugün Genel
Kurulda görüşülüyor. Neyin konsensüsünden söz ediliyor, anlayabilmiş değiliz.
Ya da işte araştırma önergelerinin indirilmemesi… Burada, komisyonda karşı
çıktıkları maddelere önergeler vererek değişiklikler yapılmasını istemeyen…
Eğer muhalefetin bazı partileri gizli görüşmelerle anlaşmışsa, biz bununla çok
fazla ilgili de değiliz, bundan haberdar olma gibi bir derdimiz de yok. 
Değerli
milletvekilleri, bir diğer husus: Özellikle, ülke son bir ayda yeni bir
tekleşme mantığıyla tanışmış durumdadır. Bu tekleşme rutini üzerinden ülkeye
yeni senaryolar yazılıyor ve bu senaryoların oyunu oynanıyor. İktidar,
muhalefet, ana muhalefet… İktidar, muhalefetin bir kısmını iç etmiş, bir
kısmını yedeklemiş olabilir ama biz bir çokluk hareketi olarak, bir kültürler
mozaiği olarak bu ülkenin her bileşeninin dilimiz döndüğünce sesi olmaya devam
edeceğiz. Bu rolümüzü tek başımıza da kalsak, bedeli ne olursa olsun oynamaya
devam edeceğimizi ifade etmek istiyorum. Bu anlamda, özellikle siyasi
iktidarın, otoriterlik inşasını aşamalı olarak geliştirdiğini izliyoruz. 
Biz,
yaklaşık beş ay önce yine bir torba yasada, özellikle, kadınlara doğum sonrası
yarı zamanlı çalışma yasası geldiğinde, bunun kadına dönük iş yaşamını
kapatmaya hizmet ettiğini ifade ettiğimizde, bazı muhalefet partileri, bu yarı
zamanlı çalışma yasasının bir devrim niteliğinde olduğunu şu kürsüden ifade
etmişti ve biz de üzülerek izlemiştik. Ama biz onlara cevaben, özellikle,
sadece kadınlar üzerinden, iyi cümlelerle süslenmiş ve onlara çalışma yaşamını
kapatan düzenlemelerin giderek bütün çalışma yaşamını kıskaç altına alacağını
ifade etmiştik ki nitekim, bu cümlelerimizden sadece iki ay sonra “istihdam
büroları” adı altında, kölelik bürolarının açılmasına şahitlik ettik ki
muhalefetin ondan sonraki itirazları oldukça anlamsız kalmıştı. 
Şimdi,
değerli milletvekilleri, Hükûmet, bugün bir cemaate düşmanlık üzerinden ki
özellikle, 15 Temmuzda bu cemaatin yapmış olduğu ve ülkeye kan kusturma
anlamına gelecek bir darbe girişimi üzerinden, sadece kendi parti kurgularını
ve ajandasını işletmeye çalışıyor ve muhalefet partilerinin bazılarını da
kendilerine yedeklemiş durumdadır. Oysaki bugün düşmanlık hukuku işletilen ve
ülkeyi kan gölüne çevirmeye çalışan bu cemaat anlayışıyla ilgili olarak bu
sisteme ve bu zihniyete karşı on yıl önce de beş yıl önce de bugün de aynı
duruşu sürdüren tek parti olmanın haklılığını yaşıyoruz. Çünkü ülkenin bazı
bakanlarının burada özellikle Fethullah Gülen’e dönük söylenmiş cümlelerden
ötürü “Bunu söyleyemezsiniz. Bilge bir kişiliktir. Her şeyi bizim denetimimiz
altındadır. ‘Çete’ demek yanlıştır.” söylemleri hâlâ hafızalardadır veya
onlarla hasret bitirmek isteyen cümleler, övgüler diziliyordu. 
Yine,
değerli milletvekilleri, bugünkü Başbakan, özellikle, Türkçe Olimpiyatları adı
altında oynanan tiyatroda Bu ülkede meltem rüzgârı estiren kardeşlerimiz,
“Türkçe, sevginin dilidir; Türkçe, Yunus’un dilidir; Türkçe Mevlâna’nın dilidir
ve onlarla eşdeğer görülüyor- Türkçe, Muhterem Fethullah Gülen Hoca Efendinin
dilidir.” diye methiyeler düzüyordu şu kürsüden.
Bir
diğer husus değerli milletvekilleri: Evet, bu örgüt, samimiyetsiz ve riyakâr
bir örgüttür ama siyasi iktidarla birlikte hareket etti. Bu örgüt, kirli bir
örgüttür ama bunu iktidarın beslemesi bir örgüttür. Bu örgüt, kanlı bir örgüte
dönüşmüştür ama bunu ülkenin başına bela eden bu siyasi iktidardır. Bu örgüt,
çok kişinin günahına ve kanına girmiş durumdadır ama bu hâle gelmesinde
kimsenin bu siyasi iktidardan daha fazla paya sahip olmadığı ayan beyan
ortadadır. 
Şimdi
herkes paralelci, herkes bu tablodan sorumlu, bundan bir tek siyasi iktidar
azadeymiş gibi bir hava oluşturulmaya çalışılıyor. Bununla da muhalefet
partileri kandırılıp yedekleniyor. Neymiş? Kandırılmışlarmış. Kandırılanlar, bu
yalanlara, bu tiyatrolara kananlar suçsuzmuş, dün de bugün de kanmayanlar,
suçluymuş gibi bir siyasi atmosfer oluşturulmaya çalışılıyor. Dün de kanmadık,
bugün de kanmayacağız. Benzer ve türev örgütler yarın çıkarsa yine parti olarak
ve toplumsal muhalefet olarak kanmayacağımızı ifade etmek isterim. Düşünsenize,
kananlar, kandırılanlar, yavuz hırsız misali üste çıkacak ama dün de bugün de
kanmayanlar ise çok kirli bir dille suçlanmaya çalışılacak.
Siz
özellikle bu örgütle, yurt içi, yurt dışında herkesle, başta Kürtler olmak
üzere toplumsal muhalefete karşı birlik oldunuz. Bakın, özellikle Kürtlere ve
toplumsal muhalefete karşı duruşla Suriye’de cihadist örgütlerle bir araya
gelen ve umudu ona bağlayan bir hâle düşmüştür. Buradan hareketle, bu örgüt,
evet, dün de kirliydi, bugün de kirlidir, eğer yarın varlığını sürdürürse yarın
da kirli olacaktır. Bunlara karşı net bir duruşumuz vardır, yurt içinde, yurt
dışında. Bu tutumumuz, siyasi bir tutum olmaktan ziyade, ilkesel, ahlaki,
vicdani ve halktan yana takınılmış bir tutumdur. 
Bu
önergenin aleyhinde oy kullanacağımızı ifade ederek bütün Genel Kurulu saygıyla
selamlıyorum. (HDP sıralarından alkışlar)
BAŞKAN
– Teşekkür ederim Sayın Yıldırım.
Adalet
ve Kalkınma Partisi grup önerisinin lehinde ikinci konuşmacı olarak Osmaniye
Milletvekili Sayın Ruhi Ersoy konuşacak.
Buyurun
Sayın Ersoy. (MHP sıralarından alkışlar)
RUHİ
ERSOY (Osmaniye) - Sayın Başkan, değerli milletvekilleri; Genel Kurulu saygıyla
selamlıyorum.
Değerli
arkadaşlar, Türkiye, 15 Temmuzdan bugüne Türkiye Cumhuriyeti tarihinde şu ana
kadar yaşanmamış bir olağanüstülükle karşı karşıya. 15 Temmuz tarihini baz
alırsak, Türkiye’deki tecrübeler, yaşanmışlıklar ve siyaset yeniden gözden
geçirilerek çok önemli ifadeler ve cümleler kullanılıyor siyasette. Siyasi
parti liderlerinin üslubundan Sayın Cumhurbaşkanının üslubuna kadar bu,
kendisini göstermektedir. Sayın Cumhurbaşkanının da özellikle Kurucu Genel
Başkanı olduğu Adalet ve Kalkınma Partisinin kuruluşuyla alakalı yapmış olduğu
konuşmada da vermiş olduğu mesajlar, bundan sonra, kendi öz eleştirisi dâhil
olmak üzere, Türkiye’nin, artık tüm Türkiye’yi ifade eden ve Adalet ve Kalkınma
Partisi başta olmak üzere tüm siyasi referanslarda tüm Türkiye’nin partisi ve
siyasetçisi gibi hareket edilmesi gerekliliği ifadeleri baz alınmıştır. Bu
anlayışa referans olan ve siyasette “Önce ülkem, sonra partim ve ben.”
anlayışında olan Milliyetçi Hareket Partisi ve onun Genel Başkanının tutum ve
davranışlarının ve öngörülerinin de bir şekliyle katkı verdiğini düşünüyoruz.
Özellikle Yenikapı mitingindeki değerlendirme ve Yenikapı mitinginden sonraki
oluşan iklimde bu millî birlik ve beraberliğin, tüm terör örgütleri bu ülkeden
temizleninceye kadar devam etmesi konusundaki gösterilen azim ve kararlılığın,
siyaset kurumunda, sivil toplumda ve tüm Türkiye’de gösterilmesi gerektiğine
biz inanıyoruz. 
FETÖ
örgütü başta olmak üzere -gündemde olduğu için- PKK, DAEŞ ve adını sayarak bu
Meclisi kirletmek istemediğim tüm örgütlerin aslında bir taşeron olarak
kullanıldığı, vekâlet savaşçıları olarak Türkiye’nin önüne nasıl engel olarak
çıkarıldıklarını tüm Türkiye görmüş durumda. 
Burada,
samimiyetsizlik, 15 Temmuz darbe, daha doğrusu cunta, daha doğrusu terörist
girişiminin sonrasında alınan birtakım tedbirlerin, olağanüstü hâl
tedbirlerinin Batı nezdinde çok olağanüstülük gösterilerek insan hakları ihlali
gibi okunup Türkiye’yi uyarması söz konusu. Evet, uyarabilir ama biz, Batı’yı
15 Temmuz terörist girişiminde bulunan darbecilere karşı aynı dille,
demokrasinin yanında yer alan üslupla görmek isterdik. Evet, Batı’da bir
birikim vardır, uygarlığın ve insanlığın ortak aklının birikimiyle, insanlığın
ortak paydası olan değerlerde buluşma, bizim de Avrupa Birliği sürecindeki
temel çıkış noktalarımızı oluşturmuştur ama bunlar, dünyanın ortak insanlık
malıdır. 
Fakat
şunu da bilmemiz lazım ki yerelden ulusala, ulusaldan evrensele Türk kültürünün
uygarlık tarihi ve Türk kültürünün grameri, bu değerlere çok fazla katma değer
katmıştır. Selçuklu-Osmanlı-cumhuriyet terkibini düşünürsek Batı’nın kendi
içerisinde cinnet geçirdiği dönemlerde onlara nasıl reçeteler yazdığımızı ve
Batı’nın insanlara zulmettiği, inançlarından dolayı, milliyetlerinden dolayı,
yaşam tarzlarından dolayı, dinlerinden dolayı zulmettiği bir ortamda, ait
olduğumuz medeniyetimizin onlara nasıl kucak açtığını tarih kitapları
yazmaktadır. Bugün itibarıyla, gerek Batı’ya gerekse 15 Temmuz cunta
girişimini, terörist girişimini okumakta sorunlu olan Batılı entelektüel
çevreleri Türkiye Büyük Millet Meclisi nezdinde birtakım hamleler yapılarak
aydınlatma faaliyetleri devam etmiştir ve devam etmek durumundadır. 
Türkiye
Cumhuriyeti devletinin içerisinde bulunduğu yoğun bakım şartları, bu birlik
beraberlik ruhuyla yarınlara devam etmelidir ama daha dün, yavrusunu kendi
kucağında PKK’lı teröristlere şehit veren polis memuru… Bebek katili, çocuk
katili PKK terör örgütünün de bu manada aynı kapsamda ve aynı kararlılıkla
üzerine gidildiğini görmek ve gidilmesinin sürdürülebilir olmasının OHAL
şartlarında olağanüstü bir şekilde devam etmesinin de Milliyetçi Hareket
Partisi olarak yanında ve destekçisi olduğunu görüyoruz.
Yaşanmış
olan tecrübeler, bu uygulamalar, inanıyoruz ki hepimizin bireysel hayatında,
siyasal hayatında, genel anlamda siyasette ve toplumsal hayatta bir öz eleştiri
kültürünü, bir müzakere kültürünü doğurmuştur ve Yenikapı Meydanı’nda yeni bir
anlayışın neşet etmesi, çiçeklenmesi, Türk millî birikiminin yarınlara emin
adımlarla devam edebilirliğinin referansı olması noktasında önemli bir tecrübe
ve önemli bir geçit noktası, önemli bir sıçrama taşı olduğu kendisini
göstermekte. 
Siyasetteki
bu üslup, elbette ki kendi içerisinde tavsiyelerle devam etmeli. Tavsiyelerle
devam ederken de gerek OHAL kapsamındaki gelişmeleri değerlendirmek gerekse
birtakım kararların alınabilmesi noktasında kurumların Türkiye Büyük Millet
Meclisini muhatap kabul etmesi ve Türkiye Büyük Millet Meclisinden partilerden
heyetler ile kurumların görüş alışverişinde bulunmasını olumlu bir gelişme
olarak görüyoruz. Bu kapsamda, Yükseköğretim Kurulunun Türkiye Büyük Millet
Meclisinde Meclis başkan vekilliklerini ve grupları ziyareti ve kapatılan
üniversitelerdeki öğrencilerin meselelerini, nasıl yerleştirilecekleri konusunu
müzakere etme noktasında Yükseköğretim Kuruluna partilerden akademisyen kökenli
milletvekillerini davet etmelerini olumlu bir gelişme olarak görüyoruz. Biz de
Milliyetçi Hareket Partisi olarak bu konudaki yapmış olduğumuz kapsamlı
çalışmaları, yarın itibarıyla Yükseköğretim Kuruluyla yapacağımız görüşmelerde
ifade edeceğiz.
Türkiye,
eğitim problemini çözmeden problemlerini çözemez değerli milletvekilleri. Aslında,
tüm bu problemlerin temelinde de eğitim sorunumuz vardır, eğitim ve maarif
davamız vardır. İşte, bu maarif davamızdaki yüce duygularımızı istismar
edenler, Anadolu’nun zeki ama imkânı olmayan çocuklarını nasıl devşirdiler de
sistemlerini devlet içerisine yerleştirdiler? Çıkış noktası eğitimdi çünkü
bizim insanımız, Anadolu insanı, Anadolu’daki ayağı şalvarlı, başı kasketli,
eli nasırlı insanlar “Ben ceketimi satarım, çocuğumu okuturum.” kültüründen
geliyor. İşte biz, bu çocuk okutma kültürü ve maarif davamızı gerçekten
geleceğin davası olarak görerek ortak akılla birlikte çözmek durumundayız. 
Temel
bilimlerle ilgili politikamız nedir? Öğretmen politikamız nedir? Fen-edebiyat
fakültelerini okula hangi gerekçeyle alıyoruz, çıkanlar ve sonuçları nereye
gidiyor? Öğretmen atamalarındaki kriterleri sonuçlara göre mi yapacağız, yoksa
bir eğitim davası ve bir eğitim sisteminin temelini oturtacağımız öğretmen
yetiştirme programımızı yeniden mi düşünmemiz gerekiyor? Bütün bunlar konusunda
ortak aklı iktidar kılarak Türkiye Cumhuriyeti’nin eğitim meselesini, maarif
meselesini çok yönlü olarak ele almak durumundayız. İşte bu, bundan sonraki
atılacak adımlarda, kapatılan üniversite ve okulların nasıl değerlendirileceği
konusundaki eylemlerde de bu ortak aklı ve Yenikapı’da oluşan iklimin tesis
etmiş olduğu hamleleriyle bu zeminin, bu müzakerenin sağlıklı bir şekilde
sürdürülebilmesi çok önemlidir değerli milletvekilleri. 
Bu
vesileyle, doğu ve güneydoğuda terör faaliyetlerinin hâlâ devam ediyor olması,
sivil ölümlerine, asker ve polis ölümlerine, bebek ölümlerine neden oluyor
olması hepimizi yürekten üzmekte. Siyasi parti temsilcisi olarak, Adalet ve
Kalkınma Partisinin bir gençlik kolları başkanının da orada şehit edilmiş
olduğu haberini aldık, ona da Allah’tan rahmet diliyoruz. Terörle olan kararlı
mücadelenin -adı her ne olursa olsun ve nerede olursa olsun- sonuna kadar devam
etmesinin ve bu sonuna kadar devam etmesi sürecinde de inanıyoruz ve
gözlemliyoruz ki birlik, beraberlik ve millî ortak aklın sürdürülebilirliği
konusunda Milliyetçi Hareket Partisi, üzerine düşeni yapıyor çünkü Milliyetçi
Hareket Partisinin ana omurgasını ve rotasını belirleyen ilkelerde -konuşmamın
başında da söylediğim gibi- gerçekten sözde değil, özde “Önce ülkem.” anlayışı
vardır. Bu anlayışın sürdürülebilirliği noktasında da kararlı ve ne yaptığını
bilen, Türkiye Cumhuriyeti devletinin bekası ve Türk milleti için her türlü
fedakârlığı göze alabilen lideri Sayın Genel Başkanımız Devlet Bahçeli
Beyefendi vardır. Bu varlığı, birliği, Türkiye’nin yarınlara taşınabilme ülküsünü Meclisin
mehabeti içerisinde de Meclis grubu olarak
temsil etmeye çalışıyor ve her anlamda büyük Türk milletinin ali menfaatlerine
olan kararlarda her türlü inisiyatifi almaya hazır olduğumuzu ifade ediyor,
Genel Kurulu saygıyla selamlıyoruz efendim. 
Sağ
olun. (MHP sıralarından alkışlar) 
BAŞKAN
– Teşekkür ederim Sayın Ersoy. 
Adalet
ve Kalkınma Partisi grup önerisinin aleyhinde son olarak İstanbul Milletvekili
Sayın Engin Altay konuşacak. 
Buyurun
Sayın Altay. (CHP sıralarından alkışlar)
ENGİN
ALTAY (İstanbul) – Teşekkür ederim Sayın Başkan. 
Sayın
milletvekilleri, Genel Kurulu saygıyla selamlıyorum. 
Bir
badire atlattık. Bu badireden sonra iktidar partisine mensup bir
milletvekilinin şu sözünü hiç unutmam: “Meclise yönelik bu bombalı saldırı
kulaklarımızın pasını sildi; birbirimizi duyar, işitir, anlar hâle geldik.”
dediydi, ben de inandıydım. Şimdi görüyorum ki durum tam öyle değil. Şoktan
çıkılmış, travmadan çıkılmış ve maalesef iktidar partisi 14 Temmuz ayarlarına geri
dönmüş. Hayırlı olsun, Allah bildiğiniz yolda sizi muvaffak etsin ama bu yol,
yol değil, ben size söyleyeyim.
Türkiye
Büyük Millet Meclisinin, bütün grupların, siyasi partilerin 15 Temmuzdan sonra
gösterdiği bu samimi, yapıcı, iyi niyetli yaklaşımdan iktidar partisinin ben
gerekli çıkarsamaları yapmadığını düşünüyorum. Öyle ki daha bir ay yeni oldu
-kırkı çıkmadı darbenin- siz tekrar çoğunluğunuza güvenerek, birbirinden çok
farklı düşünen 3 muhalefet partisinin hiçbir uyarısını dikkate almadan, Parlamento
çoğunluğuyla “İstediğimizi yaparız.” noktasındasınız. Yaparsınız, hiçbir
itirazım yok; millî iradeye saygı bunu gerektirir. Çoğunluk elbette
Parlamentonun gündemini de belirler, istediği kanunları da çıkarır ama yarın
başınıza bir taş daha düşünce bize gene “Hadi kucaklaşalım.” falan demeyin bir
daha, onu da söyleyeyim çünkü bu tasarı, değerli arkadaşlar, 411 sıra sayılı
Tasarı -demin söylediğim gibi- birbirinden çok farklı düşünen 3 muhalefet
partisinin 3’ünün de çokça çekince koyduğu bir tasarı. Birimiz kusurluyuz,
ikimiz kusurluyuz, üçümüz de mi kusurluyuz? Demek ki bu tasarıda, ülke
menfaatine olmayan, millet menfaatine olmayan, beytülmalin çıkarlarına uymayan
işler var. 
Bize
düşen, milletin bize verdiği görev ve yetki çerçevesinde sizi uyarmak, sizi ikaz
etmek, bu uyarıları olabildiğince de yapıcı bir şekilde ortaya koymak. Biraz
sonra kanun başlayınca, Plan ve Bütçe Komisyonu Grup Başkanımız Sayın Temizel,
bu kanunun -diğer partiler de şüphesiz yapacak- ne kadar sakıncası varsa,
rezervlerimizi, çekincelerimizi, size ve yüce Meclis üzerinden yüce milletimize
ortaya koyacak.
Bugün sabah itibarıyla yaptığımız görüşmelerde “Şunu
bir elden geçirelim.” teması, düşüncesi vardı. An itibarıyla, bu kanun
üzerinde, grupların yeniden oturup bir değerlendirme yaptığına dair bir sonuç
çıkmadı ortaya.
Bunları niye söylüyorum? Bunları şunun için söylüyorum:
Yanlış yapmanın, “Ben istediğimi yaparım.” mantığının, “Benim çoğunluğum var.”
mantığının yani siyasette bazen “güç şımarıklığı” diye de nitelendirdiğimiz,
insan olarak -insanız- hepimizin zaman zaman yaşadığı ama sizin sıklıkla
yaşadığınız bu çoğunluk ve güç şımarıklığının, size ve ülkeye bir hayrı yoktur
sayın milletvekilleri, öyle bakın.
Ben, ayrıca şunu da merak ediyorum: Biraz önce, iktidar
partisine mensup milletvekilleri diyor ki… 15 Temmuz noktasında Cumhuriyet Halk
Partisine, Halkların Demokratik Partisine ve Milliyetçi Hareket Partisine niye
teşekkür ediyorsunuz? Siz, bu darbenin sade size karşı yapıldığını
düşünüyorsanız büyük bir yanılgı içindesiniz. Darbe millete karşı yapıldı,
darbe Türkiye Büyük Millet Meclisine karşı yapıldı. (CHP sıralarından alkışlar)
Biz size teşekkür ederiz darbeye karşı durduğunuz için. Darbeye böyle bakın. 
Yani buradan bir mağdur edebiyatı, bu darbe
Başkomutana… Bir kere, “Başkomutan” işi de… Hem sivilleşeceğiz diyorsunuz hem
Sayın Cumhurbaşkanına, her kürsüye çıkan “Başkomutanımız...” Sayın
Cumhurbaşkanının, Anayasa’ya göre, o yetkisi, Türkiye Büyük Millet Meclisi
adına bir temsil yetkisinden ibarettir. Komuta merkezi, Türkiye Büyük Millet
Meclisidir. Böyle şey olur mu? (CHP sıralarından “Bravo” sesleri, alkışlar) 
Elbette,
benim hiçbir itirazım yok, milletin oyuyla gelmiş bir Cumhurbaşkanıdır. Onun da
dünkü açıklamaları herkesin kafasını karıştırdı, “Hiçbir şey, ben dâhil 15 Temmuzdan
önceki gibi olmayacak.” derken şunu ummak istedim ben: Sayın Cumhurbaşkanı
Anayasa’daki 104 ile 105’i bir arada görecek, dolayısıyla bu kadar yetkiyle
birlikte, bu sorumsuz hâlle bu kadar yetkiyi artık kullanamayacak. Sanki öyle
okudum ama geldiğimiz noktada Sayın Cumhurbaşkanının yaklaşımının da böyle
olmadığını anlıyoruz. 
Bununla
beraber, değerli arkadaşlar, başından beri üç şey söyledik, diğer partiler de
benzer şeyler söylediler, siz de üç aşağı beş yukarı aynı şeyleri söylediniz.
Başımıza bir bela geldi, kanlı, vahşi, adi bir kalkışma püskürtüldü. Hep
söylediğim gibi, bunu AKP püskürtmedi; bunu millet püskürttü, bunu Meclis
püskürttü, bunu medya püskürttü. Ama “Buradan sonra ne yapılması lazım gelir?”
dendiği vakit -yapılan zirvelerden de çıkan sonuç budur- gerek sarayda gerek
Başbakanlıkta siyasi partilerle yapılan zirvelerde üç şey yapacaksınız, zor şey
değil ama insaf, mantık içinde yapacaksınız, vicdan içinde yapacaksınız;
hesaplaşacaksınız, hesaplaşacağız, bunlarla hesaplaşacağız. Ama hesaplaşmak,
normalleşmenin önünde bir engel değil ya da normalleşme, hesaplaşmaya engel
değil. Hesaplaşalım, normalleşelim, demokratikleşelim. Normalleşme de
demokratikleşmeye engel değil. Ama siz şunu yaparsanız, “Gel buraya, sen falan
bankaya para yatırmışsın, seni memuriyetten attım. Gel buraya, ben seni
atamadım ama sen gidip şu okulda öğretmenlik yapmışsın, seni attım.”, bu mantık
doğru mantık değil. Üç beş gündür gerek Başbakandan gerek Cumhurbaşkanından
şunu duyuyorum ama inandırıcı değil, “Sap ile samanı birbirine
karıştırmayacağız, kuru ile yaşı ayıracağız. Bunu bir kin ve intikam projesine
dönüştürmeyeceğiz.” sözlerini Sayın Başbakan müteaddit defalar tekrar etti ama
tam da yapılan budur, Türkiye’de tam da yapılan budur. Bilemeyiz, matematiksel
olarak bu terör örgütü sadece sizin içinizde yok ki, her yerde var ama en çok
sizin içinizde var, öyle görülüyor. Ayıklanacak, bir itirazımız yok ama şüphe
üzerinden delile gidilmez, delil üzerinden suçluya, şüpheliye gidilir; çok
genel bir kural. Bunu söyledik, burada da yanlış yapılıyor. Genel bir kural:
Bir masum bir gece hapiste yatacağına bin şüpheli bir gece dışarıda gezsin.
Hukukun kabul ettiği bir kural, buna da uyduğunuz yok. Velhasıl yanlış
yoldasınız. Yolunuz yol değil, hâliniz hâl değil. 
Şimdi,
muhalefetten, bu konuda, 15 Temmuz itibarıyla başlayan Parlamentodaki bu
ılıman, ılımlı iklimin, ilkbaharın sürmesini bu tasarı orta yerdeyken isteme
hakkınız yok, bunu veremeyiz. Bu tasarıyı böyle dayatmanız, varlık fonunu…
Burada “varlık fonu” diye başlıyor gelen tasarı, komisyonun kabul ettiği
metinde adı değişiyor “yatırımların proje bazında desteklenmesi” diye ama sayın
milletvekilimiz tasarıda varlık fonunun kurulacağını söylüyor. 
Yani,
arkadaşlar, sayın grup başkan vekilleri; burada çelik çomak oynamıyorsunuz.
Parlamento kanun fabrikası değildir, kanunların yapıldığı yerdir; işleyecek
kanunların, vatandaşın lehine, menfaatine olan kanunların yapıldığı yerdir.
Bunun da altını çizmek istiyorum. Bu konuda muhalefet partileriyle bir
mutabakat sağlanmazsa 19 Temmuzda tatili unutun, ay sonuna kadar tatili unutun.
Muhalefet partileri olarak Türkiye Büyük Millet Meclisi İçtüzüğü’nün bize
verdiği bütün imkânları kullanarak çalışacağız. Cuma günü de mi çalışmak
istiyorsunuz? Hayhay, çalışalım. Cumartesi, pazar da mı çalışmak istiyorsunuz?
Hayhay, çalışan demir ışıldar. Bu kanunun geçmemesi için, bu şekliyle geçmemesi
için Cumhuriyet Halk Partisi olarak, Türkiye Büyük Millet Meclisi İçtüzüğü’nün
bize verdiği bütün imkânları kullanacağız. An itibarıyla kullanmadık. Sizden
bir ılımlı, olumlu haber bekledik ama görünen o ki böyle bir niyetiniz yok,
hodri meydan! İç Tüzük’ün size verdiği haklar var, bize verdiği haklar var. Bu
hakları millî irade adına, yüce millet adına kullanmak bizim boynumuzun borcu,
bu kürsüde ettiğimiz yeminin gereğidir. 
BAYRAM
ÖZÇELİK (Burdur) – Yapma Başkan ya!
ENGİN
ALTAY (Devamla) - Bunu yapacağımızı burada yüce milletimizin önünde beyan ve
taahhüt ediyorum.
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Altay.
MEHMET
NACİ BOSTANCI (Amasya) – Sayın Başkan…
ENGİN
ALTAY (İstanbul) – Aha başladık, 14 Temmuza döndük yine yani.
BAŞKAN
– Sayın Bostancı, söz talebiniz var, buyurun.
VI.- AÇIKLAMALAR (Devam)
21.- Amasya Milletvekili Mehmet Naci
Bostancı’nın, İstanbul Milletvekili Engin Altay’ın AK PARTİ grup önerisi
üzerinde yaptığı konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, teşekkürler.
Biz
millet iradesini temsil eden siyasi partilerin darbeye karşı millet yanındaki
duruşları dolayısıyla tabii ki teşekkürlerimizi ifade ettik; bize yapıldığı
için değil, demokrasiye ve millet iradesine kastedildiği için. Darbenin kastı
bu, her zamanki beyanlarımız da bu istikamettedir. Biz teşekkür ettik, Engin
Bey de bize teşekkür etti. Ne güzel, birbirimize teşekkür edelim; bu, siyasete
nezaket kazandırır. 
Yalnız,
Engin Bey’in bir ifadesi, zannediyorum, açıklamaya muhtaç: “Terör örgütü en çok
sizin içinizde.” dedi. Herhâlde, bu FETÖ örgütünün çalışma yöntemi çerçevesinde
çeşitli kurumlara sızması esasında bir husustan bahsetti. “Terör örgütü bizim
içimizde” ifadesini reddediyoruz ama bu terör örgütü…
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen, bir dakika daha ek süre veriyorum. 
MEHMET
NACİ BOSTANCI (Amasya) – …iki yüzü olan bir yapı; bir tarafıyla kendini meşru
gösteren, bir taraftan da gayrimeşru çekirdekte gizli bir örgüt olarak çalışan
bir yapı. Bir tür halkla ilişkiler babındaki yapılanmasıyla çok çeşitli
kurumlara, yerlere girmişti. Biz, bunlara karşı, özellikle 17-25 Aralıktan
sonra son derece dikkatli olduk ve bir mücadele sürdürdük ve AK PARTİ’nin bütün
kadrolarının, bütün yapısının da bu esasta teşekkül ettiğini belirtmeliyim.
Geçmişe ilişkin değerlendirme ise muhakkak bir başka bağlamda ve uzun bir
şekilde yapılmalı. Burada iki cümleyle bunu toparlamam mümkün olmaz ama terör
örgütünün sonunu getirmek ve bu ülkede demokrasinin, millet iradesinin
yükseltilmesi istikametinde bütün güçlerle iş birliği yapmak bizim temel
şiarımızdır. Bu çerçevede, Meclisteki bütün partilerle ve aynı istikamette
davranan kurumlarla beraberce bu işi yapmaya devam edeceğiz.
Bu
hususu arz etmek istedim. Teşekkür ederim.
BAŞKAN – Teşekkür ederim. 
VIII.- ÖNERİLER (Devam)
A) Siyasi Parti Grubu Önerileri (Devam)
2.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; bastırılarak dağıtılan 411
sıra sayılı Kanun Tasarısı’nın kırk sekiz saat geçmeden gündemin “Kanun Tasarı
ve Teklifleri ile Komisyonlardan Gelen Diğer İşler” kısmının 1’inci sırasına,
yine bu kısımda bulunan 88 sıra sayılı Kanun Tasarısı’nın ise yine bu kısmın
2’nci sırasına alınmasına ve diğer işlerin sırasının buna göre teselsül
ettirilmesine; 411 sıra sayılı Kanun Tasarısı’nın İç Tüzük’ün 91’inci maddesine
göre temel kanun olarak bölümler hâlinde görüşülmesine ilişkin önerisi (Devam)
BAŞKAN
– Öneriyi…
III.- YOKLAMA
(HDP
sıralarından bir grup milletvekili ayağa kalktı)
ÇAĞLAR
DEMİREL (Diyarbakır) – Sayın Başkan, yoklama talebimiz olacak.
BAŞKAN
– Şimdi, “yoklama talebi” deyince 20 kişinin ayağa kalkması lazım Sayın
Demirel, siz tek başınıza kalkıp “yoklama” deyince bir tereddüt oluyor.
ERTUĞRUL
KÜRKCÜ (İzmir) – Ağır ağır kalkıyoruz.
BAŞKAN
- Adalet ve Kalkınma Partisi grup önerisini oylarınıza sunacağım, yalnız,
yoklama talebi var.
Sayın
Demirel, Sayın Konca, Sayın Kerestecioğlu Demir, Sayın Kürkcü, Sayın Toğrul,
Sayın Yıldırım, Sayın Yıldırım, Sayın Danış Beştaş, Sayın Baydemir, Sayın
Akdoğan, Sayın Zeydan, Sayın Irmak, Sayın Aydoğan, Sayın Acar Başaran, Sayın
Bilgen, Sayın Kaya, Sayın Encu, Sayın Becerekli, Sayın İrmez, Sayın Öztürk.
Yoklama
için üç dakika süre veriyorum ve süreyi başlatıyorum.
(Elektronik
cihazla yoklama yapıldı)
BAŞKAN – Sayın milletvekilleri, mükerrerler var, onları
kontrol ediyoruz.
ÇAĞLAR
DEMİREL (Diyarbakır) – Okuyun Başkan, okuyun, biz de bilelim kim mükerrer oy
kullanmış; kim mükerrer oy kullanmış, biz de bilelim, okuyun.
BAŞKAN
– Farkında olmadan oluyor o, yani hem pusula veriyorlar hem de sisteme
giriyorlar, ben de yaptım çok kere.
ÇAĞLAR
DEMİREL (Diyarbakır) – Yoklar Başkan, yoklar. 
BAŞKAN
– Toplantı yeter sayısı yoktur. 
Birleşime
on dakika ara veriyorum.
Kapanma
Saati: 17.49
ÜÇÜNCÜ OTURUM
Açılma Saati: 18.05
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Ali Haydar HAKVERDİ (Ankara) 
-----0-----
BAŞKAN – Sayın
milletvekilleri, Türkiye Büyük Millet Meclisinin 125’inci Birleşiminin Üçüncü
Oturumunu açıyorum.
III.- YOKLAMA
BAŞKAN – Adalet
ve Kalkınma Partisi Grubu önerisinin oylanmasından önce istem üzerine yapılan yoklamada
toplantı yeter sayısı bulunamamıştı.
Şimdi yoklama
işlemini tekrarlayacağım.
Yoklama için üç
dakika süre veriyorum ve süreyi başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır. 
VIII.- ÖNERİLER (Devam)
A) Siyasi Parti Grubu Önerileri (Devam)
2.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; bastırılarak dağıtılan 411
sıra sayılı Kanun Tasarısı’nın kırk sekiz saat geçmeden gündemin “Kanun Tasarı
ve Teklifleri ile Komisyonlardan Gelen Diğer İşler” kısmının 1’inci sırasına,
yine bu kısımda bulunan 88 sıra sayılı Kanun Tasarısı’nın ise yine bu kısmın
2’nci sırasına alınmasına ve diğer işlerin sırasının buna göre teselsül
ettirilmesine; 411 sıra sayılı Kanun Tasarısı’nın İç Tüzük’ün 91’inci maddesine
göre temel kanun olarak bölümler hâlinde görüşülmesine ilişkin önerisi (Devam)
BAŞKAN
– Adalet ve Kalkınma Partisi grup önerisini oylarınıza sunuyorum: Kabul
edenler… Kabul etmeyenler… Öneri kabul edilmiştir. 
İç
Tüzük’ün 37’nci maddesine göre verilmiş bir doğrudan gündeme alınma önergesi
vardır, okutup işleme alacağım ve oylarınıza sunacağım.
VII.- BAŞKANLIĞIN GENEL KURULA SUNUŞLARI
(Devam)
C) Önergeler
1.- Kocaeli Milletvekili Haydar Akar’ın,
(2/1240) esas numaralı Karayolları Trafik Kanunu, Özel Tüketim Vergisi Kanunu
ile Karayolu Taşıma Kanununda Değişiklik Yapılmasına Dair Kanun Teklifi’nin
doğrudan gündeme alınmasına ilişkin önergesi (4/55)
Türkiye Büyük Millet Meclisi Başkanlığına
1240
sayılı Kanun Teklifi’min doğrudan gündeme alınması hususunda gereğini arz
ederim. 15/8/2016
 Haydar
Akar
 Kocaeli
BAŞKAN
– Teklif sahibi olarak Kocaeli Milletvekili Sayın Haydar Akar konuşacak.
Buyurun
Sayın Akar. (CHP sıralarından alkışlar)
Süreniz
beş dakika. (AK PARTİ sıralarından gürültüler)
BAŞKAN
– Sayın milletvekilleri, Sayın Akar kürsüde.
HAYDAR
AKAR (Kocaeli) – Başkan, başlayayım mı yoksa bekleyeyim mi? Çıkmak isteyen
çıksın. 
BAŞKAN
– Sayın milletvekilleri, herhalde buranın özelliğinden dolayı, kürsüye büyük
bir uğultu geliyor ve konuşmacıyı duyamıyoruz, lütfen hassas davranmanızı rica
edeceğim.
Buyurun
Sayın Akar, süreyi yeniden başlatıyorum.
HAYDAR AKAR (Kocaeli) – Sayın Başkan, değerli
milletvekilleri; Başkanımız sizi uyardı, sohbet etmek isteyenler, milletin
dertleriyle dertlenmek istemeyenler dışarıda sohbet edebilirler. Bunun hiçbir
sıkıntısı yok.
AYŞE
SULA KÖSEOĞLU (Trabzon) – Bu, sohbet değil ama Sayın Vekilim.
ALİ
ÖZKAYA (Afyonkarahisar) – Şimdi olmadı.
AYŞE
SULA KÖSEOĞLU (Trabzon) – Milletin dertleriyle dertleniyoruz.
HAYDAR
AKAR (Devamla) – Çıkabilirler, sohbet edebilirler.
BAŞKAN
– Sayın Akar, ben ihtarda bulundum, siz konuşmanıza devam edin lütfen.
HAYDAR
AKAR (Devamla) – Biraz evvel grup başkan vekilimiz söyledi. Burası bir fabrika
değil, kanun fabrikası değil ama getirilen kanunlara da baktığımız zaman,
toplumun belli dinamiklerinin problemlerinin… Aslında problemler de değil,
onlara yeni rant kapıları açmak için kanunların getirildiğini görüyoruz ama
gerçekten de toplumun kahrını çeken, her türlü işleri temizlemeye çalışan, emeğiyle
ekmeğini kazanmaya çalışan esnaf gruplarımızın problemlerini çözmüyoruz.
Daha
önce minibüsçüleri konuşmuştuk burada, şimdi de kamyoncuları konuşmak
istiyorum. 37’inci maddeden getirdik. 37’nci madde nedir? İç Tüzük’e göre,
verdiğimiz kanun tekliflerinin komisyonlarda görüşülmemesi, komisyonun
gündemine alınmaması sonucunda, kırk beş gün sonra buraya getirebiliyoruz.
Komisyon gündemine alınmak ne demek? Komisyon başkanları iktidar partisinin
milletvekilleri oldukları için bizim verdiğimiz kanun tekliflerini asla
komisyon gündemine almıyorlar ve bunlar da komisyonlarda görüşülmüyor.
Yıllardır
ihmal edilen bir sektör, taşımacılık sektörü. Biliyorsunuz, Türkiye’de
taşımacılığın yüzde 95’i kara yollarıyla yapılmakta, bu da 1950 yılından sonra
gelişti. Avrupa’nın veya sermaye gruplarının kendi üretimlerini Türkiye’ye
dayatmak için kara yollarını öne çıkararak geliştirdikleri bir sektör. Bu
sektörde yaklaşık 1 milyon 100 bin şoför arkadaşımız çalışıyor. Bunlar
uluslararası lojistik firmalarında çalışıyor, kendi şahsi veya kooperatif
araçlarında çalışıyorlar ve bu 1 milyon 100 bin arkadaşımızın hitap ettiği
kesimi, baktığı kesimi, yan sanayisiyle beraber 5 milyon kişiyi ilgilendiren
bir kanun teklifinden bahsetmek istiyorum.
Şimdi,
bunları söyledikten sonra, bu sektördeki en büyük problem “K belgeleri” diye
adlandırılan belgeler. Birçok arkadaşımın, milletvekili arkadaşımın, hangi
siyasi grupta olursa olsun, mutlaka şoför arkadaşı vardır ya da kamyonculuk
sektörüyle ilgilenen arkadaşı vardır. En çok dert yandıkları konular bunlar:
K1, K2, K3 diye gidiyor ve bu K’ları ben “Kazık 1”, “Kazık 2”, “Kazık 3” diye
adlandırıyorum. Öyle ki bu K belgelerinin devri de mümkün değil. Sadece birinci
dereceden akrabasına geçici bir süre içerisinde işlemleri tamamlarsa devredebiliyor.
Örneğin, kamyonunu elden çıkardığında, birkaç ay geçtiğinde, tekrar yeni bir
belge almak zorunda kalıyor. Bu belgeler öyle ucuz belgeler de değil. K1
alabilmek için 20 bin TL’nin üzerinde bir ücret ödemeniz, K2, K3 alabilmek için
de 10 bin TL’nin üzerinde bir ücret ödemeniz gerekiyor. Tabii, çok kazandığını
düşünüyorsanız yanılıyorsunuz. Etrafımızda ferdî olarak, bireysel olarak bu işi
yapan arkadaşlarımızın hiçbirisinin zengin olduğunu göremiyoruz. Hatta, 1
aracın yerine 2 araç koyduğunda, bırakın o 2 aracı 3 araca artırmayı, elindeki
araçtan da olduğunu görüyoruz. 
Yine,
kamyoncular üzerindeki en büyük yüklerden bir tanesi vergi yükü. Dolaylı
vergilerde motorin üzerindeki yüzde 60’lık yük kamyoncuların bütün
tasarruflarını veya edinimlerini ellerinden alıyor diyebiliriz. Burada başka
bir şey daha var: Kamyoncu, uluslararası taşımacılık yapmıyorsa Türkiye'nin her
tarafına yük taşıyor ve gittiği yerden gerekirse mazot faturası ve başka
faturalar alıyor; aldığı motorin karşılığında alıyor ama üç beş ay sonra, bir
sene sonra, iki sene sonra, bir denetimde bu faturanın naylon fatura olduğu
ortaya çıkıyor ve direkt kamyoncu esnafı bu işten sorumlu tutuluyor ve bu da
birçok cezaları öngörüyor. 
Yine
bir başka boyut: Biliyorsunuz, Plan ve Bütçe Komisyonunda yıllık bütçe
yapılırken gelirler kaleminde trafik cezaları da var. Ne zaman ihtiyaç duyulsa,
hele ay sonlarında eğer taahhüt edilen rakama ulaşılmadıysa kara yollarında,
bütün her tarafta kamyoncuların denetimini görürsünüz, kamyoncuların sırtına
binildiğini görürsünüz. 
Yine,
ne yapıyor motorindeki bu yüksek vergi nedeniyle? Rekabet edebilmesi için,
özellikle uluslararası firmalarla rekabet edebilmesi için 10 numara yağ
kullanmak zorunda kalıyor. Doğru mu? Değil. Ama, devlet 10 numara yağın
kullanımını önleyebilmek için çaba sarf edeceğine… Vatandaşın, kamyon şoförünün
10 numara yağ kullanmasını önlemek için uyguladığı sistemleri onların vergi
yükünü hafifletmek için uygulamış olsa çok daha büyük işler yapar diye
düşünüyorum. 
Motorlu
taşıtlar vergisi çok pahalı. Ayrıca, sigorta çok yüksek. Geçen yıl yüzde 300’e
yakın zam yapıldı çıkardığınız bir kanunla sigorta şirketleri tarafından. Şimdi
“Yüzde 15 düşürüldü.” diye müjde veriyorsunuz. Böyle bir şey olabilir mi? Bu,
bütün şoför esnaf gruplarını ilgilendiriyor. Yüzde 15 düşürüldüğü için de müjde
veriyoruz. 
Aslında
problem çok ama zamanım doldu. Geçiş ücretleri: 282 liraya geçiyor Osmangazi
Köprüsü’nden, düşünün kamyoncunun hâlini diyorum. 
Bu
teklifimi olumlu yönde değerlendireceğinizi düşünüyor, hepinize saygılar
sunuyorum. (CHP sıralarından alkışlar)
BAŞKAN
– Teşekkür ederim Sayın Akar.
Bir
milletvekili adına Uşak Milletvekili Sayın Özkan Yalım konuşacak.
Buyurun
Sayın Yalım. (CHP sıralarından alkışlar)
Sizin
de süreniz beş dakika.
ÖZKAN
YALIM (Uşak) – Teşekkür ederim. 
Sayın
Başkan, Sayın Divan, çok değerli çalışma arkadaşlarım; sizleri saygı ve
sevgilerimle selamlıyorum ve de bizi izleyen bütün vatandaşlarımıza sevgilerimi
sunuyorum.
Evet,
çok değerli çalışma arkadaşım gerçekten güzel bir kanun teklifi vermiş: Kara
Yolları Trafik Kanunu, Özel Tüketim Vergisi Kanunu İle Karayolu Taşıma
Kanununda Değişiklik Yapılmasına Dair Kanun Teklifi. 
Haydar
Bey, gerçekten açıklamaya çalıştı, açıkladı birçok bölümünü ancak Türkiye’ye
gelen misafirlerimizi ilk önce nerede karşılıyoruz? Tabii ki havaalanlarında.
Yani, ülke dışından, Avrupa’dan veya dünyanın herhangi bir yerinden gelen
vatandaşı, turisti kim karşılıyor? Tabii ki bizim ticari taksilerimiz
karşılıyor. Bunun için, bu kanun teklifiyle özel tüketim vergisini bir kere
ticari taksilerden kaldırmamız gerekiyor. Bugün, ticari taksi sahiplerinin veya
şirketlerinin her dört yılda bir aldıkları ticari taksiye ÖTV ödememesi
gerekmektedir. Bu Avrupa’da böyledir, Türkiye'de de en azından profesyonel
amaçlı bu araçları kullandıklarından dolayı, ülke dışından gelen
ziyaretçilerimizi, onları karşılarken bindikleri taksilerin oldukça konforlu ve
verimli olması adına bizim, ilk önce ticari taksilere ve de taksi sahiplerine
veya şirketlerine ÖTV’siz her dört yılda bir taksi alımında destek olunması,
ÖTV’siz araç alımı sağlanması gerekmektedir. Bu, hem yüzümüz olacaktır,
Türkiye'nin, hepimizin gerçekten yüzümüz olacaktır, pozitif yönde
etkileyecektir ve de kazaların belirli bölümünün de azalmasına gerçekten engel
olacaktır ve de yakıt tasarrufuna da gidileceğini özellikle belirtmek
istiyorum.
Bunun
yanında, biliyorsunuz -biraz önce de arkadaşımız açıkladı- K1, K2, K3, devamlı
gidiyor, bunun beş yıllık bir süresi var. Bu kadar formaliteyi azaltmak adına bunun
on yılda bir olmasının altını özellikle tekrar çiziyoruz. 
Diğer
taraftan, biliyorsunuz ticari araçlardan -yani kamyonet, kamyon, otobüs, tır,
çekici gibi- yüzde 4 ÖTV alınıyor şu anda. Biliyorsunuz, ticari araçları hiç
kimse kendi özel işleri için kullanmıyor, profesyonel amaçlı kullanıldıkları
için hiçbir Avrupa ülkesinde bu tip araçlardan, ticari araçlardan ek bir vergi
alınmıyor. Bunun için, şu anda ticari araçlardan alınan yüzde 4 oranındaki
ÖTV’nin de bir an önce kaldırılmasıyla ticari araç piyasasına da can
geleceğini, yeni araç satışlarının da bir anda ciddi oranda arttığını
göreceksiniz. Bunun şu anda duran ekonomimize de bir can simidi olarak
geleceğinin altını çizerek özellikle belirtmek istiyorum. 
Gelelim
nakliyecinin, ulaştırmadakinin en ana giderlerinden… Şu anda, trafik sigortası
poliçelerinde çıkan rakamı gördükten sonra bu nakliyeciler, kamyoncu
kardeşlerimiz veya otobüs sahipleri gerçekten artık araçlarını kullanmıyorlar.
Neden? Bir çekicinin 10 bin, 12 bin, 14 bin, 18 bin civarında trafik sigortası
çıkabiliyor. Onun için, bir an önce trafik sigortalarının da yüzde 10, yüzde 15
değil, 2014 yılındaki gibi, 2015 yılındaki gibi en fazla 2.500-3.000 bin lira
seviyesine çekilmesi gerektiğini söylüyor, özellikle sizleri buradan
uyarıyoruz. Yoksa, nakliyeci battığı anda inanın ne oturduğunuz koltuk gelir ne
giydiğiniz elbise gelir. Bir an önce bunun da düzeltilmesi gerektiğini tekrar
belirtiyoruz. 
Gelelim
nakliyecinin hayatta kalmasına. Çok önemli bir unsur: Avrupa’da uygulanan,
Türkiye’de uygulanmayan, 12 ton ve üzerine bütün nakliyecilere litre başına
“accsize” mazot desteği verilmesi. Bu, Bulgaristan’da veriliyor, İspanya’da
veriliyor, Belçika’da, Almanya’da, bir sürü Avrupa ülkesinde veriliyor. Onun
için, Türkiye’de de nakliyeciye aldıkları her litre başına 8 sent euro
karşılığı -yaklaşık biliyorsunuz 250 kuruş civarında ediyor- mazot desteği,
primi verilmesi gerekiyor. Bunun da hem nakliye sektöründe ve de… Türkiye’deki
her 20 kişiden 1’inin nakliye sektöründen geçimini sağladığını, ekmek yediğini
hatırlatarak da nakliyecinin yanında olmamız gerektiğini, bütün sektörlerden de
öte bunların ayakta kalması için hepinizin bu kanun teklifine pozitif yönde
oy vermenizi teklif ediyorum.
Teşekkür
ederim. (CHP sıralarından alkışlar) 
BAŞKAN
– Teşekkür ederim Sayın Yalım.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Sayın
milletvekilleri, alınan karar gereğince sözlü soru önergeleri ile diğer denetim
konularını görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz.
1'inci
sıraya alınan Türkiye Varlık Fonu Kurulması ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı ve İstanbul
Milletvekili Mehmet Akif Hamzaçebi'nin; 19.4.2012 Tarihli ve 6292 Sayılı Orman
Köylülerinin Kalkınmalarının Desteklenmesi ve Hazine Adına Orman Sınırları
Dışına Çıkarılan Yerlerin Değerlendirilmesi ile Hazineye Ait Tarım Arazilerinin
Satışı Hakkında Kanunda Değişiklik Yapılması Hakkında Kanun Teklifi ile Plan ve
Bütçe Komisyonu Raporu görüşmelerine başlıyoruz.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Varlık Fonu Kurulması ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/750) ve İstanbul Milletvekili Mehmet Akif Hamzaçebi’nin; 19.4.2012
Tarihli ve 6292 Sayılı Orman Köylülerinin Kalkınmalarının Desteklenmesi ve
Hazine Adına Orman Sınırları Dışına Çıkarılan Yerlerin Değerlendirilmesi ile
Hazineye Ait Tarım Arazilerinin Satışı Hakkında Kanunda Değişiklik Yapılması
Hakkında Kanun Teklifi (2/571) ile Plan ve Bütçe Komisyonu Raporu (S. Sayısı:
411) (X)
BAŞKAN
– Komisyon? Yerinde. 
Hükûmet?
Yerinde. 
Komisyon
Raporu 411 sıra sayısıyla bastırılıp dağıtılmıştır.
Sayın
milletvekilleri, alınan karar gereğince bu tasarı İç Tüzük'ün 91'inci maddesi
kapsamında temel kanun olarak görüşülecektir. Bu nedenle, tasarı, tümü
üzerindeki görüşmeler tamamlanıp maddelerine geçilmesi kabul edildikten sonra bölümler
hâlinde görüşülecek ve bölümlerde yer alan maddeler ayrı ayrı oylanacaktır.
Şimdi,
tasarının tümü üzerinde Milliyetçi Hareket Partisi Grubu adına Konya
Milletvekili Sayın Mustafa Kalaycı konuşacak.
Buyurun
Sayın Kalaycı. (MHP sıralarından alkışlar) 
MHP
GRUBU ADINA MUSTAFA KALAYCI (Konya) – Sayın Başkan, değerli milletvekilleri;
görüşülmekte olan 411 sıra sayılı Tasarı’nın tümü üzerinde Milliyetçi Hareket
Partisi Grubu adına söz aldım. Bu vesileyle hepinizi saygılarımla selamlıyorum.

80
maddeden oluşan tasarı, konu itibarıyla aralarında hiçbir bağlantı bulunmayan
39 ayrı kanun ve kanun hükmünde kararnamede değişiklikler yapmakta olup bu
durum usul yönünden mevzuata aykırıdır. 
Ayrıca,
tasarının ilgili mevzuat gereği zorunlu olan düzenleyici etki analizi
hazırlanmamış, yine ilgili mevzuat gereği zorunlu olan mali yük hesabı
yapılmamıştır. 
Yasama
işleri, düzensiz, özensiz, eksik ve ciddiyetsiz bir şekilde yürütülmektedir.
Plan ve Bütçe Komisyonu âdeta Kanunlar ve Kararlar Genel Müdürlüğüne dönüşmüş
olup eksiklikler giderilmeye çalışılmakla birlikte, Komisyon görüşmelerinde
maddeler hakkında bilgi verecek yetkili bulunamadığı durumlarla da
karşılaşılmıştır. 
Tasarı
hazırlanırken katılımcılık ve sosyal diyaloğun dikkate alınmadığı, toplumda
birçok kesimi ilgilendiren düzenlemeler konusunda ilgili sektör
temsilcilerinin, sendikaların, meslek örgütlerinin, kurum ve kuruluşların
görüşlerine başvurulmadığı görülmüştür. 
Ayrıca,
başka komisyonların uzmanlık alanına giren konular ilgili ihtisas
komisyonlarında görüşülmemiştir. 
Bir
daha torba düzenleme getirilmeyeceği sözü verilmiş olmasına rağmen, AKP
Hükûmeti torba sevdasından bir türlü vazgeçmemektedir. Torba düzenlemelerde pek
çok konu dikkatlerden kaçmakta ya da kaçırılmaktadır. Anayasa’ya aykırı, özel
nitelikte, adrese teslim, hatta çıkar sağlamaya yönelik bazı maddeler torba
kanunlara sıkıştırılmaktadır. Bu tasarıda da benzer nitelikte düzenlemeler yer
almıştır. 
Tasarının
en fazla tartışılan maddeleri Hakkâri ve Şırnak illerine yönelik
düzenlemelerdir. Yüksekova ve Cizre’nin, hatta il olmayı çoktan hak etmiş daha
birçok ilçenin il yapılmasını Milliyetçi Hareket Partisi olarak destekliyoruz
ancak Hakkâri ve Şırnak’ın ilçeye dönüştürülmesi büyük haksızlık olup
Milliyetçi Hareket Partisi olarak buna karşı olduğumuzu defalarca açıklamış
bulunmaktayız. Hakkâri ve Şırnak halkını küstürmeye, devlete olan güven ve
bağlılıklarını örselemeye hiç kimsenin hakkı yoktur. Hele ki bugünkü ortamda
böyle bir düzenlemeye gidilmesi akıl kârı da değildir. Bu düzenlemenin kime faydası
olacak, kime hizmet edecek; çok iyi düşünülmeli ve tasarıdan mutlaka
çıkarılmalıdır. 
Tasarının
35’inci maddesinde özel bütçeli idarelere ait ticari amaçlı kuruluşlardaki
hisseler ile varlıklardan bu idarelerce Özelleştirme İdaresi Başkanlığına bildirilenlerin
özelleştirilmesi düzenlenmektedir. Kapsamdaki kuruluşlara bakıldığında çok
büyük bir portföyün söz konusu olduğu açıkça görülmektedir. Bu idareler kendi
hisse ve varlıklarının durumunu daha iyi bilirler ve daha iyi yönetirler. Böyle
bir düzenleme doğru değildir ve akıllara başka şeyleri getirmektedir. 
Tasarının
62’nci maddesi de çok tartışılmıştır. Bu maddeye göre, vakıflara yayın lisansı
yasağı kaldırılmakta ve vakıf kurucularına medya ortağı olma imkânı
verilmektedir. 6112 sayılı Radyo ve Televizyonların Kuruluş ve Yayın Hizmetleri
Hakkında Kanun’da siyasi partiler, sendikalar, meslek kuruluşları,
kooperatifler, birlikler, dernekler, vakıflar, mahallî idareler ve bunların
şirketleri ile ortaklarına yayın lisansı verilmeyeceği, medya hizmeti sağlayıcı
kuruluşlara doğrudan veya dolaylı ortak olamayacakları hüküm altına alınmıştır.
Anılan kanun AKP döneminde, 2011 yılında çıkarılmıştır. Bu kanunla getirilen
yayın lisansı yasağına ilişkin düzenlemede şimdi sadece vakıfların âdeta
cımbızla çıkarılması dikkat çekmekte olup özel nitelikte ve adresi belli bir
düzenleme yapıldığı kanaati oluşturmaktadır. Bu şaibeli düzenleme de tasarıdan
çıkarılmalıdır. 
Tasarının
69’uncu maddesiyle, Sağlık Bakanlığına kamu-özel iş birliği modeliyle
yaptıracağı işleri özel kişilere denetlettirme yetkisi veren düzenlemenin
Anayasa Mahkemesince iptal edilmesi üzerine yeni bir düzenleme yapılmaktadır
ancak yapılan düzenleme Anayasa Mahkemesi kararının iptal gerekçesini
karşılamamaktadır. Ayrıca, kamuya maliyeti çok büyük boyutta olan ve uzun
yıllar sürecek bu işlerin kamu denetim elemanlarınca denetlenmesinin daha uygun
ve gerekli olduğunu düşünüyoruz. 
Tasarının
48’inci maddesiyle, Sağlık Bakanlığında 4924 sayılı Kanun’a tabi
sözleşmelilerden kadroya geçenler sebebiyle iptal edilen pozisyonların yeniden
kullanımına imkân sağlanmaktadır. Eleman temininde güçlük çekilen yerler için
sözleşmeli personel alımı yapılan Hükûmet, bunları kadroya geçirmiş, şimdi
tekrar sözleşmeli personel almak için düzenleme yapmaktadır. Hükûmet bu uygulamasıyla
kadro açılmasını bekleyen işsiz gençlerimizin haklarını gasbetmektedir.
Yıllardır atanmayı bekleyen milyonlarca KPSS mağduru gencimiz varken, taşeron,
4/C’li, geçici, mevsimlik, vekil ve fahri statüde çalışanlar umutla kadro
beklerken Hükûmet sözleşmelilerle kadroları doldurma peşindedir. 
Tasarının
3’üncü ve 4’üncü maddesiyle orman talanına da yol açabilecek nitelikte ve
sadece birkaç kişiye yönelik özel düzenleme yapan Hükûmet, toplumda geniş
kesimlerin beklediği düzenlemeleri hiç dikkate almamaktadır. Asgari ücretliler,
net asgari ücretin ekim ayında 70 lira azalmasının önüne geçecek düzenlemeyi
bekliyor ama her şeyi torbaya dolduran AKP Hükûmeti buna yanaşmamaktadır,
asgari ücretlinin aldığı aylıkla nasıl geçinebildiğini hiç düşünmemektedir,
çalışanların vergi yükünü azaltmaya yönelik bir düzenlemeye gitmemektedir. 
Emekliler
de hâlâ banka promosyonu verilmesini bekliyor. Hükûmet emeklileri oyalamakta ve
sürekli aldatmaktadır. Yıllardır sözler verilmiş ama bir türlü becerememiş,
sözünü yerine getirememiştir. Emekliler banka promosyonu için sekiz yıldır
mücadele vermektedir. Herkes alıyor ama emekliler bir türlü alamıyor. 
Emeklilikte
yaşa takılanlar da umutla bir düzenleme bekliyor ama Hükûmet hiç oralı
değildir. Emeklilik için gerekli hizmet süresi ve prim ödeme gün sayısı dolduğu
hâlde yaş şartına takılanlar mağduriyet yaşamaktadır. Çalışma Bakanı kendisinin
de emeklilikte yaşa takılmasına rağmen bu talebe karşı olduğunu söylemektedir.
Emeklilikte yaşa takılanların birçoğu iş bulamıyor, yaşı nedeniyle kimse işe
almıyor. Sayın Bakan bunları biliyor mu? Bu insanların ailelerinin geçimini
nasıl sağlayabildiğini acaba hiç düşünüyor mu? Emeklilikte yaşa takılanlar
görmezden gelinmemelidir. 
AKP,
prim yükünün hafifletilmesi için işverenlere sağladığı aylık 100 liralık prim
desteğini esnafımıza ve çiftçimize vermemiştir. Esnafın ve çiftçinin yüksek
oranda artırılan BAĞ-KUR primlerini ödeyebilmesine imkân yoktur, vaziyet
ortadadır. O sebeple, işverenlere sağlanan 100 liralık prim desteği esnaf ve çiftçilere
de verilmelidir. Birçok esnaf ve çiftçimiz geçmişteki hizmetleriyle ilgili
sigortalılık kayıt ve tescili yapılmadığından bu sürelerini hizmetine
saydıramamakta ve bu nedenle emekli olamamaktadır. Söz konusu süreler daha önce
kayıt ve tescil edilmiş olma şartı aranmadan esnaf ve çiftçilerin hizmetine
sayılmalı, geçmiş hizmetlerin borçlanılmasına imkân verilmelidir. 
Değerli
milletvekilleri, tasarıyla, yatırımların teşvikine yönelik radikal düzenleme
yapılmaktadır. Ancak, yapılan düzenleme son derece muğlak yazılmış olup kötü
kullanıma açıktır. Ayrıca, işletme dönemine ilişkin verilecek agresif teşvikler
sektörde var olan diğer işletmelere karşı haksız rekabet oluşturabilecektir.
Yatırımın tamamlanması ve öngörülen istihdamın beş yıl sağlanması şartıyla
hazine taşınmazının talep edilmesi hâlinde bedelsiz devredilmesine yönelik
düzenlemeyle hazine arazilerinin birilerine peşkeş çekilmesinin önü
açılmaktadır. Yine, yatırımın devrine ilişkin hüküm, yatırımın hangi aşamada
devredilebileceğine dair açıklık içermediği için “çantacı” denilen aracıların
türemesine ve yolsuzluklara yol açabilecektir. 
Teşvikler
konusu önem arz etmektedir. Çünkü yöneticiler kamunun parasını dağıtırken hem
hesap verebilirliği hem de uygunluğu gözetmelidir. Tasarıda, teşvik kullanımında
ciddi esneklik sağlanmasına rağmen şeffaflığı ve hesap verebilirliği sağlayan
hiçbir unsur yer almamaktadır. O sebeple, yapılacak uygulamaların suistimale
açık olduğu bilinmelidir. Ülkemizin yatırım ihtiyacı vardır ve yatırımların,
üretimin artırılması için gerekli tedbirler alınmalıdır. AKP döneminde imalat
sanayisinin millî gelir içindeki payı düşmüş, yenilik ve teknoloji alanında
atılım yapılamadığı gibi geriye gidilmiş, yüksek katma değerli ve AR-GE yoğun
üretim yapısına geçilememiştir. Yüksek teknolojili ürünlerin sanayi üretimi ve
ihracatı içindeki payı 2002 yılına göre yarı yarıya düşmüştür. AKP hükûmetleri
inovasyonun yalnızca dedikodusunu yapmaktadır, ses var ama görüntü yoktur.
Küresel İnovasyon Endeksi sıralamasında 141 ülke arasında Türkiye 54’üncü
sıradadır. Türkiye yedi yıl içinde listede 9 sıra geriye düşmüştür. Bizim ülke
olarak ekonomide yeni ufuklara, yeni yollara, millî çarelere ihtiyacımız
vardır. Teknoloji geliştirebilen, yenilikçiliği, girişimciliği ödüllendiren,
ekonomik alan hâkimiyetini kurmak için küreyi kavrayan ve bilgi üretebilen bir
ekonomik atılıma ihtiyaç bulunmaktadır. Yenilik ve teknoloji altyapısı güçlü
olmayan ve imalat sanayisindeki sıçramaya dayanmayan bir üretim yapısıyla
yüksek büyüme hedeflerine ulaşılması mümkün değildir. 
Değerli
milletvekilleri, tasarının 43’üncü maddesiyle de terörle mücadelede hayatını
kaybeden şehitlerimizin eş veya çocuklarından birisi, eş ve çocuğu yoksa ana
veya babasından birisi tarafından ÖTV’siz araç alımına imkân sağlanmaktadır. Bu
düzenleme Milliyetçi Hareket Partisinin vaatleri arasında yer almakta olup
terörle mücadelede gazi olanlara da bu imkânın verilmesine yönelik önergemiz
maalesef kabul edilmemiştir. Gaziler de eşitlik gereği ÖTV’siz araç imkânından
yararlandırılmalıdır.
Tasarının 56’ncı maddesinde, 3713 sayılı Kanun
kapsamına girmese dahi atış, tatbikat veya diğer ateşli silah yaralanmaları
nedeniyle malul olan vazife ve harp malullerinin de ihtiyacı olan her türlü
ortez, protez ve diğer iyileştirici araç ve gereçlerin herhangi bir kısıtlama
getirilmeksizin Sosyal Güvenlik Kurumunca karşılanması öngörülmektedir;
böylelikle bazı gazilerimizin önemli bir mağduriyeti giderilmektedir. Türk
milleti için, şehitler nurlanmış, gaziler onurlanmış kahramanlar demektir.
Şehitlerimizin emanetlerine ve gazilerimize sahip çıkmak ve toplumda
kendilerine yaraşır bir hayat seviyesi sağlamak devlet ve millet olarak
hepimizin vazifesidir.
Son yıllarda şehit aileleri ve gazilere yönelik çok
önemli yasal düzenlemeler yapılmıştır ancak hâlen çözüm bekleyen bazı sorunlar
ve talepler bulunmaktadır. Şehitlerin birden fazla çocuğu varsa sadece birine
istihdam hakkı tanınmakta, diğerlerine sahip çıkılmamaktadır. Şehitlerin tüm
çocuklarının devlet kurumlarında istihdam edilmesi sağlanmalıdır. Şehitlerin ve
gazilerin ana ve babalarına bağlanan aylık her biri için asgari ücretin net
tutarından az olmamak üzere artırılmalıdır. Maluliyetlerinden dolayı sıkıntı
çeken gazilerimiz yaşlılık aylığı almak için zor şartlarda çalışmaktadır.
Engellilere sağlanan haklardan istifade eden bir kısım gazimiz 3600 prim gün
sayısıyla yaşlılık aylığı almaktayken diğer gazilerimiz bu haktan
yararlanamamaktadır. Gazilerimize 3600 günde emekli olabilme hakkı
tanınmalıdır. Kore ve Kıbrıs gazilerimize yapılan ayrımcı uygulama giderilmelidir.
Bu çerçevede, muharip gazilerin -sosyal güvencesi olsun olmasın- hepsine aynı
tutarda şeref aylığı ödenmelidir. Devlet Övünç Madalyası alanlara şeref aylığı
bağlanmalıdır.
2013 yılında 6495 sayılı Kanun’la getirilen
düzenlemeler neticesinde vazife malullerinin aylıklarında iyileştirme yapılmış
ve yüzde 25 zam verilmiştir ancak rütbeli ordu ve polis vazife malulleri
maalesef bu artıştan yararlanamamıştır. Ayrıca, memur olarak çalışanların da
aylıkları kesilmektedir. Ordu ve polis vazife malullerinin de yüzde 25 maaş
artışından yararlandırılması ve çalışmaya başladıklarında aylıklarının
kesilmemesi için düzenleme yapılmalıdır.
Terörle
mücadelede malul sayılmayacak derecede yaralanan, malul sayılmayan gaziler
hiçbir haktan yararlanamamaktadır. Sivil terör mağdurlarına yüzde 40 sakatlık
oranıyla aylık bağlanırken, yüzde 40’ın üzerinde sakatlık oranı olan ve malul
sayılmadığı için aylık bağlanmayan gazilerimiz bulunmaktadır. Terörle
mücadelede büyük kahramanlık gösteren, malul sayılmayan gazilerimize kimseye muhtaç
olmadan hayatlarını sürdürebilmeleri için aylık bağlanmalı, öncelikli iş hakkı
tanınmalı, onurla taşıyacakları “gazi” ibareli seyahat kartı ve faizsiz konut
kredisi hakkı verilmeli, özellikle de sağlık hizmetlerinde katılım payı
muafiyeti tanınmalıdır. 
Bu
arada, Milliyetçi Hareket Partisi olarak üzerinde önemle durduğumuz bir konuyu
burada tekrar gündeme getirmek istiyorum: Polislerimize her daim haklı olarak
övgüler düzülmektedir ancak polislerimiz sadece lafla taltif edilmekte,
yıllardır yaşadıkları mağduriyet bir türlü giderilmemektedir. Ağır çalışma
şartları, geçim sıkıntısı ve ödenemeyecek boyuta yükselen borçları nedeniyle
bunalıma giren polisler vardır. AKP hükûmetleri, geçmişte sözler de vermiş
olmasına rağmen polislerimizin, özellikle de emekli polislerimizin
sıkıntılarını çözecek bir düzenlemeyi yapmamıştır. Polislerimiz emekli olunca
maaşı yarı yarıya düştüğünden yaş haddine kadar çalışmak zorunda kalmaktadır,
emekli olunca da şiddetli geçim sıkıntısı çekmekte, yeniden iş bulabilmek, gelir
elde edebilmek için çabalamaktadır. Emniyet mensuplarının başlıca isteği, ek
göstergelerinin yükseltilmesi ve çalışma şartlarının iyileştirilmesidir.
Polislerimiz 3600 ek göstergeyi haklı olarak istiyor. Birlikte kahramanca
mücadele verdikleri astsubaylara ve kamuda emsal alınabilecek birçok kadroya
verilen 3600 ek göstergenin kendilerine de verilmesini istiyorlar. Milliyetçi
Hareket Partisi olarak, emniyet çalışanlarının özlük haklarını ve çalışma
şartlarını iyileştirecek, polislerimize 3600 ek gösterge verilmesini de içeren
düzenlemenin bir an önce yapılmasını istiyoruz. Gelin, oy birliğiyle bu
konuları bu torba kanuna dâhil edelim, bu onuru hep birlikte yaşayalım.
Polislerimize, şehitlerimizin emanetlerine ve gazilerimize hep beraber sahip
çıkalım.
Değerli
milletvekilleri, son dönemde torba torba düzenlemeler yapılmakta, her biri
70-80 maddelik kanunlar çıkarılmakta ama ne hikmetse çiftçi ve köylümüze hiç
piyango vurmamakta, çiftçimize yönelik bırakın torbayı bir paketçik bile
yapılmamaktadır. Ülkemizde köylü ve çiftçi zor günler yaşamaktadır. Tarımda
sorunlar çığ gibi büyürken AKP Hükûmeti inatla duyarsız kalmaktadır. 
Bakınız,
Sosyal Güvenlik Kurumuna kayıtlı zorunlu sigortalı çiftçi sayısı her geçen yıl
azalmakta olup son açıklanan mayıs ayı verilerine göre bir yılda 110 bin kişi
azalmıştır. Tarımın başkenti olan Konya’daki çiftçilerimiz afetlere de maruz
kalmıştır. 2015 yılının ekim ayından itibaren Konya Ovası’nda yüksek düzeyli
bir kuraklık söz konusu olmuş, yeterli yağışın olmaması nedeniyle başta hububat
üretiminde önemli oranda düşüşler bulunmaktadır. 
Yine,
geçtiğimiz aylarda Bozkır, Güneysınır, Ereğli, Karapınar, Çumra, Beyşehir,
Ilgın ilçelerimiz başta olmak üzere Konya’da meydana gelen dolu ve sel
afetinden üreticilerimiz büyük zarar görmüştür. Tarım il müdürlüğünün
tespitlerine göre, zararın boyutu ortalama yüzde 60 düzeyinde olup,
Güneysınır’da yüzde 85, Bozkır’da yüzde 80, Ereğli’de yüzde 65 oranında zarar
söz konusudur. Çiftçilerimiz çaresiz kalmış, devletinden bir yardım eli
uzanmasını beklemektedir. Afetlerden zarar gören üreticilerimizin beklentileri
karşılanmalıdır. Üreticimizin sorunlarına duyarsız kalınmamalı, kapsamlı bir
destek paketi acilen uygulamaya konulmalıdır. 
Çiftçilerin
tarımsal kredi ve elektrik borçlarının ilk yılı ödemesiz, birkaç yıla yayılması
suretiyle faizsiz ertelenmesi sağlanmalıdır. Üreticilerin mazotunu, gübresini
alabilmeleri, tarlasını işleyebilmeleri, üretimlerini sürdürebilmeleri için
afetten zarar gören bölgelerde faizsiz ya da düşük faizli ve uzun vadeli kredi
imkânı verilmelidir. Hükûmet, mağduriyet yaşayan çiftçilerimize muhakkak yardım
eli uzatarak şefkat ve iyi niyet göstermelidir.
Çiftçimiz
bankalar tarafından kıskaca alınmıştır; tarlası, bahçesi ipoteklidir.
Çiftçimizin kredi borçları 2002 yılında sadece 530 milyon lira iken dün
açıklanan BDDK verilerine göre 2016 Haziran ayı itibarıyla 70,3 milyar liraya
ulaşmıştır. AKP, çiftçimizi tam 133 kat borca sokmuştur. Çiftçinin kredi borcu
son altı ayda yüzde 15, son bir yılda yüzde 31,4 artmıştır. Borç tuzağına düşen
ve borçlarını ödeyemez hâle gelen, artık sadece ihtiyaçlarını karşılamak için
banka kredi kuyruklarında bekleyen çiftçilerimiz geçimlerini sağladıkları ve
alın teriyle ekmeklerini kazandıkları arazilerini haraç mezat satmak zorunda
kalmaktadır.
Teşekkür
ediyorum, saygılar sunuyorum. (MHP sıralarından alkışlar)
BAŞKAN
– Teşekkür ederim Sayın Kalaycı.
Tasarı
üzerinde, Halkların Demokratik Partisi Grubu adına Şanlıurfa Milletvekili Sayın
Osman Baydemir konuşacak.
Buyurun
Sayın Baydemir. (HDP sıralarından alkışlar)
HDP
GRUBU ADINA OSMAN BAYDEMİR (Şanlıurfa) – Sayın Başkan, saygıdeğer
milletvekilleri; kırk yasada değişiklik yapan ve bana göre darbenin devamı
niteliğinde olan yasa tasarısı üzerinde, 6 milyonluk iradeyi temsil eden ancak
temsil etmiş olduğu 6 milyon iradeye rağmen yok sayılan, ötekileştirilen,
kriminalize edilmeye çalışılan HDP Grubu adına söz almış bulunuyorum. 
Şüphesiz
ki bu yasa tasarısı, yasalaşması durumunda, içerisinde barındırmış olduğu kimi
maddeler itibarıyla yeni fay hatları açacaktır, yeni siyasi fay hatları
açacaktır. Zaten şu anda yeteri miktarda fay hattı var. Yeni yaralar açacaktır.
Zaten toplumun şu anda tedaviye, merheme ihtiyaç duyduğu yeteri miktarda
yaralar var. Kırk yasada değişiklik öngörülüyor. İç hukuk açısından neresinden
bakarsanız sakat bir anlayış, sakat bir pratik, sakat bir uygulamaya bir kez
daha Parlamento tanıklık ediyor. Yetmiyor, Parlamento bu hatanın neredeyse
zemini hâline dönüştürülüyor. Normal koşullarda bugün Parlamento çatısı altında
bulunan bütün ihtisas komisyonlarından geçmesi gerekiyordu bu tasarı
içerisindeki bütün maddelerin. Ama gelin görün ki sadece Plan ve Bütçe
Komisyonunda irdelendi, tartışıldı. Anayasal denetimden geçmesi gerekiyor.
Maalesef, anayasal denetimden geçmedi ve istişare hukukuna göre, müzakere
hukukuna göre, ortak paydalarda buluşma hukukuna göre dizayn edilmesi
gerekiyordu. Maalesef bunların hiçbir tanesi gerçekleşmedi. Müsaadenizle, Sayın
Bakan da burada, sayın grup başkan vekili de burada, belki en son söyleyeceğim
hususu başta ifade etmek istiyorum HDP Grubu adına: Gelin toplumsal yaraları
derinleştirme, gelin toplumsal fay hatlarını derinleştirme, büyütme, yenisini
eklemekten vazgeçin. Özellikle bu torba yasa içerisinde, Şırnak, Hakkâri ve
belediyelere yönelik kayyum atama, yani darbe hukukunu getirme düzenlemelerini
torba yasa içerisinden çekelim. Geriye kalan bütün maddeleri yine önergelerle,
yine istişarelerle, yine tartışmalarla, ortak akılla oluşturmanın çabasını
ortaya koyalım. 
Müsaadeniz
olursa ben tek tek maddeler üzerinde bir irdelemeye girmeyeceğim bugün. HDP
Grubu olarak, insani, ahlaki, siyasi sorumluluğumuzun gereği olarak, bugün
Parlamento çatısı altında bir kez daha çağrılarda bulunmak istiyoruz, bir kez
daha ortak akla davet etmek istiyoruz, bir kez daha iktidarı kin duygusundan
arınmaya davet ediyoruz, bir kez daha bu ülkeyi felakete sürükleyen
politikalardan vazgeçmeye davet etmek istiyoruz. 
Bundan
on dört yıl önce, iktidar partisi, topluma, askerî vesayete karşı, ekonomik
gelir dağılımındaki adaletsizliğe karşı, ama aynı zamanda, Türkiye’yi Avrupa
Birliğine taşıyacak yeni bir bakış açısıyla ve şüphesiz ki Kürt sorununu
çözmeye dair perspektif, temenni ve iddialarla toplumun huzuruna çıktı ve her
seçimde almış olduğu reyden daha fazla bir temsiliyetle bu Parlamentoda yerini
edindi. Daha fazla temsiliyet çünkü temsiliyette adalet ilkesini zedeleyen,
ortadan kaldıran yüzde 10 barajı vardı ve HDP ilk defa bir darbe anayasasını
deldi, cuntanın getirmiş olduğu Anayasa’yı deldi; halkın hür iradesine bugün
çatışma zemini olan bütün sorunların -HDP perspektifi açısından baktığımızda-
şiddetsiz, çatışmasız çözümüne olanak tanıyan bir sayfa açıldı; maalesef, o
sayfa 8 Haziran sabahı itibarıyla tanınmadı, berhava edildi. 
İki
temel düsturdur bugün bizim içerisinde bulunduğumuz handikabın sebebi:
Bunlardan bir tanesi, Türkiye’nin Suriye politikası yani özü itibarıyla Kürt
karşıtlığı politikası, Orta Doğu coğrafyasında âdeta sıfır sorundan merhabanın
verilebileceği tek bir ülkenin, tek bir dinamiğin kalmadığı bir zemine dönüştü.
Bir diğeri de tek başına iktidar olma uğruna, bir kez daha, şiddete geri
dönüldü. 
Suruç
ve Ceylanpınar; dönemin Başbakanının beyanıyla bardağı taşıran damla
Ceylanpınar. İşte, bugün dosyalara bakıyoruz, altındaki imzalara bakıyoruz,
savcılarına, hâkimlerine, polis şeflerine bakıyoruz, neredeler biliyor musunuz?
Darbe girişiminden dolayı şu anda cezaevindeler ama o dönem bir iş birliği söz
konusuydu, çok açık ve net söylüyorum, iş birliği söz konusuydu. Bugün darbeye
en ilkeli, en net duruşu ortaya koyan HDP, neredeyse en ilkeli, en net duruşu
ortaya koyan HDP ve cuntacılardan yıllardır çeken Kürt halkı, bir nevi darbenin
faturasının çıkarılmış olduğu kesim hâline dönüştürülüyor. 
Ben
size bir yaşanmışlığımı ifade edeyim: Avukat stajyeriydim, devlet güvenlik mahkemesinde
derdest olan bir davayı izliyordum; cumhuriyet savcısı esas hakkındaki
mütalaasını okudu, “Yasa dışı örgüte yardım ve yataklık suçu işlendiği sabit
olduğundan sanığa Türk Ceza Kanunu’nun 169’uncu maddesi gereği üç yıl dokuz ay
hapis cezası verilmesine…” diye mütalaasını açıkladı. Mahkeme başkanı, sanığa
sordu. Sanık Türkçe bilmiyordu. Tercümeden sonra kalktı, elini kaldırdı, dedi
ki: “Sayın hâkim, “…”(*) Hâkim sordu mübaşire: “Ne demek “…”(*)
“Sayın Başkan, Türkçe bilmiyor, ‘Cezanın yarısı.’ diyor.” dediler. Hâkim döndü
sordu muhtara: “Muhtar, niye yarısı?” Dedi: “…”(*) “Hâkim bey, senin
başına yemin ederim ki yardım var, yardım verdim, geldiler, silahlıydılar,
ekmek verdim ama yatak vermedim.” “…”(*) 
Hepinizin
başına yemin ederim ki on iki yıl boyunca cemaatle olan hukukunuzda,
ilişkinizde hem yardım vardı hem yatak vardı, hem yardım hem yatak… (HDP
sıralarından alkışlar) Şimdi hem yardımın hem yatağın olduğu bir zemin
içerisinde kalkıp bu cuntanın, bu darbenin, bu hukuk dışı örgütlenmenin, devlet
içerisindeki hukuk dışı örgütlenmenin faturasını Kürt’e çıkarmak, kusura
bakmayın, bir kez daha yetmiş yıllık devlet politikasına, “Alavere dalavere
Kürt Mehmet nöbete” politikasına geri dönmektir. Bu politikayı reddediyoruz,
HDP olarak bu politikayı reddediyoruz; bundan dolayıdır ki, gelin, bu
uygulamalardan vazgeçin diyoruz. Bir kez daha dönüp geçmişimize, tarihimize
bakalım. Öyle bir zemin içerisinde yaşıyoruz ki âdeta toplum “SS” yasasıyla,
“SS” kararnamesiyle yürütülmek isteniyor. Nedir “SS” yasası, “SS” kararnamesi?
Toplumda satın alabileceğin dinamikleri satın al, satın alamayacaklarını da
sindir. İşte, bu yasa aynı zamanda onun yasasıdır çünkü toplum bir şekliyle,
uluslararası büyük sermaye bireysel emeklilik sistemiyle, yerli ve yabancı
büyük sermaye otomotiv sektörüne verilen ÖTV muafiyetiyle sus payı veriliyor,
inşaat sektörü düşürülen faizlerle hızlandırılıyor, sus payları ve paylaşım
için cumhuriyet tarihinin birikimi olan yüz yıllık kurumlar özelleştiriliyor ve
buna kaynak oluşturuluyor. Biz ne susuyoruz ne de satın alabileceğiniz bir
gücüz, bir yapıyız. Her iki politikaya da karşı çıkıyoruz ve karşı çıkmaya da
devam edeceğiz.
Bakın,
bu yasa içerisinde yine, çatışmalarda hayatını yitirmiş olan ailelerimize
ÖTV’siz araç alma hakkı, fırsatı veriliyor. Ne kadar güzel değil mi,
alkışlanacak bir husus değil mi? Oysa, bu toplumun evlatlarını koruyun,
evlatlarını; çatışmalarda ölmesini önleyin, ölmesini. Gelin, beraber bunu
yapabiliriz, bunu başarabiliriz. Nasıl mı? 2013’te nasıl başardıysak yine aynı
şekilde bunu başarabiliriz, bunu sağlayabiliriz.
Bu
itibarla da bu yasa, bir kez daha söylüyorum, şerden daha büyük şerler çıkarma
yasasıdır ve bunu ifade ederken lütfen, bir tehdit olarak da algılamayın. Ben
on yıl boyunca kadim şehir olan Diyarbakır’ın büyükşehir belediye başkanlığını
yaptım. Ne demek oluyor? Hakkında soruşturma açılmış, cumhuriyet savcılığı
tarafından herhangi bir konuda soruşturma açılmış bir belediye başkanını
bakanlık, valilik veya kaymakamlık görevden alabilecek. Suçların şahsiliği ama
aynı zamanda “masumiyet karinesi” diye bir husus vardır. Hakkında her iddia
olunan kişi nasıl suçlu kabul edilebilir?
Bugün
itibarıyla, bu yasa geçtikten sonra, ben açık ve net söylüyorum, Kürt
coğrafyasında DBP’li tek bir belediye başkanı dışarıda kalmayacak, tamamı
görevden alınacak. DBP’li neredeyse tek bir meclis üyesi kalmayacak, hepsi
içeri alınacak, hepsi görevden alınacak ve yerine kayyum atanacak. Peki,
buradaki yazı doğru mu, değil mi; Allah’ınıza, dininize, imanınıza, kitabınıza
bu yazı doğru mu, yalan mı? Ben size soruyorum: Egemenlik kayıtsız şartsız
milletin midir? E, yalan, yalan!
AHMET
YILDIRIM (Muş) – Yazıda doğrudur.
OSMAN BAYDEMİR (Devamla) - Egemenlik kayıtsız şartsız
milletin olsa bu milletin Meclisi, bu milletin Parlamentosu halkın yüzde
76’sının, yüzde 80’inin, yüzde 52’sinin, -her neyse- yüzde 55’inin oyuyla
seçilmiş olan belediye başkanını nasıl İçişleri Bakanı görevden alabiliyor
yahu? Nasıl alabiliyor? (HDP sıralarından alkışlar) Yetmiyor, o da yetmiyor,
belediyenin mal varlığına valilik el koyabiliyor, Bakanlık el koyabiliyor;
yetmiyor, 1982 cunta Anayasası ha, cunta Anayasası mali özerklik vermiş
belediyeye, el koyuyor. Bu nedir Allah aşkına, bu nedir? Eğer biz bilmiyorsak
kuliste gelin bize anlatın, bu nedir? Bizim algıladığımız ne biliyor musunuz?
Bunun adı sömürge hukukudur, sömürge hukuku. (HDP sıralarından alkışlar)
Sömürge hukukudur. Bir vali yetmiyor bir diğer valiyi atıyorsunuz büyükşehir
belediyesine, ilçe belediyesine bir başka kaymakamı atıyorsunuz; tabiri caizse
bir başka şefi atıyorsunuz. Bundan üretim olmaz. Yaşadım ben, Büyükşehir
Belediye Başkanıyken Sur Belediye Başkanımız görevden alındı. İki yıl boyunca
kim Sur Belediyesini yönetti biliyor musunuz? 
AHMET YILDIRIM (Muş) – Şimdi içeride. 
OSMAN BAYDEMİR (Devamla) - Şimdi darbeden yargılanan
bir vali yardımcısı. 
Yahu, Allah’tan korkulur. Biraz akıl, biraz akıl, biraz
akıl… Bu nasıl bir kindir, bu nasıl bir öfkedir ki esir almış ha, âdeta esir
almış. Oysaki bu darbe mekaniği, cunta mekaniği hepimize bir fırsat verdi; bir
kez daha siyaset mekanizmasını işletmek, bir kez daha diyalog zemininde bir
araya gelmek ve bir kez daha çatışmasız bir toplum inşa etmek. Çok açık ve net,
bu bir darbe hukukudur, bu bir sömürge hukukudur, bu aynı zamanda şiddete
davettir. (HDP sıralarından alkışlar) Yapmayın, yapmayın, yapmayın… 
Bugün
bizim yapmamız gereken, şiddeti tahrik etmek, teşvik etmek değil şiddeti
durdurmaktır. Kayıtsız ve koşulsuz HDP olarak şiddete karşıyız kimden gelirse
gelsin çünkü şiddetin bizi götürebileceği sağlıklı, sıhhatli bir liman yoktur.
Bundan sonraki şiddet, çok açık ve net söylüyorum halklarımızı, daha açık bir
ifadeyle Kürtleri, Türkleri, Sünnileri, Alevileri, diğerlerini, ötekileri karşı
karşıya getirme riskini bünyesinde barındıran bir şiddettir. Cunta, şükürler
olsun ki, başarılı olmadı ama şu andaki üst akıl Türkiye'yi iç savaşa
götürmekte kararlı, ısrarlı. Biz bunu anlamıyoruz, biz buna anlam veremiyoruz. 
İkinci
bir husus: Şırnak, 1990 yılında -bir deli bir kuyuya bir taş atar, kırk akıllı
çıkaramaz- güvenlik perspektifiyle, sadece ve sadece güvenlik perspektifiyle,
daha fazla asker, daha fazla çatışma, daha fazla erzak, daha fazla ölüm diye il
yapıldı. Aradan yirmi altı yıl geçti. Ne değişti? Aynı mantık, aynı saik
Şırnak’ı il yapıyor; aynı mantık, aynı saik Şırnak’ı il statüsünden çıkarıyor.
Ya, Allah aşkına yediden yetmişe Şırnak bir yıldır zaten cezalandırıldı.
Şırnak’ın yarısı yok şu anda, bütün binalar bitti, kül oldu. Kasrik Boğazı ile
Şırnak merkeze kadar o 30 kilometrelik halka içerisinde tamı tamına 68 bin
insan şu anda çadırda yaşıyor çadırda, derme çatma barakalarda yaşıyor. Olması
gereken, yapılması gereken, o darbeci generallerin yakıp yıkmış olduğu o şehrin
yaralarını sarmak idi, o şehri yediden yetmişe cezalandırmak değil. 
Kürt
halkının neredeyse manevi dünyasının, Kürt halkının kültür dünyasının, Kürt
halkının edebiyat dünyasının, Kürt halkının tarihinin baş şehirlerinden bir
tanesidir Hakkâri. Buradan Hakkâri’ye, Şırnak’a binlerce kez selam olsun. (HDP
sıralarından alkışlar) Hakkâri’yi ve Şırnak’ı ilden düşürmek demek topyekûn
Kürt halkına “Ben senin dilini, kültürünü, kimliğini tanımıyorum."
demektir. Belediyelere kayyum atamak, sömürge valisi atamak demek, Kürt halkına
bu çatı altında, Türkiye Büyük Millet Meclisinde “Ey Kürtler, senin yerin
yoktur." demektir. Kürtler ne yapacak o zaman, ben sorarım size; ne
yapacak, ne yapmalı? Siz Kürt olsanız ne yaparsınız? Bunca işkence, bunca
çabaya rağmen, bunca el uzatmaya rağmen ötekileştirme, dışlama; nedir bunun
çaresi? Çok açık ve net söylüyorum: Bunun çaresi kavga değil, milliyetçilik,
ırkçılık zırhından, zihniyetinden sıyrılmaktır; tarihten dersler çıkarmaktır. 
Gelin
bir kez daha ezber bozalım, hep beraber ezber bozalım. Bu sorunun adı “Kürt ve
kürdistan sorunu”dur. Kürt ve kürdistan sorununun çözümü siyasidir, zemini
Parlamentodur, diyalogdur, ortak paydalarda buluşmaktır; şiddet değildir. Bu
şiddet, tıpkı 1 Kasım öncesi şiddet gibi, nasıl ki 1 Kasım öncesi şiddet tek
başına AK PARTİ’yi Hükûmet yaptıysa, AK PARTİ’yi iktidar yaptıysa bu şiddet de
bir müddet darbe mekaniğinin o kirli kısımlarını halı altına sermenize katkı
sunabilir, toplumun sorgulamasının önüne geçebilir ama emin olun, nasıl ki o
zaman yılana sarıldınız ve yılan daha sonra sokmaya çalıştıysa bugünkü ittifak
da, Kürt’e karşı, Kürt düşmanlığına dair oluşan ittifak da âdeta yılana
sarılmaktır. (HDP sıralarından alkışlar) Çünkü kim faşizme sarılırsa faşizm
eninde sonunda onu ısırır. 
Yazıktır,
günahtır. Çocuklara yazıktır, günahtır. Dün ölen çocuğa yazıktır, günahtır. O
masumlara, o bebelere, Taybet analara, aynı zamanda Miray bebelere; hepsine
yazıktır, günahtır. Parlamentonun sorumluluğu, bizlerin sorumluluğu -açık ve
net söylüyorum- biat etmek değildir, gerçekleri haykırmaktır. Bir kez daha ayna
tutuyoruz. Bir kez daha, gelin yol yakınken, henüz telafisi imkânsız değilken
bu yasa tasarısını bu akşam istişare edelim. Ben çağrıda bulunuyorum: Grup
başkan vekillerimiz, bu akşam yemekte bir araya gelin, “Ne yapabiliriz?” diye
istişarede bulunun. 
Bir
şey daha ifade edeyim: Çatışma durmalı bu ülkede. PKK’nin de şiddeti durmalı,
devletin de şiddeti durmalı, AKP’nin de şiddeti durmalı; durmalı bu ülkede;
işkenceler durmalı, toplu cezalandırmalar durmalı. Daha dün Ceylânpınar
ilçemizde bir ilçe yöneticimiz gece yarısı gözaltına alındı ve reddediliyor,
“Yok.” deniliyor. Bakın, yeni bir süreç başlıyor, yeni bir süreç. 1990’lar
tekrar canlandırılıyor. Eğer şiddeti durdurmak istiyorsak -ki biz bu konuda
açığız, netiz, bugüne kadar ortaya koymuş olduğumuz duruşu fazlasıyla
sürdürürüz- gelin, hep birlikte tecridi kaldıralım. Tecrit barışa darbedir,
tecrit şiddete davetiyedir. (HDP sıralarından alkışlar) 
Tecridin
kalkmasıyla birlikte Parlamento çatısı altında bir kez daha diyalog, müzakere
zeminini oluşturan bir ortak akıl komisyonunu oluşturalım. Görün bakın, bu ülke
dinamikleriyle birlikte, Kürt’üyle birlikte, Kürdistan coğrafyasıyla birlikte
bütünün parçası olarak nasıl bütün zorlukları, bütün zahmetleri göğüsleme
kapasitesini ortaya koyabiliyor. 
(Mikrofon
otomatik cihaz tarafından kapatıldı)
OSMAN
BAYDEMİR (Devamla) – Ama siz Kürt’ü yok sayarsanız Kürtler varlığını, kendisini
tanımayan hiçbir kudrete teslim etmeyecektir, armağan etmeyecektir. 
En
derin saygılarımı sunuyorum. (HDP sıralarından alkışlar)
BAŞKAN
– Teşekkür ederim Sayın Baydemir.
Cumhuriyet
Halk Partisi Grubu adına İzmir Milletvekili Sayın Zekeriya Temizel konuşacak. 
Buyurun
Sayın Temizel. (CHP sıralarından alkışlar)
CHP
GRUBU ADINA ZEKERİYA TEMİZEL (İzmir) – Teşekkür ederim Sayın Başkan.
Değerli
milletvekilleri, önünüzde bir kanun tasarısı var, adı oldukça uzun. İşin garip
kısmı, içeriği adıyla uyumlu olmayan bir kanun tasırısı. Varlık fonu kurulması
hakkındaki kanun tasarısı olarak gelip… Varlık fonuyla ilgili şu anda Plan
Bütçe Komisyonunda görüşülen bir kanun teklifi var. Meclisimizin bu tür kanun
tasarılarıyla, bu şekildeki çalışma yöntemiyle uğraşıyor olmasını gerçekten
üzücü bulduğumuzu burada ifade etmek istiyorum. 
Meclis
kanun yapıcıdır, Meclis tasdik makamı değildir. O nedenle de sadece “411 sıra
sayılı Kanun Tasarısı” demekle yetinmekten ötürü gerçekten hicap duyuyorum ama
411 sıra sayılı Kanun Tasarısı üzerinde Cumhuriyet Halk Partisi adına söz
aldım, diyerek başlamak zorundayım. 
Sözlerime
başlarken Diyarbakır saldırısını lanetliyorum, yaşamını kaybedenlere rahmet, yaralılara
da sağlıklar diliyorum. 
Değerli
milletvekilleri, ülkemiz, göz bebeğimiz, demokratik cumhuriyetimiz terör
saldırıları altında. Hangi gün, nereden ne geleceğini artık bilemez bir hâle
geldik. Terör örgütleri demokratik rejime saldıracak, darbeye teşebbüs edecek
kadar alçaklaştı ancak halkımızın demokrasiye kararlılıkla sahip çıkması,
siyasi partilerin tümünün kararlılıkla darbeye karşı tavır alması sayesinde
şimdilik bu badireyi atlattık. 
Değerli
milletvekilleri, böyle badirelerden çıkarken siyasetin de normal dönemlerin
davranışlarını sergilemesi beklenmemelidir. Demokratik cumhuriyetin
korunmasında gereken hassasiyeti gösterenler, ülkenin önceliklerini göz önüne
alarak gündemlerini belirlemeli, üzerinde mutabakat sağlanan konularda hukuk
devleti ilkelerini gözeterek düzenlemeler yapmalı, toplumdaki tedirginliği bir
an önce gidermek için devlete duyulan güveni yeniden tesis etmelidir. Önemli
olan bu zemini oluşturmak, yurttaşlara dışlanmışlık duygusu yaşatacak
düzenlemelerden kesinlikle kaçınmaktır. Toplumdaki gerginliği artıracak,
yurttaşlarımızı tedirgin edecek düzenlemeler bugünün sorunu olamaz. 
Peki,
biz ne yapıyoruz? Biz torba yasa çıkarıyoruz. Yangından mal kaçırırcasına,
doğru dürüst tartışmadan, neye hizmet ettiğini ve hangi sonuçları doğuracağını
gerçek anlamıyla anlamadan ve anlatamadan torba yasalar yapıyoruz, bu yasaların
içerisinde Anayasa’ya aykırı maddeler düzenliyoruz. 
Değerli
milletvekilleri, ne yapıyoruz, ne yapmaya çalışıyoruz? 80 maddelik bir kanun
tasarısı görüşüyorsunuz. Tasarı defin ruhsatlarıyla ilgili başlıyor, “Hakkâri
ve Şırnak illeri kaldırılmıştır.” diye bitiyor. Defin ruhsatlarıyla başlayıp da
“Hakkâri ve Şırnak illeri kaldırılmıştır.” diye bitmesi trajikomik bir olaydır.
Veleddalin amin! (CHP sıralarından alkışlar)
BÜLENT
YENER BEKTAŞOĞLU (Giresun) – Maalesef öyle. 
ZEKERİYA
TEMİZEL (Devamla) – Olamaz böyle bir kanun düzenlemesi. Bu Meclis böyle bir
kanun düzenlemesini hak etmiyor. 
Şimdi,
değerli arkadaşlar, görüştüğümüz kanun tasarısının torba yasa olarak, daha
doğrusu temel yasa olarak görüşülmeyeceğine ilişkin, oturup, daha önceki
konuşmalarımızda uzun uzun saydığımız şeyleri bir daha saymayacağız ancak sizi
temin ederim ki bu şekildeki 80 maddelik bir kanun tasarısı temel yasa olamaz,
olması mümkün değildir. Bu, sadece ve sadece çok özel durumlara bireysel
çözümler, hatta nokta bazında çözümler oluşturan bir yasa kapsamına girer. 
İç
Tüzük ihlallerini düzenleyen herhangi bir şeyimiz yok. “İç Tüzük’e aykırıdır.”
diye istediğiniz kadar bağırın, “Bu eylemli bir İç Tüzük değişikliğidir.” deyip
geçiriyor, Anayasa Mahkemesi de bunu böyle görüyor, Meclis de böyle görüyor.
Bunu sürdüremezsiniz. 
Torba
yasayla getirilen konular çoğaldıkça, herkes sorununu getirip orada çözmeye
çalışıyor. En tehlikeli olan da kuvvetler ayrılığı ilkelerinin bu tür
düzenlemelerle ortadan kaldırılıyor olması. Yasa yürürlükte, o yasaya uygun
olarak idare bir işlem yapıyor, idari işlem yargıya gidiyor, yargı kararını
veriyor. Bu durumda olan nedir? Yargının kararına uymaktır, ama ilgili yasayı
değiştirmeden yargının kararını ve sonuçlarını ortadan kaldıracak bir yasa
düzenlemesi yaparsanız bu ne olur? Bu, yasamanın yargının görevlerine el
koyması olur. Toptancı bir yaklaşımla, kanunla, yargıyı ve idareyi tam
anlamıyla dışlamak anlamına gelir. Bunu da yapamazsınız, bu da Anayasa’ya
aykırı. Elinizdeki kanun tasarısında bunun gibi maddeler var. 
Şimdi,
Meclisin bu tür yasalarda bir tasdik makamı olarak kullanılması olgusunu bu
şekilde sürdürmesinin uluslararası yansımasını bir düşünün. Şu anda bizler, bir
taraftan torba kanun maddeleriyle bu düzenlemeleri yapmaya çalışıyoruz, bir
taraftan da uluslararası hukuka uygun düzenlemeler yaparak uluslararası
yatırımcıları ülkemize çağırırken diyoruz ki: “Gelin, bakın, biz burada çok iyi
teşvikler veriyoruz, düzenlemeler yapıyoruz.” Değerli milletvekilleri,
insanların verilen vaatlere değil de yapılan düzenlemelerin niteliğine
baktıklarını, bu niteliğe göre davrandıklarını asla göz ardı etmeyin; yok böyle
bir olay, böyle bir olayı kesin olarak gerçekleştiremiyorsunuz. Şu anda bir
sürü derecelendirme kuruluşu Türkiye Cumhuriyeti’nin reform yapma kapasitesinin
olduğunu ve bu kapasiteyi evrensel kurallara uygun bir şekilde kullanabildiğini
görmeye çalışıyor; eğer bunu göremezse de ülkenizi “yatırım yapılacak ülkeler” grubundan
çıkartıyor. Peki, biz bu düzenlemelerle reform yapma kapasitemizi insanlara,
yatırım yapacaklara, diğer ülkelere gösterebiliyor muyuz? Sorun burada.
Bu
torba yasa tasarısı 80 madde; 37 tane kanunda değişiklik yapıyor. Değerli
arkadaşlar, sadece değişiklik maddelerini okumaya kalksam buradaki yirmi
dakikaya asla sığdıramam, onların içeriğine girsek tamamen boğulur kalırız.
Temel yasa olarak görüşülüyor. Bundan sonra ne yapacaksınız? Üç bölüme
ayırdınız; onar dakikadan yarım saat. Mümkün değildir bu kanunlarda ne
getirdiğinizi ve neler yaptığınızı görmeniz, olmaz böyle bir olay. Ama bu yasa
tasarısıyla getirilen ve asla kabul edilemeyecek, toplumda ciddi anlamda
huzursuzluk yaratan birkaç tane konuyu burada açıklamak zorundayız. 
Değerli
arkadaşlar, bu yasa tasarısının 35’inci maddesiyle, şu anda toplumda ciddi
olarak tedirginlik yaratan bir uygulama geliyor özellikle kamu işletmeleriyle
ilgili olarak, varlıklarını Özelleştirme İdaresi yoluyla satmalarına ilişkin
bir düzenlememiz var 35’inci maddede. Tasarının gerekçesinde diyor ki:
“Profesyonel hizmet sunmak.” Yani “Özelleştirme İdaresi bu satış işlemlerini
iyi bilir, sizin mallarınızı bu satsın.” Peki, altında yatan gerçek nedenler?
Profesyonel hizmet o kadar önemli değil. Bu kuruluşlar 2886’ya tabi yani İhale
Yasası’na tabi, birçok kanuna tabi. Özelleştirme İdaresine geçtiği andan
itibaren bu kanunlara tabi değilsiniz. 
Çok
daha önemlisi, bir devletin böyle bir kanun çıkaracağını anlayabilmek gerçekten
mümkün değil. Bu kuruluşlara kamu görevi verilmiş, kuruluş kanunlarıyla kamu
görevi verilmiş. Kamu görevi yapmak üzere kurulmuş bunların hepsi; yasalarında
var, kuruluş yasalarında var, daha önceden işledikleri, yaptıkları işlemlerinde
çok net olarak görülüyor kamu görevlisi oldukları. Bunların, olabilir, bir
gayrimenkulü artabilir, bir şeyleri artabilir; bunu da ona uygun olarak
kullanmak zorunda kalabilirler. Ancak, bunun satışını yapmaya kalktıkları zaman
bunu Özelleştirme İdaresine verecekler. Örneğin, Millî Piyango İdaresinin
Kızılay’daki binası. Millî Piyango İdaresi orayı satmaya kalktığı zaman bunu
Özelleştirme İdaresine verecek. Özelleştirme İdaresinin neyi var? İmar durumunu
değiştirme yetkisi var, değiştirecek. 50 katlı veriverdi, 5 milyar liralık bina
50 kat olarak değerini artırmış oldu. İşte, devletin tevessül ettiği satış
yöntemi bu. Bir devlet rant yaratmaz, bir devlet özellikle ve özellikle rant
yaratarak kendisine gelir sağlamaz. Kamu yararı ilkesi bu nedenle önemlidir. 
Tahsis
edilen gayrimenkuller nitelik değiştirir değerli arkadaşlar. Siz bir kuruluşa
bir gayrimenkulü verdiğiniz, tahsis ettiğiniz andan itibaren o kuruluşun
amaçlarına uygun olarak kullanılmak üzere nitelik değiştirmiştir. O kuruluşu
ortadan kaldırmadığınız sürece, yasalarını değiştirmediğiniz sürece istediğiniz
anda onu bir metaya çeviremezsiniz. Çevirirseniz adınız “devlet” olmaz. 
Değerli
arkadaşlar, kanun tasarısının defin ruhsatlarıyla başlayıp Hakkâri ve Şırnak
illerinin kaldırılmasıyla bittiğini söyledim. 2 tane ilimiz “Kaldırılmıştır.”
cümlesiyle, 3 kelimeyle kaldırılıyor: “Hakkari İli kaldırılmıştır.”, “Şırnak
İli kaldırılmıştır.” Hepiniz ülkemizdeki hemşehrilik duygusunun ne anlama
geldiğini bilirsiniz. Bu bir statüdür, bu bir prestijdir. 
Sayın
Bakanım, bizler Sivaslılığımızla hep övünmez miyiz? Şimdi, birisi kalkıp da
“Sivas’ı ilçe yaptım.” dese siz ne yaparsınız? Ben tahammül edemem. 
YUSUF
BEYAZIT (Tokat) - Siz Tokatlısınız.
ZEKERİYA
TEMİZEL (Devamla) - Tokatlı olarak Tokat’a da -yarı Sivaslı, yarı Tokatlıyımdır
ben- tahammül edemem. Olmaz, bunu yapamazsınız. 
NİHAT
AKDOĞAN (Hakkâri) – Ama kime söylüyorsunuz Sayın Bakanım?
BÜLENT
YENER BEKTAŞOĞLU (Giresun) – Ama bunlar yaparlar.
ZEKERİYA
TEMİZEL (Devamla) - Almanlar Türklerle ilgili değerlendirmeler yaparken 1960’lı
yıllarda ülkelerine gelen Türklerle ilgili olarak şu cümleyi kurmuşlar: “Biz iş
gücü ihtiyacımızı karşılamak istiyorduk, işçiler yerine insanlar geldi.” 
Değerli
arkadaşlar, bir ili ortadan kaldırıyorsanız orada insan olduğu faktörünü asla
unutmayacaksınız. Niye kaldırıyorsunuz? Hakkâri niye kalkıyor, niye il olmaktan
çıkıyor? Güvenlik sorunu mu? Gerekçede “güvenlik” diyor. İl olduğu için
güvenliğini sağlayamayınca ilçe olduğu zaman orada güvenlik sağlanması daha mı
kolay olacak? 
NURSEL
AYDOĞAN (Diyarbakır) – Tam tersi.
ZEKERİYA
TEMİZEL (Devamla) - Böyle şey olur mu, böyle bir mantık olur mu? Hadi varsayın
ki böyle bir mantığınız var, il olduğu zaman güvenlik sağlamada pek fazla
zorluk olmuyor. 81 tane iliniz var, 83 tane olsa ne olur? Hakkâri’yi de
bırakın, Şırnak’ı da bırakın; onun yanında Cizre’yi de, Yüksekova’yı da il
yapın, ilçelerini de ekleyin. Üstelik bir “sınır ili” kavramı vardır. O sınır
ilindeki illere belirli görevler verin, sınır ticaretiyle ilgili görevler
verin, ne bileyim başka görevler verin. O ülkelerle ilişkileri geliştirme
konusunda valilere özel yetkiler verin, verin de verin. 
Değerli
arkadaşlar, bir insanın prestij olarak gördüğü ve yaşadığı yeri, nüfus
cüzdanında kayıtlı olan yeri böyle bir gerekçeyle değiştiremezsiniz, böyle bir
hakkınız yok. İnsanlara ilave hak verirsiniz, statülerini yükseltecek şeyler
verirsiniz ama gerçek bir gerekçe olmadan o statüleri yerle bir edemezsiniz.
Böyle bir maddeyi de böyle bir kanun tasarısının içerisinde kesinlikle ve
kesinlikle düzenleyemezsiniz. 
Değerli
arkadaşlar, bu tasarıda ciddi anlamda bizleri de rahatsız eden ve yerel
demokrasiyle asla bağdaşmayan kayyum uygulamaları var. Yerel demokrasinin
yöneticileri elbette ki suç işleyebilirler, o suçlarla ilgili olarak
görevlerinden de alınabilirler ama bu bir süreçtir. O durumda ne yapılacağını ilgili
yasalar çok net olarak belirtiyor. Şunlara şunlara karışması veya şu işleyişte
şu suçları işlemeleri nedeniyle görevden alınanların yerine kendi içinde meclis
içerisinden seçim yapılacağını söylüyor. Birisinin suç işlemiş olması oradaki
yerel demokrasinin olduğu gibi ortadan kaldırılmasını gerekli kılar mı? Böyle
bir olay var mı? Bizlere prestij sağlayacak olan bazı kanunlar yapmaya
çalışıyoruz, Türkiye’nin kanun yapma kapasitesinin, reform yapma kapasitesinin
olduğunu bütün dünyaya haykırmak istiyoruz; yerel demokrasiyle ilgili en ilkel
konularda sınıfta kalıyoruz. Böyle bir şey olmaz, bunun olması mümkün değildir.
Değerli
arkadaşlar, bu tasarının içerisinde Türkiye’nin gelmiş geçmiş en önemli
reformlarından, teşvik reformlarından biri de var kendilerine göre, çok değerli
çalışmalar var onun içerisinde. Ancak bunları yaparken bir de bakıyorsunuz ki
bu teşvikle ilgili düzenlemeleri yaparken daha önce yasalarla tanınmış olan
hakların Bakanlar Kurulu kararıyla uygulanmayacağına ilişkin de bir hüküm var;
75’inci maddenin (4)’üncü fıkrası. Şimdi, değerli arkadaşlar, yasayla yapılmış
bir düzenlemenin Bakanlar Kurulu tarafından değiştirilebileceğini kabul
edebilir misiniz? Böyle şey olmaz, bunu yapamazsınız. İnsanlar kendilerini
güvencede hissetmezler. İnsanlar kesin olarak belirli bir süre sonra aidiyet
sorunu yaşamaya başlarlar ve otomatik olarak “Ben neyim, ben nereye aidim?
Benimle ilgili karar verenler benim bu konumumu düşünmüyorlar mı? Daha önceden
benim hak olarak gördüğüm bu yasayı istediği gibi değiştirme hakkını nerede
görüyor bu insanlar?” derler.
Bu
yasanın içerisinde, işte bütün bu nedenlerle her biri ayrı ayrı görüşülmesi
gereken, konuşulması gereken konular var. Bu konularda temel yasa olarak
görüşmenin bir gereği olarak görüşmeler ilgili komisyonlarda yapılır. İlgili
komisyonlarda günlerce konuşursunuz, günlerce tartışırsınız, boğuşursunuz.
Sonra, oradaki arkadaşlarına güvendiği için iktidar partisi de “Onlar yeteri
kadar savundular, görüştüler. Dolayısıyla, ben onların uzmanlıklarına
güveniyorum, bu yasayı temel yasa olarak oyluyorum.” der, burada teker teker
maddelerine girmez, böyle bir şey yapmaz. 
Peki,
bu 80 madde içerisinde Plan ve Bütçe Komisyonuyla uzaktan yakından veya Plan ve
Bütçe Komisyonunun üyelerinin niteliğiyle uzaktan yakından ilgili olmayan kaç
tane madde var? En önce, Hakkâri ve Şırnak illerinin kaldırılmasıyla ilgili
düzenleme var. En önce, belediyelere kayyum atanmasıyla ilgili düzenlemeler
var. Bunlar İçişleri Komisyonunun görevleri, onların uzmanlık alanı. Ben kırk
yıldır devletin içerisindeyim ama yerel yönetim veya yerel yasalarla, yerel
demokrasiyle ilgili öyle pek fazla bir ilintim yok, kültür olarak bunları
bilirim. “Bunları sen biliyorsun. Sizin orada tartıştığınız yeterlidir.”
diyemezsiniz. Bütün komisyonların görevinin tek bir komisyona verilmesi
Anayasa’nın 162’nci maddesine aykırıdır. İhtisas komisyonlarında görüşülerek
gelen kanunları siz burada o nitelikte görüşebilirsiniz. Öyle bir ihtisasları
falan yok herkesin. Yani, kim olursa olsun, Zaloğlu Rüstem olsa bu kanunların
altından kalkamaz o koşullar altında. Dikkat edemiyorsunuz, olayları
kaçırıyorsunuz. Onları kaçırdığınız için, yeteri kadar muhalefet
gösteremediğiniz için toplumda suçlanıyorsunuz. Böyle bir kanun çıkarmışsınız;
“Allah Allah! Gerçekten mi çıkarmışız yani nerede çıkarmışız?” diye
başlıyorsunuz aramaya. Diğer ihtisas komisyonlarının, özelliği olan Plan ve
Bütçe Komisyonunda görüşülen kanunlar nedeniyle görevlerini yapmamış olmaları
-burada bir defa daha tekrar ediyorum- Anayasa’nın 162’nci maddesine aykırıdır.
Komisyonlarda görüşülecek, değerlendirilecek, onların raporları okunacak,
onların raporlarından sonra ilgili komisyonlar ancak onları görüşebilecek. “Her
konuda bilgi sahibiyim, ben her şeyi yaparım.” demek ne demek? Plan ve Bütçe
Komisyonunda 40 kişilik Komisyon üyesinin 25’i iktidar partisinindir, isterse
azınlıkta olsun iktidar 25’i onlara aittir. Öyle bir azınlık hükûmeti olduğunu
düşünün, diğer komisyonlarda muhalefet çoğunlukta, her şeyi Plan ve Bütçe
Komisyonunda görüşürseniz diğer partilere ne iş kalır? Meclisin işlevini
Meclisin elinden almaya kimsenin hakkı yoktur. Meclis bütçe hakkını
devredemediği gibi, diğer komisyonlarda da o bilgilerinden ve uzmanlıklarından
görevlendirmeyi sağlayacak olan faydayı hiç kimse minimize edemez, yok sayamaz.

Değerli
arkadaşlar, içerisinden geçtiğimiz süreç sıradan bir süreç değil. Bu
Parlamento, toplumun gereksinim duyduğu bütün olayların hepsini kendi çerçevesi
içinde değerlendirerek yasa yapmak zorunda. Bunu yaparsınız, bu Parlamento bunu
yapar; gece çalışır, gündüz çalışır, cumartesi çalışır, pazar çalışır,
gerekirse tatil yapmaz bunları yapar; tatil şantajıyla bu tür kanunların
hepsinin paldır küldür çıkarılmasına da izin vermez. Kanun yapılsın. Teşvik
yasası mı çıkartmak istiyorsunuz? 
(Mikrofon
otomatik cihaz tarafından kapatıldı) 
ZEKERİYA
TEMİZEL (Devamla) – Getirin bir teşvik, getirin, bunu çıkarırsınız zaten
herhangi bir sorununuz olmaz. 
Sanıyorum
ne demek istediğimi anlatabildim. Karşıtlık sadece ve sadece yasaların lafzıyla
olmuyor. Yasaların bir sürü maddesinin düzenlenmesine veya içerisindeki
hükümlere karşı olmayan insanlar var. Onlarla beraber, en azından bu zemin
içerisinde müşterek olarak desteklenecek olan yasaları çıkarmak bu Meclise onur
kazandırır. Sürekli olarak birilerine baskı kurarak düzenleme yapmak bu konuda
pek fazla bir hayır getirmez. 
BAŞKAN
– Sayın Temizel, süreniz bitti. 
ZEKERİYA
TEMİZEL (Devamla) – Teşekkür ederim Sayın Başkan. (CHP sıralarından alkışlar) 
BAŞKAN
– Ben de teşekkür ederim Sayın Temizel. 
Sayın
milletvekilleri, birleşime bir saat ara veriyorum. 
Kapanma Saati: 19.24
DÖRDÜNCÜ OTURUM
Açılma Saati: 20.28
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Ali Haydar HAKVERDİ (Ankara) 
-----0-----
BAŞKAN – Sayın
milletvekilleri, Türkiye Büyük Millet Meclisinin 125’inci Birleşiminin Dördüncü
Oturumunu açıyorum.
411 sıra sayılı
Kanun Tasarısı’nın görüşmelerine kaldığımız yerden devam ediyoruz.
Komisyon burada.

Hükûmet burada. 
Şimdi, şahsı
adına Emine Nur Günay konuşacak. 
Buyurun Sayın
Günay. (AK PARTİ sıralarından alkışlar) 
EMİNE NUR GÜNAY
(Eskişehir) – Sayın Başkan, değerli milletvekilleri; Yatırımların Proje Bazında
Desteklenmesi, İki İl Merkezinin Değiştirilmesi ve Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı üzerine şahsım adına
söz almış bulunmaktayım. Sizleri ve yüce Divanı saygıyla selamlıyorum. 
2001 krizi
sonrası Türkiye ekonomisi yeniden yapılandırıldı, sağlam temeller üzerine inşa
edildi ve dünyada hiçbir ekonominin geçmediği stres testlerini son sekiz yılda
başarıyla geçti. 
2008 ve sonrası
küresel ekonomik kriz, jeopolitik konumu nedeniyle çevre ülkelerde yaşanan kaos
ve iç savaşların yansıması, bu ortamı fırsat bilen bazı terör gruplarının
harekete geçmesi, 2013 yılı itibarıyla siyasi istikrara yönelik iç ve dış
saldırılar ve en son 15 Temmuz kalkışma girişimi. 
Sizden
bir an gözlerinizi kapamanızı rica ediyorum. Kendinizi dünyanın en güçlü
ekonomilerinden bir ülkede hayal edin ve şu olayların yaşandığı senaryoyu
düşünün: Ülkede darbe girişimi oluyor, Cumhurbaşkanı öldürülmek isteniyor,
Cumhurbaşkanlığı Külliyesi bombalanıyor. Başbakanın aracına ateş açılıyor,
bakanlar teslim alınmaya çalışılıyor. Türkiye Büyük Millet Meclisi
bombalanıyor. Genelkurmay Başkanı ve kuvvet komutanları rehin alınıyor, komuta
zinciri tamamen bozulup astsubaylar generallere emir vermeye çalışıyor. Emniyet
müdürlükleri, Özel Kuvvetler sürekli bombalanıyor. Savaş uçakları başkent ve
ülkenin en büyük şehri üzerinde sürekli alçak uçuş yapıyor ve bombalıyor. Halk
sokaklarda tanklar tarafından eziliyor, üzerlerine helikopterden zırh delici
kurşunlar yağdırılıyor. Basın ve yayın organları canlı yayında basılıyor.
Binlerce üst düzey asker ve kamu görevlisi görevden alınıyor, tutuklanıyor.
Dünyanın sözde önde gelen derecelendirme kuruluşlarından bir tanesi ülke notunu
düşürüyor. 
Şimdi,
gözlerinizi açın ve düşünün, o ülkenin ekonomisi ve finansal sistemi ne olurdu
hem de aradan daha kırk sekiz saat geçmeden ilk iş günü yani pazartesi sabahı?
Bankacılık sistemi ve borsalar sanki hiçbir şey yaşanmamış gibi açılabilir
miydi? Hiçbir yasaklama ve engelleme gelmeden herkes parasını çeker veya
yatırır, döviz veya altın alır satar, parasını dünyanın istediği yerine
transfer edebilir miydi? En ufak bir engelleme olmadan ithalat işlemleri devam
edebilir miydi? Döviz sepet bazında sadece yüzde 6 mı değer kaybederdi? Borsa
sadece yüzde 13 mü değer kaybederdi? Bunların hiçbiri senaryo veya tiyatro
değil, gerçek ve buna rağmen Türkiye, milleti ve devletiyle dimdik ayakta. 
İddia
ediyorum, Türkiye, ekonomisi ve finansal sistemi en sağlam ekonomilerden bir
tanesi. Çünkü, olabilecek en sert siyasi ve ekonomik testlerden geçti. Acaba
dünyada kaç ülke bu testlerden bu başarıyla geçebilirdi? Türkiye ekonomisi
sağlam temeller üzerine yapısal reformlar ve konjonktürel düzenlemelerle yoluna
devam edecek. 
Değerli
milletvekilleri, sizlerle bu sağlam temellerin yapı taşı olan birkaç
parametreyi paylaşmak istiyorum. Birincisi, mali disiplin. Avrupa Birliği
tanımlı bütçe açığımızın gayrisafi yurt içi hasıla içindeki payı yüzde 0,2’dir,
Maastricht Kriteri eksi yüzde 3, yükselen piyasaların ortalaması eksi yüzde
4,5; birçok Avrupa Birliği ülkesinde bu oran yüzde 4 ile yüzde 12 arası
değişmektedir. 
Mali
disiplini gösteren önemli ikinci parametre, kamu harcamalarının gayrisafi yurt
içi hasıla içindeki oranı. Maastricht Kriteri’ne göre bu yüzde 60’ken
Türkiye’de yüzde 33 yani OECD ortalamasının dörtte 1’i, Avrupa Birliği
ortalamasının da üçte 1’idir. 2002 yılında yüzde 43 olan faiz giderlerinin
gayrisafi yurt içi hasılaya oranı yüzde 11’e düşmüştür. 
İkinci
parametre, güçlü finans ve bankacılık sistemi. Bankacılık sektörümüz şu anda
dünyada en güçlü sektörlerden, özellikle gelişmiş ülkelerle
karşılaştırıldığında bunu çok net görmekteyiz. Yasal sınır yüzde 8 olmasına
rağmen, BDDK hedefinin de yüzde 12 olmasına rağmen, sermaye yeterlilik oranı
yüzde 15’tir. Sermaye/öz kaynak rasyosu 2002 yılında yüzde 36’yken 2 katına
çıkarak yüzde 78 olmuştur. Takipteki alacakların toplam krediler içindeki oranı
yüzde 3,4’tür, dünyadaki en düşük oranlardan biridir. Esnek para politikası ve
Merkez Bankasının anında gerekli müdahaleleri yapmasıyla bu zor test
dönemlerinde bile dalgalanmaların boyutu çok sınırlı kaldı. Merkez Bankası 18
Temmuz Pazartesi sabahı piyasaların açılmasından önce bir açıklama yaptı,
finansal piyasaların etkin işleyişine yönelik 7 tedbiri paylaştı. Bankalara
sıfır faizle kredi imkânının sağlanması, limitsiz likidite ve limitsiz tutarda
teminat döviz deposu sağlanması, elektronik fon transfer ve elektronik menkul
kıymet transfer işlemleri tamamlanıncaya kadar sistemin açık tutulacağı
garantisinin verilmesi piyasalarda güven oluşturdu. Böylece hem likidite
sıkışıklığı yaşanmadı hem de milletimiz ellerindeki yaklaşık 11 milyar
tutarındaki dövizi Türk lirasına çevirdi. Siyasi ve askerî darbeye karşı dimdik
durdukları gibi milletimiz ekonomik darbeye de geçit vermedi.
Ekonomimizde
hassas olan ve sürekli gündemde olan iki konuya da açıklık getirmek istiyorum,
bunlardan ilki cari açık, ikincisi dış borçlar. Cari açık 2011 yılında miktar
olarak en yüksek düzeye ulaştı, 74,4 milyar dolar oldu, 2015 yılı itibarıyla
32,2 milyar dolar oldu. Ancak, hepimiz biliyoruz ki ekonomide mutlak değer
değil, oranlar önemlidir. Yani cari açığın gayrisafi yurt içi hasılaya oranına
bakarsak 2011 yılında eksi yüzde 9 iken 2015 itibarıyla eksi yüzde 4,5’a
gerilemiştir. Uluslararası kabul edilen eşiğin de eksi yüzde 5 olduğunu
hatırlatmak isterim. Dış borç toplamı 2015 sonu itibarıyla 398 milyar dolar
olurken kısa vadeli dış borçlar 102 milyar dolar, uzun vadeli dış borçlar 296
milyar dolar olmuştur. Ancak yine bu değerleri gayrisafi yurt içi hasılaya oran
olarak analiz etmemiz gerekir, aksi hâlde yanıltıcı sonuçlar elde edilir.
Örneğin toplam dış borç 2002 yılında 130 milyar dolarken 2015 yılında 398
milyar dolara çıktı diyoruz. Ancak dış borcun gayrisafi yurt içi hasıla
içindeki oranına baktığımızda 2002 yılında yüzde 56 iken 2015 yılında yüzde 55
olmuş yani aslında oran düşmüştür. 
Dış
borçlarda ikinci hassas nokta özel sektör borçları, hatta kısa vadeli özel
sektör borçları. 2002 yılında 43 milyar dolar olan borç 2015 yılında 292 milyar
dolara çıkmış, gayrisafi yurt içi hasıla içindeki payı yüzde 19’dan yüzde 41’e
yükselmiştir. 2002 yılında özel sektörün kısa ve uzun vadeli borçları sırasıyla
yüzde 6 ve yüzde 13 iken 2015 yılında kısa vadeli borç oranı yüzde 13, uzun
vadeli borç oranı ise yüzde 29 olmuştur. Kısa vadeli borç 2 kat artarken uzun
vadeli borç yaklaşık 3 kat artmıştır yani risk priminin azalması ve piyasadaki
güven nedeniyle uzun vadeli borca yönelme olmuştur. İşte, bu performans
geçmişte en ufak bir krizde ağır hasarlar alan Türkiye ekonomisinin artık çok
daha büyük krizleri rahat atlatmasını sağlıyor. 
Sayın
Başkan, değerli milletvekilleri; şimdi, yapmamız gereken, sağlam makroekonomik
temeller üzerine mikro odaklı yapısal reformlarımız ve güçlü demokrasimizle
devam etmektir. Evet, yolumuza gerekli düzenlemeler, teşvikler ve desteklerin
yanı sıra yapısal reformlarla devam edeceğiz. Bu kanun tasarısı da bazı destek
ve teşvikleri kapsamaktadır; kapsamında kültür, sağlık, eğitim, güvenlik, yerel
yönetim, ekonomi alanlarında para piyasası ve reel sektöre yönelik teşvik,
destek ve düzenlemeler bulunmaktadır.
2013
yılından itibaren siyasi, askerî ve ekonomik darbe girişimlerine maruz kalan
ülkemiz; milleti, devleti, medyası, silahlı ve güvenlik güçleriyle en güzel
cevabı vermiştir. Buradan, kayıtsız kalan uluslararası kamuoyunu da kınıyorum.
Evrensel insan hakları, Avrupa Konseyinin demokratik değerleri çerçevesinde
nasıl bu kadar sessiz kaldıklarını merak ediyorum. Demokrasinin tanımı nedir,
ülkelere göre tanım değişiyor mu? Tüm dünyayı “ama”sız ve “ancak”sız evrensel
değerlere sahip çıkmaya davet ediyor, terörün her türünü lanetliyorum. 
Genel Kurulda görüştüğümüz kanun tasarılarımızın milletimize
hayırlı olmasını, ülkemizin siyasi ve ekonomik destanlar yazmasına vesile
olmasını diliyor, milletimize şükranlarımı sunuyorum. (AK PARTİ sıralarından
alkışlar) 
BAŞKAN – Teşekkür ederim Sayın Günay.
Şahsı adına ikinci konuşmacı olarak Ankara Milletvekili
Sayın Bülent Kuşoğlu konuşacak. 
Buyurun Sayın Kuşoğlu. (CHP sıralarından alkışlar) 
BÜLENT KUŞOĞLU (Ankara) – Sayın Başkan, değerli
arkadaşlarım; hepinizi saygıyla selamlıyorum. 
411 sıra sayılı Tasarı üzerinde, torba kanun üzerinde
söz aldım şahsım adına. Akşamın bu saatinde –yorgunsunuz ama- görüşlerimi
açıklamaya çalışacağım.
Plan ve Bütçe Komisyonu şu anda yukarıda çalışıyor,
yeni bir teklif var, onu üretmeye çalışıyor. Aslında bu tasarıya ismini veren
şeyle ilgili yeni bir teklif getirildi, onunla ilgili olarak uğraşıyoruz. Bu
konuşmamdan sonra ben de yukarı gideceğim, Komisyonda çalışmalarımıza devam
edeceğiz.
Biraz
önce söylediğim gibi, son zamanlarda Plan ve Bütçe Komisyonu yine çok aktif
olarak çalışıyor, bir şeyler yapmaya çalışıyoruz. Biliyorsunuz, kara parayla
ilgili bir kanun düzenlemesi yaptık geçenlerde, bir torba kanun getirdik,
bireysel emeklilikle ilgili bir düzenleme yaptık. Bir af kanunu getirdik o
arada, unutmayayım, bu da yine bir torba kanun, 80 maddelik bir torba kanun. 
Şimdi,
ağırlıklı olarak bu torba kanunlarda ekonomik ve mali düzenlemeler yapıyor
Hükûmet. Özellikle, bu darbe girişimi sonrası panik hâlde bazı düzenlemeler
yapılıyor. Ekonominin finans krizine, bir mali krize girmemesi için
uğraşılıyor. Ama, Hükûmetin ne yaptığını işin doğrusu ben anlayabilmiş değilim,
ne yapmaya çalışıyor, amacı nedir, bunu net olarak anlayabilmiş değilim. Bir
taraftan bu düzenlemeleri yaparken bir taraftan da tam tersi düzenlemelerle
ekonomideki -güven çok önemlidir- güven unsurunu yok etmeye çalışıyor. 
Şimdi,
bu saatte dinlemek zordur, bir hikâye anlatayım ben size, Einstein’a atfedilen
bir hikâye anlatayım: Bir âmâyla beraber yürüyüş yapıyor Einstein. Belli bir
süre sonra Einstein “Canım çok süt istedi.” diyor. Âmâ ona soruyor: “Süt nedir?”
“Süt, beyaz bir sıvıdır.” “Sıvıyı biliyorum da, anladım da şu beyaz nedir?”
diyor. Einstein nasıl anlatsın “Beyaz, kuğu kuşunun rengidir.” “Kuğu kuşu
nedir?” diyor. “Kuğu kuşu boynu bükük bir kuştur.” diyor. “Boynu biliyorum da,
bükük nasıldır, büküğü anlamadım?” diyor. Kolunu tutuyor, işte dümdüz yapıyor
“Bu, düzdür.” diyor, büküyor “Bu da işte büküktür.” diyor. “Ha, şimdi sütü
anladım.” diyor âmâ. Şimdi, bu kanundan inanın -Plan ve Bütçe Komisyonundayım-
bu yapılanlardan, torbalardan anladığım bu. Gerçekten böyle. (CHP sıralarından
alkışlar)
İnanın,
yukarıda uğraşıyoruz, sabahleyin Sayın Ekonomi Bakanı vardı, farklı şekilde
anlattı bu Türkiye Varlık Fonu’nu; Maliye Bakanı geldi, çok daha farklı bir
şekilde anlattı. Aşağı yukarı -tasarı diyeceğim ama aslında teklif olarak
getirildi- teklif tümüyle değişti; böyle bir anormallik var. Hakikaten, yani
abartmadan söylüyorum. 
Şimdi,
ekonomi hassas bir dönemeçte -biraz önce, Emine Hanım da anlattı- bir
hassasiyet var, hepimizin bu hassasiyete dikkat etmesi lazım, Türkiye'nin bir
krize girmemesi lazım. Türkiye'nin bir döviz krizi, finans krizi özellikle
olmaması lazım. Diğer krizleri, istihdamla ilgili ve diğer makro ekonomiyle
ilgili krizleri zaten yaşıyoruz. 
Şimdi,
yapılanlara bakıyorsunuz -bireysel emeklilikle ilgili olarak anlattım- binde
3’lük bir katkı getiriyor bireysel emeklilikle ilgili yapılan değişiklik, yılda
binde 3’lük. Yapılmasına değer mi düşünmek lazım. Kara para düzenlemesini
yaptık; mevcut sıcak parayı bile kaçırabilecek bir düzenleme, mevcut sıcak
parayı bile kaçırabilecek bir düzenleme. 
Bu
80 madde içerisinde Anayasa’ya aykırı düzenlemeler var. 12, 23 ve 75’inci
maddeler çok net bir şekilde Anayasa’ya aykırı. Şimdi bunları neden yaparız,
neden yaparız bunları? Yani, göz göre göre, bu, piyasalara güven vermek değil,
tam tersine piyasaları sıkıntıya sokmak. Yani, bunları yapmanın ne anlamı
vardır? Ama yapılıyor maalesef, anlayabilmek mümkün değil. Mesela, Merkez
Bankası, piyasaları rahatlatmak için, reeskont hadleriyle oynanıyor. İşte,
“Merkez Bankası reeskont işlemleriyle ilgili yıllardır kapalı olan bir kapıyı
açalım.” deniyor. BDDK’ya bile sorulmuyor, bankalarla görüşülmüyor, doğrudan
doğruya getiriliyor. 3 imza 2’ye indiriliyor. Ama bütün bunlar sorularak,
piyasadan görüş alınarak, bir güven verilerek yapılır; maalesef yok.
Anlayabilmek mümkün değil. Biraz önce anlatıldı bu, kayyum uygulamaları var,
halkın seçtiği belediye başkanlarının alınması var. Bunların da piyasayla
ilgili çok olumsuz etkileri var tabii ki. Yani yatırımcı olsanız, paranız olsa
gelip böyle bir ortamda yatırıp yapabilir misiniz? Belediyelerin taşınmazlarına
el koyma var. Yani, bütün bunlar sıkıntı getiriyor. Bunları hepimizin düşünmesi
lazım. Biz Plan ve Bütçe Komisyonunda bu bütünü değerlendirmeye çalışıyoruz,
inanın anlayamıyoruz. 
Son
günlerde özellikle basına yansıyan bir konu var, 35’inci madde, “özelleştirmeye
açık kuruluşlar” denildi, “Özelleştirmenin önü açıldı.” denildi ama
özelleştirmeden daha fazla ağırlıklı olarak orada şu var: Mesela Millî Piyango,
Millî Piyangoya ait bir bina var, o binayı Millî Piyango şu andaki mevzuatına
göre satabilir ama Devlet İhale Kanunu’na göre satabilir, bir ihale mevzuatımız
var, ona uygun satar. Bunu Özelleştirme İdaresine devrederse Devlet İhale
Kanunu’ndan kurtarıyor, ihalesiz satıyor. Bu demektir ki birileri için bu
yapılmış oluyor yani bu, güvensizlik veren bir düzenleme. Niye yapılır? Anlamak
mümkün değil. Özelleştirmede soru işaretleri var ya, bundan daha da kötü bir
durum var aslında orada. Böyle sıkıntılar var. 
Yine
39 ve 40’ıncı maddeler vardı, önce anlamakta çok zorluk çektik, gemi olmayan
ama gemiye benzer olan bazı cihazlarla ilgili olarak, onları gemi sayıp, devlet
tarafından daha önce yapılan, devlet yetkilileri tarafından yapılan
tarhiyatların ortadan kaldırılması var, bir af niteliğinde. Ekonomide bunlar
olacak şeyler değil. O ihaleye bir başkası girmiş, farklı koşullarda teklif
vermiş, almış ya da birileri girmemiş. Şimdi o konuyu yeniden düzenliyorsunuz.
Bunlar yanlış, ekonomiye güvensizlik veren uygulamalar. Maalesef bunlar
yapılıyor. Bu 80 madde içerisinde de bunlar var. 
Mesela
vakıflara yayın hakkı getiriyoruz, güzel, getirelim ama bunlarla beraber meslek
kuruluşlarına da getirelim, odalara da yayın hakkı getirelim, sendikalara da
getirelim. Niye getirmiyoruz? Madem demokratik bir düzenleme yapıyoruz,
vakıflara açıyoruz yayın hakkını, bunlara da açalım. Yok, yapmıyoruz onu. Bunlar
sıkıntı getiriyor. 
Mesela,
kamu-özel iş birliğiyle ilgili Sağlık Bakanlığının bir uygulaması var. Anayasa
Mahkemesi, denetimini iptal etti. Yine aşağı yukarı iptal edilebilecek bir
düzenleme getirdik. Niye denetimden kaçıyoruz ki? Anlamak mümkün değil. Bir
daha iptal edilirse kamu-özel iş birliğiyle dışarıdan gelen sermayeyi çok daha
pahalı getirebiliriz ya da hiç getiremeyiz bundan sonra. 
75’inci
madde var, teşvik düzenlemesi, çok önemlidir, özellikle dikkat edilmesi
gerekir. Proje bazında, işletme bazında teşvik veriyor. Hükûmete, Bakanlar
Kuruluna çok büyük yetkiler veriyor. Kanunla olması gereken birçok verginin,
mali yükümlülüğün kaldırılması Bakanlar Kuruluna veriliyor. Bakanlar Kuruluna
sınırsız bir yetki veriliyor. Bu, teşvik değil tam bir istismara dönüşmüş
oluyor. Özellikle o maddeye dikkatinizi çekmek istiyorum. 
Arkadaşlarım
da belirttiler, Şırnak ve Hakkâri illeri çok kötü bir şekilde, kötü bir
ifadeyle il olmaktan çıkarılıyor. Bütün bunlar maalesef yanlış uygulamalar, bir
ekip çalışması olmadığını gösteren uygulamalar. Özellikle ekonomi yönetiminin
Maliye Bakanlığının, Ekonomi Bakanlığının, ekonomiden sorumlu Başbakan Yardımcılığının,
ekonomiyle ilgili diğer birimlerin bir arada iyi koordine edilemediğini
gösteren durumlar maalesef. Bunların daha doğru dürüst yapılması, iyi bir ekip
çalışması yapılması, bu getirilen düzenlemelerin daha doğru dürüst bir
çalışmayla, kurumlar arasında yapılan bir çalışmayla buraya getirilmesi
gerekiyor. Burada düzeltilmesi çok daha zor oluyor. Bütün bunlara maalesef
dikkat edilmemiş. Bunu maddeler hâlinde görüşürken çok daha net olarak sizler
de göreceksiniz. Üzüldüm, daha iyi şeyler yapılabilirdi bu ortamda.
Bu
vesileyle hepinize saygılar sunuyorum. (CHP sıralarından alkışlar)
BAŞKAN
– Teşekkür ederim Sayın Kuşoğlu.
Sayın
milletvekilleri, şimdi yirmi dakika süreyle soru-cevap işlemini yapacağız. Bu
sürenin on dakikası siz sayın milletvekillerinin soru sormak için, diğer geri
kalan on dakikası ise cevap vermek için Sayın Bakana aittir.
Sayın
Tarhan’la başlıyoruz.
Buyurun
Sayın Tarhan.
TAHSİN
TARHAN (Kocaeli) – Teşekkür ederim Sayın Başkan.
Darbe
girişimi sonrası yürütülen operasyonlar kapsamında tutuklanan şirket sahipleri
ve yöneticiler yüzünden basında, iş dünyasında, kamu kurumlarında çoğu
çalışanın örgütle bağı olmamasına rağmen işten çıkarılmaları bu kişileri ve
ailelerini zor durumda bırakmaktadır. Ülkemizde zaten işsizlik sorunu varken,
üstüne mağdur olan binlerce çalışanın hakları ve mağduriyetleri için ne gibi
çalışmalar yapılmaktadır?
BAŞKAN
– Sayın Tanal…
MAHMUT
TANAL (İstanbul) – Teşekkür ederim Sayın Başkan. 
Sayın
Bakanım, bu teklifin 4’üncü maddesinde “6831 sayılı Kanuna aşağıdaki geçici
madde eklenmiştir.” diyor. “Geçici madde: Bu Kanunun 93 üncü maddesinin üçüncü
fıkrasına göre müsadere olunan tesis, 6762 sayılı Kanun kapsamında fabrika veya
ticarethane ise ve Cumhuriyet Başsavcılığı tarafından kovuşturmaya yer
olmadığına dair karar ya da yargılama sonucu… Genel Müdürlüğünce kırk dokuz
yıllığına kiraya da verilebilir.” Böyle kaç tane tesis var, kaç taşınmaz var?
Yani bu kanun tasarısı kapsamında kaç tane var? 
Teşekkür
ediyorum.
BAŞKAN
– Sayın Aydın…
ERKAN
AYDIN (Bursa) – Teşekkür ederim. 
Sayın
Bakan, bu darbe girişiminden sonra, malumunuz, en çok öğretmenlerde kıyım
yaşandı ve bundan dolayı da bize de defalarca, her gün telefonlar geliyor ve
arayanların çoğunluğunun merak ettiği konu, bu işlerinden olanların yerine
atamalı ya da sözleşmeli nasıl bir yolla başvurabilecekleri ve hangi
kriterlerle buralara... Özellikle KPSS’den yeterli puana sahip olanlar, bu
konuyla ilgili aydınlatıcı bir bilgi olmadığı için de nereye başvuracaklarını
bilmiyorlar. Bu konuda bir aydınlatma yaparsanız seviniriz. 
BAŞKAN
– Sayın Kayışoğlu…
NURHAYAT
ALTACA KAYIŞOĞLU (Bursa) – Teşekkür ediyorum. 
Sayın
Bakan, bir yandan “demokrasi” diyorsunuz, bir yandan “toplumsal uzlaşı”dan
bahsediyorsunuz ama okulların dönüştürülmesi konusunda kesinlikle demokratik
davranmıyorsunuz ve milletin iradesini dikkate almıyorsunuz. Türkiye genelinde
birçok okulda yaptığınız gibi, Bursa’da da birçok okulda aynı şey yapılıyor.
Bir örnek vereceğim: Karacabey’de Şehit Bahadır Okulunda veliler hatta küçük
çocuklar karne günü eylem dahi yaptılar. Fakat bir şekilde Bakanlık, oradaki
yetkililer oyalayarak “İşte, efendim, araştırıyoruz, müfettiş gönderiyoruz,
inceliyoruz…” Ki 3 bin tane imza toplandı. Yaz döneminde imam-hatip tabelası
asıldı. Bu tabela darbelerine ne zaman son vereceksiniz? 
BAŞKAN
– Sayın Atıcı…
AYTUĞ
ATICI (Mersin) – Teşekkür ederim Sayın Başkan. 
Sayın Bakan, bu tasarıyla, özel bütçeli idarelere ait
ticari hisseler ile tüm varlıkları satılabilecek. Yani Türk Tarih Kurumu ve
Türk Dil Kurumu gibi Atatürk’ün miras bıraktığı kurumların İş Bankasındaki
hisseleri de satılabilecek. Bu, Atatürk’ün mirasına ihanet değil midir?
Özellikle mi yapıyorsunuz? Hani darbe girişiminden sonra Atatürk’ü anlayıp
genel merkezinize resmini asmıştınız. Ne çabuk vazgeçtiniz? Bu hisseleri
satarak mı toplumsal uzlaşı sağlayacaksınız? Diğer kurumların da varlıklarını
satarak, Türkiye’yi parsel parsel satarak mı millete teşekkür ediyorsunuz?
Son sorum da: Türkiye Büyük Millet Meclisini de
özelleştirmeyi düşünüyor musunuz?
BAŞKAN – Sayın Toğrul…
MAHMUT TOĞRUL (Gaziantep) – Teşekkür Sayın Başkan.
Sayın Bakan, Hükûmetiniz OHAL Yasası’nı ilan ederken
bunun aslında halka değil devlete yönelik bir ilan olduğunu söylediniz. Bugün
Diyarbakır Valiliği süresiz bir şekilde Diyarbakır’daki tüm eylem ve
etkinlikleri yasakladı. Bir taraftan “Egemenlik kayıtsız şartsız milletin.”
diyorsunuz, bu yasayla milletin belediyelerini elinden almaya çalışıyorsunuz.
Ondan sonra hâlâ aynı sözde misiniz? Yani bu OHAL’i halka yönelik mi getirdiniz
yoksa devlete yönelik mi getirdiniz? 
Hâlâ ilçelerimizde insanlar kaçırılıp akıbetleri
bilinmez şekilde kayıplar var. Hurşit Külter, seksen iki gündür hâlâ haber
alınamıyor. Aynı şekilde Ceylânpınar’da bir ilçe yöneticimizden haber
alınamıyor, bunlara ne diyorsunuz?
Teşekkür ediyorum.
BAŞKAN - Sayın Taşdemir…
DİRAYET TAŞDEMİR (Ağrı) – Teşekkür ederim.
Aslında Bakana, Hükûmet adına bir soru sormak
istiyorum. Bugün Özgür Gündem gazetesi kapatıldı, 24 çalışanı darp edilerek
gözaltına alındı. Hükûmet bugünlerde yoğunca demokrasiden, insan haklarından
söz ediyor. Bu durumla ilgili Hükûmetin bir açıklama yapması gerektiğini
düşünüyorum ve bu konuda Meclisin bilgilendirilmesini talep ediyorum.
BAŞKAN - Sayın Encu…
FERHAT ENCU (Şırnak) – Teşekkürler…
Sayın Bakan, Şırnak’ta sokağa çıkma yasağı yüz elli
sekiz gündür devam ediyor. Seksen iki gündür operasyonlar bitti deniliyor.
Niye, hâlâ bu sokağa çıkma yasağı devam ediyor?
İkincisi:
Uludere Beytüşşebap’ta yaşayan insanlarımız -yaklaşık 60 bin nüfusa tekabül
ediyor- Şırnak çevre yolunu maalesef kullanamıyor. Kullanmak isteyenler de
orada saatlerce, hatta altı saat, yedi saat bekletilerek geceyi orada yol
ortasında yatakları sererek o noktayı geçiyor. Bunun sebebi nedir, halka zulüm
müdür? Bunun açıklanmasını talep ediyorum.
Bir
de, Şırnak’ın il statüsünden düşürülmesinin gerekçesi nedir? Bunun da
açıklanmasını talep ediyorum.
Teşekkürler.
BAŞKAN
– Teşekkür ediyorum.
Sayın
İrmez…
AYCAN
İRMEZ (Şırnak) – Teşekkür ederim Sayın Başkan.
Bizim
de Sayın Bakana, Hükûmet adına, iki sorumuz olacak özellikle bu Şırnak ve
Hakkâri’nin il statüsünün değiştirilmesine ilişkin. 
Milletvekili
çıkaramadığınız 3 ilden 2’si olan Şırnak ve Hakkâri için birinci neden olarak
coğrafi konum itibarıyla genişleyemediğini söz konusu il statüsünü değiştirme
nedenlerinden biri olarak gösterirken, Türkiye'de buna benzer, Şırnak ve
Hakkâri’ye benzerlik gösteren Artvin Hopa, Bilecik Bozüyük, Bitlis Tatvan,
Kırıkkale, Kırklareli Lüleburgaz gibi bu il ve ilçelere yönelik de il ya da
ilçe statüsünü değiştirme gibi herhangi bir durum söz konusu olmuş mudur? 
Diğer
açıdan her iki ilimizin il statüsünü değiştirmeye gidildiği zaman Hükûmetçe…
(Mikrofon
otomatik cihaz tarafından kapatıldı) 
BAŞKAN
– Sayın Aydoğan…
NURSEL
AYDOĞAN (Diyarbakır) – Ben de Sayın Bakana, Hükûmet adına cevaplaması istemiyle
bir soru soracağım. 
Bugün
partimiz HDP tarafından cezaevlerindeki baskı ve işkencenin araştırılmasına
yönelik bir önerge vermiştik ama iktidar partisi tarafından baskı ve işkence
olmadığı gerekçesiyle önergemiz reddedildi ama elbette ki bunun reddedilmesi cezaevlerinde
baskı ve işkencenin olmadığı anlamına gelmiyor, bu gerçeği değiştirmiyor. 
Geçtiğimiz
ay içerisinde Diyarbakır’dan Antep’e, yine Ankara Sincan’dan Bolu’ya cezaevine
nakledilen tutuklular gittikleri cezaevlerinde çıplak aramaya tabi tutulmak istenmiş,
tutuklular da buna itiraz ettikleri için hem darbedilme hem de çeşitli
işkencelerle karşı karşıya kalmışlar. Bu durum da aileleri tarafından bizzat
şahsıma iletilmiş bulunmaktadır. 
Şimdi
tabii ki sizden istediğimiz, Adalet Bakanlığının…
(Mikrofon
otomatik cihaz tarafından kapatıldı) 
BAŞKAN
– Sayın Purçu…
ÖZCAN
PURÇU (İzmir) – Teşekkür ederim Sayın Başkan. 
Sayın
Bakanım, bu Mecliste Romanlarla ilgili birçok konuşmalar yaptık, görüşmeler
yaptık ama sonuca ulaşamadık. En son, Hükûmet ile Avrupa Birliği arasında
imzalanan 9 milyon euroluk bir SİROMA Projesi vardı. Onuncu ayını doldurmasına
rağmen Romanlara hiçbir şey sirayet etmedi ama 9 milyon euroluk fonun yaklaşık
yüzde 70’i insan kaynaklarına ayrıldı. Eğitim fonuyla alakalı bir projeydi ama
maalesef bizim çocuklarımız hâlen okula gidemiyor; yüzde 2’miz liseyi
bitiriyor, binde 4’ümüz üniversiteyi bitiriyor, yüzde 50’mizden fazlası
ilköğretimi bitiremiyor. Bu konuda Millî Eğitim Bakanlığının bir çalışması var
mı ya da başlayacak mı? 
Teşekkür
ederim. 
BAŞKAN
– Sayın Yıldırım…
BEHÇET
YILDIRIM (Adıyaman) – Teşekkürler Başkanım. 
Sorum
Millî Eğitim Bakanına. Biliyorsunuz, 15 Temmuzda bir yardım kampanyası
başlattık. Bu yardım kampanyasını keşke başlatmasak; devletimiz güçlüdür,
herkese yardım etmeyi bilir. Çünkü, yöneticilerimiz, yerel yöneticilerimiz bu
konuda kendilerine vazife olmayan işler yapıyorlar. Örneğin, eşimin çalıştığı
okulda “Yardım yaptığınız dekontları bize getirin.” gibi mesajlar yazıyorlar.
Yardım, Allah için yapılır; birilerine, okul müdürüne veya iktidara yaranmak
için yardım yapılmaz. Bu konuda izahat verebilir misiniz? 
BAŞKAN
– Sayın Bakan, buyurun lütfen. 
MİLLÎ
EĞİTİM BAKANI İSMET YILMAZ (Sivas) – Teşekkür ediyorum Sayın Başkanım. 
Öncelikle,
darbe girişimi nedeniyle tutuklanan iş adamları ve o yapıyla bağlantısı
olmadığı, bu nedenle de gözaltına alınanların mağdur edildiği, bunlarla ilgili
ne gibi bir çalışma yapıldığı ilk soruydu.
Tabii,
Türkiye çok zor bir dönemden geçti, bir darbe gördü, darbeyi hepimiz yaşadık.
Allah göstermesin, darbe başarıya ulaşsaydı Türkiye’nin nasıl bir karanlık
tünele gireceğini… Hatta, Almanya Dışişleri Bakanı “Türkiye uçurumun kenarından
döndü.” diyor. Demek ki uçurumun kenarına gelmiş bir Türkiye’nin nasıl
olacağını görerek, Türkiye’nin hangi tedbirleri alması gerektiği…
Özgürlüklerimizi korumak için, haklarımızı korumak için, demokrasiyi korumak
için mutlaka bu tedbirlerin alınması lazım. Ola ki hukuk düzeni… Olağanüstü hâl
de anayasal bir düzendir, Anayasa’da vardır. Hukuk düzeni içerisinde yapılan her
yanlışın yine belli bir süre sonrasında düzeltilebilmesi mümkündür, yeter ki
biz demokrasiyi, hukuku ve Parlamentoyu ayakta tutalım. Bundan bütün
vatandaşlarımızın emin olması lazım. Bir hukukçu olarak da söylüyorum: Hak
gecikir ama mutlaka yerine gelir. 
Yine
Sayın Tanal’ın sorusu: “Bu kanun kapsamında kaç tesis vardır?” Arkadaşlara
bunları soracağım, mutlaka yazılı olarak buna cevap vereceğim. 
Yine
bir başka arkadaşım “Bu, darbe nedeniyle kıyım.” dedi. Bu doğru bir tabir değil
yani. Bakın, bu açığa alınan insanlarla ilgili hükmünüzü vermişsiniz. Bunların
hangi belgeleri var? Nereyle irtibatlı? Kiminle haberleşmiş? Nereye kayıtlı?
Böyle bir ön yargı verilebilir mi? Zaten böyle bir ön yargıyla 15 Temmuza
geldiğimiz için bu darbeye maruz kaldık. Bakın, güvenlikleri sağlamak,
güvenliği sağlamak özgürlüklerimizin garantisi. Özgürlük-güvenlik dengesini
mutlaka sağlamak lazım. Dolayısıyla, genel bir bakıştan ziyade, hukuk düzeni
içerisinde herkesin kendi kardeşimiz, kendi evladımız olacağını bilerek bir
kuyumcu terazisi hassasiyeti içinde davranıyoruz ve istiyoruz ki tek bir tane
yaş kurunun içinde yanmasın. Biz bunun için gayret gösteriyoruz dolayısıyla
“kıyım” sözü doğru değildir, onun burada gereksiz olarak kullanıldığını
söylemek isterim. 
Bunların
yerine biz nasıl yapıyoruz diyerek, işte öğretmenlerimizi açığa aldık,
öğretmenlerimizin bazılarının ilişkisi kesilecek dediği gibi. Biliyorsunuz, biz
ilan ettik 15 bin sözleşmeli öğretmen alıyoruz. “Ee, peki sözleşmeli
öğretmenler nereden alınıyor?” denildi. Her yerde duyuru yapılıyor, kamuda
gizli saklı hiçbir saklı şey olmaz. Bakanlığımızın sitesine girerseniz
sözleşmeli öğretmenliğe, 11 sayfa, sözleşmeli öğretmenliğe başvuru ve atama
duyurusu. Burada şartları nedir, burada sınavları nedir, burada hangi sorular sorulacak,
dolayısıyla da kimler başvurabilir, işte KPSS’ye girecekler… Biz eğer ki…
Buranın arkasında şu geliyor: Ehliyet ve liyakata gerçekten önem veriyoruz,
ehliyet ve liyakatlı olanları öğretmen kadrosuna kazandırmak istiyoruz. Diyelim
ki 3 öğretmen alacağız, 5 kişi başvurdu; puanları 61, 62, 63 ve diğerlerinin de
10 ve 5. Biz ne 10’u alıyoruz, ne 5’i alıyoruz veya diyelim ki tam tersine, 60,
61, 62, 63 arasından seçiyoruz. Puanları 91, 92, 93, bir tanesi de 50. Biz
zaten 1 kişi alacaksak bu 3 kişiyi mülakata çağırıyoruz. Şimdi, 93 alanı
aldığımızda liyakatli olduğunu söyleyeceğiz ama 91 alanı atadığımızda liyakat
ve ehliyete riayet edilmediğini söyleyeceksiniz, bu doğru değildir. 
Peki,
biz mülakatla neyi bekliyoruz, neyi amaçlıyoruz? Öğretmen rol modeldir
biliyorsunuz öğrenciler için. Türkiye'nin geleceği gençlerimiz, öğrencilerimiz;
ailenin de geleceği, kendi göz bebeği evlatları olduktan sonra aileler
kendilerini unuturlar. Dolayısıyla, çok değerli varlıklarını teslim edeceği
kimselerin sadece sınavda almış olduğu bir puanlama yeter mi? Yetmeyeceğini
herkes biliyor. Pekâlâ, seri katiller de işte, çok iyi üniversiteyi bitiriyor,
bitirdikten sonra belki yüksek puan da alıyor ama siz evladınızı buna teslim
eder misiniz? Türkiye'nin geleceğini bunlara teslim eder misiniz? Etmezsiniz. 
E,
peki, ne isteniyor, ne aranıyor? Şimdi, bu kimselerde aranan şeylerde o da var,
yine açıklanmış. Ne diyor? Kendisini ifade edebilir mi? Bir öğretmen
öğrencilere rol model olacak. Anladığını anlatabiliyor mu? Beden dilini kullanabiliyor
mu? İkna edici olabiliyor mu? Peki, anlatırken heyecanlanabiliyor mu? Liderlik
rolü var mı? Bunları bilmek için bu mülakatı yapmanız lazım. Ha, “Mülakatın
yanında başka psikoteknik hususlar, kriterler gerekiyor.” derseniz onu da
söyleyin, onu da getirelim. Türkiye hepimizin, bu evlatlar hepimizin ve bu
Türkiye'yi 21’inci yüzyılda daha iyi bir konuma getirebilmek için eğitimde iyi
bir noktaya gelmemiz lazım ve eğitimin de en kilit taşı, en önemli unsuru
öğretmen. Öğretmenin eğitimini ta öğretmen alımından başlayarak nasıl daha iyi
hâle getiririz? El birliğiyle iyi bir yöne gitme… 
Biz,
şimdi, kesinlikle bu yaptığımızın bir öncekinden daha iyi olduğunu düşünüyoruz
ancak inşallah yine de sizlerin de katkısıyla uzun bir dönemde daha iyi
olacaktır diye düşünüyorum.
AYTUĞ
ATICI (Mersin) – Mülakat jürisine muhalefetten de alın Sayın Bakanım. 
MİLLÎ
EĞİTİM BAKANI İSMET YILMAZ (Sivas) – Yani, verin bir kanun teklifi, geçerse
niçin olmasın? 
AYTUĞ
ATICI (Mersin) – Hemen vereyim efendim.
MİLLÎ
EĞİTİM BAKANI İSMET YILMAZ (Sivas) – Bizim inan ki hiçbir sıkıntımız yok. 
AYTUĞ
ATICI (Mersin) – Anlaştık Sayın Bakan.
MİLLÎ
EĞİTİM BAKANI İSMET YILMAZ (Sivas) – Biz Türkiye bütünüz, biriz. 
Yine,
okulların dönüştürülmesi doğrultusunda “Tabela darbesine ne zaman son vereceksiniz?”
diye de bir soru geldi. Orada da şunu söylemek isterim: Bugün bir gazetede
vardı, herhâlde görmüşsünüzdür, Cumhuriyet Gazetesi diyeyim, “İmam-hatipler boş
kaldı." diye de bir tabir vardı gördüyseniz orada. Dolayısıyla da bir
yerde imam-hatip isteniyor, bir yerde imam-hatip istenmiyor. Bu, demokrasi,
vatandaşın talebi. Siz vatandaşın istemediği yerde imam-hatip açarsanız tabela
hâlinde kalırsınız, okullar boş kalır. Dolayısıyla, vatandaşın talebine uygun
bir eğitim sistemini ve bir tercihi yerine getirmek biz siyasetçilerin asli
vazifesidir. Dolayısıyla, hiçbir vatandaşımız veya veli istemiyorsa -Engin
Altay Bey de bilir, bir talebi de bana iletti- inanın ki vatandaşın talebi
olmayan hiçbir hususu yerine getirmeyiz, onu çok net söyleyeyim. Ama Karacabey’le
ilgili söylediniz, orayla ilgili detaylı bilgiyi de arkadaşlarımdan öğrenip
size ileteceğim. 
Bir
başka husus: Tabii, yoruma gitti, “Türkiye Büyük Millet Meclisini de
özelleştirebilecek misiniz?” Bu soru değil, böyle bir şey olmaz. Atatürk’ün mirasına
ihanet mi? Olur mu? Atatürk’ün mirasına sahip çıkmak Atatürk’ün “En büyük
eserim.” dediği Türkiye Cumhuriyetini güçlendirmekle olur. Nasıl
güçlendireceksiniz? İşte, ele el açmayacaksın, başka yerden, dışarıdan borç
almayacaksın, insanının gelir seviyesini artıracaksın, ülkenin millî gelirini
artıracaksın, dolayısıyla da eğer atıl kaynakların varsa sonuçta özelleştirsen
bunu kime, düşmana özelleştirmiyorsun ya, yine vatandaşına özelleştiriyorsun.
Özelleştirilen şey buradan alınıp da bir başka yere gitmiyor ya. Birçok
özelleştirilen kurumları görürsünüz ki Türk ekonomisine daha çok katkısı
olmuştur. Hatta bazı yerlerde ben biliyorum, “Bizim bu tesisleri de
özelleştirseniz daha iyi olur.” diyenler var. Dolayısıyla da özelleştirmeyi
yani bir kara, siyah gibi değil de kamunun menfaatine olanları da… Sizin
gözünüz lütfen bu yapılan özelleştirmelerin üzerinde olsun, yanlış yaparsak da
burada muhalefet olarak sizin göreviniz, “Bak, burada doğru yapmıyorsunuz,
burada yanlış yapıyorsunuz." deyin ama şu ana kadar biz yaptıklarımızdan
eminiz. 
AYTUĞ
ATICI (Mersin) – Şu anda söylüyoruz, yanlış yapıyorsunuz.
MİLLÎ
EĞİTİM BAKANI İSMET YILMAZ (Sivas) – Daha yapmadık ki, bakın ön yargı olduğunu
söylüyorsunuz. Ya, lütfen, ön yargı, daha yapmadık bak, yapacağımız şeyler hakkında
önceden bir hüküm verilirse o zaman millet buna inanmaz.
Bir
başka: “Biz halka değil, devlete olağanüstü hâl ilan ettik.” dedik. 
BESİME
KONCA (Siirt) – 2071’i mi bekleyelim?
BAŞKAN
– Sayın milletvekilleri, lütfen…
MİLLÎ
EĞİTİM BAKANI İSMET YILMAZ (Sivas) – Gerçekten de öyleydi. Bakın, demokrasi
nöbetleri Türkiye'nin dört bir tarafında görüldü.
ÇAĞLAR
DEMİREL (Diyarbakır) – Yasaklandı Sayın Bakan, yasaklandı ama.
MİLLÎ
EĞİTİM BAKANI İSMET YILMAZ (Sivas) – Burada bütün vatandaşların hepsi şeye
çıktı ama dün Diyarbakır’daki olan olayı görüyorsunuz, 2 yaşındaki çocuklar
ölüyor.
AYŞE
ACAR BAŞARAN (Batman) – Ne alakası var? Ne alakası var?
BAŞKAN
– Sayın milletvekilleri, Sayın Bakan cevap veriyor, lütfen…
MİLLÎ
EĞİTİM BAKANI İSMET YILMAZ (Sivas) – Dolayısıyla, vatandaşın güvenliğini
sağlamak asli vazifemiz. Dolayısıyla, oradaki mülki amirlerin bu güvenlik için
ne gerekiyorsa gereken tedbirleri alması yerindedir diye düşünüyorum.
MAHMUT
TOĞRUL (Gaziantep) – Bu, kayyumun hazırlığıdır Sayın Bakan; bu, kayyumun
hazırlığı.
MİLLÎ
EĞİTİM BAKANI İSMET YILMAZ (Sivas) – Bir başka şey, “Özgür Gündem niçin
kapatıldı?” diyerek… Bir yargı kararıyla kapatıldı. Tabii, basının özgür olması
lazım, her fikrin özgürce ifade edilmesi lazım. 
MAHMUT
TOĞRUL (Gaziantep) – Hangi yargı kararı? Kanun hükmünde kararname…
MİLLÎ
EĞİTİM BAKANI İSMET YILMAZ (Sivas) – Ancak, şunu da söylememiz lazım ama: Basın
özgürlüğü hiçbir zaman terörü teşvik etmek de değildir; bir terör örgütünün
lideri olan, yöneticisi olan kimsenin bir gazetede köşe yazarı olarak dahi
yazması demek değildir. Yani Fransa’da hiç kimseye şunu söyleyemezsiniz: “DEAŞ
terör örgütü bir gazete çıkaracak ve El Bağdadi’yi de köşe yazarı yapacak.”
veya diyelim ki “El Kaide Washington’da bir gazete çıkaracak, Eymen El Zevahiri
de bir köşe yazarı olacaktır.” Buna inanmaz, “Bunun basın özgürlüğüyle alakası
yok.” derler. Dolayısıyla, basın özgürlüğünü hep beraber ilerletelim, her türlü
fikrin yayılmasını şey edelim ama terörün de bir teşviki, yayılması… Bakın,
oradaki bir gazete, veririm de… “Bu bombalar sadece orada değil, başka yerde de
patlasın. Sadece buradaki analar ağlamasın, buradaki analar da ağlasın.”
diyerek, âdeta “Bu şiddet veya terör Türkiye'nin dört bir tarafına yayılsa daha
iyi olur.” şeklinde yazılar olduğunu siz benden çok daha iyi bilirsiniz. 
Yine,
bir başka husus: İnşallah, en kısa zamanda bu, Şırnak’ta da, diğer tarafta da
Türkiye'nin doğusunda, batısında, kuzeyinde her ne varsa bunların da hepsine…
(Mikrofon
otomatik cihaz tarafından kapatıldı) 
MİLLÎ
EĞİTİM BAKANI İSMET YILMAZ (Sivas) – Sayın Başkanım, son olarak da şunu
söyleyeyim…
BAŞKAN
– Sayın Bakan, buyurun, bir dakika süre daha verelim size.
MİLLÎ
EĞİTİM BAKANI İSMET YILMAZ (Sivas) – Genel gerekçemizde de var, diyoruz ki:
Gaye nedir? Hükûmet oy kaybedecek bir şey ister mi? Yapmaz yani. Vatandaşın
karşı çıkacağı bir şeyi yapmak ister mi? Hiçbir şey de yapmaz. İster ki
vatandaşını memnun edeceği, vatandaşın “Ya, doğru oldu.” diyeceği, ilk başta
sıkıntılı gibi gözükse de bu işleri yapar. Neden? İki yıl sonra, üç yıl sonra
halkın önüne gideceğiz; yanlış yaptıysak -kusura bakmayın- bizleri
desteklemezler; doğru yaptıysak da “Teşekkür ederiz.” derler. 
Biz
diyoruz ki: Kamu hizmetlerinin ülke düzeyinde verimli ve etkili bir şekilde
yürütülebilmesi, ülkemizin coğrafi yapısındaki sosyal, kültürel ve ekonomik
durumlarındaki değişikliklerin iyi izlenmesine ve mülki taksimatın zaman
içerisinde değişen bu şartlara uygun hâle getirilmesine bağlı. Anayasa’nın
126’ncı maddesi: “Türkiye, merkezî idare kuruluşu bakımından, coğrafya
durumuna, ekonomik şartlara ve kamu hizmetlerinin gereklerine göre illere…” Bu
nedenle de ekonomik, sosyal ve kültürel yönden hızlı gelişme gösteren ülkemize
ve kamu hizmetlerinin daha etkin bir şekilde yürütülmesi, hizmetlerin
vatandaşlarımıza daha etkin ulaştırılabilmesi, ekonomik ve sosyal sebepler ile
kamu hizmetinin vatandaşa daha iyi götürülebilmesi için iki ilçemizin il
yapılması kararı verilmiştir.
Peki,
yine bir arkadaşımız sordu “Acaba bunu Tatvan-Bitlis veya bir başka yerde
uygulayacak mısınız?” diye. Uygulamayacağız, onu söyleyelim.
E
peki, bir başka husus: “Buradan milletvekili çıkarmadınız da ondan mı bunu
yapıyorsunuz?” diye… E, başka yerde de…
MAHMUT
TOĞRUL (Gaziantep) – Evet, gerçekten…
MİLLÎ
EĞİTİM BAKANI İSMET YILMAZ (Sivas) – Değildir öyle bir şey. 
BESİME
KONCA (Siirt) – Öyle yüzde yüz.
MİLLÎ
EĞİTİM BAKANI İSMET YILMAZ (Sivas) – E peki, Cizre bizim ilçemiz değil mi?
ÇAĞLAR
DEMİREL (Diyarbakır) – Evet, ilçemiz.
MİLLÎ
EĞİTİM BAKANI İSMET YILMAZ (Sivas) – Yüksekova bizim ilçemiz değil mi?
AHMET
YILDIRIM (Muş) – O da olsun, o da olsun Sayın Bakan.
MİLLÎ
EĞİTİM BAKANI İSMET YILMAZ (Sivas) – O da yine o ilin parçası değil mi?
AYTUĞ
ATICI (Mersin) – Yahu, iki il fazladan olsun, canın sağ olsun!
MİLLÎ
EĞİTİM BAKANI İSMET YILMAZ (Sivas) – Dolayısıyla da, aynı ilin içerisindeki
devlet kurumlarının bir yerden diğer bir yere alınmasıdır diyorum.
ENGİN
ALTAY (İstanbul) – O iller buraya gelecek.
MİLLÎ
EĞİTİM BAKANI İSMET YILMAZ (Sivas) – Teşekkür ediyorum.
BAŞKAN
– Ben teşekkür ederim Sayın Bakan.
Tasarının
tümü üzerindeki görüşmeler tamamlanmıştır.
Maddelerine
geçilmesini oylarınıza sunacağım ancak toplantı yeter sayısı istenmiştir.
III.- YOKLAMA
(HDP
sıralarından bir grup milletvekili ayağa kalktı)
ÇAĞLAR DEMİREL (Diyarbakır) – Sayın Başkan, yoklama
talebimiz var.
BAŞKAN – Yoklama talebinde bulunan arkadaşlarımızın
isimlerini tespit edeceğim: Sayın Çağlar, Sayın Konca, Sayın Kerestecioğlu,
Sayın Toğrul, Sayın Yıldırım, Sayın Irmak, Sayın Baydemir, Sayın Doğan, Sayın
Öztürk, Sayın İrmez, Sayın Taşdemir, Sayın Becerekli, Sayın Kürkcü, Sayın Encu,
Sayın Botan, Sayın Aydoğan, Sayın Bilgen, Sayın Acar Başaran, Sayın Yıldırım,
Sayın Özsoy. 
Yoklama için üç dakika süre veriyorum ve yoklama
işlemini başlatıyorum. 
(Elektronik cihazla yoklama yapıldı)
BAŞKAN – Toplantı yeter sayısı yoktur.
Birleşime on beş dakika ara veriyorum. 
Kapanma Saati: 21.16
BEŞİNCİ OTURUM
Açılma Saati: 21.31
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Ali Haydar HAKVERDİ (Ankara) 
-----0-----
BAŞKAN – Sayın
milletvekilleri, Türkiye Büyük Millet Meclisinin 125’inci Birleşiminin Beşinci
Oturumunu açıyorum.
III.- YOKLAMA
BAŞKAN – 411
sıra sayılı Kanun Tasarısı’nın maddelerine geçilmesinin oylamasından önce,
istem üzerine yapılan yoklamada toplantı yeter sayısı bulunamamıştı.
Şimdi yoklama
işlemini tekrarlayacağım.
Yoklama için üç
dakika süre veriyorum ve süreyi başlatıyorum.
(Elektronik
cihazla yoklama yapıldı) 
BAŞKAN
- Toplantı yeter sayısı vardır.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye Varlık Fonu Kurulması ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/750) ve İstanbul Milletvekili Mehmet Akif Hamzaçebi’nin; 19.4.2012
Tarihli ve 6292 Sayılı Orman Köylülerinin Kalkınmalarının Desteklenmesi ve
Hazine Adına Orman Sınırları Dışına Çıkarılan Yerlerin Değerlendirilmesi ile
Hazineye Ait Tarım Arazilerinin Satışı Hakkında Kanunda Değişiklik Yapılması
Hakkında Kanun Teklifi (2/571) ile Plan ve Bütçe Komisyonu Raporu (S. Sayısı:
411) (Devam)
BAŞKAN
- Tasarının maddelerine geçilmesini oylarınıza sunuyorum: Kabul edenler… Kabul
etmeyenler… Kabul edilmiştir.
411
sıra sayılı Kanun Tasarısı’nın görüşmelerine kaldığımız yerden devam ediyoruz.
Komisyon
burada.
Hükûmet
burada. 
Sayın
milletvekilleri, şimdi birinci bölümün görüşmelerine başlıyoruz.
Birinci
bölüm, 1 ile 28’inci maddeleri kapsamaktadır.
Birinci
bölüm üzerinde, Milliyetçi Hareket Partisi Grubu adına Samsun Milletvekili
Sayın Erhan Usta konuşacak.
Sayın
milletvekilleri, biraz sessiz olmanızı rica edebilir miyim, lütfen.
Buyurun
Sayın Usta. (MHP sıralarından alkışlar)
MHP
GRUBU ADINA ERHAN USTA (Samsun) - Teşekkür ederim.
Sayın
Başkan, saygıdeğer milletvekilleri; hepinizi saygıyla selamlıyorum.
Şimdi,
yine, tabii, bir torba kanun. Torba kanunun mahzurlarını söyleye söyleye artık
dilimizde tüy bitti ancak Hükûmet, söz vermesine rağmen bu torba kanun
alışkanlığından vazgeçmedi. Vazgeçemediği gibi, her torba kanunun da kalitesi
biraz daha düşüyor, her geçen gün torba kanunun kalitesi düşüyor. 
Bu
kanuna biz 76 maddeyle başladık, daha sonra “Ulusal Varlık Fonu” kısmı, 11
maddesi ayrıldı, normalde 65 maddeye düşmesi gerekiyordu ancak Plan ve Bütçe
Komisyonunda da 16 yeni madde eklendi ve madde sayısı 81’e çıktı ve onlarca
önergeyle sürekli maddelerin bir tarafları düzeltildi. Dolayısıyla, bu tür
alışkanlıklar, bir defa, ülkemizde kanun yapma kalitesini düşürüyor, kalitesiz
kanunlar yapılıyor. Kalitesiz kanunlar yapıldığı zaman da sürekli niza oluyor.
Bu kanunların nasıl uygulanmasıyla ilgili gerek devlet ile vatandaş arasında
gerek bireyler arasında gerekse devlet kurumları arasında birçok problem ortaya
çıkıyor. Dolayısıyla, mahkemelerin iş yükü artıyor. Yani bir anlamda millet
olarak kendi ayağımızı bağlamak için, kendi ayağımıza sıkmak için ne
gerekiyorsa onu yapıyoruz. Tabii, bunun sorumlusu kim? Bunun sorumlusu elbette
Hükûmet.
Şimdi,
mesela, yukarıda, Plan ve Bütçe Komisyonunda bir kanun çalışması devam ediyor.
(Gürültüler)
Sayın
Başkan, bu şartlarda konuşmak çok zor. 
BAŞKAN-
Sayın milletvekilleri, lütfen… Sayın milletvekilleri, lütfen…
Buyurun
Sayın Usta.
ERHAN
USTA (Devamla) – Yani bu yoklama işi iyi olmuyor aslında, biliyor musunuz Sayın
Başkan. Yani hiç olmazsa şöyle 5 kişi oluyor. 5 kişi de olsa, dinleyen 5 kişiye
konuşmak insana daha haz veriyor. Hakikaten bu şartlarda insan konuşamıyor.
BAŞKAN
– Buyurun Sayın Usta.
ERHAN
USTA (Devamla) – Yani zaten milletvekillerinin kanun yapmayla… Bakın, bu kanun
işiyle milletvekili ilgilenmiyor; bürokratın kalitesi düşmüş, bürokrat
ilgilenmiyor; bakan ortada yok. Ondan sonra kanun yapacaksın, kanun
çıkartacaksın da memleketi iyi yöneteceğiz. İşte, yönettiğiniz memleket ortada.
(MHP ve CHP sıralarından alkışlar) 
Yani
şu torba kanunda Allah rızası için, Millî Eğitim Bakanının kaç tane maddesi
var? 81 tane maddede Millî Eğitim Bakanının kaç tane maddesi var? Millî Eğitim
Bakanı, saygı duyuyoruz kendisine. YÖK, o da orada ilave edildi. Yani sizin
maddeniz de değil çünkü Millî Eğitim Bakanlığından bir kişi bile yoktu, YÖK
temsilcisi vardı. Şimdi, Millî Eğitim Bakanıyla biz torba kanun, kanun
görüşüyoruz. Benim burada çok haklı eleştirimi dahi veya grubumuzun çok haklı
önergesini dahi kabul edecek bir yetkiniz var mı Sayın Bakan sizin? Yok.
MİLLÎ
EĞİTİM BAKANI İSMET YILMAZ (Sivas) – Sen haklısını getir, ben değerlendireyim.
ERHAN
USTA (Devamla) – Hayır, olur mu efendim, olur mu? Çünkü sizin sorumluluk
alanınızda olmayan bir şeyle hiçbir şekilde… Biz bunu Plan ve Bütçe
Komisyonunda yaşıyoruz. Bakın, şimdi yukarıda Maliye Bakanı kaç tane önergemizi
kabul etti çünkü kendi sorumluluğundaki bir işti. Haklı bir önergeyi
biliyorsunuz, kabul ediyorsunuz. Ama Çalışma Bakanıyla biz Hakkâri ilinin
kaldırılması, Şırnak ilinin kaldırılması meselesini konuşuyoruz. Buna ne
diyebilir Çalışma Bakanı? Ne kadar doğru olursa olsun sizin önerileriniz,
önergeleriniz, bakanın buna bir şey söyleme yetkisi olamaz yani bu, mümkün de
değildir çünkü kendi alanı değil. Kendi alanıyla ilgili olmayan bir konuda…
Kusura bakmasın kimse ama oraya sadece sayın bakanlar geliyor, orada “Kabul
ediyoruz.” ya da “Etmiyoruz.” demek için oturuyor. Yani bakan ilgilenmiyor,
milletvekili ilgilenmiyor, bürokrat ilgilenmiyor. Ya, şu Plan ve Bütçe
Komisyonuna -bakın, bunları bütün samimiyetimle söylüyorum- Allah rızası için
bir gözlemci olarak gelin, Plan ve Bütçe Komisyonundaki bürokratların hâline
bir bakın. Bilgi istiyorsunuz, bilgi verecek bürokrat yok. Ya, bir Plan ve
Bütçe Komisyonunun Başkanının kendisine sorun, kaç kişiyi kovdu oradan
“Kardeşim, bilen birisi gelsin buraya.” diye. Ya, böyle kanun yapıp da biz bu
memleketi nasıl yöneteceğiz? Böyle iş mi olur? Özen yok, titizlik yok,
hassasiyet yok. 
Şimdi,
kendimizi yargının yerine koyuyoruz idari olarak. Yargı bir karar vermiş.
Nerede burada? 12’nci maddede; Şahinbey’le ilgili madde. Yargı diyor ki: “Şu,
şu şekilde davranacaksın.” İşte, bir arsa tahsis meselesi olmuş, şunlar bunlar,
detayına girmeyeceğim, orada, önergelerde arkadaşlar anlatır. Şimdi, yargının
yerine koyarak kendimiz diyoruz ki: “İşte bunlardan şu kadar para alırsın,
bedeli ödenir.” veya 4’üncü maddede Burdur ilinde bir arazi var. Buraya, orman
arazisine zamanında bir fabrika yapılıyor. Yirmi beş yıldır metruk,
kullanılmayan bir fabrika. Ondan sonra, mahkemeye gidiyorlar. Mahkeme diyor ki:
“Burası orman arazisidir.” Şimdi, oranın orman arazisi olmadığına dair kanun
çıkarmaya kalkışıldı.
BAYRAM
ÖZÇELİK (Burdur) – Değil zaten. Orman yok.
ERHAN
USTA (Devamla) – Sayın Vekilim, hiç problem değil. Yani, zamanında orman varmış
orada.
BAYRAM
ÖZÇELİK (Burdur) – Yok, zamanında da yoktu.
ERKAN
AKÇAY (Manisa) – Var Bayram, var.
ERHAN
USTA (Devamla) – Yani, kimse, kendini yargının yerine koymasın. Yargı orada
karar veriyor, “Burası orman arazisidir.” diyor. Şimdi, önce ormanı keseceksin,
yakacaksın, yıkacaksın, aradan on beş yıl geçtikten sonra: “Ya, burada orman mı
var kardeşim, buraya ‘orman arazisi’ diyorsun?” Geçmişinde onların hepsinde
orman var. Anayasa’ya aykırı bir şey orada yapılmaya çalışıldı. İtiraz ettik,
direndik, en sonunda madde çekildi, daha sonrasında, şimdi bir başka çözümle
buraya tekrar getiriliyor. Yani, “erkler ayrımı” denen bir şey var. Yani,
yasamanın görevi ayrıdır, yürütmenin görevi ayrıdır, yargının görevi ayrıdır.
Yargının yerine kendimizi koyacak türden maddeler yapılmasının çok doğru
olmadığını düşünüyorum. 
Saygıdeğer
Başkan, sayın milletvekilleri; hakikaten konular çalışılmadan geliniyor.
Elektronik denetim sistemi, burada kaçıncı maddeydi? 21’inci madde. Bakın,
bunun özü şu, deniliyor ki: “Belediyeler, Emniyet Genel Müdürlüğüyle koordineli
bir şekilde elektronik denetleme sistemleri yaparsa, bunları onların
kullanımına da verirse bu belediyelere buradan elde edilen trafik cezalarının
yüzde 30’u devredilir.” diye bir kanun çıkartılmış. Tamam, güzel. Şimdi, bu
kanun çıkarılırken -muhtemelen 2011 yılında çıkarılıyor, çok eski filan değil-
bunun herhangi bir etki analizini yaptınız mı, buradan ne kadar gelir gelecek?
Yüzde 70 merkezde kalacak, yüzde 30 belediyeye gidecek, az mıdır, çok mudur
diye bir çalışmanın ben yapılmamış olduğundan eminim, bunu sadece tahminen
söylüyorum ama ben bir yıldır burada hiçbir çalışma görmediğim için bunu
söylüyorum. 
ÖZKAN
YALIM (Uşak) – Şimdi yüzde 5’e düşürmek istiyorlar. 
ERHAN
USTA (Devamla) - Şimdi, bir de başka şey için söylüyorum. Şimdi, kanun
getirildi, denildi ki: Bu yüzde 30 oranı yüzde 5’e düşüyor. Plan ve Bütçe
Komisyonunda sordum, dedim ki: Allah aşkına, bir şeyi nasıl yüzde 30’dan yüzde
5’e düşürürsün? Ya, yüzde 30’dan yüzde 25’e düşürmeyi anlarım, yüzde 30’dan
yüzde 35’e çıkarmayı anlarım ama bir şeyi altıda 1’ine düşürüyorsunuz. Niye?
Altıda 1’ine düşürürken çalışılıyor mu? Yine çalışılmamış yani yüzde 30’u
yazarken çalışmayan Maliye Bakanlığı, yüzde 5’e düşürürken de çalışmamış,
tahminen “Yüzde 5 yeter.” Yani diyor ki: “İşte, yatırımları çıkartıncaya kadar
yüzde 30’unu verelim, sonrasında yüzde 5’ini verelim.”
Tabii,
feryat figan koptu, yatırımcılar var, insanlar yatırım yapmışlar, işler
yürüyor. Ya olur mu böyle denildi, devreye girenler oldu, hatırlı kişilerin
devreye girdiği söylendi, şu oldu, bu oldu; bir önerge verildi “Yüzde 10’a
çıkaralım.” yok, o olmadı. Bakın, çalışma yok hâlâ. Bunlar hep böyle, hani
diyoruz ya böyle, vatandaştan gelen. Vatandaş talepli çalışıyor ya AKP
Hükûmeti(!) “Yüzde 10 da olmaz, yüzde 15 olsun.” hadi yüzde 15 olsun deyip
yüzde 15’le buraya geliyor. Böyle devlet yönetilir mi? Böyle iş olur mu? Böyle
maliye yönetilir mi?
Rakamları
küçük zannetmeyin sakın, sadece Ordu ili için söylüyorum, yıllık hasılatı -o da
daha şimdi, bunun genişleme durumu da var- 100 milyon TL, bir tane ilde bu
sistemden elde edilen hasılat. 81 tane ille -ortalama, Ordu’dan büyükleri var,
küçükleri var- çarpın bunu, rakamı siz düşünün, burada yüzde 5-10. 
Tabii,
merkez, böyle çalışmadan iş yapınca belediye de çalışmadan iş yapıyor. Merkez,
yüzde 30’unu belediyeye veriyor. Belediye de şöyle demiş yatırımcılara:
“Yap-işlet-devretle yap.” “Ya, elektronik sistemin neyini yap-işlet-devretle
yapacaksın, ben sana yüzde 15’ini vereyim.” demiş. Öyle bir hasılat ortaya
çıkmış ki... Bakın, şirket, geldi Plan ve Bütçe Komisyonu Başkanlığına, bunu
orada anlattılar bize, yüzde 5’e düşünce feryat ediyorlar. Hakikaten buradan
çok para kazanmaya başladık biz. Emniyet müdürlükleri, ilçedeki emniyet
müdürlükleri...
Sayın
Bakanım, bakın, kontrolsüz bir şekilde -böyle hani şey derler ya “Şunu al, bunu
al, ihtiyacımızı karşıla.” bina yaptırmaya başlamışlar adamlara “Çünkü çok para
gidiyor size, hadi şu ihtiyacımızı görün, bu ihtiyacımızı görün.” 
ÖZKAN
YALIM (Uşak) – Audi A8 aldılar, A8.
ERHAN
USTA (Devamla) – Ya, böyle bir şey olur mu? Böyle devlet yönetilir mi? Ya, neyi
yönetiyorsunuz siz? Böyle bir şey olmaz. Hâlâ çalışma yok. Yani, biz yapıyoruz
çalışmayı. Ben bir muhalefet milletvekili olarak elimde rakam az, şu az, bu az…
Biz çalışma yapıyoruz, diyoruz ki: “Bak, buradan şu kadar hasılat gelir, bu
kadarı gider.”, “Bu, fazladır, eksiktir.” diye biz çalışma yapıyoruz. Yani,
kusura bakmasın kimse ama bu şekilde devlet yönetimi, bu şekilde iş olmaz. 
Şimdi,
vakıf üniversitelerine ilişkin bir tane madde var. Pıtrak gibi vakıf
üniversiteleri kuruldu. Bir tane üniversite… Sadece 180 trilyon lira
üniversiteyi dolandırıyor, içini boşaltıyor. Bize gelip orada söylenen şeyi
söylüyorum. Öyle bir noktaya geliyor ki iş, tabii hiç denetim yok, bilmem ne
yok. Şimdi, bu, cemaat filan kısmı da değil, oradaki rezalet zaten ayrı bir
şey. Bunu cemaat olmayan yani FETÖ’cü olmayan vakıf üniversiteleri için
söylüyorum. 180 trilyon lira sadece bir tane üniversiteden… İçini boşaltıyor.
Tabii, denetim sistemi kurmazsanız, devleti devlet gibi yönetmezseniz olacak
olan budur. Ondan sonra da “Efendim, çocuklar para yatırıyordu.
Çocukların yatırdığı para daha hocaların eline geçmeden, hocanın maaşı
verilmeden, ondan sonra oraya el konuluyormuş.” bilmem ne… Şimdi, o el koymayı
önleyici buraya geliyoruz, madde koyuyoruz, madde yazıyoruz. Sorun çözülüyor
mu? Sorun çözülmüyor. Şu anda, sadece, çok kriz durumunda olan iş kısmen
çözülmüş durumda ama kalan bütün sorunlar aynen olduğu gibi duruyor. Bu şekilde
devlet yönetimi, bu şekilde kanun yapma olmaz. 
Daha
söylenecek çok konu vardı ama onları da daha sonra maddelerde konuşuruz. Ben,
Genel Kurulu saygıyla selamlıyorum. (MHP ve CHP sıralarından alkışlar)
BAŞKAN
– Teşekkür ederim Sayın Usta. 
Cumhuriyet
Halk Partisi Grubu adına İstanbul Milletvekili Bihlun Tamaylıgil konuşacak. 
Buyurun
Sayın Tamaylıgil. (CHP sıralarından alkışlar)
CHP
GRUBU ADINA BİHLUN TAMAYLIGİL (İstanbul) – Teşekkür ederim Sayın Başkan. 
Saygıdeğer
milletvekilleri, evet, herkes geliyor ve ilk söylediği şey “Ah şu torba yasa.” Gerçekten,
ah şu torba yasa ve ah şu torba yasanın ötesinde de ah şu temel yasa
uygulaması. Bize ilk tasarı olarak geldiğinde, Plan Bütçe Komisyonunda
görüşmeye başladığımızda, 37 tane ayrı kanunun ayrı ayrı maddelerinin bir araya
gelerek oluşturduğu bir manzumeyle karşı karşıya kaldık. Biz öyle bir kanun
yapıcıyız ki, hepimiz, bu 37 kanunla ilgili, bu Meclisin içerisinde farklı
ihtisas komisyonları olmasına rağmen hem iç işleri ve hem kamu yönetimiyle
ilgili her konuda kanun yapıcı olarak bilgi sahibi olacağız, ekonomiyi çok çok
iyi bileceğiz, sağlıkla ilgili, eğitimle ilgili farklı farklı başlıklarda
alınan kararları inceleyerek kanun yapacağız. Bu kanun yapma kalitesi, burada
kanun yaparak bizden yasamanın getirdiği kural ve sınırlar dâhilinde kamunun hizmet
alımıyla ilgili süreç idaresini gerçekten, bakın, gerçekten, son derece kötü ve
beklenilen kalitede yapmama sonucunu getiriyor. 
Düşünebiliyor
musunuz, daha birkaç gün önce bir torba yasadaki, geçmişte yapılan bir torba
yasadaki bir maddeyi yeni torba yasayla bile değiştiriyoruz? Neden? Çünkü, o
zaman yine ikazlarımız, yine o zaman dile getirdiğimiz “Böyle kanun yapma
mantığı, böyle kanun yapma tercihi olmaz.” dediğimizde “Hayır canım, şu saate
kadar bitecek. Hızla geçirelim. Bak, şunlar bekliyor.” Yani, kanun, tepkiyle
veyahut bir konuda ortaya çıkan yanlışlığı düzeltmek üzere yapılmaz. Biz
olağanüstü bir dönemden geçiyoruz ve burada vizyoner ve stratejik bakış açısını
ortaya koymayan kanun yapma mantığıyla hiçbir zaman, sorun olan başlıklara
çözüm bulmak gibi bir sonuç elde etmeyiz, sadece kanayan yaraya pansuman
yaparız ve hâlâ, aynı mantıkla, aynı tercihle kanun yapmaya devam ediyoruz. 
İç
Tüzük’ümüz var, bizim Meclisin çalışma İç Tüzük’ü var ve onun temel kanun
tanımı var. Ne diyor? “Birbiriyle alakalı, aynı konuda ve birçok başlıkta,
kendi alanında düzenlemeleri bir araya getirecek olan maddeleri bir araya
getirin.” diyor. Allah aşkına, bir defin kararını verecek makamın belirlenmesi
ile 2 tane, neredeyse yılların içerisinde orada yaşanan ekonomik, sosyal,
siyasal ve halkın bir il olma bilincinde, statüsünde olduğu bir süreci aynı
kanun içerisinde işletmeye çalışıyoruz. Bırakın, il olmayı kaldırmayı, statüyü,
isimlerini tarihten ve bütün idari kayıtlardan siliyoruz. Hakkârili, benim gibi
bir kadın, elindeki nüfus kâğıdı; nüfus kâğıdında doğum yeri, ili “Hakkâri”,
ilçesi “Merkez” yazan kişi yeni çıkan kanunla ne Hakkâri’yi ne merkezi görecek.
Nüfus kâğıdından Hakkâri’nin adını bile silmeyi uygun gören bir yasa yapıyoruz.
“Çölemerik” isminde bir ilçe ve ili! 
Değerli
arkadaşlar, sosyolojik, siyasal, psikolojik, ekonomik, her yönüyle detaylı etki
analizleri yapılmadan bir kanun çıkarma mantığı olmaz. Bu mantık içinde
gidersek daha, çok torba yasa, daha, çok birbiriyle alakasız yasayı bir araya
getiren tercihler ortaya koyarız. 
Şimdi,
birinci bölüme geldiğimiz zaman da… Birbirinden alakasız maddelerin bir araya
getirilip değerlendirildiği bir bölüm. Bunun içerisinde, dediğim gibi,
başlangıcımız defin ruhsatlarıyla ilgili. İkincisi: Baktığınızda, önem açısından
değerlendirdiğinizde, yükseköğretim kurumlarıyla ilgili bir karar veriyoruz.
Gerçekten, “Ne kadar çok üniversitemiz var.” diye övünmek üzere fütursuzca
verilen üniversite, vakıf üniversitesi açma kararlarının bugün geldiği noktada,
gerek darbe girişimi dönemiyle bağlantılı olarak alınan kararlar gerekse
“‘Vakıf’ adı altında üniversite işletiyorum.” denilen anlayış altında ticari
bir yol bulma arayışının düzeltilmesi amacıyla kanun yapıyoruz. Peki, bu
düzeltmeyi yaparken ak ile karayı, doğru ile yanlışı, raporların ortaya çıkışı
ve denetimini… Yani bu kanun buraya geldi, mevcut durumu düzelteceğiz ama
önümüzdeki dönemde üniversitelerle ilgili yeterli denetim ve raporlama ve onun
objektifliği konusunda da bir düzenlemenin ve bir işleyişin olma gerekliliğini
çok iyi anlamamız lazım. Bakın, onun için, stratejik ve vizyoner yasama
diyorum, onun için, ortaya çıkabilecek sorunları çözecek mantıkta bir yasama
yapılması gerektiğini dile getirmeye çalışıyorum. 
Diğer
taraftan, baktığımızda, Merkez Bankasına bir yetki veriyoruz, daha doğrusu,
yetkinin ötesinde, Merkez Bankasının “reeskont kredileri” diye bir uygulaması
vardır. Tarih, hataları ders çıkarılırsa tekerrür etmeyecek şekilde işler. Ama,
bugün, baktığınızda, 1980’li yıllardan 1990’lı yıllara kadar Merkez Bankası
reeskont kredilerinin uygulamasından kaynaklanan sorunları birçok arkadaşım -zamanım
yetmediği için anlatamıyorum- biliyordur. Daha sonra, bu sorunların ortaya
çıkardığı tablodan dolayı reeskont kredileri ihracatı teşvik noktasına dönmüş
ama o zamandan itibaren işleyen ve EXİMBANK çatısı altında gerçekleştirilen
kredi mekanizması, kredilendirme mekanizması ve teminat mekanizması şimdi
değiştiriliyor ve deniyor ki: “3 imza yerine 2 imzalı bir teminat sistemi
oluşturulsun.” Ama, bu teminat sisteminde maliyetten ortaya çıkan sonuçları
ikame edecek Kredi Garanti Fonu olsun veya ihracatla ilgili kredi garantisi
noktasında teminat oluşturacak düzenlemeler ne kadar farkındalıkta? 
Onun
ötesinde, yine çok önemli, daha önceki bu tür kredi kullanma miktarı genişletiliyor.
Bakın, biz bu dönemde gerek uluslararası gerek yurt içi ekonomik dengeler
açısından belli risklerin üzerinde, buzun üstünde yürüyen bir dengede iken
yapılan uygulamaların ekonomi politikalarına getireceği etkileri iyi hesap
etmek zorundayız. Para politikasıyla ilgili farklı bir yönü aştığınız zaman
sonuçlarının ne olacağını da iyi değerlendirmeden yasama yapmak, yine bu
süzgeçten geçirilerek gerçekleşmesi gereken bir gerçek.
Diğer
taraftan, yine bu torba içinde bu bölümde ne var? İki tane kamu idaresi
arasında güvenlik sebebiyle birtakım yerlere el konulması, açıkçası el
konulması. Şimdi, bakınız, idareler arasındaki el değiştirmeler, kaynak, mal,
irtifak haklarının değiştirilmesi bir kanun hükmünde gerçekleşir. Kamulaştırma
Kanunu’nun 30’uncu maddesine baktığımız zaman orada açık ve seçik olarak neden
ve hangi gerekçelerle gerçekleşeceği ortaya konmaktadır. 
Şimdi,
yine birtakım tepkilerin ortaya çıkmasıyla “onları çözeceğim” diye bir kanun
yaparsanız, daha sonra işleyen yasal altyapı içinde çizilmiş sınırları yerinden
oynatıp o çivileri yerinden sökmeye başlarsanız, o zaman dengeler bozulur. Bu
denge bozulmasını dikkate alarak yasamayı gerçekleştirmek gerekir. Bakın, yasa
yaparken Anayasa’nın temel ilkelerinden vazgeçemeyiz. Bu da en önemlilerinden
biri, hukuk devleti olmamız; bir diğer önemli anayasal yapımız, yargı, yürütme
ve yasamanın birbirinin alanlarına müdahale etmemesidir. Biz, burada yasa
yaparak yargı kararına veya uygulamalara müdahale edersek ve bu torba yasalar
içerisinde kendimizi yargının vermiş olduğu kararların üstünde görüp birtakım
düzenlemeler yaparsak bu devletin hukuk devleti olma ilkesi tamamen ortadan
kalkar. 
Bugün
baktığınızda gerek IMF gerek OECD, Türkiye’yle ilgili ekonomik dataları
değerlendirirken, bilgileri değerlendirirken onun yanında diyor ki…
Türkiye’deki demokrasi, hukuk, devlet işleyişi açısından hassas dengeleri de
gözden geçiriyorlar. Şimdi, biz yaşadığımız sorunlardan sonra hukuk devletini
ihmal etmeden, onun gereklerini yerine getirecek hassasiyet içerisinde…
(Mikrofon
otomatik cihaz tarafından kapatıldı) 
BİHLUN
TAMAYLIGİL (Devamla) – …ve o hassasiyetin getirdiği anlayışla yasa yapmalıyız,
ama 75 gelip 81’e çıkar ki, içindeki zayiatlarla beraber baktığınızda bir torba
yasayla ne doğru dürüst bir yasama yaparız ne de bizden çözüm bekleyenlerin
derdine deva oluruz.
Yüce
Meclisi saygıyla selamlarım. (CHP sıralarından alkışlar) 
BAŞKAN
– Teşekkür ederim Sayın Tamaylıgil.
Halkların
Demokratik Partisi Grubu adına İzmir Milletvekili Sayın Ertuğrul Kürkcü
konuşacak.
Buyurun
Sayın Kürkcü. (HDP sıralarından alkışlar) 
HDP
GRUBU ADINA ERTUĞRUL KÜRKCÜ (İzmir) – Sayın Başkan, sevgili arkadaşlar; bu
tasarının birinci bölümü üzerine grubumuz adına söz aldım. Ancak bu tasarının
teknikalitesine girmeyi düşünmüyorum. Esasen, bu yasanın birinci bölümü ve
diğer bölümleriyle birlikte bize çizdiği çok esaslı bir gelecek Türkiye
panoraması var. Bu gelecek Türkiye hakkındaki kaygılarımızı, itirazlarımızı ve
alternatiflerimizi ifade etmek isteriz.
Çoktandır
üzerinde konuştuğumuz yani bu, benim Türkiye Büyük Millet Meclisindeki beşinci
yılım ve beş yıldır biz torba yasalarla yasama yapılamayacağını söylüyoruz
ancak hakikat ortada ki Türkiye Büyük Millet Meclisinin yasama pratiği, Adalet
ve Kalkınma Partisi, Meclis çoğunluğunu oluşturduğu sürece torba yasalarla
olacaktır. Bu hakikati, tıpkı Cumhurbaşkanının, kendinde olmayan yetkileri
kullanarak Cumhurbaşkanlığı yapması, Hükûmetin, kendinde olmayan yetkileri
kullanarak yargının ve yasamanın alanına girmesi gibi defakto bir yeni rejim
pratiği olarak görüyoruz, görmemiz gerekir. Kendimizi hayale kaptırmayalım.
Türkiye, artık buyruklarla yönetilen bir otokrasiye doğru doludizgin yol
almaktadır, yasama pratiği de ona uygundur. 
Bu
tasarıya baktığımız zaman gelecek Türkiye açısından birkaç önemli noktanın
altının çizildiğini görüyoruz. 
Birincisi:
Kamusal alanın piyasalaştırılması yani kamusal alanda, aslında kâr amacı
gözetmeyen, hizmet merkezli hemen hemen hiçbir faaliyetin kalmayacağına dair
bir perspektifle yüz yüzeyiz. Elde kalmış olan az sayıdaki kamusal varlığın da
piyasaya devri bakımından sonsuz kolaylıklar sağlayan bir yasayla karşı
karşıyayız. 
İkincisi:
Müştereklerimizin yani hava, su, toprak, kent arazisi, mera, çayır, orman gibi
hiçbirimizin olmayan, herkesin olan ve herkes adına devlet tarafından çekip
çevrilmesi gereken varlıkların piyasaya hızlıca devrine yönelik tedbirler
manzumesi. Devletin bireye karşı tahkimi, merkezin yerele karşı tahkimi ve
bütün bunların somut aracı olarak kanun hükmündeki kararnamelerle yönetim. 
Ben,
gerek Başbakanın gerek Cumhurbaşkanının kanun hükmündeki kararnamelerle ilgili
yaklaşımlarını değerlendirdiğimde görüyorum ki aslında olağanüstü hâl kalksa da
kanun hükmündeki kararnamelerle Türkiye’yi yönetme alışkanlığı devam edecektir
çünkü bu, aslında çok önemli bir başka kurumu, Parlamentoyu baypas etmenin en
önemli aracıdır. 
Fakat,
nispeten soyut gibi gözüken bu açıklamalardan somuta yüzümüzü döndüğümüzde en
önemli 2 meseleyle karşı karşıyayız. Bir tanesi, Türkiye’nin, aslında Kürt
halkının, hakları için sürdürdüğü ister barışçıl ister barışçıl olmayan
yollarla Kürt halkının çeşitli kesimlerinin, büyük çoğunluğunun, bazı
kentlerinin ya da tamamının sürdüregeldiği mücadelelerin artık gayrimeşru
addedilmesi, bunun ortaya çıkardığı siyasi, kültürel, toplumsal varlıkların ve
varoluş şekillerinin merkezî devlet karşısında sıfırlanmasına yönelik
tedbirlerdir. Bu, Türkiye’de bambaşka bir yerel yönetim pratiğinin kapısını
açmaktadır. Belediyelerin devletleştirilmesi kapısı çoktan açılmıştır. 
Tabii
ki, bu, kendi başına ele alındığında acaba bir yasal tartışmanın kapısını açar
mı diye düşünebiliriz ama çok başka bir tartışmanın da kapısını açmaktadır.
Türkiye, Avrupa Konseyinin kurucu üye ülkelerinden biridir ve 2004’te Konseye
geri dönerken yaptığı başlıca taahhüt, yerel yönetimlerin Avrupa Yerel
Yönetimler Özerklik Şartı’na göre yeniden düzenlenmesi taahhüdüdür. Türkiye, bu
taahhüdünden tamamen vazgeçmektedir. Bu, aslında idamın geri getirilmesi
tartışmasıyla birlikte ele alındığında, Türkiye’nin Avrupa Konseyi ve daha
sonra Avrupa Birliğiyle ilişkilerini artık terk etme eğilimini taşıdığını bize
göstermektedir. Biz herhangi bir kıtaya ya da herhangi bir birliğe âşık
değiliz. Türkiye, pekâlâ, ittifaklarını, içinde bulunduğu birlikleri ve
uluslararası ilişkileri her zaman yeniden gözden geçirme egemenliğine sahip bir
devlettir. Fakat, şimdi, anayasal güç sahibi olan, anayasal güç kazanmış olan
bu anlaşma hükümlerinin gerisine düşmek, bunun gerisine doğru çekilmek aslında
sadece Türkiye’yi Avrupa’dan değil, aynı zamanda hukuk devleti normlarından da
doğrudan doğruya uzaklaştırmayı vadetmektedir. 
Bu
yasa tasarısı da bu vaadin somut bir ifadesidir. Bu, Kürt halkının
mücadelesinin sıfırlanması, yerel yönetimlerin tamamen merkezî devlete terk
edilmesi aslında Temmuz 2015’ten beri uygulanmakta olan çökertme harekât
planının siyasal ve yerel yönetimler alanında tamamlanması anlamına
gelmektedir. Dolayısıyla, bu bizi doğrudan doğruya bir savaş düzeni içerisine
taşıyan bir Türkiye geleceğinin işaretidir. Bunu kabul edemeyiz, bir savaş
düzeni içinde yaşamayı da, Kürt halkının da, diğer ezilen ve hakları inkâr
edilen kesimlerin de geri dönüşsüzce bu haklarından uzaklaştırılmalarına razı
olamayız. O nedenle, bu yasaya karşı çıkmak bir teknik mesele değil, aynı
zamanda tarihsel ve siyasal bir meseledir. Bunun için karşıyız. 
Pratikte bu yasayı uygulayan aynı rejimin, düşünce
özgürlüğü alanında, ifade özgürlüğü alanındaki bugünkü pratiğine baktığımız
zaman, birbiriyle tutarlı bir sapmalar silsilesi görüyoruz. Özgür Gündem
gazetesinin bugün hâlâ gazeteye tebliğ edilmemiş olan, bilinmeyen bir mahkeme
kararıyla geçici olarak kapatılmış olması ve ardından gazeteye yönelen
inanılmaz Özel Harekât saldırısı sonucunda insanların yerlerde sürüklenerek
gözaltına alınmaları ifade özgürlüğü bakımından da nereye doğru
sürüklendiğimizin apaçık bir göstergesidir. 
Ben Özgür Gündem gazetesi kurulduğu gün o gazetede
çalışmaya başlamış bir arkadaşınızım. Benim fikrim şudur: Gazetenin çizgisi,
kalitesi, yayıncılığı hakkında her türlü tartışmayı yapabilirsiniz ama şu
tartışmayı yapmak yersiz olur. Özgür Gündem’in var olma hakkı vardır ve üstelik
Özgür Gündem Türkiye'de de ifade özgürlüğü, basın özgürlüğü, düşünce özgürlüğü
bakımından bir turnusol kâğıdıdır. Özgür Gündem varsa, açıksa, çalışıyorsa
Türkiye'de demokrasi ve özgürlüklerde bir nispi ferahlama vardır; Özgür Gündem
baskı altına alınmışsa, Özgür Gündem’in sesi kesilmişse o zaman Türkiye'de
demokrasi ve özgürlüklerden artık söz edemeyeceğimiz bir noktaya gelmişizdir.
Bu, Tansu Çiller pratiğidir; bu, Turgut Özal pratiğidir; bu, ANASOL-D
pratiğidir; bu, şimdi de bir AK PARTİ pratiğidir. Özgür Gündem’e bakın,
yerinizi tayin edin. Özgür Gündem yazarlarını ve yayıncılarını hapse
atıyorsanız totaliter bir rejime doğru meylediyorsunuz demektir eğer onları özgür
bırakıyorsanız, o zaman siz özgürlüklerle aranızda bir yeni denge kurmaya
talipsiniz demektir. Adalet ve Kalkınma Partisinin ilk beş yılı böyleydi, son
on yılı böyle değildir. 
O
nedenle, sevgili arkadaşlar, bu, birbiriyle tutarlı bir dizi ihlal bize şimdi
bu kanun tasarısı aracılığıyla şu perspektifi sunuyor: Türkiye bir totaliter
rejime doğru doludizgin gitmektedir. Denetleme mekanizmalarının hepsi
zıvanasından çıkmıştır. Parlamento artık bir denetleme mekanizması olmaktan
çıkmıştır. Âdeta devlet yurttaşlara “Eğer isyan etmek istiyorsan isyan et,
boyunun ölçüsünü görelim.” demektedir. Ben de diyorum ki, bu halkın bir
parçası, yurttaşlardan birisi olarak: Eğer siz 1990’lara dönmeyi
düşünüyorsanız, öyle bir Türkiye yaratmayı düşünüyorsanız, o zaman 1990’ların
insan hakları mücadelesi geleneğini, 1990’ların Kürt özgürlük mücadelesi
geleneğini, 1990’ların emek özgürlüğü mücadelesini hatırlayın, titreyin ve
kendinize gelin. (HDP sıralarından alkışlar)
BAŞKAN
– Sayın milletvekilleri, şahsı adına ilk konuşmacı Ordu Milletvekilli Sayın Ergün
Taşcı olacak.
Buyurun
Sayın Taşcı. (AK PARTİ sıralarından alkışlar)
ERGÜN
TAŞCI (Ordu) – Sayın Başkan, değerli milletvekilleri; Yatırımların Proje
Bazında Desteklenmesi, İki İl Merkezinin Değiştirilmesi ve Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı üzerinde söz
almış bulunmaktayım. Yüce Meclisi saygıyla selamlıyorum.
Sayın
milletvekilleri, uygulamada ortaya çıkan sorunlar ve vatandaşlarımızın çeşitli
talepleriyle beraber Hükûmetimiz, şu anda söz almış olduğum, 28 maddeyi
kapsayan değişiklikte… Özetle, pozitif katkı sunan, toplumun büyük kesimini
ilgilendiren değişikliklerle ilgili ana konularda size açıklama yapmaya
çalışacağım.
İlki:
193 sayılı Gelir Vergisi Kanunu’ndaki değişiklikle, hâlihazırda yeni açılan
özel ilköğretim okullarına beş vergilendirme dönemi boyunca sağlanan istisnanın
özel kreş ve gündüz bakımevlerine de uygulanmasıyla beraber, burada amaçlanan
husus, kadın istihdamının arttırılmasıdır ve gelişim çağındaki çocukların bu
hizmetten daha fazla faydalanmasına, neticede sağlıklı nesillerin yetişmesine
katkı sağlayacak bir düzenlemedir. 
Tasarıyla
ilgili, içeriğine ilişkin ikinci önemli değişiklik: Gayrimenkulün iktisadi
değerini artırıcı niteliği olan ısı yalıtımı ve enerji tasarrufu sağlamaya
yönelik harcamalar bu düzenlemeyle vergi matrahından gider olarak indirilecek,
bu sayede, binaların ısı yalıtımını teşvikle, aşağı yukarı, takriben yüzde 25
ila yüzde 50 oranında yakıt tasarrufunu sağlayabilmiş olacağız.
Yine,
Merkez Bankası Kanunu’nda yapılan değişiklikle Merkez Bankasına, iki imza
taşımak koşuluyla reeskonta ve avansa kabul edilecek ticari senet ve
vesikaların türlerini, uygulamayla ilgili diğer konuları düzenleme yetkisi
verilecek ve böylece, kredilerin en yüksek sınırı ve kredi türlerine göre
limitleri, para politikası ilkeleri göz önünde tutularak Merkez Bankasınca
belirlenecektir. 
Yine,
YÖK Kanunu’nda yapılacak değişiklikle, üniversitelerin aylıklı profesörleri
arasından seçilen, en çok 3 kişiden oluşan rektör yardımcılarının görev süresi,
rektörle beraber, rektör değiştiğinde sona erecektir.
Yine,
bu torba yasanın ilk 28’inci maddesindeki değişikliklerden önemli bir tanesi:
2863 sayılı Kültür ve Tabiat Varlıklarını Koruma Kanunu’nda yapılan
değişiklikle doğal sitler ve tabiat varlıklarıyla ilgili yetkilerin Çevre ve
Şehircilik Bakanlığına geçmesi doğrultusunda düzenlemeler yapılmakta, bununla
beraber, koruma, uygulama ve denetim bürosu kurulmamış yerlerde izinsiz
müdahalelerle ilgili belirsizlikler böylece giderilmektedir. 
Yine,
yönetim alanlarıyla ilgili, idari kapasitenin geliştirilmesi amacıyla yönetim
planlarının hazırlanması, onaylanmasıyla ilgili yetkiler yeniden bu yasayla
belirlenmekte, Kültür ve Turizm Bakanlığına yönetim planını hazırlama ve
hazırlattırma konusunda yetki verilmektedir. 
Yine,
tasarıyla, kamu düzeni ve güvenliğinin olağan hayatı durduracak, kesintiye
uğratacak şekilde bozulduğu ya da doğal afet yaşanan yerlerde özel mülkiyette
bulunan korunması gerekli taşınmaz kültür varlıklarının onarımı, restorasyonuna
yönelik proje ve uygulama işleri maliklerinin ve diğer ilgililerin muvafakati
alınmaksızın, bedelsiz olarak Kültür ve Turizm Bakanlığınca
gerçekleştirilecektir. Bu kapsamda yürütülen proje ve uygulama işlerinden bir
mali yıl içinde tamamlanması mümkün olmayanlar için dört yılı geçmemek üzere
gelecek yıllara yaygın yüklenmeye girişilebilecektir. 
Yine,
az önce Erhan Usta Bey’in ifade ettiği TEDES’le ilgili husus... Ordu ilinden
bahsetti, değinmek istiyorum. TEDES; 2011’de çıkarılan yasayla Türkiye'de
trafik düzenini sağlayan ve en önemlisi insanların can güvenliğini sağlayan
güzel bir düzenlemeyle ilgili yeniden durum değerlendirmesi yapılarak,
belediyelerin kendi işlettiği yerlerde yüzde 10 oranını koruyoruz, hasılat
paylaşımıyla ilgili düzenlemede yüzde 30’u yüzde 15 olarak belirliyoruz. Yine,
belediye bu konuda şayet kendisi işletmeyi kurar ve devam ettirirse yüzde 30
oranı devam ediyor.
Yine,
Kamulaştırma Kanunu’nda değişiklikler var. Zamanımız çok az olduğu için… Burada
en önemli maddelerden bir tanesi, Anayasa Mahkemesinin vermiş olduğu iptal
kararı doğrultusunda, hukuken kamulaştırmasız el atmaya konu olan ve uygulama
imar planında umumi hizmete, resmî kurumlara ayrılmış taşınmazların beş yıl
içerisinde imar uygulamalarını tamamlatma zorunluluğu getiriyoruz.
Kamulaştırmaları yapılacak ve yapılmaması hâlinde kişinin malik hakkının
kısıtlanmasını engelleyecek düzenleme. Aslında zaman olsa daha iyi
açıklandığında ciddi anlamda çok önemli, vatandaşlarımızın beklediği bir
yasadır. 
(Mikrofon
otomatik cihaz tarafından kapatıldı) 
ERGÜN
TAŞCI (Devamla) – Böylece, tasarının tümü incelendiğinde, toplumun her kesimine
hitap eden bu yasanın milletimize hayırlı olmasını diliyor, saygılar sunuyorum.
(AK PARTİ sıralarından alkışlar) 
BAŞKAN
– Teşekkür ederim Sayın Taşcı. 
Şahsı
adına, ikinci olarak, Muş Milletvekili Sayın Ahmet Yıldırım konuşacak. 
Buyurun
Sayın Yıldırım. (HDP sıralarından alkışlar) 
AHMET
YILDIRIM (Muş) - Teşekkür ederim Sayın Başkan. 
Sayın
Başkan, değerli milletvekilleri; Hükûmet adına Sayın Bakanımız oturduğu için
ben de özellikle torba yasanın 14’üncü maddesinde bulunan yükseköğretimle
ilgili düşüncelerimi ifade etmek istiyorum ve bir yaşanmışlık üzerinden bir
Dicle Üniversitesi örneği anlatmak istiyorum. Madem, yükseköğretim kurumlarında
özellikle rektör yardımcılarının rektörle birlikte görev sürelerinin sona
ermesi muhtemelen 15 Temmuz darbesinden sonra, paralel yapıya bağlı olarak
üniversitelerde örgütlenmiş olan bir yapıya dönük, tedbir amaçlı olarak
aklınıza geldi, buradan hareketle şunu söyleyeyim: Sayın Bakan, cumhuriyet
tarihi boyunca üniversiteler hiçbir zaman özgür olmadı. Bu, sadece sizin
iktidarınız dönemiyle sınırlı bir durum değil, hiçbir zaman özgür düşünceyi,
bilimin evrensel ilkelerini esas alarak… Üniversitelerimiz, sınırlı
üniversiteler ve sınırlı üniversitelerin belli bölümlerinde yaşanan değerli
çalışmaların ötesine geçemediler. 
Ama,
2008 yılında, Abdullah Gül, Sayın Cumhurbaşkanı bir yıllık Cumhurbaşkanıyken
2008 yılında 30 üniversitede rektörlük atamaları yapılacaktı. Çünkü seçim çok
anlamlı değil, seçimlerde rektör değil, sadece atanacak rektör adayları
belirleniyor. Dicle Üniversitesinde yaklaşık yirmi beş gün önce tutuklanan
Rektör Ayşegül Jale Saraç, üniversitedeki oyların, Sayın Bakan, sadece yüzde
15’ini almıştı ve üniversite seçimlerinde 4’üncü sıradaydı. Üniversitedeki hiç
kimse Jale Hanım’ın atanacağını beklemiyordu, hani 1’inci olmadı 2’nci olur
veya ilk 3’ten biri atanırdı. Rektörlük atamaları açıklandığında, Hükûmetin de
özel çabasıyla, söz konusu örgüte mensup olan veya mensup olduğu şu an için
iddia edilen -yargılanıyor çünkü- Rektör Hanım atandı ve hiç hak etmediği bir
koltuğa geldi çünkü üniversite öğretim üyelerinin iradesi yok. 
Geçen
yıla kadar, yirmi bir yıl ben bu üniversiteye asistan ve öğretim üyesi olarak
emek verdim öğretim üyesi arkadaşım Mahmut Toğrul’la birlikte ve biz, bunu asla
kabul etmeyeceğimizi, buna karşı demokratik eylem ve etkinliklerimizi
mütemadiyen devam ettireceğimizi söyledik ama Hükûmetinizin talimatıyla… O
yılın akademik yıl açılışına gelen Başbakan Recep Tayyip Erdoğan’a da bu
demokratik eylemlerde protestolarımızı, bu atamanın yanlış olduğunu çünkü
kente, üniversiteye yabancı, deyim yerindeyse onlara karşı mücadele etmek üzere
gelmiş bir rektörün görevlendirildiğini söyledik. Uğramadığımız gadir ve
haksızlık, soruşturma kalmadı, şükür ki bugüne kadar da hiçbir şekilde onların
baskılarına boyun eğmedik. Ama muazzam bir kadrolaşma, fakülte fakülte
parselasyonlar yapıldı. Hangi fakültenin Nur cemaatinin Kırkıncı Hocacılara teslim
edileceği, hangisine Gülencilerin teslim edildiğiyle uğraştık biz ve bu anlamda
geçirdiğimiz soruşturmalar, idari soruşturmalar, gördüğümüz mobbingler,
baskılar… En nihayetinde bugüne gelindi ve 15 Temmuz darbesinden önce,
özellikle 17-25 Aralık 2013’ten sonra üniversitede zaten bu saikle atanmış bir
rektörün olduğu yönündeki eylemselliklerimiz arttı ama Rektör Hanım siyasi
iktidarın PIN kodunu çözmüştü; kalkıp o günden itibaren, 17-25 Aralıktan yirmi
gün sonra başını örttü, başını kapattı ve iktidarın kendisine gelebilecek
yönelimlerinin önünü aldı. Burada aslında başörtüsüne de manevi dünyaya da bir
haksızlık ve hakaretin yapıldığının, siyasi saikler için kullanıldığının bile
farkına varmadan iktidar, bütün taleplerimizi, eleştirilerimizi, dilekçelerimizi,
itirazlarımızı reddetti. YÖK Yürütme Kurulu hiçbir iş yapmadı, Denetleme Kurulu
bir kere olsun Dicle Üniversitesine gelmedi.
Şimdi,
yardımcılarıyla birlikte, rektör yardımcılarıyla birlikte söz konusu yönetime
dair olan son şeyi söyleyeyim: Personel işlerinden sorumlu rektör yardımcısı,
etkin pişmanlık yasasından faydalanarak bırakılan tek kişi oldu. Rektör Hanım
ve diğer rektör yardımcıları tutuklandı. Oysaki atamalarda ve kadrolaşmalarda
en fazla pay sahibi olan rektör yardımcısı şu an dışarıda. E, belki de ondan
daha az pay sahibi olan arkadaşlarını ihbar ettiği için Dicle Üniversitesi hâlâ
aynı hâlde. Otuz yıl da geçse bu sekiz yılda yaratılan tahribatın
giderilebileceğini maalesef çok umut edemiyoruz. 
Bütün
Genel Kurulu saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Yıldırım. 
Sayın
milletvekilleri, şimdi on beş dakika süreyle soru-cevap işlemini yapacağız. Bu
sürenin yarısı soru sormak için sayın milletvekillerine, diğer yarısı da
cevaplamak için Sayın Bakana aittir.
Sayın
Kayışoğlu, sizden başlıyoruz.
Buyurun.
NURHAYAT
ALTACA KAYIŞOĞLU (Bursa) – Teşekkürler. 
Sayın
Bakan, atanacak öğretmenler arasında engelli öğretmenlere kadro ayrıldı mı? Ne
kadar engelli öğretmen almayı düşünüyorsunuz?
İkincisi:
Bir de Bütünşehir Yasası’yla ilgili çok ciddi bir problem var. Bursa’da,
örneğin, 2 tane köyde, Karacabey Hürriyet ve Danişment köylerinde 1950’li
yıllarda, 1960’lı yıllarda köylüler bizzat boğazlarından kısarak, bankadan
kredi çekerek taşınmaz alıyorlar ve orayı köylünün ortak kullanımına terk
ediyorlar. Şimdi, onlar Bütünşehir Yasası’yla belediyeye geçince belediyeler
buraları satıyor tabii ki ve köylüler çok ciddi rahatsızlar çünkü ataları,
dedeleri alın teriyle almışlar oraları. Buralarla ilgili -28 köyde zannediyorum
böyle bir sorun var- bir çözüm getirmeyi de düşünüyor musunuz?
Teşekkürler.
BAŞKAN
– Teşekkür ederim.
Sayın
Aydın…
ERKAN
AYDIN (Bursa) – Teşekkür ederim Sayın Başkan. 
Sayın
Bakan, 5580 sayılı Kanun kapsamında özel okullarda öğrenim görecek öğrencilere
verilen özel eğitim desteği 2014-2015 yılında başladı. O zaman 250 bin olan
sayı geçen yıl 230 bin olarak devam etti. Bu yıl da bu rakamın 75 bin olacağı
söyleniyor. Bu rakamın neden düştüğü… Ya da bu rakamın artırılması gerekmez mi?

Teşekkür
ederim.
BAŞKAN
– Sayın Türkmen…
ELİF
DOĞAN TÜRKMEN (Adana) – Teşekkür ediyorum Sayın Başkan.
Sayın
Bakan, 2010 KPSS sınavı iptal oldu. KPSS sınavının iptal olmasıyla birlikte,
2010’da ve daha sonra bu sınava dayanılarak atananlarla ilgili ne yapmayı
düşünüyorsunuz? Bu sınavda hile yaparak, soru çalarak atananların durumu ne
olacak? Bu nedenle mağdur olan ve sınavda yüksek puan almalarına rağmen
atanamayanlarla ilgili ne yapmayı düşünüyorsunuz? 
Teşekkür
ederim.
BAŞKAN
– Sayın Tanal…
MAHMUT
TANAL (İstanbul) – Teşekkür ediyorum Sayın Başkan.
Sayın
Bakanım, bu okulların müfredatında resim dersi bizim dönemimizde haftada dört
saatti ve aynı zamanda bunun içerisinde güzel yazı dersi de vardı. Şu anda bu
müfredatta haftalık -bildiğim kadarıyla, bize iletilen bilgi kadarıyla- bir
saate indi. Bunu artırmayı düşünmez misiniz?
İki:
Felsefe dersleri yine bizim dönemimizde haftada dört saatti. Felsefe
dersleriyle ilgili, liselerde haftada tek saat: Mantık dersi mesela,
kaldırılmış durumda deniliyor. Bu konuyla ilgili, bunları artırmayı düşünmez
misiniz?
Bir
başka konu: Yine, tasarının 78’inci maddesinde Hakkâri Belediyesinin adı
Çölemerik’tir. Niye? Çünkü ilçe yaptınız? Hakkâri kalabilirdi. Aynı şekilde,
Şırnak Belediyesinin adı Nuh adıyla anılacak, Nuh ilçesi olarak. Yine bu adla
anılabilirdi. Bu isimleri değiştirmenin mantığı, gerekçesi ne, bunu kavramış
değiliz.
Aynı
zamanda yine…
(Mikrofon
otomatik cihaz tarafından kapatıldı) 
BAŞKAN
– Sayın Demir…
NURETTİN
DEMİR (Muğla) – Teşekkür ederim Sayın Başkan.
Sayın
Bakan, darbe girişimi sonrası OHAL yasasıyla her gün özellikle eğitim
dünyasında mağdur sayısı hızla artmaktadır. Darbeciler tabii ki gerekli cezayı
alacaklar ancak denizde trol balıkçılığı gibi, kim varsa, öğrenci, veli,
öğretmenler, okullar yok sayılmakta ya da toptan cezalandırılmakta. Bir okul
düşünün ki 5 bin 6 bin öğrencisi var, 1.000-2.000 öğretmeni var, mütevelli
heyetinden 1 tanesi FETÖ’cü diye bütün okul, bütün camia cezalandırılıyor ve
onlar yalnız bırakılıyor. Bunlarla ilgili ciddi bir çalışmanız var mı?
Özellikle,
darbecilerin dışında, siyasi sorumlular ne zaman cezalandırılacak, ne zaman
takip edilecek?
Teşekkür
ediyorum.
BAŞKAN
– Sayın Doğan…
MÜSLÜM
DOĞAN (İzmir) – Darbeciler tarafından, Alevi-Sünni çatışmalarını körüklemek,
Alevi temsiliyetini çarpıtmak ve Alevi asimilasyonunu sürdürmek için kurulan ve
15 Temmuz sonrası kapatılan sahte Alevi derneklerine ne kadar taşınmaz tahsisi
yapılmış? Ve nakdî yardım miktarı konusunda bilgi rica ediyorum.
BAŞKAN
– Sayın Kerestecioğlu…
FİLİZ
KERESTECİOĞLU DEMİR (İstanbul) – Sayın Bakan, az önce sorulara cevap verirken
Özgür Gündem gazetesiyle ilgili, maalesef, bazı talihsiz sözler söylediniz.
Oysa Voltaire’in yüzyıllar önce dediği gibi, aynı düşüncede olmayabilirsiniz
ancak başkalarının düşüncelerini savunma hürriyetini savunmayı gerçekten göze
almamız gerekiyor. Örneğin Akit, Star benim için gazete bile değildir ama
kapatılmalarını asla istemem. 
Size
sormak isterim: Bir karikatürist üstü başı yırtılarak nasıl gözaltına alınır?
Doğan Güzel bugün böyle gözaltına alındı. Meslektaşım Eren Keskin’in, aynı
şekilde gazeteci arkadaşım Filiz Koçali’nin kapıları kırılarak evlerine
girildi. Düşünce, sizce bir silah mıdır? Bu muameleleri yapanlara karşı
herhangi bir yaptırım uygulanacak mıdır?
Teşekkür
ederim.
BAŞKAN
– Sayın Akdoğan…
NİHAT
AKDOĞAN (Hakkâri) – Sayın Başkan, teşekkür ediyorum.
Biz
özellikle Özgür Gündem’e yönelik yapılan baskıyı kınadığımızı belirtmek
istiyoruz. 
Sayın
Bakan, özellikle Hakkâri ile Şırnak’a ilişkin, hem isim değişikliğine hem de
illerin statüsünün düşürülmesine ilişkin, sizin -Sayın Cumhurbaşkanı
konuştuğunda sürekli halk iradesinden bahsediyor- Hakkâri’deki ya da
Şırnak’taki halka gidip de ya da oradaki STK’larla herhangi bir görüşmeniz oldu
mu? Bu konuda, biz Komisyondayken Çalışma ve Sosyal Güvenlik Bakanlığı gelip bu
bilgilendirmeyi yaptı. Gerçekten de orada hem MHP’den olsun hem HDP’den olsun
hem Komisyon Başkanı hem de CHP’deki arkadaşların hiç birini ikna eder bir
durumu olmadı. Siz neden oradaki halktan kaçtınız, oradaki STK’lardan, sivil
toplum kuruluşlarından böyle bir bilgi edinmeyi de kendinize zül saydınız,
bunun gerekçesini bize açıklar mısınız?
BAŞKAN
– Teşekkür ederim.
Son
olarak Sayın Atıcı…
AYTUĞ
ATICI (Mersin) – Teşekkür ederim Sayın Başkan.
Sayın
Bakan, Cizre’yi ve Yüksekova’yı il yapıyorsunuz. Yapın, elinize sağlık, hiçbir
itirazımız yok, gayet de iyi olur. Hakkâri ve Şırnak’ı da il olmaktan
çıkarıyorsunuz. Allah aşkına, oraya gittiğinizde ne diyeceksiniz vatandaşa?
Nasıl gideceksiniz oraya? Bir an şöyle kendinizi onların yerine koyun, empati yapın.
İliniz sizin, namusunuz, onurunuz, her şeyiniz; takımı var, geleneği var, her
şeyi var. Bir cümleyle diyorsunuz ki: Seni il yapmaktan çıkardım, nokta. Ya,
bunu yapmaya hakkınız yok. Bu bize barış getirmez, bu bize kardeşlik getirmez;
bu ötekileştirir, bu daha da kutuplaştırır, bu yeni mağdurlar yaratır, devlete
karşı kin ve nefreti körükler. Bundan vazgeçin. 81 tane değil de 83 tane il
olsun, ne olur ki yani?
Teşekkür
ederim.
BAŞKAN
– Teşekkür ederim.
Sayın
Bakan, buyurun lütfen.
MİLLÎ
EĞİTİM BAKANI İSMET YILMAZ (Sivas) – Teşekkür ediyorum Sayın Başkanım.
Sayın
Doğan “Alevi-Sünni çatışması veya ayrışmasını körüklemek için suni olarak
kurulan Alevi dernekleri kapatıldı. Bu derneklere yapılan tahsis ve yardımların
bir dökümü verilebilir mi?” dedi. Ben bunu İçişleri Bakanlığından ve ilgili
yerlerden alıp Sayın Doğana iletilmesini isteyeceğim.
Bir
başka soru Özgür Gündem’le ilgili. Gerçekten, eleştiri mümkündür, demokrasinin
gereğidir. Hatta her türlü eleştiri de mümkündür. Eleştiri kesinlikle
gelişmeye, özgürleşmeye yol açar ve olması da mutlaka gerekir. Eleştirilmeyen
kimselerin hata yapması yüzde yüzdür ama eleştirilen kimselerin hata yapma
olasılığı daha azdır. 
İki:
Bir fikir, bir görüş bize bire bir uymayabilir. Ben de aynen katılırım. Gerek
de yok buna, uymasını da istemem. İnsanın doğasına, fıtratına da aykırıdır.
Yani tornadan çıkan şeyler bile yüzde 100 aynı değildir -yüzde 99,9- bir
farklılık vardır. Kaldı ki insanoğlunun, bakın, ufacık bir parmak izinin bile
-ne kadarlık alan, 1 santimetrekare mi, 2 santimetrekare mi bilmiyorum- bu
kadar alanda hiçbirisi diğerine benzemez. Yani insanın farklı düşünmesi, farklı
şey söylemesi doğasının gereği. Bunda hiçbir şey yok. 
İki:
Gerek Eren Keskin’e gerek Filiz Koçali’ye böyle hukuka aykırı bir şekilde,
insan onurunu zedeleyici bir şekilde, yaralayıcı bir şekilde bir davranışta
bulunmalarının hukuk devletinde tutar tarafı, savunulacak tarafı yoktur.
Dolayısıyla, bir mahkeme, bir kapatma kararı verebilir; doğru verebilir, yanlış
verebilir, hukuk düzeni içerisinde hepsi olabilir. Biz gördük nice mahkeme
kararlarıyla asılan insanları, bugün o kararların yanlış olduğunu gördük. Yine
bu da kurumların, gazetelerle ilgili bir kararıdır, verildi; yanlış da
olabilir, doğru da olabilir ama biz şunu söylüyoruz, diyoruz ki: Özgürlüklere
sonuna kadar varız ama şiddeti hiç kimsenin teşvik etmemesi lazım. Ha, bu
gazete yapıyor muydu, yapmıyor muydu? Burada da -benim istisnai gördüğüm oldu
ama- mahkeme, hâkim kararını bir açıklayacak, bunu niçin kapattı. O gerekçeye
bakarsak mutlaka ki bununla ilgili şey ortaya çıkar diye düşünüyorum. 
Yine,
bir başka şey, “Hakkâri’nin ismi Hakkâri olarak kalsa” bir teklif. Ee, bununla
ilgili bir teklif verin maddeler geldiğinde, o teklifin de mutlaka, burada
bulunan gerek Komisyon gerekse Hükûmet tarafından değiştirileceğini, bir ortak
akılla daha iyi bir çözümün… Gelenekleri yaşatmak lazım, kültürü yaşatmak
lazım. Hakkâri isminin ortadan kaldırılmaması lazım. Buna varız, önergelerle
daha iyiye ulaşabiliriz diye düşünüyorum. 
Yine
bir başka arkadaşım “Okulları kapatıyorsunuz, işte, toptan cezalandırma
oluyor.” diyor. Yani biz bir darbe geçirdik. Bu darbe, demokratik düzene
yapılan en büyük saldırıdır. Bundan daha büyük bir saldırı olmaz. Ee, peki, bir
daha demokratik düzene yapılan böyle bir saldırının olmaması için bazı
tedbirlerin alınması gerekli. İşte yapılan işler, o alınan tedbirlerden
dolayıdır, ki bu milletin demokratik iradesine, demokratik düzenine,
özgürlüklerine bir daha bir saldırı olmasın diye. İstiyoruz ki biz de, bu
ülkenin hepsi, 79 milyon bizim vatandaşımız, hiç kimse mağdur olmasın. İnan,
empatiyle bakmayı istiyoruz. Yani kendinize yapılmasını istemediğinizi
başkalarına da yapmayınız. Kendinize istediğinizi başkaları için de isteyiniz
ki, işte bu temel irade. Burada da mümkün olan en az hatayı yapmaya çalışıyoruz
ama bir genelleştirme, toptan cezalandırma şeyinin doğru olmadığını
düşünüyorum.
Kapatılan okullardaki öğrenciler oraya para ödüyordu,
şimdi devlet okullarına gelsinler, hepsine parasız eğitim vereceğiz. 140 bine
yakın öğrenci vardı; 60 bine yakını devlet okullarına geldi, 20 bine yakını
diğer özel okullara gitti, 60 bine yakını da bekliyor. Dolayısıyla da, biz hiç
kimsenin bu süreçten mağdur olmamasını isteriz ama öyle bir darbe sürecinden
geçtik ki… O hâlde ne yapmamız lazım? En az zararla bu sıkıntılı süreci nasıl
atlatırız da işte daha özgür, daha demokratik, hepimizin kabullenebileceği,
sahip çıkabileceği bir sistemi oluşturabiliriz diye… Bu konudaki bütün
eleştirilerinizi -kardeşlerimin de, arkadaşlarımın da, milletvekili
arkadaşlarımın- biliyorum. Bir yanlış yaptıysak düzeltiriz, bunu da söylüyorum
arkadaşlara. Ama niçin bu kararı verdiğimizi de, bunu da tek tek açıklamak
durumundayız; açıklarız da yani “Biz böyle yaptık, bu bilgilere dayanarak bu
kararı aldık, bundan dolayı.” deriz. Umarız ki -ben doğru karar aldığımızı
düşünüyorum- arkadaşlarımız da bunu gördüğü zaman bize hak verecektir diye
düşünüyorum.
Özel okullarda özel eğitime destek… Tabii, Türkiye’nin
de bir ekonomik durumu var. Talepler de var da, bütçeyi de dikkate alarak,
ekonomik durumu da dikkate alarak hem destek miktarını hem de destek verilecek
öğrenci sayısını bekliyoruz.
Bir başka, engelli öğretmen… Daha yeni 500 öğretmen
ataması yaptık, son bir ayda, bir ay bile olmamıştır belki. Hatta 250’ydi, daha
sonra milletvekillerimizin de talebi üzerine “Engelli öğretmenlerin atama
sayısını artıralım.” dendi, ilana 250’yle çıkmışken 500’e çıktık ve o atamada
498 kişinin atamasını yaptık son bir ayda. Yine böyle talepler var, ben tekrar
ona bir bakayım.
Yine bir başkası, Büyükşehir Belediye Kanunu’ndan
dolayı 28 köyde… Artık şimdi “köy” de denmiyor da, belki “mahalle” deniyor.
Oradaki işte bu köy tüzel kişiliğine ait ortak yerlerin belediyelerce satılması
uygun olmuyor, vatandaşı rahatsız ediyor. Bu konuyla ilgili -Bursa Büyükşehir
Belediyesiydi- Bursa Büyükşehir Belediyesine, yine, İçişleri Bakanımıza ben
bunu iletirim. 
NİHAT AKDOĞAN (Hakkâri) – Sayın Bakan, benim soruma
cevap vermediniz.
MİLLÎ
EĞİTİM BAKANI İSMET YILMAZ (Sivas) – Buyurun, hangisiydi? 
NİHAT
AKDOĞAN (Hakkâri) – Hakkâri’ye ilişkin ya da Şırnak’la ilgili siz halka ve
STK’lara sordunuz mu? Çünkü Komisyonda ısrarla sormamıza rağmen, buna ilişkin
cevap verilmedi. Aynı şeyi sizde gördük. 
MİLLÎ
EĞİTİM BAKANI İSMET YILMAZ (Sivas) – Cizre’deki insanlara gittiğinizde memnun
olduklarını düşünüyorum, Yüksekova’ya gittiğinizde insanların memnun olduğunu
düşünüyorum. Muhakkak ki Hakkâri’yi de mağdur etmeden Yüksekova’ya il
merkezinin taşınması…
NİHAT
AKDOĞAN (Hakkâri) – Hakkâri’ye sordunuz mu? 
MİLLÎ
EĞİTİM BAKANI İSMET YILMAZ (Sivas) – Şırnak’ın da mağdur edilmeden yine
Cizre’deki insanların da yaşam standartlarının en üst seviyeye çıkarılması
doğrultusunda bir gayretimiz, çalışmamız var. Havaalanı Cizre’de, havaalanı
Yüksekova’da, ulaşım imkânı diğer yerlere nazaran çok daha iyiyken… 
FERHAT
ENCU (Şırnak) – O zaman, üniversiteyi niçin Şırnak’a kurdunuz? 
MİLLÎ
EĞİTİM BAKANI İSMET YILMAZ (Sivas) – Cizre’ye de bir üniversite kurulur, hiç
merak etmeyin çünkü biz geldiğimizde 76 üniversite vardı, daha sonradan istedik
ki…
FERHAT
ENCU (Şırnak) – Daha inşaat hâlinde Sayın Bakan. 
BAŞKAN
– Sayın milletvekilleri, Sayın Bakan cevap veriyor. Lütfen…
MİLLÎ
EĞİTİM BAKANI İSMET YILMAZ (Sivas) – Bakın, “Özgür düşünce üniversitelerle
birlikte her ile gider.” diyerek biz de her hizmeti -buna eğitim hizmeti dâhil,
üniversite de eğitim hizmetinin bir parçası- en iyi şekilde vermek için
vatandaşımızın ayağına gidiyoruz. Daha önce bu üniversiteyi Hakkâri’de kurduk,
daha önce bu üniversiteyi Şırnak’ta kurduk. 
Dolayısıyla
da vatandaşın talep etmesi durumunda ve ihtiyaç hasıl olduğunda pekâlâ Cizre’de
de üniversite açılır, Yüksekova’da da üniversite açılır diyorum ve yüce
Meclisimize bu sorulardan dolayı, bize bu açıklama fırsatını verdiğiniz için de
teşekkür ediyorum. 
BAŞKAN
– Teşekkür ederim Sayın Bakan. 
Sayın
milletvekilleri, birinci bölüm üzerindeki görüşmeler tamamlanmıştır. 
Birleşime
beş dakika ara veriyorum. 
Kapanma Saati: 22.32
ALTINCI OTURUM
Açılma Saati: 22.38
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Ali Haydar HAKVERDİ (Ankara) 
-----0-----
BAŞKAN – Sayın
milletvekilleri, Türkiye Büyük Millet Meclisinin 125’inci Birleşiminin Altıncı
Oturumunu açıyorum.
411
sıra sayılı Kanun Tasarısı’nın görüşmelerine kaldığımız yerden devam ediyoruz.
Komisyon?
Yok.
Ertelenmiştir.
Sayın
milletvekilleri, bugünkü gündemimizde görüşülecek başka bir konu
bulunmadığından, alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için, 17 Ağustos 2016
Çarşamba günü saat 14.00’te toplanmak üzere birleşimi kapatıyorum; bütün
milletvekillerine ve çalışma arkadaşlarımıza iyi geceler diliyorum.
Kapanma Saati: 22.39




(X) 411 S. Sayılı Basmayazı tutanağa
eklidir.]


(*) Bu bölümlerde Hatip tarafından Türkçe
olmayan kelimeler ifade edildi.













