



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 74’üncü
Birleşim
 9
Nisan 2014 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kocaeli Milletvekili Mehmet Hilal Kaplan’ın, Kanser
Haftası’na ilişkin gündem dışı konuşması
2.- Malatya Milletvekili Ömer Faruk Öz’ün, 29-31 Mart
2014 tarihlerinde Malatya’da meydana gelen don afeti nedeniyle hasar gören
kayısı ağaçları ile çiftçilerimizin uğradığı zararlara ilişkin gündem dışı
konuşması
3.- Tokat Milletvekili Reşat Doğru’nun, Türk
dünyasındaki son gelişmelere ilişkin gündem dışı konuşması ve Başbakan Yardımcısı
Emrullah İşler’in cevabı 

V.- SATAŞMALARA İLİŞKİN KONUŞMALAR
1.- Mersin Milletvekili Aytuğ Atıcı’nın, Başbakan
Yardımcısı Emrullah İşler’in gündem dışı konuşmaya cevabı sırasında CHP Grup
Başkanına sataşması nedeniyle konuşması
2.- Konya Milletvekili Faruk Bal’ın, Başbakan
Yardımcısı Emrullah İşler’in gündem dışı konuşmaya cevabı sırasında Milliyetçi
Hareket Partisine sataşması nedeniyle konuşması
3.- Giresun Milletvekili Nurettin Canikli’nin, Mersin
Milletvekili Aytuğ Atıcı’nın sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
4.- Şırnak Milletvekili Hasip Kaplan’ın, Başbakan
Yardımcısı Emrullah İşler’in gündem dışı konuşmaya cevabı sırasında Barış ve
Demokrasi Partisine sataşması nedeniyle konuşması
5.- İstanbul Milletvekili Ferit Mevlüt Aslanoğlu’nun,
Giresun Milletvekili Nurettin Canikli’nin sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
6.- Afyonkarahisar Milletvekili Ahmet Toptaş’ın,
Başbakan Yardımcısı Beşir Atalay’ın 563 sıra sayılı Kanun Teklifi’nin tümü
üzerinde Hükûmet adına yaptığı konuşması sırasında şahsına sataşması nedeniyle
konuşması
7.- Osmaniye Milletvekili Hasan Hüseyin Türkoğlu’nun,
Başbakan Yardımcısı Beşir Atalay’ın 563 sıra sayılı Kanun Teklifi’nin tümü
üzerinde Hükûmet adına yaptığı konuşması sırasında şahsına sataşması nedeniyle
konuşması

VI.- AÇIKLAMALAR
1.- İzmir Milletvekili Musa Çam’ın, Sağlık Bakanlığı
acil servislerinde katkı payı alınması uygulamasının başlatılmasına ilişkin
açıklaması
2.- Mersin Milletvekili Aytuğ Atıcı’nın, Hükûmet
tarafından, Amerikalı gazeteci Seymour Hersh’in Suriye’de kullanılan sarin
gazıyla ilgili iddialarına ilişkin bilgi verilmesi gerektiğine ilişkin
açıklaması
3.- Muğla Milletvekili Nurettin Demir’in, Mısır’daki
529 idam cezasını kınadığına ilişkin açıklaması
4.- Malatya Milletvekili Veli Ağbaba’nın, Malatya’daki
kayısı üreticilerinin sorunlarına ilişkin açıklaması
5.- Kahramanmaraş Milletvekili Mesut Dedeoğlu’nun,
İstanbul’da görev şehidi olan polis memuru Kamil Topal’ın ailesine başsağlığı
dilediğine ilişkin açıklaması
6.- İstanbul Milletvekili Haluk Eyidoğan’ın, rant
artışının vergilendirilmesiyle ilgili bilgi almak istediğine ilişkin açıklaması
7.- Bursa Milletvekili İlhan Demiröz’ün, kapatılan il
özel idareleri çalışanlarının durumuna ilişkin açıklaması
8.- Tokat Milletvekili Reşat Doğru’nun, Kanser
Haftası’na ilişkin açıklaması
9.- İstanbul Milletvekili Kadir Gökmen Öğüt’ün,
kapatılan il özel idarelerinde çalışan taşeron işçilerinin sorunlarına ve üçüncü
boğaz köprüsü inşaatında hayatını kaybeden taşeron işçilerine rahmet dilediğine
ilişkin açıklaması
10.- İstanbul Milletvekili Ferit Mevlüt Aslanoğlu’nun,
Malatya’daki kayısı üreticilerinin sorunlarına ilişkin açıklaması
11.- Tunceli Milletvekili Kamer Genç’in, belediye
başkanlığının tercih edilmesi nedeniyle Türkiye Büyük Millet Meclisi üyeliğinin
sona erebilmesi için Genel Kurulda oylama yapılması gerektiğine ilişkin
açıklaması 


12.- İstanbul Milletvekili Mehmet Akif Hamzaçebi’nin,
Cumhuriyet Halk Partisi Genel Başkanına saldıran kişinin denetimli serbestlik
kapsamında serbest bırakıldığına, bu olayın arkasında planlayıcı güçlerin
bulunduğunu düşündüklerine ve bu kişinin can güvenliğinden Hükûmetin sorumlu
olduğuna ilişkin açıklaması
13.- Şırnak Milletvekili Hasip Kaplan’ın, Kütahya
Milletvekili Alim Işık’ın AK PARTİ grup önerisi üzerinde yaptığı konuşmasındaki
bazı ifadelerine ilişkin açıklaması
14.- Giresun Milletvekili Nurettin Canikli’nin,
Cumhuriyet Halk Partisi Genel Başkanına yapılan saldırıyla ilgili olarak Cumhuriyet
Halk Partisinin hassasiyetlerine katıldıklarına ve bu olayın bütün boyutlarıyla
açığa çıkarılması gerektiğine ilişkin açıklaması
15.- Millî Savunma Bakanı İsmet Yılmaz’ın, Cumhuriyet
Halk Partisi Genel Başkanına yapılan saldırıyı kınadığına ve bu tür
yargılamaların tutuklulukla yapılmasının daha doğru olacağına ilişkin
açıklaması
16.- İstanbul Milletvekili Mehmet Akif Hamzaçebi’nin,
563 sıra sayılı Kanun Teklifi’nin bir Hükûmet tasarısı olarak Genel Kurula
getirilmesi gerektiğine, Anayasa’ya aykırılık düzenlemeleri de içeren bu
teklifin temel kanun olarak görüşülmesinin yanlış olduğuna ve Başkanlığı usule
uymaya davet ettiğine ilişkin açıklaması
17.- İzmir Milletvekili Oktay Vural’ın, 563 sıra sayılı
Kanun Teklifi’nin tümünün Anayasa’ya aykırı olması sebebiyle görüşülmesinin
mümkün olmadığına ilişkin açıklaması
18.- Şırnak Milletvekili Hasip Kaplan’ın, 15 maddelik
bir kanun teklifinin temel kanun olarak görüşülmesinin usul açısından yanlış
olduğuna ve parlamenter denetimle ilgili düzenlemenin de bu teklifin içinde
olması gerektiğine ilişkin açıklaması
19.- Giresun Milletvekili Nurettin Canikli’nin, 563
sıra sayılı Kanun Teklifi’nin temel kanun olarak görüşülmesine engel bir durum
olmadığına ve teklifin tümünün Anayasa’ya aykırı olduğuna ilişkin bir önerge
verilemeyeceğine ilişkin açıklaması

VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Türkiye
Büyük Millet Meclisi Başkanı başkanlığında siyasi parti grup başkan
vekilleriyle 11/3/2014 tarihinde yapılan toplantıda alınan karar uyarınca
Türkiye Büyük Millet Meclisi Başkan Vekili Meral Akşener’in 13-14 Mart 2014
tarihlerinde İtalya Temsilciler Meclisi tarafından Roma’da düzenlenen “Avrupa
Neyi Temsil Ediyor? Büyüme, İstihdam ve Haklar: AB Bu Hedefi Başarabilecek mi?”
konulu parlamenter konferansına katılmasına ilişkin tezkeresi (3/1451)
2.- Türkiye Büyük Millet Meclisi Başkanlığının,
Balıkesir Milletvekili Ahmet Edip Uğur’un, 30/3/2014 tarihinde yapılan mahallî
idareler seçiminde belediye başkanı seçildiğine ve Mahalli İdareler ile Mahalle
Muhtarlıkları ve İhtiyar Heyetleri Seçimi Hakkında Kanun’un 17’nci maddesi
uyarınca belediye başkanlığı görevini tercih ederek göreve başladığı tarih
itibarıyla Türkiye Büyük Millet Meclisi üyeliğinin sona ermiş bulunduğunun
Genel Kurulun bilgisine sunulmasına ilişkin tezkeresi (3/1452)
3.- Türkiye Büyük Millet Meclisi Başkanlığının,
İstanbul Milletvekili Enver Yılmaz’ın, 30/3/2014 tarihinde yapılan mahallî
idareler seçiminde belediye başkanı seçildiğine ve Mahalli İdareler ile Mahalle
Muhtarlıkları ve İhtiyar Heyetleri Seçimi Hakkında Kanun’un 17’nci maddesi
uyarınca belediye başkanlığı görevini tercih ederek göreve başladığı tarih
itibarıyla Türkiye Büyük Millet Meclisi üyeliğinin sona ermiş bulunduğunun
Genel Kurulun bilgisine sunulmasına ilişkin tezkeresi (3/1453)
4.- Türkiye Büyük Millet Meclisi Başkanlığının,
Gaziantep Milletvekili Fatma Şahin’in, 30/3/2014 tarihinde yapılan mahallî
idareler seçiminde belediye başkanı seçildiğine ve Mahalli İdareler ile Mahalle
Muhtarlıkları ve İhtiyar Heyetleri Seçimi Hakkında Kanun’un 17’nci maddesi
uyarınca belediye başkanlığı görevini tercih ederek göreve başladığı tarih
itibarıyla Türkiye Büyük Millet Meclisi üyeliğinin sona ermiş bulunduğunun
Genel Kurulun bilgisine sunulmasına ilişkin tezkeresi (3/1454)
5.- Türkiye Büyük Millet Meclisi Başkanlığının,
Kırklareli Milletvekili Mehmet S. Kesimoğlu’nun, 30/3/2014 tarihinde yapılan
mahallî idareler seçiminde belediye başkanı seçildiğine ve Mahalli İdareler ile
Mahalle Muhtarlıkları ve İhtiyar Heyetleri Seçimi Hakkında Kanun’un 17’nci
maddesi uyarınca belediye başkanlığı görevini tercih ederek göreve başladığı
tarih itibarıyla Türkiye Büyük Millet Meclisi üyeliğinin sona ermiş
bulunduğunun Genel Kurulun bilgisine sunulmasına ilişkin tezkeresi (3/1455)
6.- Türkiye Büyük Millet Meclisi Başkanlığının, Edirne
Milletvekili Recep Gürkan’ın, 30/3/2014 tarihinde yapılan mahallî idareler
seçiminde belediye başkanı seçildiğine ve Mahalli İdareler ile Mahalle
Muhtarlıkları ve İhtiyar Heyetleri Seçimi Hakkında Kanun’un 17’nci maddesi
uyarınca belediye başkanlığı görevini tercih ederek göreve başladığı tarih
itibarıyla Türkiye Büyük Millet Meclisi üyeliğinin sona ermiş bulunduğunun
Genel Kurulun bilgisine sunulmasına ilişkin tezkeresi (3/1456)
7.- Türkiye Büyük Millet Meclisi Başkanlığının, Antalya
Milletvekili Menderes Türel’in, 30/3/2014 tarihinde yapılan mahallî idareler
seçiminde belediye başkanı seçildiğine ve Mahalli İdareler ile Mahalle
Muhtarlıkları ve İhtiyar Heyetleri Seçimi Hakkında Kanun’un 17’nci maddesi
uyarınca belediye başkanlığı görevini tercih ederek göreve başladığı tarih
itibarıyla Türkiye Büyük Millet Meclisi üyeliğinin sona ermiş bulunduğunun
Genel Kurulun bilgisine sunulmasına ilişkin tezkeresi (3/1457)

B) Meclis Araştırması Önergeleri
1.- Yozgat Milletvekili Sadir Durmaz ve 19
milletvekilinin, Yozgat ilinin göç sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/895)
2.- Kütahya Milletvekili Alim Işık ve 21
milletvekilinin, çalışma ortamında yaşanan psikolojik tacizlerin çalışanlar
üzerindeki etkilerinin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/896)
3.- Tekirdağ Milletvekili Faik Öztrak ve 33
milletvekilinin, HES projelerinin ve hidroelektrik potansiyelimizin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/897)
C) Duyurular
1.- Başkanlıkça, Kadın Erkek Fırsat Eşitliği
Komisyonunda siyasi parti grubu mensubu olmayan milletvekillerine düşen 1
üyelik için aday olmak isteyen siyasi parti grubu mensubu olmayan milletvekillerinin
yazılı olarak müracaat etmelerine ilişkin duyuru
D) Açıklamalar
1.- Başkanlığın, Tunceli Milletvekili Kamer Genç’in 563
sıra sayılı Kanun Teklifi’nin Anayasa’ya aykırılık nedeniyle Komisyona iade
edilmesi gerektiğine dair önergesinin İç Tüzük’ün 88’inci maddesi gereği işleme
alınamayacağına ilişkin açıklaması 
2.- Başkanlığın, İzmir Milletvekili Oktay Vural’ın 563
sıra sayılı Kanun Teklifi’nin Anayasa’ya aykırılık nedeniyle Komisyona iade
edilmesi ve temel kanun olarak görüşülmemesi gerektiğine dair önergesinin
işleme alınamayacağına ilişkin açıklaması

VIII.- ÖNERİLER
A) Siyasi Parti Grubu Önerileri
1.- AK PARTİ Grubunun, gündemin “Kanun Tasarı ve
Teklifleri ile Komisyonlardan Gelen Diğer İşler” kısmında bulunan 563, 521,
533, 531, 383, 429 ve 146 sıra sayılı kanun teklifi ve tasarılarının bu kısmın
3, 4, 6, 7, 8, 9 ve 10’uncu sıralarına alınmasına ve diğer işlerin sırasının
buna göre teselsül ettirilmesine; 563 sıra sayılı Kanun Teklifi’nin İç Tüzük’ün
91’inci maddesine göre temel kanun olarak bölümler hâlinde görüşülmesine
ilişkin önerisi 

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Çankırı Milletvekili İdris Şahin ve Niğde
Milletvekili Alpaslan Kavaklıoğlu’nun; Devlet İstihbarat Hizmetleri ve Milli İstihbarat
Teşkilatı Kanununda Değişiklik Yapılmasına Dair Kanun Teklifi ile İçişleri
Komisyonu Raporu (2/2011) (S. Sayısı: 563) 

X.- USUL HAKKINDA GÖRÜŞMELER
1.- Tunceli Milletvekili Kamer Genç’in 563 sıra sayılı
Kanun Teklifi’nin Anayasa’ya aykırılık nedeniyle Komisyona iade edilmesi
gerektiğine dair önergesinin işleme alınmasının İç Tüzük hükümlerine uygun olup
olmadığı hakkında 
2.- Görüşülen kanun tasarı ve tekliflerin tümünün
Anayasa’ya aykırılığı konusunda verilen önergelerin görüşmelerinin teklif veya
tasarının görüşmelerine geçmeden önce yapılmasının İç Tüzük hükümlerine uygun
olup olmadığı hakkında
.
XI.- BİLDİRİLER-DEKLARASYONLAR
1.- TBMM’de bulunan siyasi parti gruplarının, Mısır’da
cereyan eden olayları kaygıyla izlediklerine, siyasi gerekçelerle verilmiş olan
idam cezalarının bütün insanlığın vicdanını sızlatacağına ve bu idam
kararlarının uygulanmamasının TBMM’de tecelli eden millet iradesinin ortak
arzusu olduğuna dair önergesi 

XII.- YAZILI SORULAR VE CEVAPLARI 
1.- Ankara
Milletvekili Özcan Yeniçeri'nin, Bakanlık tarafından kamu kurumlarının
gerçekleştirdiği hibe programlarının sayısını arttırmak adına yürütülmekte olan
çalışma ve projelere ilişkin sorusu ve Kalkınma Bakanı Cevdet Yılmaz’ın cevabı
(7/38941)
2.- Ankara Milletvekili Zühal Topcu'nun, Bakanlık ile
bağlı ve ilgili kurum ve kuruluşlardaki üst düzey yöneticilerin cinsiyetlerine
göre dağılımına ilişkin sorusu ve Kalkınma Bakanı Cevdet Yılmaz’ın cevabı
(7/39433)
3.- Ankara Milletvekili Özcan Yeniçeri'nin, yerel ve
kırsal kalkınma girişimlerinin yenilikçi bir yaklaşımla tasarlanmasına yönelik
projelere ilişkin sorusu ve Kalkınma Bakanı Cevdet Yılmaz’ın cevabı (7/39435)
4.- İstanbul Milletvekili Mustafa Sezgin Tanrıkulu'nun,
İstanbul'da Bakanlığa ait olan gayrimenkul, arsa ve araziler ile bunların satış
ve kiralama işlemlerine ilişkin sorusu ve Kalkınma Bakanı Cevdet Yılmaz’ın
cevabı (7/40870)







9 Nisan 2014 Çarşamba
BİRİNCİ OTURUM
Açılma Saati: 14. 03
BAŞKAN: Başkan Vekili Meral AKŞENER
KÂTİP ÜYELER: Bayram ÖZÇELİK (Burdur), İsmail
KAŞDEMİR (Çanakkale) 
----- 0 -----
BAŞKAN – Türkiye Büyük Millet
Meclisinin 74’üncü Birleşimini açıyorum.
III.- YOKLAMA
BAŞKAN - Elektronik cihazla yoklama
yapacağız.
Yoklama için iki dakika süre vereceğim.
Sayın milletvekillerinin oy düğmelerine
basarak salonda bulunduklarını bildirmelerini, bu süre içerisinde elektronik
sisteme giremeyen milletvekillerinin salonda hazır bulunan teknik personelden
yardım istemelerini, buna rağmen sisteme giremeyen üyelerin ise yoklama
pusulalarını görevli personel aracılığıyla iki dakikalık süre içerisinde
Başkanlığa ulaştırmalarını rica ediyorum.
Yoklama işlemini başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır,
görüşmelere başlayacağız. 
Gündeme geçmeden önce üç sayın
milletvekiline gündem dışı söz vereceğim. 
Gündem dışı ilk söz, Kanser Haftası
münasebetiyle söz isteyen Kocaeli Milletvekili Sayın Mehmet Hilal Kaplan’a
aittir. 
Buyurun Sayın Kaplan. (CHP sıralarından
alkışlar)
IV.- GÜNDEM DIŞI KONUŞMALAR
A) Milletvekillerinin Gündem
Dışı Konuşmaları
1.- Kocaeli Milletvekili
Mehmet Hilal Kaplan’ın, Kanser Haftası’na ilişkin gündem dışı konuşması
MEHMET HİLAL KAPLAN (Kocaeli) –
Teşekkür ederim Sayın Başkan. 
Sayın Başkan, değerli milletvekilleri;
yüce heyetinizi saygıyla selamlıyorum. Dün, Meclis çatısı altında Genel
Başkanımız Sayın Kemal Kılıçdaroğlu’na yapılan saldırıyı şiddetle kınıyorum. Bu
saldırı sıradan bir saldırı olmayıp önceden planlanmış gibi duruyor. Bu
saldırganın arkasındaki karanlık güçleri bir an önce açığa çıkarmak yetkililerin
ve Hükûmetin görevidir. Bu konuda gerekli uyarıyı şimdiden huzurlarınızda
yapmış bulunuyorum. 
Nisan ayının ilk
haftasının Kanser Haftası olması sebebiyle bu öldürücü hastalığın toplumda
meydana getirmiş olduğu tahribatı ve getireceği olumsuz etkileri göz önünde
bulundurduğumuzda bir hekim olarak konunun önemini bir kez daha siz değerli
milletvekilleriyle paylaşmak ve anımsatmak istiyorum.
Kanser, tıptaki
tüm gelişmelere rağmen hâlâ dünyadaki en ciddi hastalıkların başında
gelmektedir. Ölüm nedenlerinde kalp hastalıklarından sonra 2’nci sıradadır. 
Kanser nedeniyle
ölüm oranlarının en yüksek olduğu dört ilimiz İstanbul, İzmir, Kocaeli ve
Tekirdağ’dır. Dikkat edilecek olursa bu illerin ortak özelliği sanayileşmenin
en yoğun olduğu illerimizdir. Sanayileşme uğruna gerekli çevresel tedbirleri
alamadığımızda kanser görülme sıklığının arttığı da görülmektedir. Bu
anlayıştaki ülkemizde son beş yıl içerisinde kanser görülme sıklığı yüzde 12
artmıştır. Yine bu süreçte kansere bağlı ölümlerde yüzde 100’e yakın bir artış
mevcuttur.
TÜİK verileriyle
hatırlatmak istiyorum: 2002’de kansere bağlı ölümler yüzde 12 iken, 2012’de bu
oran yüzde 22 olmuştur. Türkiye’de her yıl yaklaşık 200 bin kişiye yeni kanser
tanısı konmaktadır. 
Plansız ve
denetimsiz sanayileşmenin getirmiş olduğu çevre kirliliği, çarpık kentleşme,
yaşam koşullarının elverişsizliği ve beslenme yetersizliğinin olduğu bizim gibi
toplumlarda gerekli önlemler alınmadığı takdirde kanserden ölümlerin kalp ve
damar hastalıklarını geçerek 1’inci sıraya geçeceği aşikârdır.
Tam da bu
anlamda, benim de seçim çevrem olan Kocaeli buna tipik bir örnektir. Türkiye’de
kanserden ölümlerin oranı yüzde 21 iken, Kocaeli’de bu oran yüzde 26’dır,
Dilovası’nda da bu oran kalp ve damar hastalıkları oranını geçerek yüzde 33
olarak 1’inci sıradadır.
Dünya Sağlık
Örgütü, son yıllarda kanser görülme sıklığı ve buna bağlı ölümlerin artışı
bugünkü koşullarla devam ederse gelecek on yıl içerisinde kanserden ölenlerin
kalp ve damar hastalıklarından ölenlerden daha fazla olacağını tahmin
etmektedir.
Yine, Dünya
Sağlık Örgütü, 2030 yılına kadar yaklaşık olarak 27 milyon kişiye yeni kanser
tanısı konulacağını, 17 milyon kişinin ne yazık ki yaşamını yitireceği
tahmininde bulunmaktadır.
Değerli
milletvekilleri, kanserin tedavi maliyetinin çok yüksek olması da ayrıca
kanayan bir yaramızdır. Kansere yakalananların yakınları bir taraftan bu
ölümcül hastalıkla mücadele ederken bir taraftan da tedavisinde yaşadıkları
zorluklarla mücadele etmektedirler. 
2012
verilerine göre, kanser tedavisinde kullanılan ilaçların Türkiye’deki adedi 7
milyon 650 bindir. Bunun maliyeti yaklaşık 1,5 milyar Türk lirasıdır. Üstelik
bu ödediğimiz 1,5 milyar Türk lirasının yüzde 94-95’ini ithal etmekteyiz. Yani
bir başka deyişle, biz Türkiye olarak dışarıya kanser ilaçlarının temini için
her yıl 1,5 milyar Türk lirası para veriyoruz. Buna rağmen, vatandaşlarımız
çoğu zaman ilacı bulamıyor, ilacı bulsa -karaborsaya düşmüş- gerektiğinden çok
bedel ödeyerek almak zorunda kalıyor. Hatta bazı ilaçların devlet tarafından geri
ödeme listesine alınmamış olmasıyla ne olduğu belirsiz, tam kaotik bir ortamla
karşı karşıyayız. 
Önerim
şu: Sağlık Bakanlığının bir an önce konuya müdahale ederek, insan yaşamı
üzerinden rantı düşünenlere izin vermemesi gerekir. Bu ilaçları tekelci sermayenin
elinden bir an önce kurtarması gerekmektedir. Maliyetin bu kadar yüksek olduğu
bilgisiyle, nedenlerinin yüzde 80’inin mesleki ve çevresel faktörlere bağlı
olduğu göz önünde bulundurulduğunda, erken tanı ve alınacak tedbirlerle
önlenmesi mümkün olan kanser vakalarında devletin belirli yaş gruplarını
belirli zaman aralıklarında izlemesi gerekiyor, rutin tetkiklerin ve
taramaların devlet tarafından karşılanması gerekiyor. Böylelikle hastalık
görüldükten sonra tedavisinin pahalılığı yerine daha az maliyetle koruyucu
tedbirlerin alınabileceği aşikârdır.
Hepinize
saygılar sunuyorum. (CHP sıralarından alkışlar) 
BAŞKAN
– Teşekkür ederim Sayın Kaplan.
Gündem
dışı ikinci söz, 29-31 Mart 2014 tarihlerinde Malatya’da meydana gelen don
afeti nedeniyle hasar gören kayısı ağaçları ile çiftçilerimizin uğradığı
zararlara ilişkin söz isteyen Malatya Milletvekili Sayın Ömer Faruk Öz’e
aittir. 
Buyurun
Sayın Öz. (AK PARTİ sıralarından alkışlar) 
2.- Malatya Milletvekili Ömer
Faruk Öz’ün, 29-31 Mart 2014 tarihlerinde Malatya’da meydana gelen don afeti
nedeniyle hasar gören kayısı ağaçları ile çiftçilerimizin uğradığı zararlara
ilişkin gündem dışı konuşması
ÖMER FARUK ÖZ (Malatya) – Sayın Başkan, değerli milletvekilleri;
geçtiğimiz hafta 29, 30, 31 Mart tarihlerinde Malatya’da hava sıcaklığının
aniden düşmesi
sebebiyle, yaklaşık 60 bin çiftçimizi ilgilendiren, kayısı ağaçlarımızda, ciddi
bir dondan kaynaklanan bir felaket meydana gelmiştir. Ülkemizin yaş kayısı
üretiminin yarıdan fazlası, kuru kayısı üretiminin tamamına yakını Malatya
ilimizden karşılanmaktadır. Bu yıl kışın çok sıcak geçmesi ve havanın sıcak
geçmesiyle ağaçların erken çiçeğe başvurması ve meyvelerin erken olması
sebebiyle ne yazık ki don felaketi kayısı ağaçlarını ve meyvelerini olumsuz
etkilemiştir.
İlimizde üretilen yaş kayısının yüzde
90’ı kurutulmakta, kurutulan kayısının da yaklaşık yüzde 90’ına yakını 150’den
fazla ülkeye ihraç edilmektedir. Malatya’nın kayısı ihracatı sayesinde,
ülkemizde, yıllara göre değişiklik olmakla beraber 300-350 milyon dolar girdi
sağlanmaktadır. İl genelinde yaklaşık 60 bin aile geçimini kayısı üretiminden
sağlamaktadır. Çiftçilerin yanı sıra kayısının toplanması, kurutulması,
paketlenmesi, işlenmesi ve ihraç edilmesinde çok sayıda işçimiz çalışmaktadır.
Özellikle yaz aylarında mevsimlik olarak komşu illerden birçok işçi Malatya’ya
gelerek geçimini kayısı toplamaktan sağlamaktadır.
Geçtiğimiz yıl yaklaşık olarak 160
bin ton civarında kayısı rekoltesi olmuştur. Bu yıl yaklaşık 200 bin ton kayısı
rekoltesi beklenirken don felaketinden kaynaklanan hasar sebebiyle yaklaşık
yüzde 90, hatta yüzde 95’lere kadar kayısıdaki meyvelerimiz yanmış
bulunmaktadır. Bununla ilgili de Tarım İl Müdürlüğümüz ve tarım sigortaları
merkezimiz TARSİM yetkilileri gerekli tespit çalışmalarına başlamıştır. Ön
hasar tespit çalışmaları bu ay sonuna kadar tamamlanacak olup kalıcı hasarların
tespitine Mayısın 20’sinden itibaren başlanacaktır. 
Gıda, Tarım ve Hayvancılık Bakanımız
Sayın Mehdi Eker de geçtiğimiz hafta ilimize teşrif etmiş ve meydana gelen hasarları
yerinde görmüştür ve Sayın Bakanımız, meydana gelen hasarın, Hükûmetimizin
imkânları ölçüsünde yapılacak ne varsa yapılarak giderilmeye çalışılacağını
belirtmiştir. Kendisine buradan teşekkür ediyorum. Şunu da
belirtmek istiyorum: Tarım sigortaları ilk defa Hükûmetimiz zamanında gündeme
gelmiştir ve tarım sigortalarında poliçe bedelinin yüzde 50’si, bazı
sigortalarda da üçte 2’si Hükûmetimiz tarafından karşılanmaktadır ama ne yazık
ki çiftçilerimizin poliçe yaptırma oranı yüzde 45’ler civarındadır. Çiftçilerimizin
mutlaka poliçe yaptırma noktasında -devletimizin imkânlarını da bilerek-
önümüzdeki yıl daha hassas olmalarını kendilerinden beklemekteyiz. Yüksek
desteklere rağmen çiftçilerimizin yarısından fazlası sigorta yaptırmamıştır.
Üreticilerimizin mağduriyetini gidermek için hasar tespit çalışmalarına devam
eden Bakanlık yetkililerine ve tarım sigortası eksperlerine buradan teşekkür
ediyorum.
Daha önceden de olduğu gibi Sayın
Başbakanımızın ve Bakanımızın destekleriyle tüm yurdumuzu etkisi altına alan,
başta kayısı üreticilerimiz olmak üzere çiftçilerimizin mağduriyetinin
giderilmesi noktasında, devletimizin imkânları noktasında gerekli işlemin
yapılmasını buradan Hükûmetimizden talep etmekteyiz. 
Diğer taraftan, Mısır’da Sisi
cuntasının 529 İhvan üyesi hakkında verdiği kararı şiddetle kınadığımızı
belirtiyorum. Sandıkta çalınan iradelerine sahip çıkmaya çalışan oradaki
kardeşlerimizin bu demokratik mücadeleleri noktasında, başta Birleşmiş
Milletler olmak üzere herkesin oradaki kardeşlerimize yapılan zulmün, haksız
idam cezalarının durdurulması noktasında gerekli girişimlerde bulunmalarını
talep etmekteyiz. 
Ve şunu belirtmek istiyorum ki: Malatya
başta olmak üzere tüm çiftçilerimize geçmiş olsun diyorum. Bundan sonraki
yıllarda mutlaka sigorta yaptırmaları noktasında gerekli tedbirleri almaları
gerekiyor ama bu aşamada sigorta yaptıran ve sigorta yaptırmayan
çiftçilerimizin imkânlar ölçüsünde devletimiz tarafından mağduriyetlerinin
giderilmesi için her türlü desteği ve takibi gerçekleştireceğimizi belirtir,
yüce heyetinizi saygıyla selamlarım. (AK PARTİ sıralarından alkışlar)
BAŞKAN – Teşekkür ederim Sayın Öz.
Gündem dışı üçüncü söz, Türk
dünyasındaki son gelişmeler hakkında söz isteyen Tokat Milletvekili Sayın Reşat
Doğru’ya aittir. 
Buyurun Sayın Doğru. (MHP sıralarından
alkışlar)
3.- Tokat Milletvekili Reşat
Doğru’nun, Türk dünyasındaki son gelişmelere ilişkin gündem dışı konuşması ve
Başbakan Yardımcısı Emrullah İşler’in cevabı 
REŞAT DOĞRU (Tokat) – Önce söz vermiş
olduğunuz için teşekkür ediyorum Sayın Başkanım size.
Sayın Başkan, sayın milletvekilleri;
Türk dünyasındaki son gelişmelerle ilgili söz almış bulunuyorum, yüce
heyetinizi saygıyla selamlıyorum.
Cumhuriyet Halk Partisi Genel Başkanı
Kemal Kılıçdaroğlu’na yapılan saldırıyı ben de şiddetle kınıyorum. Bu tür
olayların bir daha tekerrür etmemesini temenni ediyorum.
Türk dünyasının her yerinde son
yıllarda çok büyük problemlerle karşı karşıyayız. Kıbrıs, Ahıska Türkleri,
Suriye, Irak, Doğu Türkistan Türklerinin başlarındaki problemler yetmiyormuş
gibi, şimdi de Kırım’ın Rusya tarafından işgaliyle beraber Kırım Türkleri de
mağdurlar arasına maalesef girmiştir. Annan Planı ile Kıbrıs Türk Devleti’nin
topraklarının tamamını alamayan Kıbrıs Rum Devleti, yeni yeni oyunlarla Ada’nın
tamamına hâkim olmaya çalışmaktadır. Her an Kıbrıs’ta Türklerin kazandığı çok
şey kaybedilebilir. 
Suriye ve Irak Türkleri tarihlerinin
hiçbir döneminde yaşamadıkları ağır baskı ve zulümlerle karşı karşıyadır.
Irak’ın kuzeyinde işgalden en büyük zararı Irak Türkleri görmüştür. Peşmergeler
başta Kerkük olmak üzere Türklerin yaşadığı bütün yerlere saldırmış, zorla göçe
tabi tutarak nüfusun demografik yapısı değiştirilmeye çalışılmıştır.
Bugün, Türk illeri olan Kerkük, Musul,
Tuzhurmatu, Telafer’de Irak Türklerinin can güvenliği olmayıp her gün yeni yeni
saldırılara maruz kalmakta, katliamlar yaşanmaktadır. Durum her geçen gün daha
da kötüye gitmektedir. 
Suriye’de durum daha da vahimdir. AKP
iktidarının yanlış politikaları Suriye’nin bütünlüğünün ve düzeninin
bozulmasında rol oynamış, burada da en çok zararı Suriye Türkleri görmüştür. On
binlerce Suriye Türkü mecburen göçe tabi olmuş, binlercesi ölmüş, yaralanmış,
evleri barkları yıkılmış, sahipsiz kalmışlardır. Türk bölgelerinde PYD başta
olmak üzere çeşitli terör örgütleri yerleşmiştir. Sonuçta Türklere saldırılar
artmış, yok edilmeye çalışılmıştır. Hükûmet “Türklere yardım ediyorum.” demiş
olmasına rağmen ciddi hiçbir şey maalesef yapılmamıştır, Suriye Türkleri
kaderine terk edilmiştir. 
Ahıska Türklerine de AKP iktidarı sahip
çıkmamıştır. Avrupa Parlamentosunun geriye dönüş kararına maalesef hiç sahip
çıkılmamış, Ahıska Türkleri yıllardır özlemini çektikleri ana vatanlarına
maalesef dönememişlerdir. Hükûmet de geriye dönüş için hiçbir varlık
göstermemiş, ciddi hiçbir adım atmamıştır ve de hiçbir dönüş yapılmamıştır.
Doğu Türkistan Türklüğü de son yıllarda
çok büyük baskı ve zulümlerle karşı karşıyadır. Doğu Türkistan’da Uygur
Türklerine karşı her gün katliamlar yapılmakta, insanlar haksız yere, sebepsiz
tutuklanarak mahkûm edilmektedir. Binlerce Uygur Türkü Çin zulmü karşısında
inim inim inlemektedir. Uygur Türklerinin lideri Rabia Kadir Hanımefendi,
maalesef, dünyanın her tarafında büyük ilgi görmekte, her tarafına rahatça
girip haklı davasını anlatabilmektedir ancak enteresandır, sadece Türkiye’ye
girememektedir. Giremeyişinin sebebini de mutlaka Dışişleri Bakanlığı ve AKP
Hükûmeti anlatmalıdır. 
Son günlerde Türk dünyası, sayın
milletvekilleri, yeniden sarılmış, bu sefer de Kırım Türklerinin başına büyük
bir bela gelmiştir. Sovyet Rusya dağıldıktan sonra Ukrayna devleti
bağımsızlığını kazanmıştı. Kırım da, Türkler de özgürlüklerine kavuşuyor
denirken, çeşitli oyunlarla Kırım tekrar Rusya’nın işgaline maruz kalmaktadır.
Çeşitli oyunlarla bir günde Kırım Parlamentosu Rusya’ya bağlanma kararı
almıştır, Kırım Türklerine hiçbir şey sorulmamıştır, Kırım Tatar Türk Meclisi,
maalesef, yok sayılmıştır. Hâlbuki, Kırım bölgesi özbeöz Türk toprağı,
vatanıdır. Rusya’nın çeşitli yerlerine dağılan Kırım Türkleri heyecanla
vatanlarına dönmek isterken, geriye dönüş umutları maalesef geri kalmıştır.
Kırım Türkü’nün yürekleri tekrar yanmış, yanık türküler söylenmeye
başlanmıştır. 
İşte, Türk dünyasının bütün
bölgelerinde gelişen olayları çok iyi değerlendirmemiz gereken bir zaman süreci
içindeyiz ancak AKP iktidarı 2002 senesinden itibaren büyük bir güçle tek
başına ülkemizi yönetmektedir, her konuda bütün yetki ve sorumluluk AKP
iktidarındadır. Ancak, Türk dünyası, maalesef, çok büyük problemlerle karşı
karşıya kalmış, her geçen gün de problemler artarak devam etmektedir. 
Türk dünyasına AKP iktidarında sahip
çıkılmadığı ortadadır. Sadece bağımsızlığını kazanan cumhuriyetleri
ziyaretlerle sorunlar çözülüyor sanılmaktadır. Bu doğru bir yaklaşım değildir.
Tabii ki ziyaretler yapılmalı, bazı yeni kurum ve kuruluşlar kanunlarla mutlaka
kurulmalıdır. Ancak, Suriye, Irak, Kıbrıs, Doğu Türkistan ve Kırım Türkleri
Türkiye’den destek ve yardım beklemektedir, sorunlarına sahip çıkılmasını
istemektedir. Türk dünyasına ilgi gösterilmeyip onlarla beraber olunmazsa tarihe
kara bir leke olarak mutlaka geçilecektir. Bunu da yüce Türk milleti hiçbir
zaman affetmeyecektir diyor, yüce Meclisi saygıyla selamlıyorum. (MHP
sıralarından alkışlar) 
BAŞKAN – Çok teşekkür ederim Sayın
Doğru.
Hükûmet adına Başbakan Yardımcısı Sayın
Emrullah İşler. 
Buyurunuz. 
BAŞBAKAN YARDIMCISI EMRULLAH İŞLER
(Ankara) – Teşekkür ediyorum Sayın Başkan. 
Sayın Başkan, değerli milletvekilleri;
gündem dışı konuşmalara cevap vermek için söz almış bulunuyorum. Yüce
heyetinizi saygıyla selamlıyorum. 
Sözlerime başlarken öncelikle bu Meclis
çatısı altında dün meydana gelen menfur saldırıyı, Sayın Kılıçdaroğlu’na
yapılan menfur saldırıyı şahsım ve Hükûmetim adına kınayarak sözlerime
başlıyorum. Bu tür saldırıların inşallah bu çatı altında bir daha tekerrür
etmemesini temenni ediyorum. 
Değerli arkadaşlar, bir de Kırım
konusuna değinildi. Bildiğiniz gibi, Ukrayna’da çeşitli sıkıntılar yaşandı. Bu
sıkıntı neticesinde Devlet Başkanı görevinden ayrılmak durumunda kaldı. Daha
sonra Rusya’nın malumunuz olan müdahalesi oldu ve neticede bir referandum
yapıldı ve Kırım bölgesi Rusya’ya iltihak kararı aldı. Bu sorunun ortaya
çıkmasından bugüne kadar Türkiye Cumhuriyeti olarak diplomasi alanında
yapılması gereken her ne varsa yapmış bulunmaktayız. Sorunu uluslararası boyutlara
da taşıdık ve konjonktürün el verdiği ölçüde de bu sorunda özellikle Kırım’daki
Tatar kardeşlerimizin zarar görmemesi için gayret ediyoruz. 
Bildiğiniz gibi, Rusya’yla da son
derece iyi ilişkilerimiz var. Şu an, bu mevcut durumda da biz oradaki, Kırım’daki
Tatar kardeşlerimizin haklarını korumak ve savunmak için her türlü gayreti
şimdiye kadar olduğu gibi bundan sonra da göstereceğiz. 
REŞAT DOĞRU (Tokat) – “Kırım Türkleri”
Sayın Bakan. 
BAŞBAKAN YARDIMCISI EMRULLAH İŞLER
(Devamla) - Değerli arkadaşlar, 3 Temmuz 2013 tarihinde Mısır’da bir darbe
oldu. Bu darbe olduğunda dünyada tek sesi çıkan ülke Türkiye oldu. Güçlü bir
şekilde darbeyi kınadık, darbecilere karşı bir mücadele başlattık ve
uluslararası toplumu bu darbeye karşı çıkmaya, sesini yükseltmeye çağırdık.
Ancak o zaman gördük ki uluslararası toplumdan, başta Avrupa Birliği olmak
üzere Amerika Birleşik Devletleri’nden güçlü bir ses çıkmadı. Darbe, belki dil
ucuyla işte kınanarak geçiştirildi maalesef. Hatta, o zamanlar şunlar da
yazılıp çizildi: “Afrika Birliği bile Mısır’ın üyeliğini askıya aldı.
Dolayısıyla, Avrupa Birliği Afrika’nın da darbe konusunda maalesef gerisinde
kaldı.”
İşte, bütün dünya sessiz kalırken o
darbeye, dünyada tek bir güçlü ses çıktı, o da Türkiye’den çıktı ve darbeyi şiddetle
kınadık. Sayın Başbakanımız yapmış oldukları konuşmalarda ve o zamanki
bakanlarımız ve milletvekillerimiz her platformda bu darbeyi şiddetle
kınadılar. Darbeyi kınarken de ilkesel davrandık, yapmış olduğumuz konuşmalarda
şunun altını çizdik; dedik ki: “Biz Türkiye olarak darbelerden çok çekmiş bir
milletiz. Darbelerin acısını görmüş ve her bir darbenin Türkiye’yi on sene,
yirmi sene geriye götürdüğünü yaşayarak öğrenmiş bir milletiz. Bundan dolayı,
ilkesel olarak darbelere karşı çıktık ve kendimiz için istemediğimiz bir şeyi
Mısırlı kardeşlerimiz için de istememiz söz konusu değil.” Ondan dolayı o gün o
onurlu duruşu sergiledik ve bugüne kadar da bu tavrımızı devam ettirdik. Fakat,
o gün sessiz kalan medeni dünyadan destek alan, cesaret alan darbeciler
maalesef geri adım atacakları yerde sürekli ileri adım attılar ve Rabia ve El
Nahda meydanlarında binlerce insanı dünyanın gözü önünde katlettiler. O zaman
da yine kimsenin sesi çıkmadı. Yine en gür ses, en gür seda bizden çıktı,
Türkiye’den çıktı, AK PARTİ Hükûmetinden çıktı, Sayın Başbakanımızdan çıktı.
FARUK BAL (Konya) – Ne çıktı?
BAŞBAKAN YARDIMCISI EMRULLAH İŞLER
(Devamla) - Değerli arkadaşlar, maalesef darbeciler sadece öldürmekle
yetinmediler, ardından tutuklamalara başladılar. Darbeye maruz kalan Hürriyet
ve Adalet Partisi ve Müslüman Kardeşler teşkilatının mensupları sorgusuz
sualsiz tutuklandılar ve zindanlara atıldılar. Başta devrik Cumhurbaşkanı olmak
üzere üst düzey yöneticilerin hepsi zindanlara atıldı ve göstermelik
mahkemelerle, özellikle de yarım saat içerisinde otomatiğe bağlanmış olarak 529
idamın çıkmış olduğu o yargılamayı yine bütün dünya seyretti ama maalesef yine
bütün dünya bu idam kararlarına da sessiz kaldı. Yine o zaman da idam
kararlarını eleştiren yegâne ses Türkiye’den çıktı, bizden çıktı. 
FARUK BAL (Konya) – Uygur Türklerine
çıkmadı ama!
BAŞBAKAN YARDIMCISI EMRULLAH İŞLER
(Devamla) - İşte, Sayın Başbakanımız 24 Mart 2014 tarihinde Keçiören’de yapmış
olduğu mitingde Batı dünyasına şöyle seslenmişti: “Bak, 529 idam kararı. Ey Batı,
neredesin, sesin niye çıkmıyor? Hani Avrupa Birliğinde idam kalkmıştı, niye
sesin çıkmıyor? 529 idam! Kimi öldürdü bunlar, silahlı mı yakaladın bunları?
Diyorum ki: Zalimler için yaşasın cehennem!” şeklinde Sayın Başbakanımızın
eleştirileri olmuştu. 
Değerli arkadaşlar…
BÜLENT BELEN (Tekirdağ) – İyi de
Myanmar’da da Müslümanlar öldürülüyor, onları hiç söylemiyorsunuz. Doğu
Türkistan’dakiler…
BAŞBAKAN YARDIMCISI EMRULLAH İŞLER
(Devamla) – Onlara da her zaman sesimizi yükselttik, oraya da Sayın Başbakanımızın
eşi hanımefendiler gitti Dışişleri Bakanımızla. Her yere ilgi duyuyoruz
arkadaşlar. 
BÜLENT BELEN (Tekirdağ) – Beş dakikadır
fuzuli konuşuyorsunuz Sayın Bakan. Doğu Türkistan’dan da bahsedin biraz.
FARUK BAL (Konya) – Kerkük’teki
Türkmenlere, Suriye’deki Türkmenlere sesiniz çıkmıyor.
BAŞBAKAN YARDIMCISI EMRULLAH İŞLER
(Devamla) – Yani, şimdi arkadaşlar, biz dünyanın neresinde bir zulüm varsa,
neresinde bir haksızlık varsa her yere sesimizi çıkarıyoruz. 
FARUK BAL (Konya) – Türkmen oldu mu
çıkmıyor sesiniz.
BAŞBAKAN YARDIMCISI EMRULLAH İŞLER
(Devamla) - Uygurlarla da ilgileniyoruz, Myanmar’la da ilgileniyoruz, Kırım’la
da ilgilendik, Türk dünyasıyla da ilgileniyoruz. 
FARUK BAL (Konya) – Uygur’un Rabiası’na
niye çıkmadı?
BAŞBAKAN YARDIMCISI EMRULLAH İŞLER
(Devamla) - Bu dönemde, bizim dönemimizde Türk Konseyini kim...
FARUK BAL (Konya) – Rabia Kadir niye
Türkiye’ye gelemiyor? 
BÜLENT BELEN (Tekirdağ) – Rabia
Kadir’in Türkiye’ye girmesine müsaade etmiyorsunuz.
BAŞBAKAN YARDIMCISI EMRULLAH İŞLER
(Devamla) – Anlamıyorum Sayın Vekilim, duyamadım sesinizi ama.
FARUK BAL (Konya) – Anlayamazsın tabii,
biraz Türkçe bakmak lazım dünyaya.
BAŞBAKAN YARDIMCISI EMRULLAH İŞLER
(Devamla) – Değerli arkadaşlar, bakınız, Mısır’da bütün dünyanın gözü önünde
televizyonlarda canlı yayında katliamlar yaşandı. Bu katliamlara yegâne ses
çıkaran biziz. O zaman sizler bizi eleştirdiniz, Sayın Kılıçdaroğlu’nun hatta
meydanlarda şu ifadeleri oldu, dedi ki…
FARUK BAL (Konya) – Biz eleştiriyoruz
çünkü Kerkük’teki Türkmen’e, Suriye’deki Türkmen’e, Uygur Türkü’ne sesiniz
çıkmıyor. 
BAŞBAKAN YARDIMCISI EMRULLAH İŞLER
(Devamla) – “Rabia işaretini yaptınız.” diye bizi meydanlarda eleştirdiler. 
FARUK BAL (Konya) – Uygur Türkü’nün de
Rabia’sı var, buna sesiniz çıkmıyor.
BAŞBAKAN YARDIMCISI EMRULLAH İŞLER
(Devamla) - Hatta “Mısır’da bir genç kız öldü diye ağlıyor.” diye Sayın
Başbakanımızı eleştirdiler. Dolayısıyla, biz zulüm neredeyse oraya her zaman
sesimizi yükselttik, bundan sonra da yükseltmeye devam edeceğiz. 
FARUK BAL (Konya) – Kırım’daki Türklere
niye çıkmıyor sesiniz?
BAŞBAKAN YARDIMCISI EMRULLAH İŞLER
(Devamla) – Bu idamları da onaylamıyoruz. Bu idamlara karşı da mücadelemizi
sürdüreceğiz arkadaşlar. 
Güzel bir gelişme olarak Mısır-Türkiye
Parlamentolararası Dostluk Grubu Başkanımız ve Grup Başkan Vekilimiz Sayın
Mahir Ünal bir çalışma başlattı, grup başkan vekilleriyle de görüşüyorlar. Bu
konuda, Mısır’daki idam kararlarını eleştiren, kınayan bir ortak deklarasyon
için çaba başlattılar. Umarım, inşallah bu çaba sonuçlanır ve bu konuda ortak
bir deklarasyon yayınlanır. Bu da şu anlama gelecektir: Geçmişte darbelerden
çok çekmiş, birkaç kez darbeye maruz kalmış, darbe dolayısıyla kapısına kilit
vurulmuş Parlamentonun sesinin gür çıkması, ortak bir sesle bütün dünyaya
seslenmesi ve bu haksız idam kararlarını kınaması, doğrusu, Parlamentomuz için,
Türkiye Cumhuriyeti için, demokrasimiz için bir onur kaynağı, bir şeref
kaynağı, bir gurur kaynağı olacaktır diyorum. Bu çabanın başarıyla
sonuçlanmasını temenni ediyor, yüce Meclisinizi, yüce heyetinizi saygıyla
selamlıyorum arkadaşlar. (AK PARTİ sıralarından alkışlar)
BAŞKAN- Teşekkür ederim Sayın Bakan. 
FERİT MEVLÜT ASLANOĞLU (İstanbul) –
Sayın Başkan… 
FARUK BAL (Konya) – Sayın Başkan…
BAŞKAN – Evet...
MEHMET AKİF HAMZAÇEBİ (İstanbul) – Sayın
Başkan, Sayın Başbakan Yardımcısı Genel Başkanımıza yönelik bir sataşmada
bulunmuştur “Rabia işareti yaptı.” diyerek. 
BAŞKAN – Evet, buyurun. 
MEHMET AKİF HAMZAÇEBİ (İstanbul) –
Sayın Aytuğ Atıcı konuşacak efendim. 
BAŞKAN – Buyurun Sayın Atıcı. 
Sayın Bal, önce onlar talepte
bulundular.
Buyurunuz. 
V.- SATAŞMALARA İLİŞKİN
KONUŞMALAR
1.- Mersin Milletvekili Aytuğ
Atıcı’nın, Başbakan Yardımcısı Emrullah İşler’in gündem dışı konuşmaya cevabı
sırasında CHP Grup Başkanına sataşması nedeniyle konuşması
AYTUĞ ATICI (Mersin) – Teşekkür ederim
Sayın Başkan.
Değerli arkadaşlar, olayları saptırma
konusunda üstünüze kimsenin olmadığını bir kere daha gösterdiniz. Sayın Genel
Başkanımız Başbakanın Mısır’da ölen bir kız için ağladığını eleştirmemiştir.
İnsani duygusu olan herkes, her yerde şiddete maruz kalanlar için ağlayabilir.
Genel Başkanımızın eleştirisi şudur Sayın Bakan: Demiştir ki Genel Başkanımız:
“Mısır’da ölen bir kıza ağlıyorsun, Türkiye’de Gezi olaylarında ölenler için
rahmet bile dilemiyorsun.” Konu budur. (CHP sıralarından alkışlar) Konuyu
lütfen saptırmayınız. 
Mısır’da olan olaylarda acaba
Hükûmetinizin etkisi var mıdır, yok mudur? Suriye’de yaşanan şiddet olaylarında
Hükûmetinizin etkisi var mıdır, yok mudur? 
İBRAHİM KORKMAZ (Düzce) – Gezi’de sizin
etkiniz var mı? 
AYTUĞ ATICI (Devamla) – Bu kadar
şiddeti körüklemenin bir âlemi var mıdır, yok mudur? 
İBRAHİM KORKMAZ (Düzce) – Gezi’yi
körüklediniz mi, körüklemediniz mi? 
AYTUĞ ATICI (Devamla) - Çıkıp burada
bunları konuşacaksınız.
İBRAHİM KORKMAZ (Düzce) – Gezi’deki
etkiniz ne? 
AYTUĞ ATICI (Devamla) – “Her yere
şiddeti engellemeye gidiyoruz.” diyorsunuz. 
İBRAHİM KORKMAZ (Düzce) – Gezi’de ne
yaptınız, onu söyle. 
AYTUĞ ATICI (Devamla) - Mısır’da idam
kararı verilen insanlar için kılınızı kıpırdatıyor musunuz, kıpırdatmıyor
musunuz? Çıkın, bunları buradan söyleyin. 
İBRAHİM KORKMAZ (Düzce) – Sen ne
yapıyorsun, onu söyle. 
AYTUĞ ATICI (Devamla) – Mısır’da
ölenlerin, Suriye’de ölenlerin kanında sizin de parmağınız var. Genel
Başkanımız size bunları söyledi ama sizin bunları anlamanız, idrak etmeniz
mümkün değil. Siz, dünyaya bir bakıştan bakıyorsunuz, maalesef vicdanınız da
bitmiş, maalesef algınız da bitmiş.
SONER AKSOY (Kütahya) – Aynaya bak!
AYTUĞ ATICI (Devamla) - O yüzden,
lütfen, olayları ve sözlerimizi sapıttırmayın. Lütfen, olayları olduğu gibi
anlatın ve onun üzerinden yorum yapın. 
İBRAHİM KORKMAZ (Düzce) – Konuşana bak!

İSMAİL AYDIN (Bursa) – Diktatörü
ziyarete giden kimdi?
AYTUĞ ATICI (Devamla) - Gezi’de
ölenler için rahmet dilemedikçe hiç kimse sizi affetmeyecek. (CHP sıralarından
alkışlar) 
İBRAHİM KORKMAZ (Düzce) – Sen kendin ne
yapacağını söyle! Gezi’de ne yaptınız siz, onu söyle!
NURETTİN CANİKLİ (Giresun) – Sayın
Başkan…
BAŞKAN – Sayın Canikli, Sayın Bal önce
istemişti. 
AYTUĞ ATICI (Mersin) – Oradan,
işkembeden konuşma! 
BAŞKAN – Sayın Atıcı, lütfen… 
İBRAHİM KORKMAZ (Düzce) – İşkembe sende
var! Terbiyesizlik etme! Utanmaz herif!
AYTUĞ ATICI (Mersin) – Adam gibi gel
burada konuş!
İBRAHİM KORKMAZ (Düzce) – Sen kimsin
lan! 
AYTUĞ ATICI (Mersin) – Utanmaz sensin,
terbiyesiz de sensin; hepsini de sana iade ediyorum. 
İBRAHİM KORKMAZ  (Düzce) – Utanmaz,
rezil! Geç yerine!
BAŞKAN – Sayın Atıcı, lütfen… 
Sayın milletvekili, lütfen… Sayın
Korkmaz, lütfen… 
AYTUĞ ATICI (Mersin) – Sen geç yerine!
İBRAHİM KORKMAZ (Düzce) – Geç yerine!
Hakaret etme oradan!
ÖZGÜR ÖZEL (Manisa) – Sahte kabadayı!
AYTUĞ ATICI (Mersin) – Erkeksen gel! 
İBRAHİM KORKMAZ (Düzce) – Ben erkeğim!
AYTUĞ ATICI (Mersin) – Gel!
YILMAZ TUNÇ (Bartın) – Sen gel buraya.
HASİP KAPLAN (Şırnak) – Otur ya,
yeterince gergin Meclis zaten. 
AYTUĞ ATICI (Mersin) – Gelsene!
İBRAHİM KORKMAZ (Düzce) – Ne zaman
istersen!
AYTUĞ ATICI (Mersin) – Gelsene!
İBRAHİM KORKMAZ (Düzce) – Tamam, ben
böyle çıkıyorum, sen böyle gel!
YILMAZ TUNÇ (Bartın) – İbrahim Ağabey
yapma! Hocam, yapma!
AYTUĞ ATICI (Mersin) – Gelsene!
Terbiyesiz adam!
REŞAT DOĞRU (Tokat) – Sayın Başkan, ben
de söz istiyorum. 
BAŞKAN – Sayın Bal söz istedi. 
Buyurun Sayın Bal.
FARUK BAL (Konya) – Sayın Başkan, Sayın
Başbakan Yardımcısı konuşurken “529 idamı bizden başka kimse dile getirmedi.”
diyerek muhalefet partisi olarak Milliyetçi Hareket Partisine karşın sözler
ifade etmiştir. Diğer taraftan da, Rabia işaretini eleştirmemizden dolayı
Milliyetçi Hareket Partisine sataşmıştır.
BAŞKAN – Şimdi,
önce rica edeyim, sakin bir şekilde birbirimizi dinlersek…
Buyurun.
2.- Konya Milletvekili Faruk
Bal’ın, Başbakan Yardımcısı Emrullah İşler’in gündem dışı konuşmaya cevabı
sırasında Milliyetçi Hareket Partisine sataşması nedeniyle konuşması
FARUK BAL (Konya)
– Değerli milletvekilleri, Rabialar çift: Biri Mısır’daki Arap Rabia’sı, diğeri
Doğu Türkistan’ın Rabia Kadir’i. Doğu Türkistan Türklüğünün bayan lideri, şimdi
Çin’in zulmünden Amerika Birleşik Devletleri’ne kaçmış durumdadır. Avrupa’nın
her devletine Rabia Kadir gidebilir ama Türkiye'ye gidemez. Niçin? Rabia’ya
gözyaşı dökenler bunu burada bir anlatsın.
Evet, 529
kişinin idam edilmesi adaletsiz ve haksız bir durumdur, bunu, insan olan herkes
kınar ve Milliyetçi Hareket Partisi olarak biz de kınıyoruz. Ama sadece
Mısır’da olduğu için, sadece Arap olduğu için bu olayın üzerine gidip de
Irak’taki Türkmen kanı oluk oluk akarken gözünden bir damla yaş dökülmeyenler,
Suriye’de oluk oluk Türkmen kanı akıtılırken gözünden bir damla gözyaşı
dökmeyenler, Karabağ’da Ermeniler Azeri toprağını işgal etmişken Ermenilere
açılım yapanlar, onlarla dostluk maçı yapanlar niçin dökülen Türk kanına,
zulmüne karşı bir damla gözyaşı dökmez?
Evet, buna
itirazımız vardır, buna itirazımız vardır ve Adalet ve Kalkınma Partisi dünyaya
Türk ve İslam gözüyle bakamamaktadır, tek gözle bakmaktadır, sorun da
buradadır. (MHP sıralarından alkışlar)
HASİP KAPLAN
(Şırnak) – Sayın Başkan…
BAŞKAN - Şimdi,
önce Sayın Canikli… Sıraya aldık, ilk önce ayağa kalkan Sayın Canikli.
Buyurunuz. (AK PARTİ
sıralarından alkışlar) 
3.- Giresun Milletvekili
Nurettin Canikli’nin, Mersin Milletvekili Aytuğ Atıcı’nın sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması
NURETTİN CANİKLİ (Giresun) – Sayın Başkan, değerli milletvekilleri; hepinizi
saygıyla selamlıyorum.
Biraz önce, “Suriye’de akan kandan
sorumlusunuz.” şeklinde bir ifade kullanıldı.
FARUK BAL (Konya) – 2 bin tır.
NURETTİN CANİKLİ (Devamla) - Gerçekten
en hafif ifadeyle, normal bir insanın kullanamayacağı bir ifadedir.
NURETTİN DEMİR (Muğla) – 2 bin tane tır
nereye gitti Sayın Canikli?
NURETTİN CANİKLİ (Devamla) – Şimdi,
benzer bir suçlamayı, benzer suçlamaları, benzer iddiaları yapmak için bizim
birçok nedenimiz, gerekçemiz var elimizde, somut. Bu ifade çok ağır bir
ifadedir. Bu ifade söylendiği için söylememiz gerekiyor, Suriye’de kim kimi
öldürüyor? Suriye’de katleden kim? Suriye’de katliamı yapan Esed, yönetim.
YUSUF HALAÇOĞLU (Kayseri) – El Kaide
yok mu?
NURETTİN CANİKLİ (Devamla) – Elbette El
Kaide de var ama esas orada katliamı yapan, kendi insanlarını uçakla, tankla
bombalayan kim Allah aşkına?
YUSUF HALAÇOĞLU (Kayseri) – El Kaide
değil mi Irak İslam devleti, Şam devletini kuran?
NURETTİN CANİKLİ (Devamla) - Esed’i
niye bu kadar savunuyorsunuz? Esed’e bu dostluğunuz nereden geliyor?
FERİT MEVLÜT ASLANOĞLU (İstanbul) –
Hayır, Esad’ı savunmuyoruz.
YUSUF HALAÇOĞLU (Kayseri) – El Kaide
yok mu?
OKTAY VURAL (İzmir) – El Kaide’yi
savunmayın.
NURETTİN CANİKLİ (Devamla) – El Kaide
elbette yapıyor ama esas orada yüz binlerce insanı katleden kim? Hangi uçaklar,
bu uçaklar kimin, bu uçaklar kime ait? Bu uçaklar kime ait, bu tanklar kime
ait, kimyasal silahları kim kullanıyor? Esed kullanıyor. Katliamı yapan Esed.
(CHP ve MHP sıralarından gürültüler) 
AHMET TOPTAŞ (Afyonkarahisar) – 2 bin
tırı nereye gönderdin?
NURETTİN CANİKLİ (Devamla) - Evet,
Esed, niye karşı çıkıyorsunuz, yanlış mı söylüyorum? Katliamı Esed yapmıyor mu?
OKTAY VURAL (İzmir) – El Kaide’yi
savunmayın.
YUSUF HALAÇOĞLU (Kayseri) – El Kaide yapmıyor
mu?
BAŞKAN – Sayın milletvekilleri, lütfen…
NURETTİN CANİKLİ (Devamla) – El Kaide
de yapıyor ama esas itibarıyla burada yüz binlerce insan… Çünkü silah onda, güç
onda, asker onda, uçak onda, tank onda, top onda; katliamı yapan o. 
ERTUĞRUL KÜRKCÜ (Mersin) – Sarin gazı
da sende.
NURETTİN CANİKLİ (Devamla) -
Dolayısıyla, esas bu kandan, Suriye’de akan kandan sorumlu olan Esed’e destek
verenlerdir. (AK PARTİ sıralarından alkışlar) Kim veriyorsa, Esed’e kim destek
veriyorsa oradaki katliamdan, oradaki akan kandan sorumlu olan onlardır. Bunun
altının çizilmesi gerekiyor. (CHP ve MHP sıralarından gürültüler)
YUSUF HALAÇOĞLU (Kayseri) – El Kaide
filan sorumlu değil mi?
NURETTİN CANİKLİ (Devamla) - Bakın, biz
Türkmenlere Kuzey Irak’ta gereken her türlü desteği sağlıyoruz. Bunu en iyi
Sayın Şandır biliyor. Sayın Şandır çıksın konuşsun, Suriye’deki Türkmenlere
yapılan desteği, birilerinin özellikle oraya giden...
(Mikrofon otomatik cihaz tarafından
kapatıldı)
NURETTİN CANİKLİ (Devamla) – …yardım
tırlarını durdurmak için çalışmalarına rağmen…
AHMET TOPTAŞ (Afyonkarahisar) – 2 bin
tane tır göndermişsiniz, kim durdurdu ya?
NURETTİN CANİKLİ (Devamla) -
…Hükûmetimiz, AK PARTİ iktidarı buralara destek vermek için her türlü çalışmayı
yapıyor.
OKTAY VURAL (İzmir) – Ama El Nusra, El
Kaide’ye verdiğiniz destekler ne?
NURETTİN CANİKLİ (Devamla) - Hepinizi
saygıyla selamlıyorum. (AK PARTİ sıralarından alkışlar)
BAŞKAN – Teşekkür ederim.
Sayın Kaplan, sizi dinleyeyim.
HASİP KAPLAN (Şırnak) – Sayın Başkanım,
529 idamla ilgili Sayın Bakanın açıklaması yerinde değildir.
BAŞKAN – Buyurun ama yani siz de ne
olur kavga çıkmasına müsaade etmeyin.
HASİP KAPLAN (Şırnak) – Yok, yok.
BAŞKAN - Buyurun. 
4.- Şırnak Milletvekili Hasip
Kaplan’ın, Başbakan Yardımcısı Emrullah İşler’in gündem dışı konuşmaya cevabı
sırasında Barış ve Demokrasi Partisine sataşması nedeniyle konuşması
HASİP KAPLAN (Şırnak) – Sayın Başkanım,
Meclisin çok gergin olduğunun farkındayım. Sadece, Sayın Bakanın açıklamalarını
dinlerken doğrusu şaşırdım. Demin, sabahtan beri, 4 parti grup başkan vekiliyle
beraber Mısır’daki 529 idama karşı bu acıları 60’lı yıllarda yaşamış bir ülke
olarak, Türkiye bunları, darbeleri, diktatörlükleri görmüş bir ülke olarak
ortak bir metin hazırlıyoruz, inşallah birazdan da okuruz. Yani, Sayın Bakanın
bunu da kendi uhdesine çekerek sanki diğer parti grupları bu konuda bir çalışma
yapmıyormuş, sadece kendileri her şeyi yapıyormuş gibi bir izlenim vermesini
doğrusu yakıştıramadım. 4 parti grubu ilk defa bir uzlaşma sağlayacak, bu
tarihîdir, bu anlamlıdır, buna değer vermek lazım. Dün Mecliste grup
toplantılarımız vardı, biz buna dikkat çektik ve 529 idama karşı, Türkiye’de ve
dünyada idama karşı duruşu net olan bir partiyiz, Barış ve Demokrasi Partisi,
Halkların Demokratik Partisi birlikte. Yine, darbe ve diktatörlükler konusunda
da çok net duruşu olan bir partiyiz. Nerede darbe, diktatörlük varsa bu
olağanüstü rejimlere karşı Mısır’da da, başka ülkelerde de, Suriye’de de bunun
karşısındayız. Tabii ki Suriye’nin El Kaide’si, El Nusra’sı, IŞİD’idi de
vardır, bunun finansman desteği, silah desteği, korunması da vardır. Bu Meclis
bunu tartışamamıştır, buna biz yanarız. 
KADİR GÖKMEN ÖĞÜT (İstanbul) – Evet.
HASİP KAPLAN (Devamla) – Eğer bunu
tartışabilsek… Eğer açık yapamıyorsanız gelin gizli oturumda konuşalım. 
KADİR GÖKMEN ÖĞÜT (İstanbul) – 1.000
tır nereye gitti?
HASİP KAPLAN (Devamla) – El Kaide hem
Türkiye’den yardım görecek hem Niğde’de askeri, polisi vuracak. Ondan sonra
nasıl olacak bunu konuşalım, gelin konuşalım, cesaretle konuşalım diyorum. (CHP
sıralarından “Bravo” sesleri, alkışlar)
Saygılar sunuyorum.
YUSUF HALAÇOĞLU (Kayseri) – Nasıl
girdiler Türkiye’ye, hangi pasaportla?
KADİR GÖKMEN ÖĞÜT (İstanbul) –
Libya’dan kim geldi?
YUSUF HALAÇOĞLU (Kayseri) –
Çeçenistan’dan kim geldi, kim getirildi?
FERİT MEVLÜT ASLANOĞLU (İstanbul) –
Sayın Başkan…
BAŞKAN – Sayın Aslanoğlu…
FERİT MEVLÜT ASLANOĞLU (İstanbul) –
Sayın Canikli konuşmasında bizi de kastederek “Esad’a destek verdiniz.” dedi. 
NURETTİN CANİKLİ (Giresun) – “Kim
destek veriyorsa.” dedim ben. 
FERİT MEVLÜT ASLANOĞLU (İstanbul) –
Evet, bir dakika… 
NURETTİN CANİKLİ (Giresun) – Sayın
Aslanoğlu, “Kim destek veriyorsa.” dedim, niye üsteliyorsunuz ki ya!
FERİT MEVLÜT ASLANOĞLU (İstanbul) –
Dediniz, dediniz Sayın Canikli.
BAŞKAN – Şimdi diyor ama bakın, bir
saniye…
FERİT MEVLÜT ASLANOĞLU (İstanbul) –
Hayır efendim, “Siz.” dedi.
BAŞKAN – Tamam canım, bir dakika…
NURETTİN CANİKLİ (Giresun) – Ben “Kim
destek veriyorsa.” dedim Sayın Aslanoğlu, yapmayın ya!
FERİT MEVLÜT ASLANOĞLU (İstanbul) –
“Siz.” dedi efendim, “Siz.” dedi, göstererek. 
BAŞKAN – Bir şey demiyorum, bir saniye…
Rica edeyim…
FERİT MEVLÜT ASLANOĞLU (İstanbul) –
Peki efendim. 
BAŞKAN – Yani, usuletle halledeceğiz.
İki dakika sizden kıymetli mi? Vereceğiz.
FERİT MEVLÜT ASLANOĞLU (İstanbul) –
Peki efendim, teşekkür ederim. 
BAŞKAN – Ama söylediğim şey şu: Şimdi,
Sayın Canikli “’Kim veriyorsa’ dedim.” diyor. Hani bunun önemli olduğunu
düşünüyorum. 
FERİT MEVLÜT ASLANOĞLU (İstanbul) –
“Siz veriyorsunuz…”
BAŞKAN – Sayın Aslanoğlu, size söz
vereceğim ama diyorum ki belki yumuşamaya katkısı olur diye, Sayın Canikli
diyor ki: “Ben sizi kastetmedim, kim destek veriyorsa…” Nokta. Şimdi ben…
FERİT MEVLÜT ASLANOĞLU (İstanbul) –
Peki efendim. Biz de yumuşak konuşuruz.
OKTAY VURAL (İzmir) – O zaman CHP destek
vermiyor mu dediniz?
BAŞKAN – Yani, bunun önemli olduğunu
düşündüğüm için. 
Buyurunuz.
5.- İstanbul Milletvekili
Ferit Mevlüt Aslanoğlu’nun, Giresun Milletvekili Nurettin Canikli’nin sataşma
nedeniyle yaptığı konuşması sırasında Cumhuriyet Halk Partisine sataşması
nedeniyle konuşması
FERİT MEVLÜT ASLANOĞLU (İstanbul) –
Sayın Başkan, çok değerli üyeler; Sayın Canikli, Esed sizin dostunuzken biz
Esed’i tanımazdık, o sizin dostunuzdu. Bir. (CHP sıralarından alkışlar)
NURETTİN CANİKLİ (Giresun) – Sonradan
mı dostunuz oldu?
KADİR GÖKMEN ÖĞÜT (İstanbul) – Bizim
hiç dostumuz olmadı.
FERİT MEVLÜT ASLANOĞLU (Devamla) – İki:
Eğer Esed katilse Allah onun da canını alsın. Hiçbir zaman biz insan öldüren
kimseye destek olmayız. Ancak, eğer o ülkede ülkenin bölünmez bütünlüğüne siz
taraf oluyorsanız bunu yaratan da sizsiniz. (CHP sıralarından alkışlar) El
Kaide’ye kim destek oldu? Büyükelçi Reyhanlı katliamını kimin yaptığını
söylerken buna ne diyorsunuz Sayın Canikli? Türkiye Cumhuriyeti’nin Büyükelçisi
Reyhanlı katliamını yapanın kim olduğunu açıkladı.
NURETTİN CANİKLİ (Giresun) – Kim
açıkladı? (CHP sıralarından “Büyükelçi açıkladı.” sesleri)
YUSUF HALAÇOĞLU (Kayseri) – Büyükelçi
açıkladı.
METİN KÜLÜNK (İstanbul) – Yani
Büyükelçinin söylediği kesin hüküm mü?
NURETTİN CANİKLİ (Giresun) – Kimin
büyükelçisi?
FERİT MEVLÜT ASLANOĞLU (Devamla) –
Büyükelçi. Haa… Türkiye Büyükelçisi. 
Yardım ettiğiniz El Kaide Türkiye’de
insan öldürürken acaba “El Kaide, sen katil misin?” dediniz mi? (CHP
sıralarından alkışlar)
YILMAZ TUNÇ (Bartın) – İftira
atıyorsun!
BAŞKAN – Birleşime on dakika ara
veriyorum.
Kapanma Saati:
14.44
İKİNCİ OTURUM
Açılma Saati:
15.00
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Muhammet Bilal MACİT (İstanbul)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 74’üncü Birleşiminin İkinci Oturumunu açıyorum.
Bir dakikalık, 60’ncı maddeye göre pek
kısa söz taleplerini yerine getireceğim.
Sayın Çam…
VI.- AÇIKLAMALAR
1.- İzmir Milletvekili Musa
Çam’ın, Sağlık Bakanlığı acil servislerinde katkı payı alınması uygulamasının
başlatılmasına ilişkin açıklaması
MUSA ÇAM (İzmir) – Teşekkürler Sayın
Başkan. 
Sağlık Bakanlığı acil servislerde
yoğunluğu kırmızı, sarı, yeşil alan uygulaması başlattı. Yeşil alan ilan edilen
yerlerde 5 TL, özel hastanelerde 15 TL katkı payı vatandaşa yüklenecek. Bu
kırmızı, yeşil, sarı alan 2005 yılından beri uygulanıyordu. Özellikle AKP
iktidarı on iki yıllık iktidarında sağlıkta devrim yaptıklarını, büyük
reformlar gerçekleştirdiklerini söylüyorlardı ama on iki yılın sonunda sağlıkta
çıkmaz bir sokağa gelindiğini ve katkı paylarıyla vatandaşın çok zor ve
sıkıntılı bir süreç yaşayacağını açık ve net bir şekilde görüyoruz. Bunun
önemli nedenlerinden bir tanesi de polikliniklerdeki hizmet yeteri kadar
karşılanmadığı için vatandaş ister istemez acil servislere yığılma yapmaktadır.
Acil servislerde kırmızı, sarı, yeşil alan ilan edilmesi sağlıkta çözüm
değildir. Bu, Dünya Bankasının ve IMF’nin dayatmış olduğu sağlıkta dönüşüm
politikalarının iflasıdır.
Teşekkür ediyorum.
BAŞKAN – Sayın Atıcı…
2.- Mersin Milletvekili Aytuğ
Atıcı’nın, Hükûmet tarafından, Amerikalı gazeteci Seymour Hersh’in Suriye’de
kullanılan sarin gazıyla ilgili iddialarına ilişkin bilgi verilmesi gerektiğine
ilişkin açıklaması
AYTUĞ ATICI (Mersin) – Teşekkür ederim
Sayın Başkan.
Değerli arkadaşlarım, Seymour Hersh,
Pulitzer ödüllü, Amerikalı bir gazeteci. Üç ay içinde her biri 10 sayfa olan 2
makale yazdı. Her ikisinin de konusu sarin gazı. Bu makalelerde bu öldürücü
kimyasal gazın Suriye’de nasıl ve kimler tarafından kullanıldığı ve Türkiye’nin
rolü irdelenmektedir. Bu konu basit bir hükûmet konusu değildir, bu konu ulusal
ve bizi asırlarca etkileyebilecek önemli bir konudur. Saygın ve güvenilir bir
araştırmacı gazeteci olan Seymour Hersh’in iddiaları ise ürkütücüdür. Konu
derhâl araştırılmalı, yüce Meclise Hükûmet tarafından derhâl doyurucu bilgi
verilmelidir. “Vallahi biz yapmadık, kedi yapmıştır.” zihniyetinden
vazgeçilmeli, devlet geleneğimize yakışır bir araştırma yapılmalı ve halkımıza
doğru bilgiler verilmelidir. 
Teşekkür ederim. 
BAŞKAN – Sayın Demir…
3.- Muğla Milletvekili
Nurettin Demir’in, Mısır’daki 529 idam cezasını kınadığına ilişkin açıklaması
NURETTİN DEMİR (Muğla) – Teşekkür
ederim Sayın Başkan. 
Bir hekim olarak tüm dünyada idama hep
karşı oldum, karşı çıkmaya da devam edeceğim. Mısır’da 529 idam cezasını
kınıyorum ve karşısında olduğumu bir kez daha belirtmek istiyorum. Sadece idam
cezalarına değil, insanların katledilmesine de karşıyım yani aile içi şiddetiyle,
sokakta ya da Gezi olaylarında insanlarımızın yok edilmesi, sakat
bırakılmasının da mutlaka kınanması gerektiği inancındayım. 
Saygılar sunarım. 
BAŞKAN – Sayın Ağbaba…
4.- Malatya Milletvekili Veli
Ağbaba’nın, Malatya’daki kayısı üreticilerinin sorunlarına ilişkin açıklaması
VELİ AĞBABA (Malatya) – Sayın Başkan,
teşekkür ederim. 
Malatya’da yıllardan beri bir problem
yaşanıyor kayısı ve tarımla ilgili. Geçen yıl da kayısıda yaşanan problemler
nedeniyle çiftçilerin borçları, o yılın borçları ertelendi. Bu yıl da böyle bir
şey düşünülüyor. Malatyalı, maalesef yıllardan beri ürünlerinin para etmemesi
nedeniyle artık borçlarını ödeyecek durumda değil. Herkes, birçok insan
komşusundan, eşinden dostundan borç alarak geçiniyor. Birçok Malatyalı
çiftçinin devletle tek ilişkisi icra kâğıtları. Bu nedenle, eğer böyle bir şey
düşünülüyorsa, erteleme gibi, hiç yapmasınlar, zahmet etmesinler. Yapacaklarsa,
çiftçiye iyilik düşünüyorlarsa Malatyalı çiftçilerin borçlarını bir sefere
mahsus silsinler. Çünkü buna imkân da var görüldüğü gibi, olanak da var. Bir
müddet kendi ellerini tutabilirlerse, ellerini tutup bu gelen paraları
Malatyalı çiftçiye aktarırlarsa Malatyalının sorunu çözülmüş olur, kökten
çözülmüş olur. Bu konuyu da yüce Meclisin dikkatine sunuyorum.
Teşekkür ediyorum. 
BAŞKAN – Sayın Dedeoğlu…
5.- Kahramanmaraş
Milletvekili Mesut Dedeoğlu’nun, İstanbul’da görev şehidi olan polis memuru
Kamil Topal’ın ailesine başsağlığı dilediğine ilişkin açıklaması
MESUT DEDEOĞLU (Kahramanmaraş) – Teşekkür
ediyorum Sayın Başkanım.
İstanbul’da görev yapan Kahramanmaraş
Ekinözü ilçe nüfusuna kayıtlı polis memurumuz Kamil Topal görev şehidi
olmuştur. Buradan ailesine, tüm polis camiamıza ve Kahramanmaraş’ımıza
başsağlığı diliyorum.
Teşekkür ederim.
BAŞKAN – Sayın Eyidoğan…
6.- İstanbul Milletvekili
Haluk Eyidoğan’ın, rant artışının vergilendirilmesiyle ilgili bilgi almak
istediğine ilişkin açıklaması
HALUK EYİDOĞAN (İstanbul) – Teşekkür
ederim Sayın Başkan.
Kalkınma Bakanı Sayın Yılmaz kentsel
rantın kamuyla paylaşılması konusu üzerinde çalıştıklarını söyledi. Ayrıntısını
bilmediğimiz ve bir tür yeni vergiye dönüşecek uygulamanın kime faydası olacak
bilmek istiyoruz. Plan yerine imar, rant düzenlemeleri yapılan kentlerimizde
Hükûmet eğer “Bugüne kadar imar rantlarından pay alamadım.” diyorsa inandırıcı
olamaz. Kamu arazilerini, hazine arazilerini, yeşil alanları, ormanları talan
edenlerin elde ettiği rantlar nereye gitti? Kutulara ve ev kasalarına giren
milyarlar nereden geldi? Bazı vakıflara aktarılan hazine arazilerinin, sit alanlarının
rantının önce hesabını vermek gerekir. Vatandaş zaten sürekli artan emlak
vergisi, alım satım vergisi, kira vergisi veriyor, her yıl zaten bu vergiler
artıyor. Vatandaş vergiden bıktı. “Rant artışını vergilendirerek kamuyla
paylaşalım.” derken Sayın Bakan “kamuyla” gerçek halkı mı kastediyor acaba?
Teşekkür ederim.
BAŞKAN – Sayın Demiröz…
7.- Bursa Milletvekili İlhan
Demiröz’ün, kapatılan il özel idareleri çalışanlarının durumuna ilişkin
açıklaması
İLHAN DEMİRÖZ (Bursa) – Teşekkür
ediyorum Sayın Başkanım.
30 Mart 2014 seçimleriyle beraber 6360
sayılı Büyükşehir Yasası’nın 1’inci maddesi gereğince il özel idareleri
kapatıldı -orada çalışmaktan onur duyduğumu belirterek- burada çalışan teknik
elemanların büyükşehir, BUSKİ ve yatırım izleme koordinasyon birliğine dağıtımı
yapılmaktadır. Ancak, bu konuda, tarımsal sulamada uzman, göletlerde uzman,
içme sularında uzman olan arkadaşlarımız var. Bu büyükşehire, BUSKİ’ye ve
yatırım izlemeye hangi kıstaslar alınarak dağıtım yapıldığını öğrenmek
istiyorum. Yoksa il başkanı, ilçe başkanı kartlar göndererek bu arkadaşlar
dağıtım mı yapılıyor? Onun da bilgisini edinmek istiyorum.
Çok teşekkür ediyorum.
BAŞKAN – Sayın Doğru…
8.- Tokat Milletvekili Reşat
Doğru’nun, Kanser Haftası’na ilişkin açıklaması
REŞAT DOĞRU (Tokat) – Teşekkür ederim
Sayın Başkanım. 
Kanser Haftası münasebetiyle söz
istedim.
Ülkemizde her geçen gün kanser vakaları
artmaktadır; özellikle, akciğer ve sindirim sistemi kanserlerinin artmakta
olduğu görülmektedir. Bundan dolayı da kanserle ilgili ulusal bir program
uygulanmalı, çalışmalar vakit kaybetmeden başlamalıdır. Özellikle, halkın
yediği gıdalardan soluduğu havaya kadar her şey masa üzerine yatırılmalı,
gerekli önlemler de alınmalıdır. Başta hazır gıdalar, suni tatlandırıcılar,
hormonlu gıdalar, çeşitli suni yemlerle beslenen hayvanlardan alınan gıdaların,
ürünlerin kısa, orta ve uzun vadede insan vücuduna neler yaptığı mutlaka
araştırılmalı; bununla ilgili de Sağlık Bakanlığı, Tarım Bakanlığı üzerine
düşen görevleri yapmalıdır.
Başlangıçta her şey koruyucu hekimlik
bazında alınmalı, tedavi sonra gelmelidir çünkü tedavi, özellikle kanser
tedavisi çok büyük masraflar gerektirmektedir. Bundan dolayı da başlangıçta
koruyucu hekimlik olarak geçilirse tahmin ediyorum ki bir çok insanımızı
kurtarmış oluruz diyor teşekkür ediyorum Sayın Başkanım. 
BAŞKAN – Sayın Öğüt…
9.- İstanbul Milletvekili
Kadir Gökmen Öğüt’ün, kapatılan il özel idarelerinde çalışan taşeron
işçilerinin sorunlarına ve üçüncü boğaz köprüsü inşaatında hayatını kaybeden
taşeron işçilerine rahmet dilediğine ilişkin açıklaması
KADİR GÖKMEN ÖĞÜT (İstanbul) – Sağ
olun, teşekkür ederim Başkanım. 
30 Mart 2014 tarihinde yapılan yerel
seçimlerle birlikte Büyükşehir Yasası gereği tüzel kişilikleri kaldırılan il
özel idarelerinde çalışan taşeron işçiler işsiz kalmıştır. Seçim öncesi bu
konuyu dile getirmeme ve çalışanların beklenti içinde olduğunu söylememe
rağmen, Hükûmetin taşeron işçilere bakış açısı bir kez daha ortaya çıkmış, bu
durumdaki personelle ilgili yasal düzenleme yapılmamıştır.
İstanbul İl Genel Meclisinde 64 şoför,
120 temizlik görevlisi ve 56 güvenlik görevlisinin hizmet sözleşmesi sona
ermiştir. Aynı sıkıntı diğer illerde de mevcuttur. İzmir’de bu durumdaki
çalışanların durumu kamuoyuna yansımıştır. Valilik makamları ellerinden bir şey
gelmediğini söylemektedir.
İl genel meclislerinden çıkarılan
toplam işçi sayısı kaçtır? Bunca mağduriyete ve uyarıya rağmen hâlâ bir şey
yapılması düşünülmemekte midir? Kamuoyu bir an önce bir açıklama beklemektedir.
Üçüncü köprü inşaatında çalışan taşeron
işçilerinden 2 kişi kaza sonucu ölmüştür, onlara rahmet diliyorum ve güvenlik
önlemlerinin tekrar gözden geçirilmesini diliyorum. Üçüncü köprü katliam yolu
olmamalıdır diyorum. 
Teşekkür ediyorum. 
BAŞKAN – Sayın Aslanoğlu…
10.- İstanbul Milletvekili
Ferit Mevlüt Aslanoğlu’nun, Malatya’daki kayısı üreticilerinin sorunlarına
ilişkin açıklaması
FERİT MEVLÜT ASLANOĞLU (İstanbul) –
Sayın Başkanım, iki dönem Malatya milletvekilliği yaptım, Malatyalıyım. Sayın
Ağbaba’nın da dile getirdiği… Ekmeğimiz yok oldu, yaklaşık 60 bin aile perişan
oldu, ruh ve beden sağlığımız bozuldu. Bunun uygulaması var “Baktık.”,
“Bakacağız.” yok. Hükûmet daha önce, zannediyorum ki 2008 yılında tüm zararları
karşıladı. “Baktık.”, “Bakacağız.” değil; Hükûmet, ekmeği yok olan insanlara,
sağlık durumu bozulan, beden ve ruh sağlığı bozulan insanlara çözüm bulmak
için, öncelikle kayısı zararının karşılanması için acilen tedbir almalıdır.
Teşekkür ediyorum. 
BAŞKAN – Teşekkür ederim.
Gündeme geçiyoruz.
Başkanlığın Genel Kurula sunuşları vardır.
Türkiye Büyük Millet Meclisi Başkanlığının bir tezkeresi
vardır, okutup bilgilerinize sunacağım.
VII.- BAŞKANLIĞIN GENEL
KURULA SUNUŞLARI
A) Tezkereler
1.- Türkiye Büyük Millet
Meclisi Başkanlığının, Türkiye Büyük Millet Meclisi Başkanı başkanlığında
siyasi parti grup başkan vekilleriyle 11/3/2014 tarihinde yapılan toplantıda
alınan karar uyarınca Türkiye Büyük Millet Meclisi Başkan Vekili Meral
Akşener’in 13-14 Mart 2014 tarihlerinde İtalya Temsilciler Meclisi tarafından
Roma’da düzenlenen “Avrupa Neyi Temsil Ediyor? Büyüme, İstihdam ve Haklar: AB
Bu Hedefi Başarabilecek mi?” konulu parlamenter konferansına katılmasına
ilişkin tezkeresi (3/1451)
08/04/2014
Türkiye Büyük Millet Meclisi Genel
Kuruluna
Türkiye Büyük Millet Meclisi Başkan Vekili Sayın Meral
Akşener’in 13-14 Mart 2014 tarihlerinde İtalya Temsilciler Meclisi tarafından
Roma’da düzenlenen “Avrupa Neyi Temsil Ediyor? Büyüme, İstihdam ve Haklar: AB
Bu Hedefi Başarabilecek mi?” konulu parlamenter konferansa katılımına ilişkin
Türkiye Büyük Millet Meclisi Başkanı başkanlığında siyasi parti grup başkan
vekilleri ile yapılan toplantıda alınan 11 Mart 2014 tarihli karar, 28/3/1990
tarihli ve 3620 sayılı Türkiye Büyük Millet Meclisinin Dış İlişkilerinin
Düzenlenmesi Hakkında Kanun’un 11’inci maddesi gereğince Genel Kurulun
bilgisine sunulur.
 Cemil
Çiçek
 Türkiye
Büyük Millet Meclisi 
 Başkanı
BAŞKAN – Bilgilerinize sunulmuştur.
Meclis araştırması açılmasına ilişkin
üç önerge vardır, okutuyorum:
B) Meclis Araştırması
Önergeleri
1.- Yozgat Milletvekili Sadir
Durmaz ve 19 milletvekilinin, Yozgat ilinin göç sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/895)
Türkiye
Büyük Millet Meclisi Başkanlığına
Yozgat ilinin göç sorunlarının
araştırılarak yapılacak yasal düzenlemeler de dâhil olmak üzere alınacak
önlemlerin tespiti amacıyla Anayasa’nın 98'inci, TBMM İçtüzüğü’nün 104'üncü ve
105'inci maddeleri gereğince Meclis araştırması açılmasını arz ederiz
1) Sadir Durmaz (Yozgat)
2) Oktay Vural (İzmir)
3) Muharrem Varlı (Adana)
4) Celal Adan (İstanbul)
5) Sinan Oğan (Iğdır)
6) Necati Özensoy (Bursa)
7) Mehmet Günal (Antalya)
8) Alim Işık (Kütahya)
9) Ahmet Kenan Tanrıkulu (İzmir)
10) S. Nevzat Korkmaz (Isparta)
11) Yusuf Halaçoğlu (Kayseri)
12) Ali Halaman (Adana)
13) Mesut Dedeoğlu (Kahramanmaraş)
14) Lütfü Türkkan (Kocaeli)
15) Hasan Hüseyin Türkoğlu (Osmaniye)
16) Özcan Yeniçeri (Ankara)
17) Seyfettin Yılmaz (Adana)
18) Emin Çınar (Kastamonu)
19) Ali Öz (Mersin)
20) Kemalettin Yılmaz (Afyonkarahisar)
Gerekçe: 
Anadolu'nun merkezinde bulunan
Yozgat, tarımsal potansiyeli yüksek olan bir ilimizdir. Halkımızın büyük
çoğunluğu tarımla uğraşmakta, geçimlerini tarımdan elde etmektedirler. İlimizde
turizm, en geri kalmış sektörlerdendir. Yozgat'ta istihdama katkı yapacak bir
kamu yatırımı olmadığı gibi, mevcut fabrikalar da birer birer kapanmıştır.
Türkiye İstatistik Kurumu (TÜİK)
verilerine göre Yozgat, ülkemizde en fazla göç veren ikinci ildir. Bugüne kadar
göç hızını yavaşlatıcı önlemler alınmamıştır.
Adrese Dayalı Nüfus Kayıt Sistemi
2011 sayım sonuçları da göstermiştir ki ilimiz nüfusu azalmaya devam
etmektedir. Bir türlü durdurulamayan bu göç başka bir tehlikeyi de beraberinde
getirmektedir. Göç eden nüfusun büyük bir bölümünün özellikle kırsal
bölgelerde yaşayan 40 yaş ve altını kapsaması ilimizde tarımsal üretimi olumsuz
etkilemektedir. 
Köylerde yaşayan genç nüfusun iş
bulabilmek için kente göçmesi, köyde sadece yaşlılar ve çocukların kalması göçü
önleyici çalışmaların kırsal ağırlıklı olarak çok ivedilikle başlatılması
gerektiğini ortaya koymaktadır. 
Üretken ve genç nüfusun il dışına
gitmesi turizm sektörünü de olumsuz etkilemektedir. Yozgat’ta göçün
önlenememesi turizm sektörünün yanında tüm sektörlerde de sıkıntıların
artacağına yönelik öngörüleri kuvvetlendirmektedir. 
Yozgat ilimizin en önemli sorunu
işsizliktir. İlimizde yaşanan yoğun göçün en büyük nedeni olan istihdam ve
işsizlik sorunu giderek derinleşmektedir. Bunun çözümü de yeni kurulacak
fabrikalar, işletmeler, atölyeler yani yeni iş alanlarıyla mümkün
olabilecektir. 
Yozgat yıllarca Kayseri ve Sivas
illeriyle aynı kategoride yer alarak teşvik yatırımlarından hak ettiği payı
alamamıştır. Yeni teşvik sistemiyle bundan vazgeçilmişse de Yozgat’ın yer
aldığı kategori boşa geçen yılları telafi etmeye yetmeyecektir.
Açıklanan bu nedenlerle sorunların
yerinde tespit edilerek konunun aydınlığa kavuşturulması ve gereken önlemlerin
alınması amacıyla bir Meclis araştırması açılması gerekmektedir. 
2.- Kütahya Milletvekili Alim
Işık ve 21 milletvekilinin, çalışma ortamında yaşanan psikolojik tacizlerin
çalışanlar üzerindeki etkilerinin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/896)
Türkiye Büyük
Millet Meclisi Başkanlığına
Çalışma ortamlarında yaşanan psikolojik
tacizlerin çalışanların üzerinde yarattığı etkilerin araştırılarak alınması
gereken önlemlerin belirlenmesi amacıyla Anayasa’mızın 98'inci, Türkiye Büyük
Millet Meclisi İçtüzüğü’nün 104’üncü ve 105’inci maddeleri gereğince Meclis
araştırması açılması için gereğini saygılarımızla arz ederiz.
22/5/2012
1) Alim Işık (Kütahya)
2) Mehmet Şandır (Mersin)
3) Enver Erdem (Elâzığ)
4) Sinan Oğan  (Iğdır)
5) Celal Adan  (İstanbul)
6) Mustafa Kalaycı
 (Konya)
7) Murat
Başesgioğlu  (İstanbul)
8) Emin Çınar  (Kastamonu)
9) Bülent Belen  (Tekirdağ)
10) Atila Kaya  (İstanbul)
11) Ali Öz (Mersin)
12) Hasan Hüseyin
Türkoğlu   (Osmaniye)
13) Ali Halaman  (Adana)
14) Mesut Dedeoğlu  (Kahramanmaraş)
15) Muharrem Varlı  (Adana)
16) Yusuf Halaçoğlu
 (Kayseri)
17) Özcan Yeniçeri  (Ankara)
18) Adnan Şefik
Çirkin  (Hatay)
19) Necati
Özensoy  (Bursa)
20) Seyfettin
Yılmaz  (Adana)
21) Kemalettin
Yılmaz  (Afyonkarahisar)
22) Faruk Bal  (Konya)
Gerekçe:
Bilindiği gibi
son yıllarda bütün dünyada insan hakları konusundaki hassasiyetlerin artması
nedeniyle birçok alanda yeni hukuki düzenlemelere gidilmiştir. Çalışanların
kişilik haklarının korunarak onurlu ve saygın biçimde görevlerini yerine
getirmelerinin sağlanması insan olmanın getirdiği doğal ve temel bir haktır.
Ancak çalışanların iş yerlerinde uğradıkları ve giderek artan psikolojik
tacizler nedeniyle mağdur edilmeleri çağımızın önemli sorunlarından birisi
hâline gelmiştir. İngilizcede “mobbing” olarak yer alan, ancak Türkçede
“psikolojik taciz”, “bezdiri”, “işyeri terörü”, “işyeri sendromu”, “manevi
taciz”, “duygusal taciz”, “duygusal zorbalık” vb. gibi kavramlarla ifade edilen
bu sorun, ülkemizde de giderek büyümekte ve sayıları on binleri bulan
mağdurların oluşmasına neden olmaktadır. Psikolojik tacizin mağdura, iş yerine,
mağdurun ailesine ve nihayet tüm topluma verdiği zararlar dikkate alınarak
mağdurların oluşmasını engelleyecek önlemlerin alınması, konunun hukuki ve
yasal mevzuata kavuşturulması, ülkemiz insanının iş yerlerinde daha verimli ve
huzurlu bir şekilde çalışmalarını sağlayacaktır.
Çalışma
hayatında her zaman var olan psikolojik tacizler, son dönemde sosyoekonomik ve
teknolojik faktörlerin de etkisiyle hızla artmış ve artmaya da devam
etmektedir. Psikolojik tacizler, iş yerlerinde hedef seçilen mağdurların
çalışma isteğini bitirmekte ve çeşitli ruhsal sorunlara da yol açmaktadır.
Çalışma hayatının olağan ve sıradan birer sorunu gibi gözüken psikolojik
tacizler, çalışanların fiziksel ve ruhsal sağlığına yönelik önemli bir tehdit
olarak değerlendirilmektedir. İş yerlerindeki çeşitli statüdeki personel
arasında meydana gelebilecek tacizler, çalışanların psikolojik ve bedensel
sağlığına kalıcı zararlar vermektedir.
İnsanlarımızın
iş yerlerinde birbirlerine kaliteli sosyal bağlarla bağlanmaları ülkemizin
kalkınmışlık seviyesini gösterdiği gibi, modern toplum olmanın da bir
gereğidir. Ülkemizde kamu ve özel sektörde milyonlarca çalışana zoraki olarak
yaşatılan psikolojik tacizler yoğun strese neden olmakta, depresyona, ruhsal,
fizyolojik ve fiziksel hastalıklara, alkol ve uyuşturucu bağımlılığına yol
açmakta, intiharlara ve cinayetlere de neden olabilmektedir.
Hukuk devletinde
keyfî ve kasıtlı olarak başka insanların bedensel ve ruhsal sağlığına zarar
verecek davranışlara cezai bir yaptırım uygulanması gerekmektedir. Mevcut
mevzuat, çalışanlara zorbalık yapılmasını önleyemediği gibi zorbalık olgusu
karşısında mağduru daha da mağdur etmektedir. Kamu ya da özel sektörde
makamlarının veya maddi güçlerinin verdiği üstünlüklerini hedef seçilen
çalışanı ezmek, dışlamak, aşağılamak veya işten çıkartmak için kullananlar,
yürürlükteki mevzuatta genellikle mağdura göre çok daha güçlü durumdadırlar.
Mağdurlar, muhatap oldukları orantısız güç karşısında genellikle haklarını
arayamamakta ve çaresizlik duyguları ile âdeta tükenmişlik sendromu
yaşamaktadırlar.
Gelişmiş
ülkeler, çalışma ortamlarındaki psikolojik taciz olgusunu âdeta ulusal bir
sorun olarak görmekte, bu amaçla toplumu bilinçlendirme çalışmaları ve yasal
düzenlemeler yapmakta, psikolojik tacize maruz kalanları iş gücü piyasasına
yeniden kazandırmak için bu alanda tedavi yardımı sağlamakta ve klinikler
açmaktadırlar.
Toplumun her kesiminde sıkça görülen
psikolojik taciz olayları okullarda da yaşanmaktadır. Çocuklarımızın kişilik
oluşturma dönemlerine denk düşen eğitim sürecinde psikolojik tacize maruz
kalmaları ruhsal ve fiziksel sağlıklarını tehdit etmektedir. Okulda başka
çocuklar tarafından yıldırılan çocuklar okuldan kaçmakta, okula gitmek
istememekte ve öğrenme kalitesi düşmektedir. Ailelerin ve öğretmenlerin şahit
oldukları ancak çözümsüz gibi gördükleri bu tür sorunlar çocuklarımızın ruhsal
dengesini bozabilmektedir.
Yukarıda özetlenen nedenlerle, çalışma
ortamlarında psikolojik tacize uğrayan mağdurların sorunlarının ve tacizlerin
çalışanların üzerinde yarattığı etkilerin araştırılarak alınması gereken
önlemlerin belirlenmesi amacıyla bir Meclis araştırması açılması gerekli
görülmektedir.
3.- Tekirdağ Milletvekili
Faik Öztrak ve 33 milletvekilinin, HES projelerinin ve hidroelektrik
potansiyelimizin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/897)
Türkiye Büyük
Millet Meclisi Başkanlığına
Enerji, ekonominin ve sosyal gelişimin
yaşam kaynağıdır. Enerji kaynaklarına zamanında, kesintisiz, güvenilir,
ödenebilir ve çevre dostu koşullarda erişim ülke güvenliğinin vazgeçilmez ön
koşuludur. Enerjide dışa bağımlılıksa ekonomide ve dış politikada da
bağımlılığa neden olur, ülke güvenliğine tehdit oluşturur.
Türkiye, ithal kaynaklara bağlı enerji
politikalarının sonucunda bugün enerjide yüzde 72 oranında dışa bağımlıdır.
Neredeyse tamamen dışa bağımlı olduğumuz petrol ve doğal gaz ithalatına 2011
yılında 54 milyar dolar ödenmiştir. Mevcut politikaların ekonomik faturası
hızla artmaktadır ve sürdürülebilir değildir. Buna karşın, ülkemizin zengin
yerli ve yenilenebilir kaynakları büyük oranda atıl bekletilmektedir.
Enerji sektöründe sürdürülen
yatırımların önemli bir bölümündeyse ekosistem hiç dikkate alınmamakta; tarım
arazisi, ormanlar, SİT alanları, balık üreme havzaları üzerinde plansız ve salt
ticari çıkara odaklı uygulamalar sürdürülmektedir. Baraj ve/veya regülatörler
inşa edilmeden önce mutlaka yapılması gereken havza planlamaları yapılmamakta,
çevre etki değerlendirme raporları gereksiz ilan edilmekte, can suyu miktarları
eksik hesaplanmakta ve bu eksik miktarlar bile bırakılmamaktadır. Ekosistemi ve
halkın ihtiyaçlarını gözetmeyen bu uygulamalara karşı yoğun halk tepkileri
oluşmaya ve hukuksal düzlemde hak arayışlarını da içerecek biçimde yaygınlaşmaya
başlamıştır. Buna karşın, iktidar yanlıştan dönmek yerine hukuksuz
uygulamaların yürütmesini durdurma kararı veren mahkeme heyetlerini baskı
altına almakta, kararları uygulamamaktadır.
Diğer yandan, baraj ve hidroelektrik
santral inşaatlarındaki yetkin kuruluşumuz olan DSİ'nin, önce kadrolaşmayla
yetkinliğinin yıpratılması, ehil kadroların uzaklaştırılması ve ardından
işlevsizleştirilmesi sonucunda sektörde boşluk ve denetimsizlik hâkim olmuştur.

Bunlar yetmezmiş gibi, DSİ’nin kamu
adına yapması gereken su yapılarının denetimi görevinin de özel şirketlere
devredilmesi garabeti yaratılmıştır. Kamu adına yürütülmesi gereken denetim
görevinin plansız ve çevreye duyarsız projeleri gerçek denetimden kaçırmak
amacıyla özel şirketlere devredilmesi hukuka ve insafa aykırı bir uygulamadır.
Söz konusu yönetmelikler yapımcı firmalara çalışacakları yetkili denetim
firmasını belirleme ve hizmetlerinin bedelini ödeme hakkı tanımaktadır. Açılan
dava sonucunda bu hukuksuzluğun yürütmesi durdurulmuşsa da ilgili bakanlık
yeniden benzer bir yönetmelik çıkararak yargıyı arkadan dolanma yolunu
seçmiştir. Yeniden açılan davayla yürütme tekrar iptal edilmiştir. İktidar,
insan ve doğa açısından yaşamsal sakıncalar taşıyan bu yanlıştan dönmek yerine
Danıştayı ve davacı TMMOB’u suçlayarak hedef şaşırtmaktadır. 
Geçtiğimiz günlerde Gökdere Köprü
Barajı inşaatında denetimsizlik sonucunda kopan baraj kapağının akış aşağısında
çalıştırılan 10 emekçimizin yaşamına mal olan bu sorumsuz sürece TBMM’nin
müdahalesi yeni faciaların yaşanmaması için zorunlu hâle gelmiştir. Konunun
TBMM tarafından araştırılması, iktidarın yanlış politikaları sonucunda
HES’lerin yapıldığı yörelerdeki halkın temiz, yenilenebilir ve yerli bir
kaynağımız olan ve dışa bağımlılığımızı azaltacak olan hidroelektrik kaynaklarımızın
kullanımına toptan karşı çıktıkları bir sürece neden olduğu için de kaçınılmaz
hâle gelmiştir. 
Ayrıca, hazırlanan HES projelerinin
çoğunun uzun süreli ve bilimsel veri ölçümlerine dayandırılmadığı, dolayısıyla
ortaya koydukları kurulu güç miktarlarının güvenilir olmadığı da bilinmektedir.
Böylelikle söz konusu HES’lerin abartılmış kurulu güç değerleri, planlanan
arzın yetersiz kalması ve fiyatları artırma riski yaratmaktadır.
HES’lerin fayda-maliyet analizlerinin
yapılması, havza planlaması yapılmasının temini, tarım ve sit alanlarının
korunması, taşkın risklerinin belirlenmesi, su yapılarının etkin denetimlerinin
yapılması, ÇED raporlarının bilimsel kriterlere ve ülkemizin taraf olduğu
uluslararası anlaşmalara uluslararası anlaşmalara uygunluklarının araştırılması
ve ülkemizin kalkınmasında en önemli kaynakların başında gelen hidroelektrik
potansiyelimizin en uygun biçimde devreye alınabilmesi için alınacak
tedbirlerin belirlenmesi amacıyla Anayasa’nın 98, TBMM İçtüzüğü’nün 104 ve
105’inci maddeleri gereğince bir Meclis araştırması açılmasını arz ve teklif
ederiz.
1) Faik Öztrak  (Tekirdağ)
2) Bihlun Tamaylıgil  (İstanbul)
3) Sinan Aydın
Aygün  (Ankara)
4) Umut Oran  (İstanbul)
5) Hasan Ören  (Manisa)
6) Kemal
Değirmendereli  (Edirne)
7) Ümit Özgümüş  (Adana)
8) Osman Aydın  (Aydın)
9) Durdu Özbolat
 (Kahramanmaraş)
10) Vahap Seçer  (Mersin)
11) Musa Çam  (İzmir)

12) Erdal
Aksünger  (İzmir)
13) Mehmet Ali
Ediboğlu  (Hatay)
14) Bülent
Tezcan  (Aydın)
15) Mustafa
Sezgin Tanrıkulu  (İstanbul)
16) Ali Serindağ
 (Gaziantep)
17) Ali Sarıbaş  (Çanakkale)
18) Mahmut Tanal
 (İstanbul)
19) Ali İhsan
Köktürk  (Zonguldak)
20) Mehmet S.
Kesimoğlu  (Kırklareli)
21) Mehmet Şeker
 (Gaziantep)
22) Namık
Havutça  (Balıkesir)
23) Refik
Eryılmaz  (Hatay)
24) Mustafa
Serdar Soydan  (Çanakkale)
25) İhsan Özkes  (İstanbul)
26) Kadir Gökmen
Öğüt  (İstanbul)
27) Rahmi Aşkın
Türeli  (İzmir)
28) Haluk
Eyidoğan  (İstanbul)
29) Ahmet İhsan
Kalkavan  (Samsun)
30) Doğan Şafak  (Niğde)
31) Celal Dinçer
 (İstanbul)
32) İlhan Demiröz
 (Bursa)
33) Candan
Yüceer  (Tekirdağ)
34) Ramazan
Kerim Özkan  (Burdur)
BAŞKAN –
Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
C) Duyurular
1.- Başkanlıkça, Kadın Erkek
Fırsat Eşitliği Komisyonunda siyasi parti grubu mensubu olmayan
milletvekillerine düşen 1 üyelik için aday olmak isteyen siyasi parti grubu
mensubu olmayan milletvekillerinin yazılı olarak müracaat etmelerine ilişkin
duyuru
BAŞKAN - Sayın
milletvekilleri, Kadın Erkek
Fırsat Eşitliği Komisyonunda siyasi parti grubu mensubu olmayan
milletvekillerine de 1 üyelik düşmektedir. Bu komisyona aday olmak isteyen
siyasi parti grubu mensubu olmayan milletvekillerinin 14 Nisan 2014 Pazartesi
günü saat 18.00’e kadar Türkiye Büyük Millet Meclisi Başkanlığına yazılı
olarak müracaat etmelerini rica ediyorum.
Sayın
milletvekilleri, Balıkesir Milletvekili Sayın Ahmet Edip Uğur, İstanbul
Milletvekili Sayın Enver Yılmaz, Gaziantep Milletvekili Sayın Fatma Şahin,
Kırklareli Milletvekili Sayın Mehmet Siyam Kesimoğlu, Edirne Milletvekili Sayın
Recep Gürkan ve Antalya Milletvekili Sayın Menderes Mehmet Tevfik Türel 30 Mart
2014 tarihinde yapılan mahallî idareler seçiminde belediye başkanı seçilerek
mazbatalarını almışlardır. Sayın milletvekillerinin Mahalli İdareler ile
Mahalle Muhtarlıkları ve İhtiyar Heyetleri Seçimi Hakkında Kanun’un 17’nci
maddesi gereğince Türkiye Büyük Millet Meclisi Başkanlığına sunmuş oldukları
yazıları ayrı ayrı okutuyorum:
A) Tezkereler (Devam)
2.- Türkiye Büyük Millet
Meclisi Başkanlığının, Balıkesir Milletvekili Ahmet Edip Uğur’un, 30/3/2014
tarihinde yapılan mahallî idareler seçiminde belediye başkanı seçildiğine ve
Mahalli İdareler ile Mahalle Muhtarlıkları ve İhtiyar Heyetleri Seçimi Hakkında
Kanun’un 17’nci maddesi uyarınca belediye başkanlığı görevini tercih ederek
göreve başladığı tarih itibarıyla Türkiye Büyük Millet Meclisi üyeliğinin sona
ermiş bulunduğunun Genel Kurulun bilgisine sunulmasına ilişkin tezkeresi (3/1452)
Türkiye Büyük Millet Meclisi Başkanlığına
30 Mart 2014
tarihinde yapılan mahallî idareler genel seçiminde Balıkesir ili Belediye
Başkanı seçildim. Belediye Başkanı seçilmiş olduğuma dair mazbata örneği
ektedir.
Mahalli İdareler
ile Mahalle Muhtarlıkları ve İhtiyar Heyetleri Seçimi Hakkında Kanun’un 17’nci
maddesinde yer alan “Milletvekilliği, belediye başkanlığı, il genel meclisi ve
belediye meclisi üyeliği ile muhtarlık bir şahıs uhdesinde birleşemez. Bu
görevlerin birisinde bulunanlardan bir diğerine seçilenler, seçim sonuçlarının
kendilerine tebliğ edildiği tarihten itibaren 15 gün içinde tercih haklarını
kullanırlar.” hükümleri uyarınca belediye başkanlığını tercih ederek 07/04/2014
tarihi itibarıyla belediye başkanlığı görevine başlamış olduğumu bilgilerinize
arz ederim.
Ahmet Edip Uğur
Balıkesir
3.- Türkiye Büyük Millet
Meclisi Başkanlığının, İstanbul Milletvekili Enver Yılmaz’ın, 30/3/2014
tarihinde yapılan mahallî idareler seçiminde belediye başkanı seçildiğine ve
Mahalli İdareler ile Mahalle Muhtarlıkları ve İhtiyar Heyetleri Seçimi Hakkında
Kanun’un 17’nci maddesi uyarınca belediye başkanlığı görevini tercih ederek
göreve başladığı tarih itibarıyla Türkiye Büyük Millet Meclisi üyeliğinin sona
ermiş bulunduğunun Genel Kurulun bilgisine sunulmasına ilişkin tezkeresi
(3/1453)
Türkiye Büyük
Millet Meclisi Başkanlığına
30 Mart 2014 tarihinde yapılan mahalli
idareler genel seçiminde Ordu Büyükşehir Belediye Başkanı seçildim. Belediye
başkanı seçilmiş olduğuma dair mazbata örneği ektedir.
Mahalli İdareler ile Mahalle
Muhtarlıkları ve İhtiyar Heyetleri Seçimi Hakkında Kanun’un 17’nci maddesinde
yer alan “Milletvekilliği, belediye başkanlığı, il genel meclisi ve belediye
meclisi üyeliği ile muhtarlık bir şahıs uhdesinde birleşemez. Bu görevlerin
birisinde bulunanlardan bir diğerine seçilenler, seçim sonuçlarının kendilerine
tebliğ edildiği tarihten itibaren 15 gün içinde tercih haklarını kullanırlar.”
hükümleri uyarınca belediye başkanlığını tercih ederek 08/04/2014 tarihi
itibarıyla belediye başkanlığı görevine başlamış olduğumu bilgilerinize arz
ederim.
Enver Yılmaz
İstanbul
4.- Türkiye Büyük Millet
Meclisi Başkanlığının, Gaziantep Milletvekili Fatma Şahin’in, 30/3/2014
tarihinde yapılan mahallî idareler seçiminde belediye başkanı seçildiğine ve
Mahalli İdareler ile Mahalle Muhtarlıkları ve İhtiyar Heyetleri Seçimi Hakkında
Kanun’un 17’nci maddesi uyarınca belediye başkanlığı görevini tercih ederek
göreve başladığı tarih itibarıyla Türkiye Büyük Millet Meclisi üyeliğinin sona
ermiş bulunduğunun Genel Kurulun bilgisine sunulmasına ilişkin tezkeresi
(3/1454)
Türkiye Büyük
Millet Meclisi Başkanlığına
30 Mart 2014 tarihinde yapılan mahalli
idareler genel seçiminde Gaziantep ili Belediye Başkanı seçildim. Belediye
başkanı seçilmiş olduğuma dair mazbata örneği ektedir.
Mahalli İdareler ile Mahalle
Muhtarlıkları ve İhtiyar Heyetleri Seçimi Hakkında Kanun’un 17’nci maddesinde
yer alan “Milletvekilliği, belediye başkanlığı, il genel meclisi ve belediye
meclisi üyeliği ile muhtarlık bir şahıs uhdesinde birleşemez. Bu görevlerin
birisinde bulunanlardan bir diğerine seçilenler, seçim sonuçlarının kendilerine
tebliğ edildiği tarihten itibaren 15 gün içinde tercih haklarını kullanırlar.”
hükümleri uyarınca belediye başkanlığını tercih ederek 07/04/2014 tarihi
itibarıyla belediye başkanlığı görevine başlamış olduğumu bilgilerinize arz
ederim.
Fatma Şahin
Gaziantep
5.- Türkiye Büyük Millet
Meclisi Başkanlığının, Kırklareli Milletvekili Mehmet S. Kesimoğlu’nun,
30/3/2014 tarihinde yapılan mahallî idareler seçiminde belediye başkanı
seçildiğine ve Mahalli İdareler ile Mahalle Muhtarlıkları ve İhtiyar Heyetleri
Seçimi Hakkında Kanun’un 17’nci maddesi uyarınca belediye başkanlığı görevini
tercih ederek göreve başladığı tarih itibarıyla Türkiye Büyük Millet Meclisi
üyeliğinin sona ermiş bulunduğunun Genel Kurulun bilgisine sunulmasına ilişkin
tezkeresi (3/1455)
Türkiye Büyük
Millet Meclisi Başkanlığına
30 Mart 2014 tarihinde yapılan mahalli
idareler genel seçimlerinde Kırklareli ili Belediye Başkanı seçildim. Belediye
başkanı seçilmiş olduğuma dair mazbata örneği ektedir.
Mahalli İdareler ile Mahalle
Muhtarlıkları ve İhtiyar Heyetleri Seçimi Hakkında Kanun’un 17’nci maddesinde
yer alan “Milletvekilliği, belediye başkanlığı, il genel meclisi ve belediye
meclisi üyeliği ile muhtarlık bir şahıs uhdesinde birleşemez. Bu görevlerin
birisinde bulunanlardan bir diğerine seçilenler, seçim sonuçlarının kendilerine
tebliğ edildiği tarihten itibaren 15 gün içinde tercih haklarını kullanırlar.”
Hükümleri uyarınca belediye başkanlığını tercih ederek 07/04/2014 tarihi
itibarıyla belediye başkanlığı görevine başlamış olduğumu bilgilerinize arz
ederim. 
 Mehmet
S. Kesimoğlu 
 Kırklareli

6.- Türkiye Büyük Millet
Meclisi Başkanlığının, Edirne Milletvekili Recep Gürkan’ın, 30/3/2014 tarihinde
yapılan mahallî idareler seçiminde belediye başkanı seçildiğine ve Mahalli
İdareler ile Mahalle Muhtarlıkları ve İhtiyar Heyetleri Seçimi Hakkında Kanun’un
17’nci maddesi uyarınca belediye başkanlığı görevini tercih ederek göreve
başladığı tarih itibarıyla Türkiye Büyük Millet Meclisi üyeliğinin sona ermiş
bulunduğunun Genel Kurulun bilgisine sunulmasına ilişkin tezkeresi (3/1456)
Türkiye Büyük
Millet Meclisi Başkanlığına
30 Mart tarihinde yapılan mahalli
idareler genel seçimlerinde Edirne ili Belediye Başkanı seçildim. Belediye
Başkanı seçilmiş olduğuma dair mazbata örneği ektedir. 
Mahalli İdareler İle Mahalle
Muhtarlıkları ve İhtiyar Heyetleri Seçimi Hakkında Kanun’un 17’nci maddesinde
yer alan “Milletvekilliği, belediye başkanlığı, il genel meclisi ve belediye meclisi
üyeliği ile muhtarlık bir şahıs uhdesinde birleşemez. Bu görevlerin birisinde
bulunanlardan bir diğerine seçilenler, seçim sonuçlarının kendilerine tebliği
edildiği tarihten itibaren 15 gün içinde tercih haklarını kullanırlar.”
Hükümleri uyarınca belediye başkanlığını tercih ederek 07/04/2014 tarihi
itibarıyla belediye başkanlığı görevine başlamış olduğumu bilgilerinize arz
ederim. 
 Recep
Gürkan 
 Edirne

7.- Türkiye Büyük Millet
Meclisi Başkanlığının, Antalya Milletvekili Menderes Türel’in, 30/3/2014
tarihinde yapılan mahallî idareler seçiminde belediye başkanı seçildiğine ve
Mahalli İdareler ile Mahalle Muhtarlıkları ve İhtiyar Heyetleri Seçimi Hakkında
Kanun’un 17’nci maddesi uyarınca belediye başkanlığı görevini tercih ederek
göreve başladığı tarih itibarıyla Türkiye Büyük Millet Meclisi üyeliğinin sona
ermiş bulunduğunun Genel Kurulun bilgisine sunulmasına ilişkin tezkeresi
(3/1457)
Türkiye Büyük
Millet Meclisi Başkanlığına
30 Mart tarihinde yapılan mahalli
idareler genel seçiminde Antalya ili Belediye Başkanı seçildim. Belediye
başkanı seçilmiş olduğuma dair mazbata örneği ektedir. 
Mahalli İdareler İle Mahalle
Muhtarlıkları ve İhtiyar Heyetleri Seçimi Hakkında Kanun’un 17’nci maddesinde
yer alan “Milletvekilliği, belediye başkanlığı, il genel meclisi ve belediye
meclisi üyeliği ile muhtarlık bir şahıs uhdesinde birleşemez. Bu görevlerin
birisinde bulunanlardan bir diğerine seçilenler, seçim sonuçlarının kendilerine
tebliği edildiği tarihten itibaren 15 gün içinde tercih haklarını kullanırlar.”
Hükümleri uyarınca belediye başkanlığını tercih ederek 06/04/2014 tarihi
itibarıyla belediye başkanlığı görevine başlamış olduğumu bilgilerinize arz
ederim. 
 Menderes
Türel 
 Antalya

BAŞKAN – Sayın milletvekilleri bu
tercihler karşısında Balıkesir Milletvekili Sayın Ahmet Edip Uğur, İstanbul
Milletvekili Sayın Enver Yılmaz, Gaziantep Milletvekili Sayın Fatma Şahin,
Kırklareli Milletvekili Sayın Mehmet Siyam Kesimoğlu, Edirne Milletvekili Sayın
Recep Gürkan ve Antalya Milletvekili Sayın Menderes Mehmet Tevfik Türel’in
Türkiye Büyük Millet Meclisi üyelikleri belediye başkanlığını tercih ederek
göreve başladıkları tarihler itibarıyla daha önceki uygulamalara da uygun
olarak kendiliğinden sona ermiş bulunmaktadır. 
Bilgilerinize sunulmuştur. 
Adalet ve Kalkınma Partisi Grubunun…
KAMER GENÇ (Tunceli) – Sayın Başkan…
BAŞKAN – Efendim…
VI.- AÇIKLAMALAR (Devam)
11.- Tunceli Milletvekili
Kamer Genç’in, belediye başkanlığının tercih edilmesi nedeniyle Türkiye Büyük
Millet Meclisi üyeliğinin sona erebilmesi için Genel Kurulda oylama yapılması
gerektiğine ilişkin açıklaması 
KAMER GENÇ (Tunceli) – Şimdi efendim,
Anayasa’da hangi hâllerde milletvekillerinin görevinin sona ereceği
belirtilmiştir. Mahallî İdareler Kanunu’nda bunun tercih edilmesi, önce
Anayasa’nın uygulanması gerektiğinden bana göre bu yapılan işlem Anayasa’ya
aykırı çünkü milletvekilliğinin düşmesini sağlayan ya mahkûmiyettir ya
istifadır; Anayasa’nın 84’üncü maddesinde belirtilmiştir.
Şimdi, bu Mahallî İdareler Kanunu’nda,
efendim birisini tercih etmek zorundadır yolundaki hükmü Anayasa’ya aykırıdır.
Bence bir Anayasa değişikliği yapılmak suretiyle, Türkiye Büyük Millet Meclisi
bu konudaki Anayasa’ya aykırılığı gidermesi lazım. Ben şahsen bunlardan birisi
için Anayasa Mahkemesine dava açacağım çünkü Anayasa Mahkemesinde
milletvekilliği düşen kişiyle ilgili olarak ama şunu… Daha önce ben Melih
Gökçek’le ilgili burada bir dava açtım ve orada, burada oylama yapılmadığı için
“Efendim, oylama yapılmamıştır.” diye o işlem incelenmedi. İsterseniz bu şeyi
bir oya da sunun yani milletvekilliğinin düşmesini oya sunun, hiç olmazsa bir
Meclis kararı olsun yani bu sunuş…
BAŞKAN – Şimdi, bu söylediğiniz
konuları… Yani, siz tercih ettiğiniz yolda devam etmeniz lazım; benim böyle bir
inisiyatifim yok. 
KAMER GENÇ (Tunceli) – Hayır hayır,
yani…
BAŞKAN – Meclis Başkan Vekili olarak
bir inisiyatifim yok. 
KAMER GENÇ (Tunceli) – Anladım da Sayın
Başkan, şimdi burada “şu milletvekillerinin milletvekilliği düştü” diye deklare
ediyorsunuz ama bunun Genel Kurula sunulması lazım. 
BAŞKAN – Bakın, ben bu konuda yorum
yapmıyorum size. Sayın Genç, sadece söylediğim şu: Şimdi, Sayın Melih Gökçek
için bir itirazınız var…
KAMER GENÇ (Tunceli) – Hayır, vardı
zaten.
BAŞKAN – Yani, fi tarihinde…
KAMER GENÇ (Tunceli) – Evet.
BAŞKAN – Sonra, aynı…
KAMER GENÇ (Tunceli) – O Anayasa’dan
kaynaklanıyor. Biliyorsunuz, birisi milletvekilliğinden düşürülürse işte ya
kendisi ya herhangi bir milletvekili onun bu düşme işlemine karşı Anayasa
Mahkemesine on beş gün içinde dava açabiliyor. 
Şimdi, bu arkadaşlarımızın
milletvekilliğinden düşme yolundaki buradaki yapılan sunum Anayasa’ya aykırı
çünkü Anayasa’da hangi hâllerde milletvekilinin milletvekilliğinin düşeceği
belirtilmiştir. Dolayısıyla bu kesin belirtilen hâller dışında ayrıca bir
kanunla veyahut da Meclisin bir tasarrufuyla milletvekilliğinin düşürülmesine… 
BAŞKAN – Bunu ikinci kere
anlatıyorsunuz. Ben anladım ama diyorum ki, daha önceki uygulamalar çerçevesi
içinde benim oya sunma gibi bir inisiyatifim söz konusu değil. 
KAMER GENÇ (Tunceli) – Ama biz size… 
BAŞKAN - Sayın Meclis Başkanıyla, bir
şekilde, nasıl bir yöntem olur onu bilmiyorum, bu konuyu gündeme getirirseniz
ona göre bir sistem oluşturulabilir. Ben size itiraz etmedim ama bulunduğum
noktadan yapabileceğim bir şey yok. 
OKTAY VURAL (İzmir) – Sayın Başkan… 
BAŞKAN - Buyurun Sayın Vural. 
OKTAY VURAL (İzmir) – Hayır, Sayın
Başkan, aslında, bu, sayın milletvekilinin kendi iradesiyle istifası
anlamındadır. Dolayısıyla burada yapılmayan sadece oylamadır. 
KAMER GENÇ (Tunceli) – Oylama… 
OKTAY VURAL (İzmir) – Dolayısıyla bu
konuda milletvekilinin iradesi dışında bir işlem söz konusu değildir. 
BAŞKAN – Yani uzun bir açıklama
okuyabilirim ben size ama bildiğiniz bir konu, onun için okumuyorum. Yani siz
benden daha iyi biliyorsunuz... 
KAMER GENÇ (Tunceli) – Estağfurullah. 
BAŞKAN – Hayır, yıllarca burayı
yönettiniz. Dolayısıyla şimdi uzun bir açıklamayı okuyabilirim ama
biliyorsunuz, onun için okumuyorum. 
Söylediğim şey şu: Meclis Başkan Vekili
olarak Meclis Başkanlığından gönderilmiş bu konuyu sizlerle paylaşıyorum ben.
İtirazlarla ilgili hukuk yolları açık ama benim Meral Akşener olarak, burada şu
sandalyeyi bugün işgal eden bir şahıs olarak… 
KAMER GENÇ (Tunceli) – Ben sizin zaten
hareketinizde bir kusur bulmuyorum da… 
BAŞKAN – Yani yapacak bir şeyim yok,
onu anlatmaya çalışıyorum. 
KAMER GENÇ (Tunceli) – Ancak bunu bence
istifa işlemi olarak işleme koymak lazım. Ben öyle diyorum. 
BAŞKAN – Yani yapacak bir şeyim yok,
onun için... İtirazınızı da ben dinledim özellikle kayda geçsin diye. 
Adalet ve Kalkınma Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım. 
VIII.- ÖNERİLER
A) Siyasi Parti Grubu
Önerileri
1.- AK PARTİ Grubunun,
gündemin “Kanun Tasarı ve Teklifleri ile Komisyonlardan Gelen Diğer İşler”
kısmında bulunan 563, 521, 533, 531, 383, 429 ve 146 sıra sayılı kanun teklifi
ve tasarılarının bu kısmın 3, 4, 6, 7, 8, 9 ve 10’uncu sıralarına alınmasına ve
diğer işlerin sırasının buna göre teselsül ettirilmesine; 563 sıra sayılı Kanun
Teklifi’nin İç Tüzük’ün 91’inci maddesine göre temel kanun olarak bölümler
hâlinde görüşülmesine ilişkin önerisi 
9/4/2014
Türkiye Büyük Millet Meclisi Başkanlığına
Danışma Kurulu 09/04/2014 Çarşamba günü
(bugün) toplanamadığından İç Tüzük’ün 19’uncu maddesi gereğince Grubumuzun
aşağıdaki önerisinin Genel Kurulun onayına sunulmasını arz ederim.
 Nurettin
Canikli 
 Giresun

 AK
PARTİ Grup Başkan Vekili
Öneri:
Gündemin "Kanun Tasarı ve
Teklifleri ile Komisyonlardan Gelen Diğer İşler" kısmında bulunan 563,
521, 533, 531, 383, 429 ve 146 sıra sayılı kanun teklifi ve tasarılarının bu
kısmın sırasıyla 3, 4, 6, 7, 8, 9 ve 10 uncu sıralarına alınması ve diğer
işlerin sırasının buna göre teselsül ettirilmesi,
563 sıra sayılı
Kanun Teklifi’nin İç Tüzük’ün 91’inci maddesine göre temel kanun olarak
görüşülmesi ve bölümlerinin ekteki cetveldeki şekliyle olması önerilmiştir.




563 Sıra Sayılı Devlet İstihbarat Hizmetleri ve
  Millî İstihbarat Teşkilatı Kanununda Değişiklik Yapılmasına Dair Kanun
  Teklifi (2/2011)




BÖLÜMLER


BÖLÜM MADDELERİ


BÖLÜMDEKİ MADDE SAYISI




1.BÖLÜM


1 ila 8’inci
  maddeler



  8




 2.
  BÖLÜM


9 ila 15’inci
  maddeler



  7




 TOPLAM
  MADDE SAYISI 15



BAŞKAN – Adalet ve Kalkınma Partisi
Grubu önerisinin lehinde ilk söz, Hakkâri Milletvekili Sayın Adil Zozani’ye
aittir.
Buyurun Sayın Zozani. (BDP sıralarından
alkışlar)
ADİL ZOZANİ (Hakkâri) – Teşekkür ederim
Sayın Başkan.
Değerli milletvekili arkadaşlarım,
Adalet ve Kalkınma Partisinin grup önerisi üzerine söz almış bulunuyorum. Lehte
ya da aleyhte bir durum söz konusu değil, üzerine konuşacağız bu durumda. 
Tabii ki Hükûmetin icra organı olması
hasebiyle, Hükûmetin Meclisin gündemini öncelikle belirleme gibi bir hakkı
vardır, bu hakka bir noktaya kadar biz de rıza gösteriyoruz ve buna itiraz
etmiyoruz aslında. Dolayısıyla, bu öneriye, Hükûmetin bu gündem önerisine
ilişkin olarak çok fazla söylenecek söz yok kendi açımdan ifade edeyim. 
Ancak, bu konuya geçmeden önce, bu
konuyla ilgili görüşlerimizi ifade etmeden önce bugün Konya’da vahim bir trafik
kazası meydana geldi. Bu trafik kazasında 10 vatandaşımız yaşamını yitirdi, 11
vatandaşımızın da yaralı olduğu bilgisi var. Öncelikle yaşamını yitiren
vatandaşlarımıza Allah’tan rahmet diliyoruz, ailelerine başsağlığı diliyoruz;
yaralı olan vatandaşlarımıza da acil şifalar diliyoruz. 
İkinci önemli husus, dün Meclis çatısı
altında Cumhuriyet Halk Partisi Genel Başkanı Sayın Kılıçdaroğlu’na yönelik
olarak gerçekleşen saldırıya ilişkin olarak da üzüntülerimi ifade etmek
istiyorum. Bu saldırıyı kınadığımızı ve hiçbir şekilde bu tarz saldırıların
tasvip edilemeyeceğini ifade etmek istiyorum.
Şimdi, Hükûmetin biraz sonra gündeme
getireceği, Meclis gündemine taşıyacağı MİT Yasa Teklifi’yle ilgili olarak birkaç
şey ifade etmek istiyorum.
MİT Yasa Teklifi, hangi koşullarda
aciliyet arz etti de bu şekilde hemen gündeme getirildi bunu çok ayrıntılı
olarak tartışmak ve konuşmak mümkündür ancak pekâlâ bunun yaklaşık bir buçuk
yıldır devam eden demokratik çözüm ve barış süreciyle bağlantılı bir gelişme
olarak gündeme getirilip bunun burada tartışıldığını biliyoruz ancak resmin
tamamının bu olmadığı da bir gerçekliktir. Bunun doğrudan demokratik çözüm ve
barış süreciyle bağlantılı bir tasarı ya da bir niyet beyanı olmadığını ifade
etmek istiyoruz. Tersine, Hükûmetin bu çözüm sürecinden kaynaklı olarak ortaya
çıkan fırsatları kendi lehine kullanma alışkanlığıdır. Çözüm sürecinden
kaynaklı ortaya çıkan fırsatları, Hükûmet, AK PARTİ kendi lehine değerlendirme
arzusu içerisindedir. Dolayısıyla, eskiden laftı söylenirdi “Osmanlı’da oyun
bitmez.” diye ama bence artık bunu değiştirmek gerekiyor, AKP’de oyun bitmiyor.
Tam bir oyun. Fırsat içerisinde fırsat. Çözüm sürecini fırsata dönüştürme,
Hükûmet lehine, parti lehine AK PARTİ lehine fırsata dönüştürme gayretinin
tezahürü olarak MİT Yasası’nı bugün tartışacağız. Bu gündem biraz da bunu
belirlemekle ilgilidir. Sayın Başbakan geçenlerde bir televizyon konuşmasında
ifade ediyor, bizim Hükûmetten dolayısıyla çözüm süreciyle ilgili olarak ifade
ettiğimiz ve aciliyet arz eden gelişmelere ilişkin olarak ifade ettiğimiz
taleplere- “bugüne kadar bizim önümüze getirilmiş bir talep yok.” diyor. Öyle
zannediyorum ki AK PARTİ grup başkan vekilleri Sayın Başbakanı bilgilendirmiyorlar.
Meclisin gündemindeki yasa tekliflerini öyle zannediyorum Başbakana ifade
etmiyorlar. Burada Sayın Canikli bulunduğu için Canikli’nin ismini telaffuz
ederek söyleyeceğim. Sanırım Sayın Canikli, Meclis gündemiyle ilgili olarak
Sayın Başbakana bilgi vermiyor. Neye dayanarak bunu ifade ediyorum? Sayın
Başbakan diyor ki: “BDP’nin bugüne kadar bu sorunun çözümüne ilişkin olarak
Meclis gündemine getirdiği herhangi bir yasa teklifi yok, bir önerileri
olmamıştır.” Ben de gösteriyorum, 14 Şubat 2014, müzakere çerçeve yasası kanun
teklifi, 12 maddeden oluşuyor. Başbakan, bu tarihten bir buçuk ay sonra
konuşuyor, diyor ki: “Böyle bir teklif yok.” Olabilir, Sayın Başbakanın haberi
olmayabilir, Meclis gündemine hâkim olmayabilir ama grup başkan vekilleri onun
adına burada oturuyor, grup başkan vekillerinin Sayın Başbakana bu konuda bilgi
vermesi gerekirdi. Galiba bilgi vermemişler, bilgi verilmediği için Sayın
Başbakan da televizyon ekranlarında bu şekilde boşa düşmüş oluyor. 
Evet, bizim beklentimiz şu: Bu yasa
teklifiyle birlikte bunun derhâl Meclisin gündemine almasını talep ediyoruz.
Müzakere çerçeve yasası kanun teklifimiz Meclisin gündeminde duruyor, Meclisin
bunu bir an önce gündemine taşıması gerekiyor. Hükûmetin, bunu bir aciliyet
olarak da bir an önce Meclis gündemine öncelikli olarak taşıması gerektiğini
düşünüyoruz.
Bir diğer husus, biraz önce
tartışmaları da burada sürdürüldü, Mısır’daki durumla ilgili olarak… Bakın,
dünyanın neresinde olursa olsun ezilenlerden yanayız, mazlumlardan yanayız.
Mısır’daki insanlık suçlarını, insanlık dramını kabullenmemiz mümkün değildir
ve elbette ki Mısır’da, Suriye’de ezilen mazlumlardan yana tarafız, onların
mücadelesinden yana tarafız. 529 idam kararını tasvip etmemiz hiçbir şekilde
mümkün değildir. Bu kararları kınıyoruz. Ama şunu da bekliyorduk: İran patır
patır insan asıyor. Bu Meclis İran’daki idamları niye bugüne kadar hiç
gündemine taşımadı? Biraz sonra bizim de altında imzamız olan bir ortak
deklarasyon yayınlanacak. Beklentimiz şudur: Aynı şekilde İran’daki idamlara
karşı da bu Meclisin ortak tutum almasını arzu ediyoruz. Dünyanın neresinde
olursa olsun, ister Çin’de, ister İran’da, ister Rusya’da ister Amerika’da,
ister Mısır’da, idamlara karşı ortak tutum içerisinde olalım. Bunu tek merkezli
olarak ifade etmeyelim. Sadece bugün Mısır’da olduğu için Mısır’ı ifade
etmeyelim, genel bir ilke olarak kabul edelim bunu ve bu genel ilke çerçevesinde
tümüne karşı çıkalım.
Rabia selamınıza gelince: Bakın, biz bu
konuda sizin samimiyetinize inanmıyoruz çünkü sizin telaffuz ettiğiniz Rabia
selamı, mazlumların selamı olmaktan çıktı, mazlumları ifade eden, Mısır’daki
mazlumları ifade eden Rabia selamı değildir. Ben bunu kendiliğimden
söylemiyorum, Sayın Başbakan kendisi söylüyor, diyor ki: Ben bu Rabia işaretini
yapıyorum ama bir de sorun nedir diye. Biz de sorduk, kendisi de ifade ediyor:
“Ben bunu Rabia selamı olarak işaret ediyorum ancak bu Rabia selamı bizim
açımızdan şu anlama geliyor: Tek devlet, tek vatan, tek millet, tek bayrak” E,
Niye Rabia’nın arkasına sığınarak bunu söylüyorsunuz? Zaten her yerde
söylüyorsunuz. Ancak Rabia selamını kendinize malzeme etmenin aracı olarak
kullandığınız için. Mısır’dakiler bunu niye yapıyor biliyor musunuz? Açın
medyaya bir girin, Google amcaya sorun. Rabia selamı orada da kimleri temsil
ediyor: 1) Nasır’ı temsil ediyor. 2) Sedat’ı temsil ediyor. 3) Mübarek’i temsil
ediyor. 4) Mursi’yi temsil ediyor. Alın birini vurun ötekine birbirinizden
farkınız yok. Nihayetinde burada mazlumları savunurken, Mübarek’i savunmanın
bir anlamı yok, bu katliamların bir failidir o. Kırk yıl Mısır halkını
cenderenin altında tutmuş bir diktatörden başka bir şey değildir. Şimdi
işaretleri dahi tahrif etme yoluna giderek manipülasyon yaratmanın bir anlamı
yok. Eğer gerçekten herkes bu dört işaretini, bu Rabia işaretini kendi özgür
koşullarından yola çıkarak tarif edecekse en kolayını biz tarif ederiz, en
kolayını biz tarif ederiz. Bizim yaşadığımız coğrafya dört parçaya bölündü ve
dört parçada sömürülüyoruz. Biz bu işareti en rahat yapabilecek durumdayız ancak
bunu hiçbir zaman söylemedik, bu şekilde bir tahrifasyonun içerisine girmedik,
tahrif etmedik. Mazlumların yanında olduk, olmaya da devam edeceğiz. Mısır’daki
mazlumların yanındayız, dün de yanındaydık, bugün de yanındayız. Suriye’deki
mazlumların yanındayız; Arap olsun Türkmen olsun Alevi olsun Sünni olsun Kürt
olsun kim olursa olsun, orada zulme maruz kalan, zulme uğrayan tüm mağdurların
yanındayız ve onların mücadelesini paylaşıyoruz. Ancak bunu hiçbir kılıfın
arkasına sığınmadan, hiçbir şeyi tahrif etmeden dosdoğru buradan söylemek
mümkündür. Şimdi, bu kadar manipülasyon yaratmanın, bu kadar gelişmeleri
kendimiz açısından fırsata dönüştürmenin bir anlamı yoktur diye düşünüyorum. 
Teşekkür ediyorum. (BDP sıralarından
alkışlar) 
OKTAY VURAL (İzmir) – Sayın Başkanım,
bu grup önerisi Adalet ve Kalkınma Partisi Grubunun önerisi değil mi?
BAŞKAN – Evet, Adalet ve Kalkınma
Partisinin grup önerisi.
OKTAY VURAL (İzmir) – Bir an için ben
BDP grup önerisi zannettim. Yani sizin öneriniz değil değil mi?
HASİP KAPLAN (Şırnak) – Yok, yok.
BAŞKAN – Hayır, hayır, Adalet ve
Kalkınma Partisi grup önerisi.
OKTAY VURAL (İzmir) – Önce grup önerisi
lehte olanlar şey yapardı. Anlaşılan görevi herhâlde BDP’ye vermiş Nurettin
Bey!
NURETTİN CANİKLİ (Giresun) – Lehte
zaten Sayın Vural.
ADİL ZOZANİ (Hakkâri) – Söylediğimizi
net söyledik Oktay Bey. 
NURETTİN CANİKLİ (Giresun) – Sayın
Vural, her grup anlaştık birer konuşma yapılsın diye. Bu mutabakatın sonucunda
konuşuyor yani.
OKTAY VURAL (İzmir) – Önce sen meramını
anlatacaksın. BDP’ye devretmişsin.
BAŞKAN – Teşekkür ederim Sayın Zozani. 
Adalet ve Kalkınma Partisi Grubu
önerisinin aleyhinde ilk söz, İstanbul Milletvekili Sayın Mehmet Akif
Hamzaçebi. (CHP sıralarından alkışlar)
Buyurunuz. 
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; Adalet ve Kalkınma Partisi Grubunun
Türkiye Büyük Millet Meclisi gündemini yeniden düzenleyen grup önerisini
görüşüyoruz. Bu öneri uyarınca bugün Millî İstihbarat Teşkilatı Kanunu’nun
değiştirilmesine ilişkin kanun teklifini, bunun sonrasında da Danıştay
Kanunu’nda değişiklik yapan kanun tasarısını görüşeceğiz. 
Millî İstihbarat Teşkilatı Kanunu’nda
değişiklik yapan teklifin gerçekten çok ciddi bir şekilde değerlendirilmesi,
üzerinde durulması, tartışılması ve ondan sonra kabul edilmesi gerekir. Aceleye
getirilmemesi gereken bir tekliftir. 
Hâlen yürürlükte
olan 2937 sayılı Millî İstihbarat Teşkilatı hakkındaki kanun, 1 Kasım 1983
tarihinde kabul edilmiştir. Yani 12 Eylül 1980 yönetiminin yürürlükte olduğu,
bütün yasaları Millî Güvenlik Konseyinin çıkardığı bir dönemde çıkarılan bir
yasadır. Demokrasinin askıya alındığı, askerlerin yönetimde olduğu bir dönemde
çıkarılmış olan Millî İstihbarat Teşkilatı Kanunu, şüphesiz ki Millî İstihbarat
Teşkilatı tarafından kurumsal olarak talep edilen bütün hususların karşılandığı
bir kanundur. Mantıken öyle olması gerekir. Demokrasinin olmadığı bir dönemde,
güvenlik anlayışının özgürlük anlayışının önüne geçtiği bir dönemde güvenlik
bağlantılı bir kurumun taleplerinin karşılanması işin matematiksel olarak
gereğidir, sonucudur. Böylesi bir kanun, ondan çok uzun yıllar sonra, yaklaşık
otuz bir yıl sonra, bir başka hükûmet döneminde, Adalet ve Kalkınma Partisi
Hükûmeti döneminde değiştirilmek istenmektedir. Şu anda bu teklifin getirilmiş
olduğu sürece bakarsak, Türkiye, 17 Aralık 2013 tarihinden sonra yolsuzlukların
soruşturulması şeklinde isimlendirdiğimiz bir sürece girmiştir, yani 1983
yılında askerî yönetimin olduğu dönemde çıkan kanun, şimdi yolsuzluk ve rüşvet
soruşturmasının bütün Türkiye’nin, bütün siyasetin gündemini oluşturduğu bir
süreçte yeniden değiştirilmek istenmektedir. Bu değişikliğin bize izah edilmiş,
ortaya konulmuş herhangi bir makul, haklı gerekçesi yoktur. Teklifte birtakım
rutin düzenlemeler olabilir, Millî İstihbarat Teşkilatının taleplerini
karşılamaya yönelik birtakım düzenlemeler olabilir ama onun dışında bu teklife
ruhunu veren çok temel düzenlemeler konusunda, ihtiyaç nedir, neden bu
düzenleme getirilmiştir, bu konuda parlamentoya herhangi bir açıklama yapılmış
değildir. 
Teklifin
komisyon görüşmeleri sırasında Millî İstihbarat Teşkilatının sadece Adalet ve
Kalkınma Partisi Grubuna bilgi verip diğer muhalefet partilerine -Milliyetçi
Hareket Partisi ve Barış ve Demokrasi Partisini bilemiyorum, onlar adına
konuşmayayım ama- Cumhuriyet Halk Partisine bilgi vermemesini son derece
yadırgıyorum. Millî İstihbarat Teşkilatı ulusal bir kurumumuzdur. Bütün
ülkelerin Millî İstihbarat Teşkilatı benzeri kurumları vardır. Böylesi önemli
bir kurumun, teşkilat kanununda değişiklik yapılırken Türkiye'nin ana muhalefet
partisine değişiklik öncesi gelip bilgi vermek şeklinde bir anlayışının
olmamasını son derece tuhaf karşılıyorum. Yani sadece iktidar partisine bilgi
vermek, Millî İstihbarat Teşkilatını oldukça zor bir durumda bırakır.
Denilebilir ki
“Bu bir Hükûmet tasarısı değil kanun teklifidir, dolayısıyla biz Adalet ve
Kalkınma Partisi Grubunda bu teklifi veren milletvekilleri olması nedeniyle
onlara gittik, bilgi verdik.” Hayır, bunu kabul etmek mümkün değil. Millî
İstihbarat Teşkilatı tüm muhalefet partilerine gelip bilgi vermek zorundadır,
“Bizim şu ihtiyacımız vardır, o nedenle bu teklif öngörülmüştür.” Yok, sizin
ihtiyacınız yok da iktidar partisi grubu bunu hazırlamışsa, bunu bize beyan
edersiniz. Dersiniz ki “Bu bizim bilgimiz dışında hazırlanmıştır, isterseniz,
sorarsanız biz size teknik bilgi verebiliriz.” Bundan kaçınmayı, ben, Millî
İstihbarat Teşkilatı kurumuyla yan yana getirmekte, böylesi uygun olmayan bir
davranışı böylesi köklü bir kurumla yan yana getirmekte zorlanıyorum.
Bu teklif, Millî İstihbarat Teşkilatını
bir istihbarat kurumu olmaktan çıkarıp istihbarat görevi yanında operasyonel
bir kurum olmaya dönüştüren hükümleri içermektedir. En çok tartışılması gereken
konu budur. Buna neden ihtiyaç duyulmuştur, bu fiilen yapılan bir görevdir de
bu görev şimdi yasaya mı taşınmak istenmektedir, bunları bilemiyoruz. Bu konuda
Millî İstihbarat Teşkilatı bilgi vermediği için bu konuyu doğrusu
değerlendirmiş değiliz. Ancak 1983 yılında, askerî dönemde çıkan bir yasada
MİT’e verilen görevler sadece istihbaratla sınırlanmışken şimdi bu görevin
çeşitlendirilmesi ve istihbaratın görevlerden sadece birisi hâline
dönüştürülmesi doğru değildir. 2937 sayılı Kanun’un ilgili maddesinde MİT’in
görevleri sadece istihbaratla sınırlandırılmıştır. “…milli güvenlik
istihbaratını Devlet çapında oluşturmak ve bu istihbaratı Cumhurbaşkanı,
Başbakan, Genelkurmay Başkanı, Millî Güvenlik Kurulu Genel Sekreteri ile
gerekli kuruluşlarla paylaşmak.” Madde 4, (a) bendi. (b), (c ), (d) gidiyor,
(f) bendinde “Milli Güvenlik Kurulunda belirlenecek diğer görevleri yapmak.”
Yani MİT’in yasada verilen görevleri dışında MİT’e görev verme yetkisi Millî
Güvenlik Kurulundadır.
Şimdi, bu değişiklikle MİT’e görev verme yetkisi Başbakana verilmektedir
ve MİT’in görev alanı şu şekilde tanımlanıyor: “Dış güvenlik, terörle mücadele
ve millî güvenliğe ilişkin konularda Bakanlar Kurulunca verilen her türlü
görevi yerine getirmek.” Bir istihbarat sınırlaması yok. Her şeyi yapabilir.
Gerçekten yapmalı mıdır? Yani böyle bir değişikliğe neden ihtiyaç duyulmuştur?
83 yılında çıkan yasa bugüne kadar otuz yılı aşkın bir süredir uygulandığı
hâlde bir sorun mu yaşanmıştır? İstihbaratla görevli olan bir kurum neden şimdi
farklı görevlerle donatılmak istenmektedir? Bunun nedeni ortaya konulmuş
değildir. “Bakanlar Kurulunca verilen her türlü görevi yapmak” demek, MİT’e
Başbakan her istediği görevi verebilir demektir. Yani her şeyi millî güvenlikle
ilişkilendirip her şeyi verebilir demektir. Bir kişinin izlenmesini bile millî
güvenlikle ilişkilendirip Başbakan MİT’e bu görevi verebilir. Bu, doğru değil.
MİT, devletin istihbarat kurumudur; başbakanların kişisel isteklerine göre,
kişisel arzularına göre, siyasi isteklere göre görev yapacak olan bir kurum
değildir ama maalesef, biz bu konuda Adalet ve Kalkınma Partisi hükûmetleri
döneminde bu izlenimi almış değiliz. “MİT amacı dışında, görevi dışında birçok
işle iştigal etmektedir.” izlenimi kamuoyunda hâkim görüştür. Bunu inkâr
edecek, bunu tekzip edecek herhangi bir anlayış bugüne kadar ortaya konulmuş
değildir.
Yine, bu teklif 3’üncü maddesiyle Millî İstihbarat Teşkilatına tüm kamu
kurumlarından, tüm özel kurumlardan istediği her türlü bilgiyi, belgeyi alma
yetkisini vermektedir; bu doğru değil. Bankacılık Kanunu var, Vergi Usul Kanunu
var, vergi mahremiyeti var. Yani MİT’in görev kapsamının genişlediğini
düşünürsek, Başbakanın her istediği görevi MİT’e vereceğini düşünürsek,
Başbakanın millî güvenlik amacı dışında da MİT’e görev verebileceğini
düşünürsek, MİT’in bir kişinin banka hesaplarıyla ilgili bilgi almasını ben
ekonominin sağlıklı yürümesi açısından doğru bulmuyorum. Bankacılık Kanunu’nun
MİT tarafından ihlal edilecek şekilde bir yetkiye sahip olacak şekilde böyle
bir teklifin buraya getirilmiş olmasını doğru bulmuyorum. MİT bunları bugüne kadar
nasıl yapıyor ise bırakalım yapsın. Yani burada bir sorun mu yaşanmıştır da bu
getiriliyor buraya? Herhâlde MİT istediği bilgiyi bir şekilde alıyordu bu
kurumlardan. 
(Mikrofon otomatik cihaz tarafından kapatıldı) 
MEHMET AKİF HAMZAÇEBİ (Devamla) – Değerli milletvekilleri, zamanım
yeterli olmadığı için sözlerimi burada bitirmek zorundayım. Ancak MİT’le ilgili
bu teklifi aceleye getirmeden, çok sağlıklı bir şekilde tartışıp ona göre
yasalaştırmalıyız diye düşünüyorum. Sakıncalı gördüğümüz birçok hüküm var
burada. Bunlar düzeltilmediği sürece bu teklife karşı olduğumuzu burada ifade
ediyorum.
Hepinize saygılar sunuyorum. (CHP sıralarından alkışlar)
BAŞKAN – Teşekkür ederim Sayın Hamzaçebi.
Adalet ve Kalkınma Partisi Grubu önerisinin lehinde İstanbul Milletvekili Sayın Mehmet
Doğan Kubat.
Buyurunuz. (AK PARTİ sıralarından
alkışlar) 
MEHMET DOĞAN KUBAT (İstanbul) – Sayın Başkanım, çok değerli
milletvekili arkadaşlarım; grubumuzun vermiş olduğu öneri lehinde görüşlerimi
ifade etmek üzere söz almış bulunuyorum. Bu vesileyle yüce heyetinizi
saygılarımla selamlarım.
Sözlerimin başında, dün Cumhuriyet Halk Partisi Grup Başkanı
Sayın Kılıçdaroğlu’na yapılan menfur saldırıyı da şiddetle kınadığımı beyan
ediyorum. Keza, Mısır’da bir insanlık suçu olarak nitelenebilecek ve öyle
nitelendirdiğim şahsen, idam kararlarını şiddetle kınıyorum ve Birleşmiş
Milletler başta olmak üzere, uluslararası insan hakları örgütlerini de bu
konuda derhâl göreve davet ediyorum, duyarlı olmaya davet ediyorum. 
Değerli milletvekili arkadaşlarım, grup önerimizde, bugün
gündemde yer alan kanun tasarı ve tekliflerinden bir kısım işlerin ön sıralara
alınmasını önermekteyiz. Bunlardan “MİT Kanunu” olarak bilinen kanunun gündemin
3’üncü sırasına alınıp… Temel kanun olarak -15 madde- 2 bölüm hâlinde
görüşülecek. Gündemin 3’üncü sırasında, inşallah bugün, grup önerimiz kabul
edilirse görüşmelerine başlamayı planlıyoruz. Kanunun tümü ve birinci bölümünü
görüşüp, zamanımız yeterse… Geçen hafta aldığımız karar uyarınca, daha doğrusu,
önceki kararlarımız uyarınca bugün ve yarın 21.00’e kadar Genel Kurul
çalışacak.
MİT Kanunu’nda konu etraflıca tartışılacak ama sadece şunu
söylemekle iktifa edeceğim: Kanun 1983 tarihinde çıkmış. Bugün güvenlik
algısında ve iç ve dış politikada parametrelerde ciddi anlamda değişiklikler,
gelişmeler meydana gelmiş, teknoloji farklı bir boyut kazanmış. Yapılan,
teklifle yapılmak istenen, MİT’in bugünkü gelişmeler karşısında görev
tanımlarının güncellenmesi ve etkili ve verimli bir istihbarat faaliyetini hem
ülke içinde hem de ülke dışında pratik ve seri biçimde, etkili biçimde
yürütebilmesi noktasındaki hukuki boşlukların doldurulmasıdır. Bu konuda
elbette muhalefetimizin de kanun görüşmeleri esnasında değerli katkıları
olacaktır. İnşallah onlarla birlikte, ülkemiz için, milletimiz için en iyi olacak
bir yapısal modeli ortaya çıkarmış oluruz diyorum.
Gündemde bir kısım uluslararası
sözleşmelerin de yine ön sıralara alınmasını öneriyoruz. Ben önerimize
desteklerinizi bekliyor, yüce heyetinizi saygılarımla selamlıyorum. (AK PARTİ sıralarından
alkışlar)
BAŞKAN – Teşekkür ederim Sayın Kubat.
Adalet ve Kalkınma Partisi Grubu
önerisinin aleyhinde son söz, Kütahya Milletvekili Sayın Alim Işık. 
Buyurunuz. (MHP sıralarından alkışlar)
ALİM IŞIK (Kütahya) – Teşekkür ederim
Sayın Başkan.
Sayın Başkan, değerli milletvekilleri;
Adalet ve Kalkınma Partisi Grubunun İç Tüzük’ün 19’uncu maddesine göre vermiş
olduğu grup önerisinin aleyhinde söz aldım. Bu vesileyle yüce Meclisi saygıyla
selamlıyorum.
Sözlerimin başında, dün Cumhuriyet Halk
Partisi Genel Başkanı Sayın Kemal Kılıçdaroğlu’na yapılan menfur saldırıyı
şiddetle kınadığımı ifade ediyorum. Bugün medyaya düşen haberlere göre bir
partinin üyesi olduğu belirlenen bu kişinin kim tarafından gönderildiği ve ne
amaçla bu saldırıyı yaptığı ciddi anlamda araştırılması gereken bir konudur.
Meclis çatısı altında böyle bir olayın meydana gelmiş olması hepimiz açısından
son derece üzücüdür. 
İkinci olarak, 30 Mart 2014 tarihinde
yapılan mahallî idareler seçimlerinde belediye başkanı, belediye ve il genel meclisi
üyesi, mahalle muhtarı ve muhtar heyeti olarak seçilen tüm vatandaşlarımıza
başarılar diliyorum. Seçimlerin sonuçlarının yüce milletimize ve ülkemize
hayırlar getirmesini temenni ediyorum. Ancak, cumhuriyet tarihine en şaibeli
seçimler olarak geçecek olan bu seçimlerin sonuçlarının Türkiye Büyük Millet
Meclisi tarafından, ciddi bir araştırma komisyonu tarafından ele alınıp yaşanan
olumsuzlukların bir daha yaşanmaması adına her türlü tedbirin alınması
gerektiğini de bu vesileyle ifade etmek istiyorum.
Değerli milletvekilleri, Adalet ve
Kalkınma Partisinin bu önerisinde MİT Yasası’nın öncelikle yeniden
değiştirilmesini öngören teklifin görüşülmesi öngörülmektedir. Hepinizin de
yakından bildiği gibi MİT Yasası’ndaki ilk değişiklik -son iki dönemdir- 2009
yılında başlatılan açılım sürecinin ardından Oslo görüşmelerine ilişkin ses
kayıtlarının İnternet’e düşmesiyle beraber MİT Müsteşarının korunması amacıyla,
bu yasanın 26’ncı maddesinde değişiklik öngören ve bir gecede yasalaşan
teklifle bu yasa Meclisin gündemine gelmişti. O zaman da çok tartışıldı. Görevi
sırasında, MİT personeli olmadığı hâlde Sayın Başbakanın özel temsilcisi
olarak, Başbakan Müsteşar Yardımcısı olarak bu görüşmelere katılan bir
zatımuhteremin korunması adına bu kanun değişikliği yapılmış ve bir gecede
soruşturma izninin Başbakanın iznine bağlanmasıyla bu kişi korunmuştu.
Şimdi anlaşılan o ki o maddede de
değişiklik öngören yeni bir teklifle Türkiye Büyük Millet Meclisi karşı
karşıyadır ve bu teklifle maalesef MİT’e sınırsız dinleme imkânı tanınmakta.
Bunun haberleşme özgürlüğüne aykırı olduğu, ayrıca yargı denetiminden
uzaklaştırılan bir sınıf ve zümrenin en azından Meclis denetimi altında olması
gerektiği, dolayısıyla MİT mensuplarının artık bundan sonra yargı denetimi
dışına da çıkartılmış olması, yine bu teklifle Parlamento denetim
komisyonlarının erişemediği bilgilere MİT’in erişebilmesinin yolunun açılması,
ayrıca MİT’in görev alanına giren işlerde cumhuriyet savcılarının yetkilerinin
kaldırılması, esas olanın kurumlar arası koordinasyonun bir şekilde sağlanması
gerekirken bu teklifin bu yönüyle de hukuk devletiyle bağdaşmaması, ayrıca
millî güvenliğe ilişkin birçok ifadenin sınırının tespit edilemeden buradan ne
anlaşıldığının tam olarak ortaya konulamaması, mahkeme kararına dayalı olmayan
arama ve el koyma gibi işlemlerin MİT’e verilmesi, yargının elini daraltacak,
kurumlara suistimal yolunu açacak düzenlemelere gidilmemesi gerektiği,
karşılığında yargılama ve ceza olmadığı için MİT mensuplarının yetkilerinin
kötüye kullanılmasının gündeme gelebileceği gibi birçok olumsuzluk içeren bu
teklif alelacele hazırlanmış ve Türkiye Büyük Millet Meclisinin gündemine
getirilerek bugün görüşülmek istenmektedir.
Değerli milletvekilleri, bu teklif
Anayasa'mıza aykırıdır. Anayasa'nın 2’nci, 9’uncu, 10’uncu, 20’nci, 22’nci,
28’inci, 36’ncı, 37’nci, 40’ıncı ve 138’inci maddelerine aykırı olan bu
teklifin Türkiye Büyük Millet Meclisi gündemine getirilmek istenmesi gerçekten
manidardır. Herhâlde -anlaşılan o ki- MİT'in, özellikle Oslo görüşmelerindeki kayıtlarda
yer alan mensuplarının korunmasının ardından, Suriye-Türkiye ilişkilerinde
birçok olumsuz olaya istihbarat zafiyeti açısından konu edilmesinin ardından,
artık MİT'le ilgili kimsenin konuşmaması gerektiği, MİT'in her türlü arama ve
takip imkânına kavuşturulması gerektiği gibi maddeleri içeren bu teklifin,
maalesef Anayasa'ya aykırılık içermesi nedeniyle bu gündeme alınmaması
gerektiğini ifade ediyoruz.
Dolayısıyla, Adalet ve Kalkınma Partisi
grup önerisinin, memleketimizin birçok sorunu çözüm beklerken sadece bir
kesimin rahatlatılmasını öngören bir teklife öncelik vermesi doğru değildir.
Bugün, maalesef, bu ülkede yaşayan birçok insanımız, üniversite mezunu gencimiz
işsiz beklerken, üniversite mezunları atama beklerken, çiftçi, emekli, esnaf,
taşeron işçisi, 4/C’li kendi sorunlarına çözüm beklerken bu gündemler
unutulmuş, Hükûmeti rahatlatacak, Hükûmetin yaptığı işlerde hukuk dışı
uygulamalara destek olacak bir kanun teklifinin tasarı hâline de getirilmeden
buraya taşınmış olması doğru değildir. 
O nedenle, Milliyetçi Hareket Partisi
olarak bu grup önerisinin karşısında olduğumuzu ifade ediyorum. Böyle bir
önemli değişiklik ilgili tali komisyonların görüşü alınmadan buraya getirilmiş,
ayrıca yürütme ve yürürlük maddeleri dâhil olmak üzere 15 maddelik bir kanun
teklifi olmasına rağmen yine temel kanun yapılarak, tartışılmadan, çok önemli
değişiklikler içeren maddeler üzerinde yüce Meclisin müzakeresini almadan,
sadece önergeler üzerinde konuşma hakkı verilerek alelacele geçirilmek
istenmektedir. Bu, doğru değildir; bu, yüce Meclise yakışmayacak bir davranış
olacaktır. Böyle birçok önemli değişiklik içeren teklifin her şeyden önce
Hükûmet tasarısı olarak gelmesi gerekirken, birkaç milletvekilinin imzaladığı
bir teklif hâline dönüştürülüp getirilmesi de doğru değildir. Bu nedenle, bu
grup önerisinin karşısında olduğumuzu ifade ediyorum.
Türkiye’nin en önemli gündem
maddelerinden birisi, bugün bir ulusal gazetede bir köşe yazarının da ifade
ettiği gibi, güneydoğuda “Gitmeyin, yolda teröristler var.” başlığıyla
Türkiye’nin gündemine taşınan konulardır. Burada, açılımın güneydoğuyu ne hâle
getirdiğini, özellikle yol kesen PKK terör örgütü üyelerine karşılık devletin
yetkililerinin, Türk Silahlı Kuvvetleri mensuplarının “İleriye gitmeyin, yol
kestiler.” ifadelerinden tutunuz, korucuların saf değiştirerek, artık, yıllarca
“kahraman korucu” olarak ifade edilen koruma görevlilerinin devlet tarafından
kimsesiz bırakılıp “Başınızın çaresine bakın.” denilir hâle getirildiğini, yine
birçok okulda öğretmen eksiğinin terör örgütü mensubu olduğu belli olan
kişilerce, vekil öğretmen atanarak oralarda eğitim yaptırılan okullardaki
yaşanan sorunların bugün Türkiye Büyük Millet Meclisi tarafından maalesef
konuşulamamış hâle getirilmiş olması ciddi bir sorundur. 
Ateşkes döneminde
6 köy korucusunun öldürüldüğü, yine, birçok vatandaşımızın kaçırılarak değişik
vaatler alındıktan sonra serbest bırakıldığı bir bölgede yaşananlar maalesef
Meclis gündemine getirilmezken MİT Yasası’nın değiştirilmesine yönelik teklifin
alelacele buraya getirilmiş olması doğru değildir. 
Grup önerisinin
karşısında olduğumuzu bir kez daha ifade ediyor, yüce Meclisi tekrar saygıyla
selamlıyorum. (MHP sıralarından alkışlar) 
BAŞKAN –
Teşekkür ederim. 
III.- YOKLAMA
(CHP
sıralarından bir grup milletvekili ayağa kalktı)
MEHMET AKİF
HAMZAÇEBİ (İstanbul) – Yoklama istiyoruz. 
HASİP KAPLAN
(Şırnak) – Sayın Başkan, ben bir açıklama getireceğim. 
BAŞKAN – Şimdi,
önce yoklama talebi var, ondan sonra… 
HASİP KAPLAN
(Şırnak) – Yoklamadan önce benim… 
BAŞKAN – Hayır,
gene ben size şey yapacağım. En azından… 
Sayın Akif
Hamzaçebi, Sayın Özgündüz, Sayın Serindağ, Sayın Özel, Sayın Akar, Sayın Çetin,
Sayın Çam, Sayın Öğüt, Sayın Genç, Sayın Özkan, Sayın Gök, Sayın Havutça, Sayın
Öz, Sayın Dinçer, Sayın Tanal, Sayın Ayaydın, Sayın Kuşoğlu, Sayın Güven, Sayın
Ekşi, Sayın Özdemir. 
Yoklama için iki
dakika süre veriyorum ve yoklamayı başlatıyorum. 
(Elektronik
cihazla yoklamaya başlandı)
HASİP KAPLAN
(Şırnak) – Yoklamadan sonra mı Başkan? 
BAŞKAN –Efendim?

HASİP KAPLAN
(Şırnak) – Tutanaklara geçmesi için… 
BAŞKAN – Hayır,
ben size yani “Yoklama yoktur.” desem dahi ara verip geldikten sonra da söz
vereceğim. 
HASİP KAPLAN
(Şırnak) – Tamam. 
BAŞKAN – İtiraz
etmiyorsunuz ya yani sataşmadan söz istemiyorsunuz siz, bilgilendirmek için
istiyorsunuz. 
HASİP KAPLAN
(Şırnak) – Yok, yok, bir yanlış bilgilendirmeyi düzeltmek istiyorum. 
BAŞKAN –
Dolayısıyla, en kötü şartta yerinizden 60’a göre veririm. 
HASİP KAPLAN
(Şırnak) – Tabii. 
BAŞKAN – Yani, mesele değil. Çünkü
Sayın Akif Hamzaçebi önce kalktığı için, yani ondan dolayı.
Tamam mı, anlaştık mı?
HASİP KAPLAN (Şırnak) – Anlaştık.
(Elektronik cihazla yoklamaya devam
edildi) 
BAŞKAN – Toplantı yeter sayısı yoktur.
Birleşime on beş dakika ara veriyorum.
Kapanma Saati:
16.14
ÜÇÜNCÜ OTURUM
Açılma Saati:
16.38
BAŞKAN: Başkan
Vekili Meral AKŞENER
KÂTİP ÜYELER:
Bayram ÖZÇELİK (Burdur), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye
Büyük Millet Meclisinin 74’üncü Birleşiminin Üçüncü Oturumunu açıyorum.
III.- YOKLAMA
BAŞKAN - Adalet ve Kalkınma Partisi
Grubu önerisinin oylanmasından önce yapılan yoklamada toplantı yeter sayısı
bulunamamıştı, şimdi yeniden elektronik cihazla yoklama yapacağız.
Yoklama için iki dakika süre veriyorum.
Yoklama işlemini başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır. 
VIII.- ÖNERİLER (Devam)
A) Siyasi Parti Grubu
Önerileri (Devam)
1.- AK PARTİ Grubunun,
gündemin “Kanun Tasarı ve Teklifleri ile Komisyonlardan Gelen Diğer İşler”
kısmında bulunan 563, 521, 533, 531, 383, 429 ve 146 sıra sayılı kanun teklifi
ve tasarılarının bu kısmın 3, 4, 6, 7, 8, 9 ve 10’uncu sıralarına alınmasına ve
diğer işlerin sırasının buna göre teselsül ettirilmesine; 563 sıra sayılı Kanun
Teklifi’nin İç Tüzük’ün 91’inci maddesine göre temel kanun olarak bölümler
hâlinde görüşülmesine ilişkin önerisi (Devam)
BAŞKAN – Öneriyi oylarınıza sunuyorum:
Kabul edenler… Kabul etmeyenler… Kabul edilmiştir. 
60’ıncı maddeye göre pek kısa söz
talepleri vardır, onu yerine getireceğim. 
Sayın Akif Hamzaçebi, buyurunuz. 
VI.- AÇIKLAMALAR (Devam)
12.- İstanbul Milletvekili
Mehmet Akif Hamzaçebi’nin, Cumhuriyet Halk Partisi Genel Başkanına saldıran
kişinin denetimli serbestlik kapsamında serbest bırakıldığına, bu olayın
arkasında planlayıcı güçlerin bulunduğunu düşündüklerine ve bu kişinin can güvenliğinden
Hükûmetin sorumlu olduğuna ilişkin açıklaması
MEHMET AKİF HAMZAÇEBİ (İstanbul) –
Teşekkür ederim Sayın Başkan.
Dün -herkesin bilgisi olduğu üzere-
Sayın Genel Başkanımıza, grup toplantısına giderken, “saldırgan” olarak
isimlendirebileceğimiz bir kişi tarafından bir saldırıda bulunulmuştur. Kendisi
bu saldırı sonrasında gözaltına alınmış, emniyet müdürlüğü ve cumhuriyet
savcılığı tarafından gerekli soruşturma başlatılmıştır. Biz de Cumhuriyet Halk
Partisi Grubu olarak bu soruşturmayı yakından takip ediyoruz. Biraz önce
aldığımız bir habere göre, söz konusu saldırgan denetimli serbestlik kapsamında
serbest bırakılmıştır yani kendisi, daha önce işlemiş olduğu bazı suçlar
nedeniyle denetimli serbestlik kapsamına girmiş olduğu için, bu çerçevede
serbest bırakılmıştır. Eğer herhangi bir şekilde suç işlemiş olmasaydı
denetimli serbestlik çerçevesinde serbest bırakma da söz konusu olmayacaktı. 
Şu husus çok önemlidir: Ana Muhalefet
Partisi Genel Başkanına Türkiye Büyük Millet Meclisinde bir saldırı
gerçekleştirilmektedir. Bu, bir başka siyasi partinin genel başkanına yönelik
olarak da yapılabilirdi. Mahiyet olarak bir siyasi parti genel başkanına
Parlamentoda saldırı yapılması, esas olarak demokrasiye yapılan bir saldırı
niteliğindedir.
Bizim endişemiz şudur: Savcılığın
soruşturmasına güvenmek istiyoruz. Olayın bütün ayrıntılarıyla ortaya
çıkarılmasını arzu ediyoruz. Türkiye Büyük Millet Meclisine daha önce hiç
gelmemiş olan bir kişinin gelerek, Cumhuriyet Halk Partisi Genel Başkanının
geçeceği yolları bilerek, orada konuşlanması ve harekete geçmesi son derece
dikkat çekicidir ve bu durum bize bu olayın bireysel olmadığını göstermektedir
yani arkasında planlayıcı bazı güç veya güçlerin olduğunu bize hissettirmektedir.

Bizim endişemiz, denetimli serbestlik
kapsamında serbest bırakılan bu kişinin başına bir şey gelebilme ihtimalidir,
arkasındaki kişilerin veya güçlerin, bu kişinin konuşabilme ihtimaline karşı,
bu çocuğun, bu insanın, bu vatandaşın başına bir şey getirme ihtimallerinin
olduğudur. Bu kişinin can güvenliği, bu ülkenin hükûmetinin güvencesi altında
olmak zorundadır. İçişleri Bakanı, Hükûmet bu kişinin can güvenliğinden
sorumludur. Ben, burada, İçişleri Bakanını uyarıyorum. Bu kişinin başına herhangi
bir şey gelirse bu soruşturma sonuçlanmayacak, failler açığa çıkmayacak
demektir. Herkesi titiz bir şekilde görevini yapmaya davet ediyorum. 
Teşekkür ederim. 
NURETTİN CANİKLİ (Giresun) – Sayın
Başkan… 
BAŞKAN – Sayın Canikli size de söz
vereceğim ama Sayın Kaplan daha önce söz istedi. 
Buyurun Sayın Kaplan. 
13.- Şırnak Milletvekili
Hasip Kaplan’ın, Kütahya Milletvekili Alim Işık’ın AK PARTİ grup önerisi
üzerinde yaptığı konuşmasındaki bazı ifadelerine ilişkin açıklaması
HASİP KAPLAN (Şırnak) – Teşekkür
ediyorum Sayın Başkan. 
Demin, sayın hatip, bir yazarın
gazetedeki haberinden atıf yaparak, güneydoğuda kimsenin yolculuk yapamadığını,
teröristlerin yol kestiğini falan söyledi. Ben, Şırnak Milletvekili olarak
yirmi dört saat, her an bütün milletvekillerini Şırnak dâhil, oradan
Hakkâri’ye, nereye istiyorlarsa gezmeye, istedikleri saatte seyahat etmeye
davet ediyorum, oradaki tarihî yerler bahar ayları çok güzel. 
İnanıyorum, sayın hatip de o yazara,
onu yazana değil de bana inanacaktır, isterseniz sorun kendisine çünkü
gerçekten bu tür haberlerin basında yer alması ve bilmeden, yalan yanlış yer
alması kabul edilemez. Bölge halkına bir hakarettir, bir ayrımcılıktır, bir
kendini bilmezlik, bir hadsizliktir bu. Gerçekten, bunu ifade etmek istiyorum
ve parlamenterlerin buna dikkat etmesini istiyorum. 
Teşekkür ederim.
BAŞKAN - Sayın
Canikli…
14.- Giresun Milletvekili
Nurettin Canikli’nin, Cumhuriyet Halk Partisi Genel Başkanına yapılan
saldırıyla ilgili olarak Cumhuriyet Halk Partisinin hassasiyetlerine katıldıklarına
ve bu olayın bütün boyutlarıyla açığa çıkarılması gerektiğine ilişkin
açıklaması
NURETTİN CANİKLİ
(Giresun) – Teşekkür ederim Sayın Başkan.
Sayın
Kılıçdaroğlu’na dün yapılan o saldırıyla ilgili olarak Cumhuriyet Halk
Partisinin hassasiyetlerine biz de katılıyoruz. Yani gerçekten olayın bütün
boyutlarıyla, arkası önü ne varsa araştırılıp gerçeğin ortaya çıkartılması
gerekiyor mutlak surette. Çünkü geçmiş dönemlerde de, geçmiş yıllarda da
Türkiye’nin buna benzer hadiselerde çok farklı ve sonuca ulaşılamayan olayları
yaşadığını hepimiz biliyoruz.
O yüzden, ben de
şahsen görüntüleri izledim. Tabii, bir uzmanlık gerektiren bir konu ama kişinin
ilk defa geldiği Mecliste son derece planlı, bilinçli bir şekilde yürüdüğünü,
gittiğini görebiliyorsunuz kayıtlardan. Dolayısıyla, kesinlikle, bu olay bütün
detayıyla, bütün boyutlarıyla -varsa arkasında bir organizasyon, başka bir
amaç, plan neyse- mutlaka açığa çıkarılmalı, mutlaka ve mutlaka açığa
çıkarılmalı. Bu, hem böyle bir fiilin cezasız kalmaması açısından son derece
önemli hem de buna benzer hadiselerin bundan sonra meydana gelmemesi için
caydırıcı olması anlamında da ayrıca son derece önemli ve eğer arkasında bir
plan, bir proje varsa onların bu emellerinin de açığa çıkması ve sonuçsuz
kalması açısından da son derece önemlidir.
Teşekkür
ediyorum Sayın Başkan.
BAŞKAN - Sayın
Yılmaz, buyurun.
15.- Millî Savunma Bakanı
İsmet Yılmaz’ın, Cumhuriyet Halk Partisi Genel Başkanına yapılan saldırıyı
kınadığına ve bu tür yargılamaların tutuklulukla yapılmasının daha doğru
olacağına ilişkin açıklaması
MİLLÎ SAVUNMA
BAKANI İSMET YILMAZ (Sivas) – Muhterem Başkanım, teşekkür ediyorum.
Ben de Sayın
Kılıçdaroğlu’na yapılan saldırıyı kınıyorum. Sadece toplumumuzun dikkatlerini
şu noktaya çekmek isterim: Bildiğiniz gibi, Bekir Bozdağ Başbakan Yardımcısı
görevindeyken Hacıbektaş’ta kendisine bir fiilî saldırı oldu. Bir Başbakan
Yardımcısına görevinden dolayı saldırılır. Ama saldırganı tutuklamadılar bile.
Dolayısıyla, toplumu infiale sürükleyen gerek Kılıçdaroğlu’nun olayında olsun
gerekse bu Hacıbektaş’taki Bekir Bozdağ saldırısında olsun mutlaka tutuklulukla
bir yargılanma sürecinin açılması lazım.
Biz bunu
araştırdığımızda hukukta bir eksiklik olduğu, bir düzenleme yapılması gerektiği
söylendi. Hassasiyetlere katılıyoruz. Bu, toplumu infiale sürükleyen
saldırganları, ki Kılıçdaroğlu ana muhalefet partisi lideri olmasa, Bekir
Bozdağ Başbakan Yardımcısı olmasa -görevinden dolayı bir saldırı var- kimse
herhâlde bunu dikkate almazdı. Dolayısıyla, bu tür yargılamaların tutuklulukla
yapılmasının daha doğru olacağını söylüyorum.
Bir kez daha geçmiş olsun diyorum.
BAŞKAN – Alınan karar gereğince, sözlü
soru önergelerini görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz.
IX.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma
Partisi Grup Başkanvekilleri İstanbul Milletvekili Ayşe Nur Bahçekapılı,
Kayseri Milletvekili Mustafa Elitaş, Giresun Milletvekili Nurettin Canikli,
Kahramanmaraş Milletvekili Mahir Ünal ve Adıyaman Milletvekili Ahmet Aydın’ın;
Türkiye Büyük Millet Meclisi İçtüzüğünde Değişiklik Yapılmasına Dair İçtüzük
Teklifi ile Tunceli Milletvekili Kamer Genç’in; Türkiye Büyük Millet Meclisi
İçtüzüğünün Bir Maddesinin Değiştirilmesi Hakkında İçtüzük Teklifi ve Anayasa
Komisyonu Raporu (2/242, 2/80) (S. Sayısı: 156)
BAŞKAN – Komisyon? Yok. 
Ertelenmiştir.
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.
2.- Devlet Sırrı Kanunu
Tasarısı ve Avrupa Birliği Uyum Komisyonu ile Adalet Komisyonu Raporları
(1/484) (S. Sayısı: 287)
BAŞKAN – Komisyon? Yok.
Ertelenmiştir.
3’üncü sıraya alınan Çankırı Milletvekili
İdris Şahin ve Niğde Milletvekili Alpaslan Kavaklıoğlu’nun; Devlet İstihbarat
Hizmetleri ve Milli İstihbarat Teşkilatı Kanununda Değişiklik Yapılmasına Dair
Kanun Teklifi ile İçişleri Komisyonu Raporu’nun görüşmelerine başlayacağız.
3.- Çankırı Milletvekili
İdris Şahin ve Niğde Milletvekili Alpaslan Kavaklıoğlu’nun; Devlet İstihbarat
Hizmetleri ve Milli İstihbarat Teşkilatı Kanununda Değişiklik Yapılmasına Dair
Kanun Teklifi ile İçişleri Komisyonu Raporu (2/2011) (S. Sayısı: 563)(*)
BAŞKAN – Komisyon ve Hükûmet burada.
Komisyon raporu, 563 sıra sayısıyla
bastırılıp dağıtılmıştır.
MEHMET AKİF HAMZAÇEBİ (İstanbul) –
Sayın Başkan…
OKTAY VURAL (İzmir) – Sayın Başkan…
BAŞKAN – Bir saniye…
Bir paragraf daha okuyacağım, ondan
sonra konuşacağız.
Sayın milletvekilleri, alınan karar
gereğince, bu teklif İç Tüzük’ün 91’inci maddesi kapsamında temel kanun olarak
görüşülecektir. Bu nedenle, teklifin tümü üzerindeki görüşmeler tamamlanıp
maddelerine geçilmesi kabul edildikten sonra bölümler hâlinde görüşülecek ve
bölümlerde yer alan maddeler ayrı ayrı oylanacaktır.
Evet, buyurun.
VI.- AÇIKLAMALAR (Devam)
16.- İstanbul Milletvekili
Mehmet Akif Hamzaçebi’nin, 563 sıra sayılı Kanun Teklifi’nin bir Hükûmet
tasarısı olarak Genel Kurula getirilmesi gerektiğine, Anayasa’ya aykırılık
düzenlemeleri de içeren bu teklifin temel kanun olarak görüşülmesinin yanlış
olduğuna ve Başkanlığı usule uymaya davet ettiğine ilişkin açıklaması
MEHMET AKİF HAMZAÇEBİ (İstanbul) –
Sayın Başkan, şimdi, bu Millî İstihbarat Teşkilatı Kanunu’nda değişiklik
öngören bu teklifin ne kadar önemli olduğunu Adalet ve Kalkınma Partisinin grup
önerisi üzerinde görüşlerimi ifade ederken ortaya koymuştum. 
Gerçekte bir Hükûmet tasarısı olarak
gelmesi gereken bir düzenleme bir teklif olarak buraya gelmiştir. Hiç kimse
bana milletvekillerinin teklif verme özgürlüğü çerçevesinde bu teklifi
verebileceklerini ifade etmesin. Teklifi Millî İstihbarat Teşkilatı
hazırlamıştır, milletvekilleri imzasıyla Parlamentoya gelmiştir. Yani arkasında
Hükûmet olan bir teklifi, Hükûmet, kendi Bakanlar Kurulunda Başbakanın
imzasından geçirerek buraya getirmekten kaçınmıştır. 
Teklifin Türkiye Büyük Millet Meclisi
komisyonlarına geldiği süreçte, Millî İstihbarat Teşkilatı, basın haberlerine
göre sadece iktidar partisi grubuna bilgi vermiştir. Bir demokraside,
Parlamentoda grubu bulunan veya grubu olsun olmasın milletvekili olan herkesin
bu bilgiyi edinme hakkı var iken bu bilginin sadece iktidar partisi grubuna
hasredilmiş olmasının nedeni nedir? 
Üçüncü olarak söyleyeceğim konu şudur:
Bu kadar önemli düzenlemeleri içeren bir değişiklik teklifi, Anayasa’ya
aykırılık düzenlemeleri de içeren bu teklifi, İç Tüzük’ün temel yasa maddesine
dayandırarak buraya, kısa bir şekilde kısa zamanda görüşmek üzere getirmek
yanlıştır. Temel yasa kabulü son derece yanlıştır. Temel yasanın hangi hâllerde
olacağı İç Tüzük’te açık bir şekilde düzenlenmiştir. 1983 yılında çıkarılmış
olan bu kanunun çeşitli maddelerinde değişiklik bir temel yasa tanımına
girmemektedir. Usule uygun değildir efendim. 
Ben sizi usule uymaya davet ediyorum ve
bu sorularıma, açıklamalarıma cevap bekliyorum.
BAŞKAN – Teşekkür ederim.
Buyurun Sayın Vural.
17.- İzmir Milletvekili Oktay
Vural’ın, 563 sıra sayılı Kanun Teklifi’nin tümünün Anayasa’ya aykırı olması
sebebiyle görüşülmesinin mümkün olmadığına ilişkin açıklaması
OKTAY VURAL (İzmir) – Sayın Başkan, bu
konuda Milliyetçi Hareket Partisi Grubu olarak verdiğimiz bir önerge var. 
Bu teklifin tamamı Anayasa’nın lafzına,
ruhuna, Türkiye'nin millî menfaatlerine, temel hak ve özgürlüklerimize aykırı
bir tekliftir, dolayısıyla teklifin tümüyle Anayasa’ya aykırı olduğu için
müracaatımız vardır. 
Aynı zamanda bu bir korsan tekliftir.
Açıkçası, bürokratik oligarşinin Bakanlar Kurulunu aşarak AKP Grubuyla birlikte
çalışması, bu konuda çoğunluk iradesi çerçevesinde bir kanun çıkartılmasına
yönelik özellikle brifing vermesi parlamenter demokrasiyi hiçe saymaktır.
Böylesine bir kurumun, parlamenter demokrasinin çalışmasını hiçe sayan bir
anlayışla böyle bir girişimde bulunmasını, özellikle başındaki siyasi irade
tarafından önemli bir eksiklik olarak gördüğümü ifade etmek istiyorum. Bu
bakımdan, bu tasarının tamamı Anayasa’ya aykırı olduğu için görüşülmesi mümkün
değildir. Bu çerçevede, bu önergemizin işleme konulmasını istirham ediyorum.
BAŞKAN – Teşekkür ederim.
Buyurun Sayın Kaplan.
18.- Şırnak Milletvekili Hasip
Kaplan’ın, 15 maddelik bir kanun teklifinin temel kanun olarak görüşülmesinin
usul açısından yanlış olduğuna ve parlamenter denetimle ilgili düzenlemenin de
bu teklifin içinde olması gerektiğine ilişkin açıklaması
HASİP KAPLAN (Şırnak) – Sayın Başkan, İç
Tüzük 91’e göre, hakikaten, 15 maddelik olan bir teklifi temel kanun olarak
göstermek ancak Temel’in aklına gelebilir! Yani, bu Meclis her şeyi
sulandırmak, her şey çabuk çıksın diye 15 maddeyi de temel kanun… Temel kanunsa
bu 15 madde arkadaşlar, 2937, 1984’te çıkan yasa, tamamı nedir? Ya tamamını
değiştirirsiniz temel kanun olur ya da 15 madde temel kanun olmaz, ikiye
bölünmez. Bu, usul açısından bir. 
İkincisi, diğer iki muhalefet
partisinden farklı olarak bizim düşündüğümüz bir husus var Sayın Başkan. 2001
anayasa değişiklikleri sonrası Avrupa Birliği süreciyle beraber kişi hak ve
özgürlükleri anayasal güvenceye alındı. Bunun içinde haberleşme özgürlüğü var,
gizli dinleme var, kişilik hakları var, adil yargılanma var ve hukuk önünde
itiraz hakkı var. Bu düzenlemeye baktığımız zaman, anayasal boyutu olduğu hâlde
Anayasa Komisyonundan geçmemiş, adalet boyutu olduğu hâlde Adalet Komisyonundan
geçmemiş, ilgili kurum uzmanları, memurlar dinlenmemiş, bırakın onu, ilgili
sivil toplum kuruluşlarının, insan hakları örgütlerinin hiçbirisinin düşüncesi
alınmamış ve gizli dinlemeyle ilgili başka torba kanunların görüşüldüğü esnada
cumartesi, pazar günleri de konularak sağlıksız bir çalışma yürütülmüş ve
sonuçta bu yasa teklifi… Bugün gazeteleri açtığımızda 4-5 tane farklı yeni
önerinin verileceği, bunların değiştirileceği gibi kamuoyuna yansıyan ama
önümüzde olmayan, Parlamentonun önünde olmayan bir durum söz konusu. Bu
hâliyle…
Sayın Atalay’ın o gün komisyonda
söylediği bir söz var: “Benim de hedefim, amacım parlamenter denetimi
sağlamak.” dedi. Eğer parlamenter denetimle ilgili bir düzenlemeyi bu yasaların
içine koymadığımız zaman hiç kimsenin güvencesi olmayacaktır ve bu da bu
teklifin içinde yoktur. Bu yönüyle itirazlarımız vardır.
BAŞKAN – Teşekkür ederim.
Sayın Canikli, buyurun.
19.- Giresun Milletvekili
Nurettin Canikli’nin, 563 sıra sayılı Kanun Teklifi’nin temel kanun olarak
görüşülmesine engel bir durum olmadığına ve teklifin tümünün Anayasa’ya aykırı
olduğuna ilişkin bir önerge verilemeyeceğine ilişkin açıklaması
NURETTİN CANİKLİ (Giresun) – Sayın
Başkan, temel yasa olarak görüşülmesi son derece doğal çünkü İç Tüzük’ün
91’inci maddesi, bir kanunda kapsamlı değişiklik yapılması hâlinde bu
değişikliği yapan tasarı ya da teklifin -91 inci maddesi çerçevesinde- temel
yasa olarak görüşülebileceğini çok açık bir şekilde belirtiyor. Zaten
uygulamaya baktığımızda geçmişte bunun yüzlerce örneği mevcut. Dolayısıyla
temel yasa olarak görüşülmesinde bir engel, aykırı bir durum söz konusu
değildir.
İkincisi: Anayasa’ya aykırılık
iddiaları komisyon görüşmelerinde… Zaten, komisyon, Anayasa’ya aykırı olup
olmadığı noktasında incelemek durumundadır, eğer aykırı görürse ona göre
gereğini yapar, görmezse görüşür ve gönderir. Nitekim, görüşmüş ve
göndermiştir. Genel Kurulda Anayasa’ya aykırılık iddiaları nedeniyle her madde
için, o maddeyle ilgili olarak önerge verebilir ve bu da zaten İç Tüzük’ün
91’inci maddesinin ikinci fıkrasında çok açık bir şekilde düzenlenmiştir:
“Milletvekilleri, esas komisyon veya Hükümet değişiklik önergeleri verebilir.
Milletvekilleri tarafından Anayasaya aykırılık önergeleri dahil madde üzerinde
iki önerge verilebilir.” Dolayısıyla, şu anda tümünün Anayasa’ya aykırı olduğu
şeklinde bir önerge verilemez. İç Tüzük’te böyle bir düzenleme yok. Her maddeye,
hangi maddenin Anayasa’ya aykırı olduğu iddia ediliyorsa, düşünülüyorsa, o
maddenin görüşmelerinde biraz önce okuduğum hüküm çerçevesinde önerge
verilebilir ve bu maddelere göre görüşmeler devam eder.
Ayrıca, son olarak, Hasip Bey’in
söylediği doğru, önergelerimiz vardır, önergeler vardır, önergeler gelecektir
ve bu önergelerin de tamamı, içerik olarak, daha önceki görüşmelerde eleştiri
konusu yapılan hususların iyileştirilmesi ve hafifletilmesine yönelik
önergelerdir. Biraz sonra kendilerine o önergeler de verilecektir.
Teşekkür ediyorum.
BAŞKAN – Ben grup başkan vekillerimizi…
OKTAY VURAL (İzmir) – Sayın Başkan,
şimdi, tabii, Sayın Nurettin Canikli “kanun” diyor. Kanun değil efendim, hukuk
dalı.
NURETTİN CANİKLİ (Giresun) – Hayır, “İç
Tüzük” diyorum.
OKTAY VURAL (İzmir) – 91 “Hukuk dalı”
diyor.
NURETTİN CANİKLİ (Giresun) – Hayır,
hayır, hayır, bak, aşağıda.
OKTAY VURAL (İzmir) – Hukuk dalıyla
kanunu aynı kefeye koymak, doğrusu, yani kesinlikle kabul edilecek konu
değildir.
Ayrıca, 91’inci maddeye göre -Anayasa’ya
aykırılık önergeleri, değişiklik önergeleri- aynen şunu diyor: “Tümünün veya
bir maddenin iadesi, kaldırılması, eklenmesi… Milletvekilleri değişiklik
önergeleri verebilir.” Biz de tümüyle ilgili değişiklik önergemizi verdik.
87’nci madde zaten bunu açıkça ortaya koymaktadır. Devletin içerisinde hukuk
tanımayacak şekilde, devletin birlik ve bütünlüğünü haleldar edecek şekilde
yeni bir yapılanma olmasını, Anayasa’nın dışında birtakım faaliyetlere
girmesini biz Anayasa’ya aykırı olarak görüyoruz. Millî İstihbarat Teşkilatının
ve millî istihbarat kurumunun da görevi değildir. Yürütmenin böylesine bir
yapılanmayı sağlamasının Anayasa’ya gayet açık bir şekilde aykırı olduğu
açıktır.
BAŞKAN – Teşekkür ederim. Sayın Genç’in
de böyle bir itirazı vardı.
MEHMET AKİF HAMZAÇEBİ (İstanbul) –
Sayın Başkan, Sayın Başkan…
BAŞKAN – Buyurun.
MEHMET AKİF HAMZAÇEBİ (İstanbul) –
Şimdi, efendim, İç Tüzük’ün 91’inci maddesi temel kanunun hangi hâllerde
düzenleneceğini hükme bağlamıştır. Hangi yasa teklifleri veya tasarıların temel
kanun kabulüyle görüşüleceği ayrıntılı bir şekilde 91’inci maddede
belirtilmiştir. Bu kabulün arkasında yatan temel neden şudur: Yüzlerce,
binlerce maddeden oluşan kanun tasarı veya teklifleri olabilir. Bunları diğer
tasarı veya teklifler gibi görüşürsek Parlamento aylarca bunları görüşmek
zorunda kalabilir. Dolayısıyla, böyle kısa bir yolu benimseyelim ki Parlamento
böyle bir zaman kaybına girmesin. Asıl ana neden budur, bunun gerisinde yatan
neden budur. 91’inci madde bu nedenin açıklamasıdır. Geçmişte, 23’üncü
Parlamento döneminde toplam 3 bin maddeye ulaşan, Türk Ticaret Kanunu, Borçlar
Kanunu, Ceza Muhakemesi Kanunu ve bunların uygulanmasına ilişkin kanunlardan
oluşan beş kanunu üç günde Türkiye Büyük Millet Meclisinde kabul etmiştik.
Temel kanunun kabulünü bile bir kenara bırakarak süratle görüşmüştük.
BAŞKAN – Evet, teşekkür ederim.
Ben şimdi sizleri…
MEHMET AKİF HAMZAÇEBİ (İstanbul) –
Bağlıyorum, bağlıyorum cümlemi.
15 maddelik bir teklifi Adalet ve
Kalkınma Partisi Grubu buraya getiriyor. Bunun tek nedeni bir korkudur: “Aman
bu tasarı, teklif fazla görüşülmesin; bu 17 Aralık sonrası süreçte Hükûmetimiz
çok fazla tartışılmasın.” Böyle bir şey olamaz. 
NURETTİN CANİKLİ (Giresun) – Sayın
Başkan…
BAŞKAN – Grup başkan vekillerimizi ben…
KAMER GENÇ (Tunceli) – Sayın Başkan,
benim de bir önergem var.
BAŞKAN – Onu söyledim, Sayın Genç’in de
böyle bir itirazı var dedim.
KAMER GENÇ (Tunceli) – Hayır, benim
önergem daha hiç müzakere edilmeden bunun komisyona iade edilmesi…
BÜLENT TURAN (İstanbul) – Öyle bir usul
yok Sayın Başkan.
KAMER GENÇ (Tunceli) - Bu 87’nci
maddede aynen var, “Değişiklik önergeleri.” Herhangi bir kanun tasarı ve
teklifinin tümünün veya maddelerinin görüşülmeden komisyona iadesi istenebilir
önergeyle. Benim, öncelikle, o önergemin şu anda da işleme konulması lazım
efendim.
BAŞKAN – Şimdi, ben önce grup başkan
vekillerimizi davet ediyorum. 
Birleşime on beş dakika ara veriyorum. 
Kapanma Saati:
17.01
DÖRDÜNCÜ OTURUM
Açılma Saati:
17.34
BAŞKAN: Başkan
Vekili Meral AKŞENER
KÂTİP ÜYELER:
Bayram ÖZÇELİK (Burdur), İsmail KAŞDEMİR (Çanakkale)
-----0-----
BAŞKAN – Sayın milletvekilleri, Türkiye
Büyük Millet Meclisinin 74’üncü Birleşiminin Dördüncü Oturumunu açıyorum.
563 sıra sayılı Kanun Teklifi’nin
görüşmelerine devam edeceğiz. 
Komisyon ve Hükûmet burada.
VII.- BAŞKANLIĞIN GENEL
KURULA SUNUŞLARI (Devam)
D) Açıklamalar
1.- Başkanlığın, Tunceli
Milletvekili Kamer Genç’in 563 sıra sayılı Kanun Teklifi’nin Anayasa’ya
aykırılık nedeniyle Komisyona iade edilmesi gerektiğine dair önergesinin İç
Tüzük’ün 88’inci maddesi gereği işleme alınamayacağına ilişkin açıklaması 
BAŞKAN - Sayın Kamer Genç tarafından,
Başkanlığımıza, İç Tüzük’ün 87’nci maddesine göre teklifin Komisyona iade
edilmesine dair bir önerge verilmiştir. İç Tüzük’ün 87’nci maddesinde, kanunlarda
ve İç Tüzük’te aksine bir hüküm yoksa teklifin tümünün veya bir maddesinin
komisyona iadesi hakkında milletvekillerince önerge verilebileceği
belirtilmektedir. İç Tüzük’ün 88’inci maddesiyse tasarı ve teklifin tümünün
veya bazı maddelerinin komisyona geri verilmesini, esas komisyon ve Hükûmetin
isteyebileceğini düzenleyen özel bir hüküm getirmektedir. Bu özel hüküm gereği,
esas komisyon ve Hükûmet dışında milletvekillerinin tasarı ve teklifin
komisyona geri verilmesine yönelik önerge vermeleri mümkün bulunmamaktadır.
Tasarı ve tekliflerin komisyona geri verilmesine yönelik Parlamento uygulaması
da bu yöndedir.
İç Tüzük’ün anılan hükmü gereği önerge
işleme alınmayacaktır. Örnek uygulamalar: 5 Nisan 2011, Birleşim 86; 21/1/2014,
Birleşim 49.
KAMER GENÇ (Tunceli) – Sayın Başkan…
BAŞKAN – Şimdi, ben devam edeyim, başka
itirazlar da var. 
KAMER GENÇ (Tunceli) – Ama bununla
ilgili.
Şimdi, burada, Meclis Başkanlığına
çıkan başkan vekilleri –yani sizi hariç tutuyorum- bilgisiz, niteliksiz,
yeteneksiz; yandaki memurlara soruyorlar. Memurlar kim? AKP’nin korkusu altında
orada görev yapan arkadaşlar, onlardan da özür diliyorum.
Peki, 87’nci maddede diyor ki:
“Milletvekilleri, bir tasarının tümünün komisyona iadesini isteyen önergeyi
verir.” O dedikleri madde yani hüküm… Bakın, Türkiye Büyük Millet Meclisinde,
kanunların müzakeresinde milletvekillerinin sahip oldukları yetkiler var,
Hükûmet ve komisyonun sahip olduğu yetkiler var. Milletvekilinin sahip olduğu
yetkiler 87’nci maddede sayılmıştır. Dolayısıyla, bir tasarının tümünün veya
belli maddesinin komisyona iadesi ayrı bir konu, milletvekilinin bunu komisyona
iadesini istemesi ayrı bir konu. O zaman, 87’nci maddedeki o fıkra nerede
uygulanacak yani oraya fuzuli mi yazmışlar?
Ya, bu arkadaşlarımız hep böyle… Yani,
bakın, Meclis Başkan Vekilliğine çıkan arkadaşlarımız… Yani sizi kastetmiyorum, daha önce de
söyledim.
BAŞKAN – Yok, beni de kastedebilirsiniz.
KAMER GENÇ (Tunceli) – Yani doğru dürüst İç Tüzük’ü
okumadan, uygulamasını bilmeden… 
Bakın, uzun zaman hukuk uygulamasını yapan bir insanım.
Danıştayda on beş sene hâkimlik, savcılık yaptım. Bizim orada yazdığımız
kararlar hâlâ geçerliliğini içtihat olarak koruyor efendim. Yani kendimi övmek
de istemiyorum.
BAŞKAN – Öve de bilirsiniz.
KAMER GENÇ (Tunceli) – Ama 87’nci maddeyi şey etsinler.
Yani, o zaman, oradaki “Bir kanun tasarı ve teklifinin tümünün komisyona
iadesini isteyebilirler.” hükmüne bir açıklık getirsin bakalım o yanınızdaki
bürokratlar. Bunlar tamamen AKP’nin burada yaptığı korku ve baskının orada yansımasını
sağlayan uygulamalardır. Ya, olur mu? Milletvekili bir önerge verir, bu tasarı
usulüne uygun değildir. Dolayısıyla, hele bu… 
Şimdi, Sayın Başkan, getirilen bu teklif var ya…
BAŞKAN – Şimdi, Sayın Genç…
KAMER GENÇ (Tunceli) – …bu teklifle artık MİT insanları
öldürecek ve yargılanmayacak. 
BAŞKAN – Tamam da…
KAMER GENÇ (Tunceli) – Böyle bir şey olur mu? Türkiye’de hak
hukuk yok.
BAŞKAN – Şimdi, ben size okudum.
ADİL ZOZANİ (Hakkâri) – Doğruya doğru yani.
BAŞKAN - Şimdi sizin bir hakkınız var, o da usul tartışması
açmaktır. 
KAMER GENÇ (Tunceli) – Ama, şimdi, tamam… Usul tartışması
nedir? AKP zaten ne hukuk tanır ne adalet tanır ne vicdan tanır, çıldırmış bir
grup.
BAŞKAN – Şimdi ne yapalım?
KAMER GENÇ (Tunceli) – Böyle bir şey olur mu? 
BAŞKAN – Yani ne yapalım?
KAMER GENÇ (Tunceli) – Efendim, yani şimdi…
BAŞKAN – Bakın, deminden beri bir sürü şey saydınız, ben
sizi son derece dikkatle dinledim.
KAMER GENÇ (Tunceli) – Ama, şimdi, Sayın Başkan, bunu
uygulamaya koyan Meclis Başkanıdır. Önergeyi işleme koyarsınız, o kadar. 
BAŞKAN – Bakın, çok güzel. Meclis Başkanı koydu…
KAMER GENÇ (Tunceli) – Efendim?
BAŞKAN – Meclis Başkanlığından geldi, komisyonlarda
görüşüldü. Siz yıllarca Meclisi yönettiniz.
KAMER GENÇ (Tunceli) – Evet.
BAŞKAN – Ben de oradan oturup sizi izledim. Dolayısıyla bir
şey de demiyorum, gayet başarılıydınız.
KAMER GENÇ (Tunceli) – Sağ olun.
BAŞKAN – O açıdan bakıldığı zaman…
KAMER GENÇ (Tunceli) – Hayır, siz de başarılısınız, bir şey
demiyorum.
BAŞKAN – Ben yeteneksiz olabilirim, siz çok yetenekliydiniz.
KAMER GENÇ (Tunceli) – Yok, hayır efendim.
BAŞKAN – Ama bu uygulamaları… Yani, ben de 4’üncü dönem şu
Meclisteyim. Uygulamalarınızı hep gördük, bir de teamüller var.
KAMER GENÇ (Tunceli) – Sayın Başkan, bakın, bizim
zamanımızda böyle uygulama yapılmadı. Ben Meclis Başkan Vekilliği yaptığım
zaman burada 7 tane grup vardı. O gruplara rağmen burada milletvekillerine en
geniş şekilde tartışma hakkını açarak kanunları çıkarırdık. Ama şimdi AKP öyle
getirdi ki… Tamamen karanlık bir rejim. Hiçbir şeyi burada müzakere etmeden…
NURETTİN CANİKLİ (Giresun) – Sayın Başkan böyle bir üslup mu
olur? İç Tüzük’ün hangi maddesine göre Sayın Başkan? Yani sabrın da bir şeyi
var, suistimal ediliyor efendim.
KAMER GENÇ (Tunceli) - …milletin bilgisinden saklayarak, terör
estirerek Parlamentoyu çalıştırmamak istiyorlar, böyle bir şey olmaz efendim. 
BAŞKAN – Şimdi, tamam… Yani, bakın…
KAMER GENÇ (Tunceli) – Hayır yani siz
işleme koymuyorsanız koymayabilirsiniz, ben bir şey demiyorum.
BAŞKAN – Şimdi işleme koymuyorum. Usul
tartışması açabilirsiniz.
KAMER GENÇ (Tunceli) – Usul
tartışmasını açıyorsanız ben oturayım.
BAŞKAN – Açacağım, açacağım.
KAMER GENÇ (Tunceli) – Peki.
BAŞKAN – Lehte, aleyhte…
MAHMUT TANAL (İstanbul) – Aleyhte…
ADİL ZOZANİ (Hakkâri) – Aleyhte…
NURETTİN CANİKLİ (Giresun) – Sayın
Başkanım, gruplar adına birer konuşma olarak konuşmuştuk, her gruptan birer
konuşmacı.
BAŞKAN – Hayır, şimdi bir şey daha var;
teklifin Anayasa’ya aykırılık şeyi var, o ayrı. 
Şimdi ben alayım lehte aleyhte, ona
göre bakacağım.
NURETTİN CANİKLİ (Giresun) – Lehte
Sayın Başkanım, lehte…
MAHMUT TANAL (İstanbul) – Aleyhte…
OKTAY VURAL (İzmir) – Aleyhte…
BAŞKAN – Evet, aleyhte Sayın Genç,
Sayın Vural aleyhte, Sayın Kubat lehte, Sayın Kaplan lehte…
MAHMUT TANAL (İstanbul) – Efendim, bir
de bağımsızlar var; Sayın Başkanım, şimdi şu anda burada bağımsızlar var.
Ayrıca, ayrı bir grup oluşturmaya varmayan HDP var.
BAŞKAN – Sayın Tanal, istifa mı
ettiniz?
MAHMUT TANAL (İstanbul) – Yani, netice
itibarıyla temel hak ve özgürlükler açısından onlar da birer milletvekili,
onların da bu görevlerini ifa etmesi lazım. Bu açıdan sizden istirham ediyoruz
yani bu konuda bağımsızlara da bu sözlerin verilmesi gerekir. 
BAŞKAN – Siz bağımsız mısınız?
MAHMUT TANAL (İstanbul) – Efendim,
Cumhuriyet Halk Partisi herkesin temsilcisidir; Cumhuriyet Halk Partisi varsa
herkes için var yani biz burada sadece kendi hakkımızı savunmayız. Yani, o
açıdan sizden istirham ediyoruz biz.
BAŞKAN – Benim için sakıncası yok. Ben
dün de söyledim, lehtekiler belli, aleyhtekiler için alırım isimlerinizi kura
çekerim; benim için sakıncası yok ama yani teamüllere göre bir noktaya doğru
gidiliyor. Ondan sonra, bütün her şeyin müsebbibi benmişim gibi bir tavrı da
çok yadırgadığımı bildirmek isterim. Yani, çok dikkatle milletvekillerimizin
sözünü kesmemeye, milletvekillerimizin mümkün olduğu kadar konuşmasını
sağlamaya, mümkün olduğu kadar saygı göstermeye çok dikkat eden bir kişi olarak
aynı dikkatin karşı taraftan da olmasını rica ediyorum. Çünkü, şimdi ben bu
konuyla ilgili grup başkan vekillerimizi davet ettim, bir konuşma yaptık. Bu konuşmanın sonucunda... Yani bu
itirazlar devam etmekle birlikte bir noktaya gelindi. Şimdi o noktayı bilerek
buraya geldim. Bir de grupların kendi içlerinde bir sistemi mevcuttur, onun
için ben sordum -bilgim yok- istifa mı ettiniz diye. Bağımsız milletvekili
olarak tabii ki hakkınız, hukukunuz mevcut. Şimdi bana söyleyin Sayın Tanal:
Sizin aleyhte konuşmayla ilgili talebiniz var? Ben kura çekeceğim.
Buyurunuz.
MAHMUT TANAL
(İstanbul) – Ben bu konuda... 
BAŞKAN – Hayır, ben
kura çekeceğim.
MAHMUT TANAL
(İstanbul) – Özür dilerim. Bu konuda Sayın Kamer Bey, bu usul tartışmasını
açtı. 
BAŞKAN – Evet.
MAHMUT TANAL (İstanbul) – Yasa uyarınca Sayın Kamer
Bey’indir. Bu konudaki ben oylamaya katılmıyorum, ben o konuyu şunun için
getirdim: Değerli Başkan, sizin şahsınıza özgü...
BAŞKAN – Yani sürekli olarak bir şeyler söyleniyor ve
sonuçta da “ayrı” deniliyor.
MAHMUT TANAL (İstanbul) – Bakın, şahsınıza özgü… Özür
dilerim…
BAŞKAN – Şimdi bakın Sayın Genç: Yeteneksiz, bilgisiz,
kabiliyetsiz... Yani tutanakları çıkarsam pek çok şey söyledi. 
AHMET TOPTAŞ
(Afyonkarahisar) – Ama size demedi. 
BAŞKAN – “Siz ayrı.”
dedi ama sonuç itibarıyla biz 40 kişiyiz, birbirimizi biliriz. Sonuç itibarıyla
ben de burada bulunmam sebebiyle buna cevap vermedim. Görüşünü bildirdi, saygı
duydum. Şimdi onu anlatmaya çalışıyorum yani ne yapmak isteniyor, onu anlarsam
ona göre davranacağım. 
MAHMUT TANAL
(İstanbul) – Bitirebilir miyim?
BAŞKAN – Buyurun.
MAHMUT TANAL
(İstanbul) – Sayın Başkan şahsınıza özgü, görevinizi yapma tarzınıza özgü bir
şey ben söylemedim.benim söylediğim şu Değerli Başkan: Bugün İç Tüzük’ün
91’inci maddesine göre önümüze şu anda getirilen 563 sıra sayılı MİT Yasası
toplam 15 madde Değerli Başkan.
BAŞKAN – Şimdi bakın,
bu konuşuldu Sayın Tanal. Şimdi bu konuşmaların tamamı ben...
MAHMUT TANAL
(İstanbul) – Özür dilerim, bakın, bitiriyorum, bitiriyorum...
BAŞKAN – Sürekli...
MAHMUT TANAL
(İstanbul) – Bitiriyorum Değerli Başkan.
BAŞKAN – Tamam,
buyurun.
MAHMUT TANAL (İstanbul)
– 15 madde. 
BAŞKAN - Sayın Genç’in
konuşmasından alıyorsunuz.
MAHMUT TANAL
(İstanbul) – Bitiriyorum.
Şimdi burada Halkların
Demokrasi Partisi var, bağımsız olan milletvekilleri var; temel kanun olarak
görüşüldüğünde bu milletvekillerinin görüşme hakkı, konuşma hakkı, kanun teklif
etme hakkı... Burada bir hakları kalmıyor.
BAŞBAKAN YARDIMCISI
BEŞİR ATALAY (Kırıkkale) – Hepsi konuşsun
MAHMUT TANAL
(İstanbul) – Yani burada milletvekilleri eşittir diyoruz, bir milletvekilinin
diğer bir milletvekiline üstünlüğü yoktur diyoruz. Milletvekillerinin dilediği şekilde, Parlamentoya yararlı olabilmek
açısından buna katılması lazım. Temel kanun yani normal görüşülmesi gereken bir
teklif temel kanun olarak görüşüldüğü zaman, iktidar bu milletvekillerinin
haklarını da gasbetmiş oldu.
BAŞKAN – Tamam, şimdi, bunları anladım
ben de…
MAHMUT TANAL (İstanbul) – Ben özür
dilerim.
BAŞKAN – Tamam, anladık. Bakın, ben
bunları anladım, arkadaşlar da hepsi söyledi. Bu 91’inci maddeyi getirmeyin
kardeşim deme hakkım var mı benim? Yok.
MAHMUT TANAL (İstanbul) – Sayın Başkan,
son cümle şu…
BAŞKAN – Beşinci son cümle.
MAHMUT TANAL (İstanbul) – Ben burada
bunu söylerken… Ben Cumhuriyet Halk Partisinin İstanbul Milletvekiliyim. 
BAŞKAN – Evet.
MAHMUT TANAL (İstanbul) – Cumhuriyet
Halk Partisi milletvekili olmakla gurur duyuyorum, herkes Cumhuriyet Halk
Partisinin milletvekili olamaz. Bu açıdan tüm milletvekillerinin, tüm
insanların nerede bir mağduriyeti varsa onun hak ve hukukunu savunmak her
Cumhuriyet Halk Partilinin görevidir. Ben bu açıdan dile getirdim ama siz de
dediniz ki: “Siz bağımsız milletvekili misiniz?” Sorun buradan oldu. 
Söz verdiniz, ben size teşekkür
ediyorum. (CHP sıralarından alkışlar)
BAŞKAN – Tutumumun aleyhinde ilk söz,
Tunceli Milletvekili Sayın Kamer Genç’e aittir.
Buyurunuz. 
KAMER GENÇ (Tunceli) – Tutumunuzu tam
anlayamadım, önergeyi işleme koymama mı?
BAŞKAN – Evet.
KAMER GENÇ (Tunceli) – Tamam, peki.
BAŞKAN – Buyurunuz. 
ADİL ZOZANİ (Hakkâri) – Ayrıca, Tunceli
değil Dersim milletvekili, Kamer Bey öyle ifade ediyor.
BAŞKAN – La havle ve la kuvvete… 
Buyurun.
X.- USUL HAKKINDA GÖRÜŞMELER
1.- Tunceli Milletvekili
Kamer Genç’in 563 sıra sayılı Kanun Teklifi’nin Anayasa’ya aykırılık nedeniyle
Komisyona iade edilmesi gerektiğine dair önergesinin işleme alınmasının İç
Tüzük hükümlerine uygun olup olmadığı hakkında 
KAMER GENÇ (Tunceli) – Sayın Başkan,
çok teşekkür ediyorum. 
Şu Meclis Başkanı ve başkan vekilleri
arasında şu Parlamentoyu İç Tüzük’e en uygun yönetenlerden biri sizsiniz, öteki
arkadaşların hiçbirisine saygım yok ve burada yani bunda hakkınızı verelim.
Çünkü burada onlar İç Tüzük…
ADİL ZOZANİ (Hakkâri) – Güldal Hanım da
mı öyle?
KAMER GENÇ (Devamla) – Yahu… Neyse… Sen
nasıl anlarsan anla, tamam mı kardeşim.
Şimdi, olay şu: Burada her şey
kamuoyunun dikkatinden kaçırılmak isteniyor. Şimdi bir MİT Kanunu gelmiş. MİT
Kanunu’nda nedir? Artık MİT mensupları insanları öldürecek, yargı karşısına
gidip yargılanmayacak. Yani, Tayyip Erdoğan kendine göre bir MİT kurmuş. MİT’in
Başkanı olan kişi Ahmet Davutoğlu’yla beraber Hariciye Bakanlığında bir
toplantı yapıyor, diyor ki: “Bizim bu Suriye’yle savaş çıkarmamız lazım.” Diyor
ki -gazeteler yazdı, kendileri de şey etti- MİT Başkanı olan kişi: “Gidelim,
oradaki Süleyman Şah Türbesi’ne bir bomba atalım, oradaki Türk askerlerini
öldürelim, ondan sonra da kıyameti koparalım. Yahu, bunlar bizim askerlerimizi
öldürdüler. Suriye’ye harp ilan edelim.” 
Arkasında onun daha evveliyatı var; Reza
Sarraf diye bir kişi, gelmiş bakanlarla temas kurmuş, arada bol paralar dönmüş.
Bir tane, bakan sıfatını taşıyan adam diyor ki: “Reza, sana dokunanların… Senin
önünde takla atarım, seni korurum.” Bunların da birtakım paralar aldığı ortaya
çıkmış. Bunu getirmişler Tayyip Erdoğan’a vermişler, Tayyip Erdoğan bunu nazara
almamış. Ama bir “tape” var, “tape”de konuşma yapılıyor, diyor ki: “Oğlum,
paraları sıfırladın mı?” “Yahu, sıfırladım baba ama 30 milyon euro kalmış.”
diyor. 
RECEP AKDAĞ (Erzurum) – Millet verdi
onların cevabını, verdi çoktan.
HAKAN ÇAVUŞOĞLU (Bursa) – Sayın Genç,
biraz Tunceli’yle ilgilenin Tunceli’yle.
KAMER GENÇ (Devamla) – Peki, bu MİT
bilmiyor muydu bu bakanların bu kadar yolsuzluk yaptıklarını, Tayyip Bey’in
oğlunun evinin altında kasalar yerine büyük depolar kazıldığını, kasalar yerine
paraların depolara taşındığını, bu depodaki paraların talimatla taşındığını?
Eğer bu MİT doğru dürüst bir MİT olsaydı, milletin ve devletin menfaatini
korusaydı bu konuşmalar yapıldığı zaman hemen Tayyip Erdoğan’ın oğlunun evini
basardı, o paralara el koyardı, devletin çok güzel bir geliri olurdu
arkadaşlar, devletin en azından 1 milyar dolar kârı olurdu. 1 milyar dolar ya!
Bak, bunların hepsini bilerek konuşuyorum.
ÜNAL KACIR (İstanbul) – Yahu, bunların hepsinin
saçma olduğunun 30 Martta tescili yapıldı. Saçma sapan konuşuyorsun!
KAMER GENÇ (Devamla) – Şimdi, bu
durumdaki MİT’e, getiriyoruz, bir kanunla diyoruz ki: “Ey, MİT, sen herkesin
bankalardaki hesabına el koyabilirsin, onun hesabını alabilirsin, insanları
öldürebilirsin, istihbarat yapabilirsin ve operasyon yapabilirsin.” 
MUHAMMET RIZA YALÇINKAYA (Bartın) –
Sayın Başkanım, size saygısızlık yapıyor, oradaki arkadaşın oturuşuna bakar
mısınız, size saygısızlık yapıyor.
KAMER GENÇ (Devamla) – Arkadaşlar, bu
yeni bir JİTEM’dir. Yeni, faili belli olmayan… Türkiye’de bir katliam
hareketinin yaratılması konusunda atılan bir adımdır. 
Ya, şimdi, AKP’liler, bugün siz
iktidardasınız, yarına başkaları gelir iktidara. Yani, siz, bu kadar, birtakım
insanlara, hem adam öldürme yetkisini verirsiniz, operasyon yetkisini
verirsiniz, iletişimi dinleme yetkisini verirsiniz... Bir kişi adam öldürecek,
ondan sonra savcı bunu yakalayacak, hâkime gidecek, diyecek ki: “Ben MİT
görevlisiyim.” Ondan sonra, MİT görevlisi olduğu zaman siz bunu
yargılamayacaksınız. Bu, dünyanın hangi ilkel, hangi karanlık ülkesinde bir
kamu kurumunda görev yapan kamu görevlilerine verilebilir? 
Şimdi, Tayyip Erdoğan bunu getirmekle
zannediyor ki “Ben diktatörlüğümü ilan ettim, ondan sonra, kendi MİT’im
kanalıyla benim karşımda direnen insanları tek tek öldüreceğim.” Buna gücü
yetmeyecek. Ha, ne olacak bu kanun çıktıktan sonra? Tabii, Türkiye’de çok büyük
bir katliam olacak. İşte, MİT’in içine El Kaide’den, Müslüman Kardeşler’den, El
Nusra’dan adamlar getirmiş, koymuş. Tabii, onlara güveniyor. Bunlar vasıtasıyla
büyük katliamlara girişecek ama bu yanına kalmayacak. Arkadaşlar, bu millet o
kadar karanlıklara göz yumacak karakterde değildir. 
87’nci madde çok açık Sayın Başkan.
87’nci maddeye göre, benim önergemin işleme konulması gerekir. Sürem bittiği
için, o zaman, 87’nci maddeyi nasıl yorumlarsınız, onu söyleyin. Yani, bizim,
kanun teklifinin komisyona iadesini isteyen önerge 87’nci maddede
belirtilmiştir. Bu, işleme konulmuyorsa bu fuzuli mi yazılmıştır, onun
söylenmesini istiyorum. 
Teşekkür ederim. (CHP sıralarından
alkışlar)
BAŞKAN – Teşekkür ederim Sayın Genç. 
Sayın Yalçınkaya, oğlumun dışında
bugüne kadar kimsenin oturuşuna, kalkışına karışmadım. O da, küçükken nasıl
medeni olunacağını anlattığım çerçevede bir anne olarak ona karıştım, gerisine
karışmıyorum.
MUHAMMET RIZA YALÇINKAYA (Bartın) –
Size sırtını dönüyor, saygısızlık yapıyor.
HASAN HÜSEYİN TÜRKOĞLU (Osmaniye) –
Herkesin sizin gibi annesi yok Sayın Başkan. 
BAŞKAN - Lehte, Giresun Milletvekili
Sayın Canikli. (AK PARTİ sıralarından alkışlar)
Buyurunuz. 
NURETTİN CANİKLİ (Giresun) – Teşekkür
ederim Sayın Başkan.
Bu, 1 milyar dolarlardan bahsedildi,
“tape”lerden bahsedildi. Aslında nasıl olsa bir stratejik ittifak söz konusu bu
tür “tape”leri çeken, yayınlayanlarla. 
HALUK AHMET GÜMÜŞ (Balıkesir) – Kabul
ediyorsunuz değil mi?
NURETTİN CANİKLİ (Devamla) – Onlara,
madem bu ses kayıtlarını aldınız, bu paraların nakil görüntülerini de
almalarını keşke söyleseydiniz yani çünkü rahatlıkla bir ittifak var. Yani
keşke…
FARUK BAL (Konya) - Varmış, onlar da
varmış. 
AHMET TOPTAŞ (Afyonkarahisar) – Var mı,
arabaların görüntüleri var mı?
ÖZGÜR ÖZEL (Manisa) – Siz de hiç vicdan
var mı?
AHMET TOPTAŞ (Afyonkarahisar) –
Arabaların görüntüleri var mı?
NURETTİN CANİKLİ (Devamla) – …ayrıca bu
paraların nereye gittiğini, bu paraların nasıl taşındığını, kime gittiğini
keşke o görüntüleri de çekmelerini söyleseydiniz çünkü madem böyle bir sesler
var, “tape”ler var ve madem…
AHMET TOPTAŞ (Afyonkarahisar) – Bunu siz
biliyorsunuz biz bilmiyoruz, bunu siz biliyorsunuz.
NURETTİN CANİKLİ (Devamla) - …sizler de
bu “tape”leri çekenlerle özel bir ittifakınız var. 
ÖZGÜR ÖZEL (Manisa) – Öyle bir görüntü
varsa ne yapacaksınız?
NURETTİN CANİKLİ (Devamla) - Rahatlıkla
bir iş birliği söz konusu, bunu söyleyebilirdiniz. 
AYKUT ERDOĞDU (İstanbul) – Bizim
ittifakımız gerçekten yok yani. Ya, bu para var mı, yok mu? Bizim niye
ittifakımız olsun ya?
NURETTİN CANİKLİ (Devamla) - Artık
bunları… Bakın, her şeyden önce, her şeyi bir tarafa bırakın bunların hepsi
birer iddiadır, iddiadır.
LEVENT GÖK (Ankara) – O dinlemeler yok
mu? Konuşmalar yalan mı? Ayakkabı kutuları yalan mı? 
AYKUT ERDOĞDU (İstanbul) – Tamam, adil
yargılansın, siz niye müdahale ettiniz? 
NURETTİN CANİKLİ (Devamla) - Bakın,
iddiadan sanki hükümmüş gibi kabul ederek bunu bu şekilde yayamazsınız, bunu bu
şekilde değerlendiremezsiniz, hüküm varmış gibi, sonuç olarak ortada bir
mahkeme kararı varmış gibi davranamazsınız. En yanlışı da budur bakın, en
yanlışı da, etik olmayanı da budur. 
AHMET TOPTAŞ (Afyonkarahisar) – Siz
ittifakı nereden çıkarıyorsunuz?
HALUK AHMET GÜMÜŞ (Balıkesir) –
Mahkemeyi niye engelliyorsunuz?
NURETTİN CANİKLİ (Devamla) - Eğer her
iddiadan yola çıkarak…
LEVENT GÖK (Ankara) – Biz beraber
yürümedik mi bu yollarda, beraber ıslanmadık mı yağan bu yağmurda? 
NURETTİN CANİKLİ (Devamla) – Her
iddiadan yola çıkarak insanlarla ilgili birtakım değerlendirme yaparsanız,
kişilerle, kurumlarla ilgili, bu ülke yaşanmaz hâle gelir, bir yere
varamazsınız, herkes zarar görür.
HALUK AHMET GÜMÜŞ (Balıkesir) – MİT
elemanına milletvekili statüsünü vermeye çalışıyorsunuz, dokunulmazlık
veriyorsunuz; kutlamak lazım bunları!
NURETTİN CANİKLİ (Devamla) - Soruyorum:
Bununla ilgili iddianın ötesinde bir şey var mı? Yok. Bakın, ne kadar çarpık,
ne kadar saçma, ne kadar anlamsız olduğunu biraz önce ifade ettim. Yani o sesi,
o ses kaydını yapanlar neden hemen o anda olaya müdahale edip görüntülerini
almıyorlar, onları ortaya çıkarmıyorlar? 
FARUK BAL (Konya) – Bunlar sahteyse siz
neden bugüne kadar bunun sahteliğini ispat etmediniz?
NURETTİN DEMİR (Muğla) – JİTEM’i
yasalaştırıyorsunuz, JİTEM’i!
NURETTİN CANİKLİ (Devamla) - Bu bile,
şu olay bile bu “tape”lerin hukuk dışı olduğunun, gerçek dışı olduğunun
göstergesi.
NURETTİN DEMİR (Muğla) – JİTEM’i
yasalaştırıyorsunuz.
NURETTİN CANİKLİ (Devamla) - Ama sonuç
itibarıyla bizim bu görüşümüz de bir iddiadır. Bütün bunların sonucunda kararı
verecek olan bellidir, hükmü verecek olan bellidir.
HALUK AHMET GÜMÜŞ (Balıkesir) – Bunlar
tarihe geçiyor, tarihe!
NURETTİN CANİKLİ (Devamla) - Herkesin
onu beklemesi gerekiyor değerli arkadaşlar. Oradan yola çıkarak algı
oluşturmak, insanların siyasi düşüncelerini, tercihlerini değiştirmeye çalışmak
demokratlık değildir. 
HALUK AHMET GÜMÜŞ (Balıkesir) – Tarihe
geçiyor, tarihe!
NURETTİN CANİKLİ (Devamla) -
Demokrasiyle bağdaştırılamaz, hukuk mantığıyla bağdaştırılamaz.
AYKUT ERDOĞDU (İstanbul) – Sayın
Canikli, eğer 1 milyar dolar varsa…
HALUK AHMET GÜMÜŞ (Balıkesir) – Hukuka
gidelim, hukuka.
NURETTİN CANİKLİ (Devamla) - Sadece
karalamadır, sadece insanların düşüncelerini kesinleşmemiş iddialarla
yönlendirmeye çalışmaktır. Âdeta bir millî irade hırsızlığıdır. Doğru, ifade
bu, doğrusu bu.
AYKUT ERDOĞDU
(İstanbul) – Ne alakası var ya!
NURETTİN CANİKLİ
(Devamla) – Ha, kesinleşir, bakarsınız. Nitekim, bakın, siyasilerle ilgili
geçmiş dönemlerde birtakım şeyler söylendi, bir kısmı yargılandı, bir kısmı
mahkûm oldu, bir kısmı beraat etti ama -beraat edenlerle ilgili olarak
söylüyorum- eğer o iddialardan yola çıkarak onlarla ilgili, partisiyle ilgili
bir kamuoyu oluşturmaya çalışılmış olsaydı –ki çalışılmıştı- bu büyük
haksızlık, hem şahsa haksızlık hem partisine haksızlık. 
HASAN HÜSEYİN
TÜRKOĞLU (Osmaniye) – Ama eskiden hâkimleri değiştirmediler, savcıları
değiştirmediler, polisleri sürgüne göndermediler, partisindeki şaibeli kişileri
hukukun önüne gönderdiler.
NURETTİN CANİKLİ
(Devamla)– Hükümden sonra ne gerekiyorsa yapılır, söylenmesi gereken ne varsa
söylenir. 
Yani, bakın,
iddia defterini açarsak bunun nerede duracağı belli olmaz arkadaşlar, bu doğru
değil, doğru bir yaklaşım değil. Herkesle ilgili iddia gündeme gelebilir,
geliyor nitekim ama buradan yola çıkarak…
AYKUT ERDOĞDU
(İstanbul) – Delil çok önemli, delil.
AYTUN ÇIRAY
(İzmir) – Ya, Ergenekon’da böyle konuşmuyordun, Balyoz’da böyle konuşmuyordun.
NURETTİN CANİKLİ
(Devamla) – …sanki olmuş gibi, sanki bu kesinleşmiş, hakkında bir hüküm varmış
gibi davranamazsınız. Aksi hâlde, o zaman bakın, CHP’li birçok kişiyle ilgili
de iddia vardır, mutlaka bulursunuz, bulunabilir. 
AYKUT ERDOĞDU
(İstanbul) – Hemen araştıralım, hemen araştıralım.
AHMET TOPTAŞ
(Afyonkarahisar) – Söyleyin, araştıralım.
HASAN HÜSEYİN
TÜRKOĞLU (Osmaniye) – “Savcıların kapısını kırın.” diyen hiç olmadı.
BAŞKAN – Sayın
milletvekilleri, lütfen…
NURETTİN CANİKLİ
(Devamla) – Buradan yola çıkarak bir soruşturma komisyonu kuracağız değerli
arkadaşlar, soruşturma komisyonu kuracağız. O yüzden, bekleyeceksiniz,
soruşturma komisyonu kuracağız, orada hepsi araştırılacak enine boyuna,
muhalefetten arkadaşlar da olacak, bütün Türkiye'nin gözü önünde bu çalışmalar
yürütülecek…
AYKUT ERDOĞDU
(İstanbul) – Ama çoğunluk sizde olacak, MİT’i değiştirin, Adalet Bakanlığını
değiştirin, parti devleti kurun! Ya, bırakın…
NURETTİN CANİKLİ
(Devamla) – …hiçbir şeyin kapatılması söz konusu değil, kimsenin kapatmaya gücü
yetmez. 
ALTAN TAN
(Diyarbakır) – Acele etmeyin, öbür seçime, öbür seçime inşallah! Üzmeyin
kendinizi, yavaş yavaş!
NURETTİN CANİKLİ
(Devamla) – Çok açık ifade ediyorum, hiçbir şeyi… 
HALUK AHMET
GÜMÜŞ (Balıkesir) – İşine gelenler böyle, işine gelmeyenler öyle.
NURETTİN CANİKLİ
(Devamla) – Bakın, altını çizerek söylüyorum ama bütün bunların iftira olduğu
zaten son seçimde de -vatandaşımızın kanaati olarak söylüyorum, hukuki açıdan
söylemiyorum, elbette hukuk karşısında ne gerekiyorsa yapılacak- vatandaşımızın
kanaati olarak ortaya çıkmıştır.
HASAN HÜSEYİN
TÜRKOĞLU (Osmaniye) – Hukuku kendinize göre evirdiniz çevirdiniz.
NURETTİN CANİKLİ
(Devamla) – Değerli arkadaşlar, bakın, 87’nci madde genel bir düzenlemedir,
88’inci madde özel bir düzenlemedir. 88’inci maddeye göre, komisyon ve Hükûmet
ancak iadesini isteyebilir komisyona, onun dışında hiç kimse, milletvekilleri
bu talepte bulunamaz. Bununla ilgili geçmiş dönemde sayısız kereler usul
tartışması açıldı, bunlar enine boyuna, bütün boyutlarıyla tartışıldı, kararlar
var. Yani, defalarca defalarca konuşulmuş, karara bağlanmış konular üzerinde
tekrar bu konuların gündeme gelmesini gerçekten ben anlamlı bulmuyorum.
Bu noktada,
Başkanlık görüşünün doğru olduğunu, uygulamasının doğru olduğunu ifade eder,
hepinizi saygıyla selamlarım. (AK PARTİ sıralarından alkışlar)
BAŞKAN – Teşekkür ederim Sayın Canikli.
KAMER GENÇ (Tunceli) – Sayın Başkan,
efendim “Paralel devletle irtibatınız var.” dedi yani Fetullah Gülen’le bizim irtibatımızın
olduğunu söyledi. 
NURETTİN CANİKLİ (Giresun) – Öyle bir
şey söylemedim ben.
ÖZGÜR ÖZEL (Manisa) – Sizin
irtibatınızın kesildiği doğru ama kimle irtibatlandıklarını daha bilmiyorum.
KAMER GENÇ (Tunceli) – Sayın Canikli
ilişkilerimizin olduğunu yani ittifakımızın olduğunu söyledi.
BAŞKAN – “Hayır, söylemedim.” diyor.
KAMER GENÇ (Tunceli) – Dedi efendim,
dedi.
ÖZGÜR ÖZEL (Manisa) – Söyledi ya, nasıl
söylemedi?
NURETTİN CANİKLİ (Giresun) –
Tutanaklara bakalım Sayın Başkan.
BAŞKAN – Sayın Genç, nasıl olsa
vaktimiz var, tutanakları getirteceğim. Ben duymadım, kendisi de reddediyor.
AHMET TOPTAŞ (Afyonkarahisar) –
“Stratejik ortak.” dedi Sayın Başkan. “Demedim.” diyor kendisi ama tutanakta
var.
BAŞKAN – Tamam, bakacağım tutanaklara.
Bir yere gitmiyoruz, buradayız. Yani Hatip’in beyanı var ki: “Böyle bir şey
demedim.” Ben de bakacağım.
NURETTİN CANİKLİ (Giresun) – “Tape”leri
yayınlayanlar için söylüyorum.
BAŞKAN – Aleyhte olmak üzere, İzmir
Milletvekili Sayın Oktay Vural. (MHP sıralarından alkışlar)
OKTAY VURAL (İzmir) – Teşekkür ederim
Sayın Başkan.
Açtığınız usul tartışması, bir maddenin
ya da tümünün komisyona iadesine ilişkin bir değişiklik önergesi
verilemeyeceğine ilişkin. Çünkü bu talebin ancak esas komisyon ya da hükûmet
tarafından verileceğini söylüyor. O zaman, kanun koyucu 87’nci maddede neden
böyle bir iradeyi ortaya koymuş. Dolayısıyla, böyle bir irade ortadayken bu
iradenin ne şekilde tezahür edeceğine ilişkin Başkanlık Divanı bir görüş
oluştursa. Yani, milletvekilleri… Diyor ki, aynen, değişiklik önergeleriyle
ilgili: “Tümünün veya bir maddenin komisyona iadesi hakkında milletvekilleri,
esas komisyon veya Hükûmet değişiklik önergeleri verebilir.” Şüphesiz, kanunda
veya İç Tüzük’te aksine hüküm yoksa.
Şimdi, ben istirham ediyorum -öyle,
hemen araştırıyorlar, yapıyorlar- bir milletvekilinin bu İç Tüzük çerçevesinde
bir maddenin iadesi ya da tümünün iadesiyle ilgili bir önerge verebilmesini
mümkün kılacak olay nedir? Bunu bir söyleyin, milletvekilleri de bilsin, “Ancak
bu zaman verebiliriz.” diye bilsin, o zaman biz de deriz ki bu maddenin gereği
yapılmış. Yani kanun koyucu gereksiz bir işlem mi yapmış? O zaman, kanun
koyucunun iradesinin nasıl gerçekleştirileceğini Divan olarak, Meclis
Başkanlığı olarak sizin orada belirlemeniz lazım. 
Bu bakımdan, “Bu fazladan bir maddedir,
lüzumsuz yazılmıştır.” şeklinde bir yaklaşım tarzı, bir yorum, kısıtlayıcı bir
yorumdur. Oysa, bu konuda milletvekillerinin hakkını genişletici yoruma tabi
tutmak gerekir. Önemli olan burada, hakları genişletmektir, kısıtlamak değil.
Alabildiğine özgürce millet iradesini burada gerçekleştirmek için elindeki
imkânları, kısıtlı imkânları kullanacak. Bu bakımdan, bununla ilgili, bu 87’nci
maddedeki “komisyona iade” hükmünün ne zaman icra edileceğini,
milletvekillerinin böyle bir hakkı olup olmadığını doğrudan doğruya Meclis
Başkanlığı bir belirlese son derece faydalı olacak. 
Bu bakımdan, bu konuda daha önce usul
tartışmaları yapılmıştır ama nedense bu usul tartışmaları yapılırken İç
Tüzük’le ilgili bu maddenin hep uygulanmamasına yönelik örnekler veriliyor. Ben
istirham ediyorum, ne zaman uygulandığına ilişkin bir örnek çıkartın ya da
uygulayın. Bu maddenin uygulanması bence önemli. Hangi gerekçeyle komisyona
iadesi isteniyor, doğrusu onu bilemiyorum çünkü bu iadeyle ilgili gerekçenin de
ortaya konulması gerekir. Fakat, gerçekten, burada ortaya koyduğunuz bu irade,
Meclis Başkanının ortaya koyduğu irade, milletvekillerinin haklarını hep
kısıtlayıcı.
Şimdi temel kanun görüşüyoruz. Bunun
neresi temel kanundur? “İrade öyle istedi. İrade öyle istedi...” Yani
bununla ilgili her kanunun temel kanun yapılması mümkünse o zaman 91’inci
maddeye bu kadar şeyi niye yazmış, yani bu kanun koyucu niye yazmış? Bu 91’inci
maddede yazmış, “Bir hukuk dalını sistematik olarak bütünüyle veya kapsamlı olarak
değiştirecek biçimde genel ilkeleri içermesi…”, “…özel kanunların dayandığı
temel kavramları göstermesi…” Bütün bunların hepsini yazmış. Niye yazmışlar
bunları? İşleri güçleri yok, bunlar, almışlar, bunları yazmışlar. “E ne var
canım, biz -çoğunluk iradesi- yaparız.” Bu hukuku kim uygulayacak? Meclis
Başkanlığı. Şimdi, Meclis Başkanlığı kendi hukukunu tatbik edemiyorsa
vatandaşın hukukuna Millet Meclisi olarak nasıl sahip çıkacağız? Oradan bizi
izleyen vatandaşlar “Yahu, siz milletvekilisiniz de sizin burada hukukunuz
yazıyor, bu hukuka Meclis Başkanlığı uymuyor. Siz bunu temin edemiyorsunuz.”
diye bir eleştiride bulunduğu zaman ne cevap vereceksiniz? Meclis Başkanlığının
bu İç Tüzük’e, hukuka uyması gerekiyor, bu hukuka uydurması gerekiyor. Her şey
çoğunluk iradesiyle olmaz ki, birileri “Yok.” diyecek. Çoğunluk iradesi olarak
“Ben, arkadaş, hiçbirini görüşmeden onaylamak istiyorum.” dedi. “Evet.” mi
diyeceğiz? 
O bakımdan, Meclis Başkanlığı,
maalesef, Türkiye Büyük Millet Meclisi İçtüzüğü’nün layıkıyla uygulanmasını
temin edecek bir irade ortaya koyamamaktadır, çoğunluk iradesinin güdümündedir.
Oysa artık çoğunluk iradesinin Meclis Başkanlığı değildir, Türkiye Büyük Millet
Meclisinin İç Tüzük’ünü uygulayacak bir Meclis Başkanlığı gerekiyor. Hiçbir
şeye “Hayır.” denmiyor. Bu konularla ilgili, hep, çoğunluk iradesinin isteği
doğrultusunda Meclis Başkanlığının çalışması, gücü elinde bulunanın kendi
hukukunu oluşturması gerekmektedir ki böyle bir hukuk gerçekten hukukun
üstünlüğünü sağlamaz. 
O bakımdan, bununla ilgili, Meclis
Başkanlığının İç Tüzük’ü…
(Mikrofon otomatik cihaz tarafından
kapatıldı)
OKTAY VURAL (Devamla) - …layıkıyla
uygulanmasını temin edecek girişimlerde bulunmadığı için bu uygulamanın
aleyhinde olduğumu ifade etmek istiyorum. 
Teşekkür ederim. (MHP sıralarından
alkışlar)
BAŞKAN – Teşekkür ederim Sayın Vural. 
Lehte son söz, Şırnak Milletvekili
Sayın Hasip Kaplan.
Buyurun Sayın Kaplan.
HASİP KAPLAN (Şırnak) – Sayın Başkan,
değerli milletvekilleri; Türkiye’yi çok çok ilgilendiren, çok önemli bir kanun
teklifini, Millî İstihbarat Teşkilatıyla ilgili 15 maddelik bir teklifi
görüşüyoruz. 
1920, şimdi
2014; yani insan yaşamına sığdırırsanız, çocukluk, delikanlılık, gençlik,
ergenlik, olgun yaşlar, yaşlılık, bütün aşamaları geçmiş bu Meclis. Fakat çok
ciddi bir konuyu, Türkiye'nin gündemini son derece etkileyecek bir konuyu
ilgili hiçbir kamu kurumuyla tartışamıyoruz, konuşamıyoruz Mecliste. Yani,
Millî Savunma Bakanlığıyla konuşamıyoruz, Emniyet Genel Müdürlüğüyle,
jandarmayla, istihbarat örgütleriyle, uzmanlarıyla, sivil toplum
kuruluşlarıyla, bu konuda ilgisi bilgisi olanlarla konuşup tartışamıyoruz
Komisyonda ve öyle bir teklif geliyor ki bu teklif Anayasa’ya aykırı, İç
Tüzük’e aykırı; sadece bir komisyonda görüşüyoruz, İçişleri Komisyonunda. Oysaki
bu teklifin, arkadaşlar, Anayasa boyutu var çünkü 2001’de değişiklikler
yapıldı. Burada Avrupa Birliği süreciyle bağlantılı olarak yapılan değişiklerin
birkaçını okumak istiyorum size. Bu Anayasa’dır, Kenan Evren yapmıştır ama
2001’de bu Meclis değiştirmiştir. Dikkatinizi çekiyorum darbe değişikliği
değil. Avrupa Birliği süreci kapsamında koalisyon hükûmetleri döneminde,
rahmetli Ecevit döneminde çıkmıştır; bunu da bir daha hatırlatmak istiyorum.
“Kişi hürriyeti
ve güvenliği” 19’uncu madde, “Özel hayatın gizliliği ve korunması” 20’nci
madde, “Konut dokunulmazlığı” 21’inci madde, “Haberleşme hürriyeti” 22’nci
madde. Hadi ben, düşünce özgürlüğüne, örgütlenme özgürlüğüne, basın
hürriyetine, diğerlerine, bilmem neye girmeyeyim; bütün bunları ihlal eden bir
kanun teklifi geliyor ama Anayasa Komisyonunda görüşülmüyor arkadaşlar. Adalet
boyutu var, Adalet Komisyonuna gitmiyor. Madalya veriyorsun, yalan makinesine
bağlıyorsun, “Her türlü görevi verir.” diyorsun, özel mahkeme kuruyorsun, özel
yetkili savcı atıyorsun, Adalet Komisyonunda görüşmüyorsunuz bunu. Yangından
mal mı kaçırıyorsunuz ya? Ne bu? Bu telaş ne? Bu acele ne? Derdiniz nedir
sizin? Doğru dürüst bir yasa bu Mecliste yapamayacak mıyız, yüz yıl geçti
aradan gayrı, yetmiyor mu? İç Tüzük’e uyma, Anayasa’ya uyma; hiçbir şeye
uymazsanız vatandaş da size uymaz, her türlü şey olur. 
Arkadaşlar, 91’inci madde İç Tüzük’te
çok açık: Temel kanunlar bir hukuk dalıyla ilgilidir. Siz 15 maddeye bile temel
kanun diye çabucak görüşelim. derseniz oy çokluğunuza dayanarak, size gülerler,
hukuk nosyonunuza gülerler, hukuk bilginize gülerler, İç Tüzük’ü okuyup
anlamamış parmaklarınıza gülerler. Yazıktır, günahtır bu kadar hor kullanmayın
bunu. Ben demin bir söz kullandım “Temel’in aklına bile gelmez 15 maddeyi temel
kanun yapmak.” diye. Temel’den de, Temel fıkralarındaki o güzel betimlemeden
dolayı da bütün Karadeniz halkından ve Lazlardan özür diliyorum. Asla aklıma
öyle bir düşünceyi söylemek gelmedi. Ama, Allah aşkına yani siz ne yapmak
istiyorsunuz? Yani “Parmak kaldırdık, oldu.” olmuyor kardeşim. “30 Şubatta
yürürlüğe girecek.” diye yazın bunun arkasına, kaldırın parmağınızı bakalım
olacak mı? Hem Anayasa’ya aykırı hem İç Tüzük’e aykırı hem sınırsız dinleme var
hem operasyon var içeride, dışarıda; bu kadar hayati bir konuyu doğru dürüst
burada tartışamıyoruz. Yazıklar olsun arkadaşlar! Yazıklar olsun bu seviyeye,
bu duruma gelişe! Yazıklar olsun demokrasinin bu hâline! Başka bir şey
demiyorum ama bunu değiştireceğiz, asla bu, böyle sürmeyecek arkadaşlar. (BDP
sıralarından alkışlar) 
BAŞKAN – Teşekkür ederim Sayın Kaplan. 
Tutumumda bir değişiklik olmamıştır. 
Bir diğer itiraz var, onu okuyacağım. 
Sayın Oktay Vural’ın teklifin
Anayasa’ya aykırılığı itirazına ilişkin yazılı başvurusu Başkanlığımıza
ulaşmıştır. 
Şimdi bu itiraza ilişkin
Başkanlığımızın görüşünü kısaca açıklamak istiyorum:
VII.- BAŞKANLIĞIN GENEL
KURULA SUNUŞLARI (Devam)
D) Açıklamalar (Devam)
2.- Başkanlığın, İzmir
Milletvekili Oktay Vural’ın 563 sıra sayılı Kanun Teklifi’nin Anayasa’ya
aykırılık nedeniyle Komisyona iade edilmesi ve temel kanun olarak görüşülmemesi
gerektiğine dair önergesinin işleme alınamayacağına ilişkin açıklaması
BAŞKAN - Bilindiği üzere, İç Tüzük’ün
38’inci maddesine göre, komisyonlar, kendilerine havale edilen tasarı ve
tekliflerin ilk önce Anayasa’nın metin ve ruhuna aykırı olup olmadığını tetkik
etmekle yükümlüdürler. Komisyon, Anayasa’ya aykırı gördüğü tasarı veya teklifi
maddelerine geçmeden reddetmek zorundadır. 
İçişleri Komisyonu, teklifi Anayasa’ya
aykırı görmeyerek raporunu Başkanlığımıza intikal ettirmiş ve teklif,
gündemimizdeki yerini almıştır. Genel Kurulda teklifin tümü üzerindeki
görüşmeler sırasında Anayasa’ya aykırılık iddialarının dile getirilmesi mümkün
olup Genel Kurulun teklifin tümü üzerindeki görüşmelerden sonra Anayasa’ya
aykırılık iddialarını ciddi görerek maddelere geçilmesini reddetme yetkisi
bulunmaktadır. 
Yine İç Tüzük’ün 84’üncü maddesine
göre, teklifin belli bir maddesinin Genel Kurulda görüşülmesi sırasında
Anayasa’ya aykırı olduğu gerekçesiyle reddini isteyen önergeler diğer
önergelerden önce oylanır. 
Görüldüğü gibi, bir tasarı veya
teklifin Anayasa’ya aykırı görülmesi hâlinde gerek komisyonda gerek Genel
Kurulda reddedilmesine olanak tanıyan çok sayıda kural bulunmaktadır. Bu
nedenle, teklifin görüşmelerinin başında Anayasa’ya aykırılık iddialarına
ilişkin başvurunuzun işleme alınmasının İç Tüzük’e uygun olmadığını
düşünmekteyim. 
Çankırı Milletvekili Sayın İdris Şahin
ve Niğde Milletvekili Sayın Alpaslan Kavaklıoğlu’nun Devlet İstihbarat
Hizmetleri ve Millî İstihbarat Teşkilatı Kanununda Değişiklik Yapılmasına Dair
Kanun Teklifi ile İçişleri Komisyonu Raporu Başkanlıkça esas olarak havale
edildiği İçişleri Komisyonunca görüşülerek rapora bağlanmış ve rapor Başkanlığa
24/2/2014 tarihinde sunulmuştur. 
Türkiye Büyük Millet Meclisi
Başkanlığınca Komisyon Raporu bastırılarak 25/02/2014 tarihinde
milletvekillerine dağıtılmış ve Genel Kurulun gündemine girmiştir.
Başkanlığımızın da gündeme girmiş bir tasarı ve teklifi işleme almama,
gündemden çıkarma veya komisyona iade etme yetkisi bulunmamaktadır.
Ayrıca, temel kanunla ilgili itiraza
ilişkin görüşüm şu şekildedir: İç Tüzük’ün 91’inci maddesine göre, tasarı ve
tekliflerin Genel Kurulda bölümler hâlinde görüşülmesine ve her bölümün en çok
otuz maddeyi geçmemek kaydıyla Hükûmetin, esas komisyonun veya grupların
teklifi, Danışma Kurulunun oy birliğiyle önerisi üzerine veya Danışma Kurulunda
oy birliği sağlanamaması hâlinde siyasi parti gruplarının önerisi üzerine Genel
Kurulca karar verilebilir. 
Bir kanun tasarı ve teklifinin temel
kanun olarak değerlendirilmesi hususunda Başkanlığımızın bir takdir yetkisi
bulunmamaktadır. Bu teklifin temel kanun olarak görüşülmesine ilişkin biraz
önceki Adalet ve Kalkınma Partisi grup önerisi Genel Kurul tarafından kabul
edilmiştir. Alınan karara uygun olarak teklifin görüşmelerinin temel kanun
olarak sürdürülmesinin gerektiği kanaatindeyim. Başkanlığımızın bu konuda bir
takdir yetkisi bulunmamaktadır.
OKTAY VURAL (İzmir) - Sayın Başkan…
BAŞKAN - Efendim, buyurun.
OKTAY VURAL (İzmir) – Şimdi, öncelikle,
tabii, iki konuyu birleştirerek değerlendirme yaptınız. Her şeyden önce,
gerçekten, bu açıklamayı, Divanın yaptığı, Meclis Başkanının yaptığı bu
açıklamayı çok yadırgadığımı ifade etmek istiyorum. O zaman Meclis Başkanlığı
ne yapar? “Çoğunluk iradesi bunu yaptı, ne yapayım? Danışma Kurulu böyle
getirdi, ne yapayım?” O zaman yani Meclis Başkanlığı, istirham ediyorum, ne
yapar?
KAMER GENÇ (Tunceli) – Çıksın aradan
Meclis Başkanlığı.
ÜNAL KACIR (İstanbul) – Görmüyor musun
ne yaptığını? Yeni mi geldin Meclise?
OKTAY VURAL (İzmir) – Yani, böyle
alınmış yani İç Tüzük’e aykırı olduğu açık olan bir konuyla ilgili “Efendim,
Danışma Kurulu, Meclis Genel Kurulu kabul etti, ne yapayım?” Yapılacak iş, ne
varsa, onu bize gönderirse Meclis Başkanımız başka işlerle uğraşmak yerine,
bunlarla ilgili gönderirse daha uygun olur.
Bir diğeri de, yaptığınız açıklamada,
biz Anayasa’ya aykırılık önergesi verdik. Yaptığınız açıklama, tutumunuz,
doğrudur… 
ÜNAL KACIR (İstanbul) – Okuduğunuz şey
İç Tüzük, uygulanan da İç Tüzük, fiilî uygulanan İç Tüzük.
OKTAY VURAL (İzmir) – Tutumunuz aynen
şunu söylüyor: “Bu görüşmeler, tümü üzerindeki görüşmeler yapıldıktan sonra bu
önerge işleme alınacaktır.” demişsiniz, katılıyorum. Dolayısıyla, bununla
ilgili bu irade beyanınız çerçevesinde bu önergemin bu görüşmeler, tümüyle
ilgili görüşmelerden sonra ele alınacağını Başkanlık olarak, tutum olarak
belirlemiştir. Ben bu önergenin görüşüleceğine ilişkin Başkanlığın ortaya
koyduğu iradeyi…
NURETTİN CANİKLİ (Giresun) – Hayır,
maddelerde görüşülecektir. 
OKTAY VURAL (İzmir) – Hayır efendim.
NURETTİN CANİKLİ (Giresun) – Öyle…
MEHMET DOĞAN KUBAT (İstanbul) - Her
madde için.
NURETTİN CANİKLİ (Giresun) – Her madde
için.
OKTAY VURAL (İzmir) – Bakın, açıklama
tümüyle…
MEHMET DOĞAN KUBAT (İstanbul) – Tümüyle
ilgili demedim.
OKTAY VURAL (İzmir) – Bana
gönderdiğiniz 84’üncü maddeyle ilgilidir. “Tümüyle ilgili görüşmelerden sonra
Anayasa’ya aykırılık sebebiyle Meclisin tümünü reddetmesi mümkündür.” dendiğine
göre, Anayasa’ya aykırılık iddiasını ileri sürdüğüme göre bu görüşmelerden
sonra bu önergenin işleme alınacağını bildirmişsiniz. Dolayısıyla, evet,
doğrudur, görüşmelerden sonra… Zaten benim “Görüşmeden önce alın.” diye bir
iddiam yok çünkü görüşmelerden sonra olması gerekiyor. Görüşmelerden sonra,
görüşmeler yapılır, aynen maddelerle ilgili önerge olduğu gibi tümünün de
Anayasa’ya aykırı olduğuna ilişkin önergemiz konuşulur, ona göre de Meclis
Genel Kurulu bu önergeyi reddederse tümünün oylamasına geçersiniz ve böyle de
tecelli eder.
Teşekkür ediyorum.
NURETTİN CANİKLİ (Giresun) - Ne okuduğu
belli, kayıtlar belli Sayın Başkanım, kayıtlara bakarız.
OKTAY VURAL (İzmir) - Hayır efendim,
belli. 
NURETTİN CANİKLİ (Giresun) – Tamam,
kayıtlara bakarız. 
OKTAY VURAL (İzmir) - Belli efendim. 
Yani eğer öyle değilse efendim, bu
tamamen usule aykırı çünkü oradaki açıklamanız çok önemli. 
AHMET TOPTAŞ (Afyonkarahisar) - Bakalım
tutanaklara.
ÜNAL KACIR (İstanbul) - Oradan bir şey
çıkmaz. On iki senelik tecrübe gösteriyor ki bundan bir şey çıkmaz. 
BAŞKAN – Şimdi, tekrar okuyorum Sayın
Vural. 
“İçişleri Komisyonu, teklifi
Anayasa’ya aykırı görmeyerek raporunu Başkanlığımıza intikal ettirmiş…”
OKTAY VURAL (İzmir) - O bizi bağlamaz
tabii.
BAŞKAN – “…ve teklif, gündemimizdeki
yerini almıştır. Genel Kurulda teklifin tümü üzerindeki görüşmeler sırasında
Anayasa’ya aykırılık iddialarının dile getirilmesi mümkün olup Genel Kurulun
teklifin tümü üzerindeki görüşmelerden sonra Anayasa’ya aykırılık iddialarını
ciddi görerek maddelere geçilmesini reddetme yetkisi bulunmaktadır.”
OKTAY VURAL (İzmir) – Tamam, demek ki
Anayasa’ya aykırılık iddialarının oylanmadan önce görüşülmesi gerekiyor, açık.
ÜNAL KACIR (İstanbul) - Hayır, hayır. 
FARUK BAL (Konya) – Doğru.
ÜNAL KACIR (İstanbul) - Reddetmek için…
Reddetmede bir kriter olacak. 
OKTAY VURAL (İzmir) – Yani bunu böyle
ifade etmişsiniz. Yani Anayasa’ya aykırılıkla ilgili sözel bir iradeyi, bir
önergeye çevrilmemiş bir iradeyi müşahhas olarak o oylamada oylandığı… Böyle
bir şey olabilir mi? 
NURETTİN CANİKLİ (Giresun) - O zaman
konuşuruz Sayın Başkanım, o zaman görüşürüz efendim.
OKTAY VURAL (İzmir) – Anayasa’ya
aykırılıkla ilgili iddialar geldiği zaman oylamadan önce dikkate alınacaktır.
Ayrıca, Komisyonun, komisyonlarda tümüyle ilgili… Bakın, Komisyon, efendim,
tümüyle ilgili Anayasa’ya aykırılık iddiasını görüştü mü? Görüştü. Peki,
Komisyonun sahip olduğu bu hakka Genel Kurul niye sahip olmasın? Böyle bir şey
olabilir mi? Yani “Komisyon görüştü, siz görüşmeyin.” Böyle bir iddia olabilir
mi?
NURETTİN CANİKLİ (Giresun) – Hayır,
maddelerde önergeler veriliyor Sayın Başkan.
OKTAY VURAL (İzmir) – Ben, tümüyle
ilgili Komisyonun yaptığı yanlıştır, Genel Kurul iradesini arıyorum ve bu
bakımdan da tümünün reddedilme imkânı varken bir maddenin reddedilmesi hâlinde
diğer madde ne olacak? 
NURETTİN CANİKLİ (Giresun) - O madde
için de vereceksiniz önerge.
OKTAY VURAL (İzmir) - O zaman tümüyle
ilgili iddianın görüşmelerden sonra uygulanması gerekir. “Anayasa’ya aykırılık
iddiası” dendiğine göre, ben önergeyle bunu dile getirdiğime göre öncelikli
olarak bu talebimin görüşmelerden sonra uygulanması gerekmektedir, açık.
KAMER GENÇ (Tunceli) – Sayın Başkanım, Meclisin yönetimi Meclis
Başkanına aittir. Meclis Başkanı Meclisi yönetirken öncelikle Anayasa’ya aykırı
olan önergeleri işleme koyması lazım. Eğer Meclis Başkanlık Divanının, Meclisi
yöneten Divanın elinde bir yetki yoksa o zaman kendisi oradan kalkar, AKP Grubu
Meclisi yönetir, başka çaresi yok. Yani diyorsunuz ki… İşte, zaten çoğunluk,
gözleri körelmiş, hukuk tanımıyor, Anayasa’yı tanımıyor, hak tanımıyor,
diktatörlük kuruyorlar. Diktatörlükle bu Meclis yönetilemez ki yani. (AK PARTİ
sıralarından gürültüler)
NURETTİN CANİKLİ (Giresun) – Sayın Başkan, böyle bir usul yok. Bakın,
biz buna saygı gösteriyoruz ama bu kadarı fazla. Sayın Başkan, lütfen...
KAMER GENÇ (Tunceli) – Az, az, benim söylediklerim az!
ÜNAL KACIR (İstanbul) – Otur yerine be, haydi!
MEHMET METİNER (Adıyaman) – Bize de haksızlık etmeyin lütfen ya! Aynı
nakaratlar ya, saatlerce dinlemek zorunda değiliz ki!
OKTAY VURAL (İzmir) – Efendim, Meclis Başkanlığı…
BAŞKAN – Sayın Vural…
OKTAY VURAL (İzmir) – Bir de ben tümünün Anayasa’ya aykırılık iddiasını
nasıl Meclise oylatacağım? Bu önergemi hangi hâlde işleme koyacaklar? Bir de
bunu düşünseler, tümü aykırı diyorum.
BAŞBAKAN YARDIMCISI BEŞİR ATALAY (Kırıkkale) – Öyle bir şey yok, madde
madde. Anayasa madde madde diyor.
BAŞKAN – Şimdi, 81’inci maddeye göre: “Maddelerine geçilmesi veya tümü
kabul edilmeyen kanun tasarı ve teklifleri, Genel Kurulca reddedilmiş olur.”
Dolayısıyla oylama, aynı zamanda Anayasa’ya uygun olup olmadığına dair bir
sonuçtur.
OKTAY VURAL (İzmir) – Hayır efendim, öyle bir şey olabilir mi yani?
ÜNAL KACIR (İstanbul) – Oldu oldu, hep öyle oldu.
OKTAY VURAL (İzmir) – O zaman Anayasa’ya aykırılıkla ilgili önergenin anlamı
nedir? Anayasa’ya uygunluğuyla ilgili önerge müşahhas bir önergedir ve diğer
önergelerden öncelikle okutulması gerekiyor biliyorsunuz.
BAŞKAN – Sayın Vural, şimdi, bütünüyle ilgili önergeniz işleme
alınmayacaktır. 
Usul tartışması açabilirim. İstiyor musunuz?
OKTAY VURAL (İzmir) – Efendim, istirham ediyorum, bu Meclis Başkanlığı
hangi görevleri yapabileceğimizi bir yazsa da…
NURETTİN CANİKLİ (Giresun) – Meclis Başkanlığıyla bir alakası yok, İç
Tüzük’e göre böyle Sayın Başkanım.
BAŞKAN – Anladım da şimdi usul tartışması…
OKTAY VURAL (İzmir) – Ha bire usul tartışması açıyorsunuz.
Yani bunlarla ilgili bir de şu olsa: Anayasa’ya aykırılık… Ben şunu
istirham ediyorum: Bu teklifin tümüyle Anayasa’ya aykırılığına ilişkin bir
iddiamı Meclise getireceğim, ne zaman getirebilirim ya?
NURETTİN CANİKLİ (Giresun) – Maddeler
görüşülürken , İç Tüzük açık.
OKTAY VURAL (İzmir) – Maddelerle olur
o, maddeler olur, tümü olmaz işte, tümü olmaz. 
NURETTİN CANİKLİ (Giresun) – İç Tüzük
öyle söylüyor. 
OKTAY VURAL (İzmir) – Böyle bir şey
olabilir mi ya!
BAŞKAN – Sayın Vural, usul tartışması
açmak istiyor musunuz? 
OKTAY VURAL (İzmir) – Efendim? 
BAŞKAN – Usul tartışması…
OKTAY VURAL (İzmir) – Ne olacak, usul
tartışması açsak ne olacak? 
BAŞKAN – Ne yapayım canım, şimdi başka
yolu yok! 
OKTAY VURAL (İzmir) – Üç dakika, beş
dakika konuşmak için… Böyle bir şey olur mu ya Sayın Başkan? 
YUSUF HALAÇOĞLU (Kayseri) – Sayın
Başkan…
BAŞKAN – Birleşime on dakika ara
veriyorum. 
Kapanma Saati:
18.20
BEŞİNCİ OTURUM
Açılma
Saati:18.34 
BAŞKAN: Başkan
Vekili Meral AKŞENER
KÂTİP ÜYELER:
Bayram ÖZÇELİK (Burdur), İsmail KAŞDEMİR (Çanakkale)
----- 0 -----
BAŞKAN - Sayın milletvekilleri, Türkiye
Büyük Millet Meclisinin 74’üncü Birleşiminin Beşinci Oturumunu açıyorum.
563 sıra sayılı Kanun Teklifi’nin
görüşmelerine devam edeceğiz. 
Komisyon burada, Hükûmet burada. 
MEHMET AKİF HAMZAÇEBİ (İstanbul) –
Sayın Başkan…
ADİL ZOZANİ (Hakkâri) – Sayın Başkan,
tatile mi ayrılacaksınız? Sadık Bey geldi de görev değişimi mi olacak?
BAŞKAN – Hayır, yok.
Buyurun. 
MEHMET AKİF HAMZAÇEBİ (İstanbul) – Bu
87’nci maddeyle ilgili olarak teklif veya tasarının tümünün Anayasa’ya
aykırılığı konusunda verilen önergelerin teklif veya tasarının tümünün
görüşülmesine geçmeden önce görüşülmesi İç Tüzük’ün 80’inci maddesinin amir
hükmüdür. Uygulama yanlış yürütülmüş olabilir, yanlış yorumlanmış olabilir ama
madde dikkatle okunduğunda, 88’inci madde bağlantısı dikkatle
değerlendirildiğinde, bu gayet açık bir şekilde ortaya çıkmaktadır. 
Ben bu uygulamanın değiştirilerek, İç
Tüzük’ün 80’inci maddesine uygun olarak bu önergelerin işleme konulması
gerektiğini düşünüyorum. Eğer biraz önce yaptığınız açıklamalar çerçevesinde
görüşünüz hâlâ aynı yönde devam edecekse usul tartışması açıyorum. 
BAŞKAN – Buyurun.
MEHMET DOĞAN KUBAT (İstanbul) – Lehte.
NURETTİN CANİKLİ (Giresun) – Efendim,
bir dakika…
Hayır Sayın Başkanım, biraz önce bu
konuyu konuştuk. Usul tartışması bunun için açıldı Sayın Başkanım. 
OKTAY VURAL (İzmir) – Hayır, o
Anayasa’ya aykırılıkla ilgiliydi.
Aleyhte efendim.
BAŞKAN – Hayır, o bir diğer itirazla
ilgili.
NURETTİN CANİKLİ (Giresun) – Hayır,
87’nci maddeyle ilgili efendim. 
BAŞKAN – Sayın Kamer Genç’in itirazıyla
ilgili açtık, şimdi bununla ilgili açıyoruz.
OKTAY VURAL (İzmir) – Aleyhte. 
BAŞKAN – Sayın Vural aleyhte, Sayın
Hamzaçebi aleyhte, Sayın Kubat lehte.
Lehte bir boş var, Sayın Canikli.
NURETTİN CANİKLİ (Giresun) – Lehte. 
ADİL ZOZANİ (Hakkâri) – BDP adına Altan
Tan.
BAŞKAN – Evet, aleyhte ilk söz Sayın
Akif Hamzaçebi’nin.
Buyurunuz. (CHP sıralarından alkışlar)
X.- USUL HAKKINDA GÖRÜŞMELER
(Devam)
2.- Görüşülen kanun tasarı ve
tekliflerin tümünün Anayasa’ya aykırılığı konusunda verilen önergelerin
görüşmelerinin teklif veya tasarının görüşmelerine geçmeden önce yapılmasının
İç Tüzük hükümlerine uygun olup olmadığı hakkında
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; şimdi, tartışmanın konusu şu: İç
Tüzük’ün 80’inci maddesine göre bir tasarı veya teklif Genel Kurulda
görüşülürken bu teklif veya tasarının tümünün Anayasa’ya aykırılığı konusunda
milletvekilleri önerge verebilir. Bu, 87’nci maddede gayet açık bir şekilde
düzenlenmiş. Maddenin devamında, ayrıca maddelerle ilgili olarak da Anayasa’ya
aykırılık önergelerinin verilebileceği düzenlenmiştir. Maddelerle ilgili olarak
Anayasa’ya aykırılık önergeleri verilmesi hâlinde her madde için verilecek olan
önerge sayısı, toplam önerge sayısı 7’yi geçmiyor ama tümüyle ilgili olarak
verilecek olan Anayasa’ya aykırılık önergesinin bu 7 sınırlamasıyla herhangi
bir ilgisi bulunmamaktadır. 88’inci maddede yer alan metnin veya herhangi bir
maddenin -yani tüm teklif veya tasarı metniyle- Anayasa’ya aykırı olduğu
gerekçesiyle komisyona geri çekilmesi konusunda, esas komisyon ve hükûmetin
yetkili olduğu konusundaki düzenleme, sadece ve sadece esas komisyon veya
hükûmetin bu konudaki yetkisini düzenleyen bir içeriğe sahiptir. Yani 88’inci
maddede “Teklifin veya tasarının tümünün ancak ve ancak esas komisyon veya
hükûmet tarafından komisyona iadesi istenebilir.” şeklinde bir düzenleme
yoktur, böyle bir şey yok. Esas komisyon veya hükûmet, 87’nci maddedeki
düzenlemeden bağımsız olarak teklif veya tasarının tümünün komisyona iadesini
isteyebilir. Ama esas komisyon veya hükûmette olan bu yetki, ayrıca 87’nci
maddeye göre milletvekillerinde de vardır. Dolayısıyla, bu teklifin tümünün
Anayasa’ya aykırı olduğu konusundaki bir önerge, teklif veya tasarının tümünün
görüşülmesine geçmeden önce görüşülmek zorundadır. Bu önerge kabul edilirse
Genel Kurul tarafından, teklif veya tasarı olduğu gibi komisyona iade edilir.
Ben bunda hiçbir tereddüt görmüyorum. 
Türkiye Büyük Millet Meclisi Başkanlığı
“Bizim uygulamamız bu şekilde.” diye bir gerekçeyle karşımıza çıkabilir ama
yanlış emsal, emsal olmaz. Uygulama yanlış yürütülmüş ise bu yanlışlık fark
edildiği andan itibaren düzeltilir. Bu yanlışlık gayet açık, net bir şekilde
bugün ortaya çıkmıştır. Şimdi Başkanlığa düşen, bu yanlışlığı geçmiş
uygulamalara dayanarak savunmak değil, tam tersine bunu düzelterek bu
yanlışlığa son vermektir. Başkanlığın yapması gereken budur.
Şimdi ben şunu hatırlıyorum: 12 Eylül
2010 referandumuna giderken, referandum konusu olan Anayasa değişiklikleri
milletimize “artık üstünlerin hukuku değil, hukukun üstünlüğü” gibi kulaklara
çok hoş gelen bir cümleyle sunuldu. Herkesin hoşuna gitti elbette. Hukukun
üstünlüğüne kim hayır diyebilir? Ve bu ilke çerçevesinde kabul edilen Anayasa
değişiklikleriyle HSYK, Hâkimler ve Savcılar Yüksek Kurulu bugünkü şekilde
yapılandı ve Başbakan çıktı dedi ki: “Yanlış yapmışız.” Yani “12 Eylül 2010
referandumuna götürdüğümüz, halka sunduğumuz bu Anayasa değişikliği yanlışmış.”
dedi. Ne zaman dedi bunu? 17 Aralık 2013 tarihinden sonra, kurmuş olduğu bu
sistemle kendisine bağlı olduğunu zannettiği yargının kendisine bağlı
olmadığını fark ettiği anda “Yanlış kurmuşuz.” dedi. Hareket noktası “Kendime
bağlı kurmuştum, meğer bana bağlı değilmiş aslında.” Gerekçe buydu.
Şimdi, MİT Yasası’nda benzeri bir şeyi
görüyorum. Şimdi, bugün savunuluyor. Bunu Hükûmet savunacak, çıkaracak. Umarım
bir iki sene sonra “Ya, biz bu konuda yanlış yapmışız.” demezsiniz.
ÖZGÜR ÖZEL (Manisa) – “Kandırdılar
beni.” diyecekler “Safmışım. Safmışız…”
MEHMET AKİF HAMZAÇEBİ (Devamla) – Evet.
Yani “Bizi kandırdılar. Ben iyiydim, onlar beni kandırdı. Bu yasayı çıkardık.
Yanlış yapmışız.” diye… O zamana ömrünüz yeter mi bilemiyorum ama inşallah o
günlere gelmezsiniz. 
Bu yasayı aceleye getirmeyelim, enine
boyuna tartışalım, burada yapılması gereken değişiklikleri gerçekten demokratik
bir ülkenin olması gereken istihbarat örgütünün ihtiyaçlarına göre düzenleyelim
ve demokrasiye zarar vermeyen bir yasayı buradan çıkaralım.
Hepinize saygılar sunuyorum. (CHP
sıralarından alkışlar)
BAŞKAN – Teşekkür ederim Sayın
Hamzaçebi. 
Lehte ilk söz, Sayın Kubat…
Buyurun. (AK PARTİ sıralarından
alkışlar)
MEHMET DOĞAN KUBAT (İstanbul) – Sayın
Başkanım, görüşülmekte olan 563 sıra sayılı Kanun Teklifi’nin tümünün
Anayasa’ya aykırı olması nedeniyle görüşülemeyeceğine dair Milliyetçi Hareket
Partisinin vermiş olduğu önerge üzerine belirlemiş olduğunuz tutumunuzun
lehinde görüşlerimi ifade etmek üzere söz almış bulunuyorum. Bu vesileyle yüce
heyetinizi saygılarımla selamlarım.
Değerli milletvekilleri, kanun tasarı
veya tekliflerinin Anayasa’ya aykırılığı elbette dile getirilebilir, bunlar
Komisyon aşamasında ve Genel Kurul aşamasında ileri sürülebilir. Komisyon
aşamasında bunların ileri sürülmesi İç Tüzük’ün 38’inci maddesinde
düzenlenmiştir. Buna göre, komisyonlar kendilerine gelen bir tasarı veya
teklifin Anayasa’nın lafzına ve ruhuna, sözüne ve özüne…
KAMER GENÇ (Tunceli) – O komisyon, komisyon; Genel Kurula gel, Genel
Kurula, sen Genel Kurula bir gel!
MEHMET DOĞAN KUBAT (Devamla) – …açıkça veya örtülü biçimde aykırı
olduğunu resen inceleyip, ona göre işin görüşmesini yapıp, raporunu bağlayıp
sıra sayısını Genel Kurula gönderiyorlar. 
Genel Kurul aşamasında Anayasa’ya aykırılık iddialarının nasıl
görüşüleceği de yine İç Tüzük’ün 84, 87, 88 ve ilgisi nedeniyle yine 81’inci
maddesi de dolaylı olarak bağlantılıdır, burada düzenlenmiş. 87’nci madde, bir
kanun tasarı veya teklifinde bir maddesinin veya tümünün komisyona iadesi
noktasında önerge verilebileceğini lafzi olarak düzenlemiş. Ancak, 87’nci
maddenin başında “Kanunlarda veya İçtüzükte aksine bir hüküm yoksa” ibaresi
var, bir ihtirazi kayıt koymuş. 
KAMER GENÇ (Tunceli) – Aksine nerede hüküm var?
MEHMET DOĞAN KUBAT (Devamla) – 88’inci madde bir kanun tasarı veya
teklifinin Anayasa’ya aykırılığı veya herhangi bir sebeple -hukuka aykırı da
görülebilir, başka bir sebeple de olabilir- tümünün komisyona iadesinin hangi
merciler tarafından istenebileceğini net biçimde düzenlemiş. Bu, esas komisyon
veya hükûmet olabilir. Dolayısıyla, 87’nci maddeyle 88’inci madde birlikte
değerlendirildiği zaman Anayasa’ya aykırılık nedeniyle bir tasarı veya teklifin
tümünün komisyona iadesini ancak esas komisyon veya hükûmet
isteyebileceklerdir. 
Milletvekilleri Anayasa’ya aykırılığı ileri süremeyecekler midir? Hayır,
sürebilirler, çok net, bu konuda da açıkça düzenleme var. Her maddede ilgili
milletvekilleri tasarıdan önce veya Genel Kurul aşamasında 5 imzayla her
maddenin Anayasa’nın hangi maddesine açıkça aykırı olduğunu belirtmek suretiyle
reddini isteyebilirler, bu en doğal hakları 87’nci maddede. Yani 15 maddenin
15’inde de… Ki verildi, geçen hafta yaptık, 84’e göre öncelik verdik, onları
tek tek birleştirdik burada…
OKTAY VURAL (İzmir) – Tümü, tümü…
MEHMET DOĞAN KUBAT (Devamla) – …ve bu görüştüğümüz, şu anda usul
tartışmasına konu olan husus daha geçmiş bir ay -tümünün iadesiyle ilgili- ben
yanlış hatırlamıyorsam son iki ayda iki defa görüşülüp yine aynı şekilde
uygulamaların devam etmesi yönünde bugüne kadar Meclisin teamüllerinin… Köklü
biçimde oluşmuş bir gelenek. Yorum farklı olabilir. 87’nci maddenin açık
olmadığını iddia edebilirsiniz, o zaman da yapılacak şudur: Burada gruplar bu
konuda mutabakat sağlarsa, Tüzük’ün bu maddesini her zaman, çok basit, bir
saatte değiştirebiliriz. 
OKTAY VURAL (İzmir) – Mutabakata gerek
yok ki, Meclis Başkanı yapar onu, tamam, biter. Meclis Başkanı ne iş yapıyor?
Mutabakata gerek yok ki.
MEHMET DOĞAN KUBAT (Devamla) – Sayın
Başkanım, 87’nci maddeye göre de her maddede Anayasa’ya aykırılık önergesi
verilir, 84’üncü madde gereğince de bunlar öncelikle görüşülür, işleme alınır,
gereğini Genel Kurul takdir eder. 
OKTAY VURAL (İzmir) – Cemil Çiçek Bey
yapsın, ne görev yapıyor?
MEHMET DOĞAN KUBAT (Devamla) – Bu
nedenle, Sayın Başkanımın tutumu yerindedir. Bu kanun teklifinin tümünün
Anayasa’ya aykırılığı nedeniyle komisyona iadesini öngören bir önergenin işleme
konulması İç Tüzük gereğince mümkün değildir.
Hepinizi saygılarımla selamlıyorum. (AK
PARTİ sıralarından alkışlar)
BAŞKAN – Aleyhte ikinci söz, İzmir
Milletvekili Sayın Oktay Vural...
OKTAY VURAL (İzmir) – Efendim, Faruk
Bal Bey…
BAŞKAN – Konya Milletvekili Sayın Faruk
Bal…
Buyurunuz. (MHP sıralarından alkışlar) 
FARUK BAL (Konya) – Sayın Başkan,
değerli milletvekilleri; İç Tüzük’ün 87’nci maddesinde tümünün iadesine ilişkin
hüküm bulunmakta, 88’inci maddesinde de teklifin tümü hakkında bir hüküm
bulunmaktadır. Dolayısıyla, İç Tüzük’ün gramatik kurallara göre yanlış olarak
yazılmış hâlinden bir sonuç çıkarmak mümkün değil.
Meclis abesle iştigal etmez. Varsayalım
ki bu teklif Türk Bayrağı’nın değiştirilmesine ilişkin bir teklif olsa idi
Türkiye Büyük Millet Meclisi Başkanı ve şimdi zatıaliniz Anayasa’ya aykırılık
iddiasını görüştürmeden maddelerine geçecek bir uygulamaya geçecek miydiniz ya
da bu teklif Tayyip imparatorluğu kurulmasına ilişkin bir teklif olsaydı,
Türkiye Cumhuriyeti’nin devletinin şeklini değiştiren bir teklif olsaydı
Türkiye Büyük Millet Meclisi Başkanlığı bu teklifi görüştürecek miydi Mecliste?
Demek ki Meclis abesle iştigal etmeyeceğine göre Meclis Başkanının ve sizin,
teklifin tümünün Anayasa’ya aykırılığını 87 ve 88’inci maddeler çerçevesi
içerisinde inceletmeniz gerekirdi.
Bakın, bu teklif Anayasa’nın her
maddesine aykırı. Hangi maddelerine aykırı olduğunu ben sizlerle paylaşmak
istiyorum.
Değerli arkadaşlarım, Anayasa’nın 2’nci
maddesine aykırıdır, hukuk devleti ilkesine aykırıdır bu teklif. Anayasa’nın
6’ncı maddesine aykırıdır; Türkiye Büyük Millet Meclisi yetkisini aşarak,
Anayasa’da olmayan bir yetkiyle, istihbarat devleti kurduran bir kanunu
görüşmek suretiyle Anayasa’nın 6’ncı maddesini ihlal etmektedir. Bu teklif
Anayasa’nın 10’uncu maddesine aykırıdır, eşitlik prensibini ihlal etmektedir. Bu
teklif Anayasa’nın 19’uncu maddesinde garanti altına alınmış olan, kişinin hak
ve hürriyetlerine ilişkin maddesine aykırıdır. Bu teklif 20’nci maddedeki özel
hayatın gizliliğine aykırıdır. Bu teklif haberleşme hürriyetini ihlal
etmektedir, Anayasa’nın 22’nci maddesine aykırıdır. Bu teklif Anayasa’nın
28’inci maddesindeki basın hürriyetine aykırıdır. 
AYKUT ERDOĞDU (İstanbul) – Darbedir!
FARUK BAL (Devamla) – Bu teklif hak
arama hürriyetini elden almakta, MİT mensupları ne iş yaparsa yapsın onlar
hakkında bir yasal işlem yapılamayacağına ilişkin hükümler ihtiva etmektedir,
36’ncı maddedeki hak arama hürriyetine aykırıdır. Bu teklif Anayasa’nın 37’nci
maddesindeki, yargının denetim gücünü ortaya koyan hâkim teminatı ilkesine
aykırıdır. 40’ıncı maddedeki temel hak ve hürriyetleri garanti altına alan ve
onları koruyan maddesine aykırıdır. Bu teklif Anayasa’nın 138’inci maddesindeki
“Mahkeme kararları gecikmesizin her kişi, kurum ve kuruluş tarafından yerine
getirilir.” şeklindeki hükmüne aykırıdır. Elhasılıvelkelam, bu teklif
parlamenter demokratik sisteme aykırıdır. Parlamenter demokratik sistemin
dışında yeni bir güç inşa ediliyor. Her işi, her işlemi yargı denetimine ait
olan, iç güvenlikle ilgili emniyet güçlerinin yanında, dış güvenlikle ilgili
Türk Silahlı Kuvvetlerinin yanında üçüncü bir güç oluşturuluyor, bu da
istihbarat gücü. Bu üçüncü güce operasyon yetkisi veriliyor. Bu üçüncü gücün
yapmış olduğu iş ve işlemler hukuk devlet dışında tutuluyor ve “Ne yaparsa
hiçbir şekilde kontrol edilemez, denetlenemez.” şeklinde bir hüküm getiriliyor.
Dolayısıyla, bu teklif, kurulmakta olan bir istihbarat devleti olarak sadece
parlamenter demokratik sistemi ortadan kaldırmamakta, aynı zamanda evrensel bir
değer olan demokratik toplum gereklerine aykırıdır. Sadece bizim değil,
dünyanın yüzlerce yıl, binlerce yıl mücadele ederek ulaşmış olduğu evrensel bir
değer olan demokratik toplum gereklerini ihlal eden bir teklifle karşı
karşıyayız. Bu teklifle bir istihbarat devleti kurulmaktadır. Örnek olarak da
Suriye’nin El Muhaberat gücü örnek alınmıştır. Sanıyorum, AKP’nin dostluk
dönemlerinde Esed’den öğrendiği en güzel iş bu kendilerine göre ve bundan sonra
yolsuzluğun, hırsızlığın, kara para aklamanın, uluslararası ambargo delmenin,
uluslararası kaçakçılığın hesabını soranlardan hesap sormak üzere bir
istihbarat devletine ihtiyaç duymuştur Adalet ve Kalkınma Partisi. Lakin
Türkiye’nin Cumhuriyet Dönemi’nden de öncesine gittiğimiz zaman, Osmanlıdan
itibaren elde etmiş olduğu demokratik kültürü külliyen ortadan kaldıran bir tekliftir.
Dolayısıyla, Sayın Başkan, zatıalinizin
böyle bir teklif karşısında Anayasa’nın ilgili maddelerinin çiğnenmesine izin
vermemeniz…
(Mikrofon otomatik cihaz tarafından
kapatıldı)
FARUK BAL (Devamla) - …ve teklifin
tümüyle reddedilmesi için inisiyatif kullanmanız gerekiyor. (MHP ve CHP
sıralarından alkışlar)
BAŞKAN – Teşekkür ederim Sayın Bal.
BAŞKAN – Lehte, Giresun Milletvekili
Sayın Nurettin Canikli.
Buyurun Sayın Canikli. (AK PARTİ
sıralarından alkışlar)
NURETTİN CANİKLİ (Giresun) – Sayın
Başkanım, teşekkür ediyorum, saygılar sunuyorum.
Öncelikle, aynı konuyu ikinci kez usul
tartışması çerçevesinde değerlendiriyoruz Sayın Başkanım. Bu, doğru değil.
Yani, aynı konuyu biraz önce bir arkadaşımızın verdiği dilekçeyle konuştuk,
aynı şeyleri söyledik, herkes aynı şeyleri söyledi. 87’nci madde ve 88’inci
madde çerçevesinde konuşuldu zaten, İç Tüzük’ün 87 ve 88’inci maddesi
çerçevesinde konuşuldu. Yani şimdi biraz geciktirmekle, bir saat, iki saat
geciktirmekle bir zafer falan kazanılmıyor, onu söyleyeyim.
OKTAY VURAL (İzmir) – Geciktirme mi,
burada görüşme yapmak geciktirme mi?
NURETTİN CANİKLİ (Devamla) – Yani
elbette, bakın, elbette konuşulması gerekir her şeyin, tartışılması gerekir
enine boyuna.
OKTAY VURAL (İzmir) – Parmağınızı
kaldırıp gideceksiniz, öyle mi?
NURETTİN CANİKLİ (Devamla) – İzin verin
lütfen.
Enine boyuna tartışılması gerekir ama
yani aynı konuyu konuştuk.
OKTAY VURAL (İzmir) – Yani hukuk sizin
için önemli değil mi? 
NURETTİN CANİKLİ (Devamla) – Aynı
konuyu İç Tüzük’ün 87 ve 88’inci maddeleri çerçevesinde konuştuk. Sonuç
itibarıyla, Sayın Başkanın bu konudaki tutumu ortaya çıktı, ifade etti.
OKTAY VURAL (İzmir) – Bu Anayasa’ya
aykırılık, bir iddia değil, reddetmeyle ilgili bu.
NURETTİN CANİKLİ (Devamla) – Lütfen…
Dolayısıyla, aynı şeyi tekrar tekrar
konuşmanın ne faydası var? Kime, ne fayda sağlayacak Allah aşkına? Yani,
tartıştığımız, konuştuğumuz konunun daha iyi, daha kaliteli bir şekilde
çıkmasına mı katkı sağlayacak? Hayır, aynı şeyleri tekrar edip duruyoruz
sadece, herkes… 
YUSUF HALAÇOĞLU (Kayseri) – Hayır,
belki de Başbakanın direktifinden vazgeçersiniz.
NURETTİN CANİKLİ (Devamla) –
Dolayısıyla, Sayın Başkan, öncelikle bunu hatırlatmam gerekiyor: Yani, ikinci
defa aynı konu üzerinde usul tartışması açıldı ve bunu konuşuyoruz, bu doğru değil.
Şimdi, bakın değerli arkadaşlar…
MEHMET GÜNAL (Antalya) – “Alo Sadık”
yapalım; “Alo Sadık” yap.
NURETTİN CANİKLİ (Devamla) – Bakın
değerli arkadaşlar, biz MİT’e, bu kanun yasalaştığı takdirde, dış operasyon
yetkisi veriyoruz, dış operasyon. 
YUSUF HALAÇOĞLU (Kayseri) – Şimdi yok
mu?
NURETTİN CANİKLİ (Devamla) – Var şu
anda, Bakanlar Kurulu kararı çerçevesinde daha önce… Kurulduğundan beri var,
kurulduğundan beri var ve veriliyor.
FARUK BAL (Konya) – Ne ihtiyaç var o
zaman şimdi?
NURETTİN CANİKLİ (Devamla) – Ve şimdi…
Daha önce, yayınlanmayan, gizli Bakanlar Kurulu kararlarıyla bu yetki
veriliyordu.
OKTAY VURAL (İzmir) – Terör örgütlerine
muhatap hâle getirecek, eş değer hâle getirecek.
NURETTİN CANİKLİ (Devamla) – Bakın
değerli arkadaşlar, bu çok önemli: Şimdi şeffaf hâle getiriyoruz, şimdi kanuna
açıkça dercediyoruz.
OKTAY VURAL (İzmir) – Ya, ya, ya! 
NURETTİN CANİKLİ (Devamla) – Evet,
evet; bugüne kadar yapılmadı mı bunlar, bizden önceki dönemlerde yapılmadı mı
dış operasyonlar? Yapıldı. 
YUSUF HALAÇOĞLU (Kayseri) – Yani, rahat
rahat gaz gönderebilirsiniz Suriye’ye.
NURETTİN CANİKLİ (Devamla) – Yapılmadı
mı? Yapıldı, bunu hepiniz biliyorsunuz.
FARUK BAL (Konya) – Nurettin Bey, bu
kanunla, Türkiye Cumhuriyeti devletine dışarıdan yapılacak operasyon için delil
hazırlıyorsunuz. 
NURETTİN CANİKLİ (Devamla) – Nasıl
yapıldı? Gizli Bakanlar Kurulu kararlarıyla, kararnamelerle yapıldı; hiç kimse
de bilmiyor bunu. Bu daha mı iyi, bu daha mı iyi?
FARUK BAL (Konya) – Bu kanun
Türkiye'nin dış mihraklarca muhakeme edilmesine delil olacak.
NURETTİN CANİKLİ (Devamla) – Biz açıkça
Türkiye Büyük Millet Meclisinden, millet iradesini yansıtan…
OKTAY VURAL (İzmir) – Tam tersine. Bu
karanlık devlettir, karanlık.
NURETTİN CANİKLİ (Devamla) – Türkiye
Büyük Millet Meclisinden açıkça yetki alarak daha demokratik ve daha hukuki bir
şekilde bu işi yapmaya çalışıyoruz, yaptığımız bu. Bunun neresi yanlış? Yine
gizli Bakanlar Kurulu kararlarıyla mı yapılsın? 
YUSUF HALAÇOĞLU (Kayseri) – Yarın size
operasyon yapacaklar ve siz sızlanacaksınız.
NURETTİN CANİKLİ (Devamla) – Esas
tehlike o, esas birileri imparatorluk kuracaksa bu uygulama onlar için çok daha
uygundur değerli arkadaşlar, bunu unutmayın. Bakın, altını çiziyorum:
Yaptığımız son derece hukukidir.
BÜLENT BELEN (Tekirdağ) - Bunun nesi
demokratik Allah aşkına ya? 
NURETTİN CANİKLİ (Devamla) – Şimdi,
Anayasa’ya aykırılık... Siz diyorsunuz ki: “ Anayasa’ya aykırıdır.” Biz diyoruz
ki: “Değildir.” Biz de o kanaatteyiz, biz de o görüşteyiz. Ne olacak peki?
OKTAY VURAL (İzmir) – Oylansın;
konuşulsun, oylansın, tamam. Senin parmağın var, bizim vicdanımız var.
NURETTİN CANİKLİ (Devamla) – Hayır,
bakın, mesele o değil. Ne olacak? Sonuç itibarıyla her maddede –biraz önce
bahsedildi- milletvekillerinin Anayasa’ya aykırılık iddiasını dercetmeleri,
gündeme getirmeleri mümkündür, önerge vermeleri mümkündür. 
OKTAY VURAL (İzmir) – Tümüyle ilgili.
NURETTİN CANİKLİ (Devamla) – Ayrıca,
sonuç itibarıyla Anayasa’ya aykırı olup olmadığına karar verecek olan merci
kimdir? Anayasa Mahkemesidir.
OKTAY VURAL (İzmir) – Niye? Anayasa’ya
aykırılıkla ilgili önergeleri burada.
NURETTİN CANİKLİ (Devamla) – Anayasa
Mahkemesidir. Yani, varsayalım ki şöyle: Oylamayla Anayasa’ya aykırı olup
olmadığına karar verilebilir mi Sayın Vural, böyle bir şey olabilir mi?
OKTAY VURAL (İzmir) – Anayasa’ya aykırı
diye karar verilebiliyor mu? Oku bakayım, Nurettin Bey, oku bakayım. 
NURETTİN CANİKLİ (Devamla) – Yani
çoğunluk kararıyla “Anayasa’ya aykırı değildir.” dedik. Bu, Anayasa’ya aykırı
olmadığını tespit eder mi, garanti eder mi? Hayır, değil. Bunun mercisi nedir?
Anayasa Mahkemesidir. O yüzden… 
OKTAY VURAL (İzmir) – O zaman
istediğimiz gibi Anayasa’ya aykırı çıkaralım, Anayasa Mahkemesine gitsin. 
NURETTİN CANİKLİ (Devamla) – Ha, buna
rağmen, milletvekilleri maddeler görüşülürken her maddeyle ilgili Anayasa’ya
aykırılık iddiasında bulunabilir, Anayasa’ya aykırılığı görüşülebilir,
görüşülür, ona göre karar verilir. Ama buna rağmen, bütün bunlara rağmen, bu
görüşmelerin hiçbirisi Anayasa’ya aykırı olup olmadığı konusunda hukuki bir
netice doğurmaz. 
YUSUF HALAÇOĞLU (Kayseri) – Nasıl olsa
Anayasa Mahkemesi düzeltecek diye burada yanlış yasa mı çıkaralım? 
NURETTİN CANİKLİ (Devamla) – Bunun
ortaya çıkacağı merci Anayasa Mahkemesidir. Zaten o konuda bir sorun yok,
sürekli olarak bütün kanunlar Anayasa Mahkemesine götürülüyor. Yani bir
eleştiri olarak söylemiyorum, bir tespit olarak söylüyorum. O konuda ikinci
adres olarak bir uygulama söz konusu. 
YUSUF HALAÇOĞLU (Kayseri) – Burada onun
için yanlış yasa mı çıkaralım? 
NURETTİN CANİKLİ (Devamla) –
Dolayısıyla, maddeler görüşülürken Anayasa’ya aykırılık iddiaları gündeme
getirilir, onlar konuşulur. 
OKTAY VURAL (İzmir) – Tümü ama tümü,
tümü…
NURETTİN CANİKLİ (Devamla) – Eğer
buradan da sonuç alınamazsa, hani iddia eden arkadaşlar açısından söylüyoruz,
ondan sonra da usulüne uygun bir şekilde Anayasa Mahkemesine götürürsünüz ve
karar verilir, ona göre hukuki olarak bu karar kesindir. “Siz şunu dersiniz,
biz bunu deriz”in çok fazla bir anlamı olmaz yani sizin “Aykırı.” dediğinizin,
bizim “Aykırı değildir.” dediğimizin bu hüküm karşısında bir anlamı kalmaz. 
HALUK AHMET GÜMÜŞ (Balıkesir) – Bu
Meclisi de kapatalım gitsin diyorsunuz! 
NURETTİN CANİKLİ (Devamla) – Bu
Meclisin açık olmasının çok önemi var değerli arkadaşlar, çok büyük önemi var,
çok çok büyük önemi var. 
YUSUF HALAÇOĞLU (Kayseri) – Tabii,
tabii, işinize gelen yasalar çıksın diye! 
NURETTİN CANİKLİ (Devamla) – Millet
iradesi burada tecelli ediyor, alınan kararların tamamı millet iradesini
yansıtıyor, bunu unutmayın. Yani “çoğunluk iradesi” dediğiniz, milletin
iradesidir. 
YUSUF HALAÇOĞLU (Kayseri) – Nasıl bir
demokrasi anlayışınız var ya! 
NURETTİN CANİKLİ (Devamla) – Evet,
çoğunluk iradesi, milletin iradesidir. (AK PARTİ sıralarından alkışlar) 
OKTAY VURAL (İzmir) – “Millet iradesi”
dediğiniz, 2 milyon 200 bin…
HALUK AHMET GÜMÜŞ (Balıkesir) –
Çoğunluk iradesi rejimi değiştirir mi? 
NURETTİN CANİKLİ (Devamla) – Siz bunu
küçümseyerek millete hakaret ediyorsunuz aslında, millet iradesini hiçe
sayıyorsunuz. 
YILMAZ TUNÇ (Bartın) – Evet, evet, hep
hakaret ettiler. 
NURETTİN CANİKLİ (Devamla) – Onun için
zaten yani zaman zaman gündeme geliyor, neden millet seçimlerde siyasi
tercihini böyle ortaya koyuyor? İşte bu nedenle. 
(Mikrofon otomatik cihaz tarafından
kapatıldı) 
YILMAZ TUNÇ (Bartın) – “Parmak
çoğunluğu” diyorlar millete, parmak!
BAŞKAN – Teşekkür ederim Sayın Canikli.

NURETTİN CANİKLİ (Devamla) – Teşekkür
ederim. (AK PARTİ sıralarından alkışlar) 
OKTAY VURAL (İzmir) – Sayın Başkan, bir
kere, Sayın Nurettin Canikli bundan önce açtığınız usul tartışmasıyla bunun
aynı olduğunu söyledi. Doğrusu, bu, elmayla armudu, sapla samanı karıştırmak
gibi. Bundan önceki iddia ve talep, komisyona iadesiydi. 
BAŞKAN – Onu ben söyledim. 
OKTAY VURAL (İzmir) – Bu, aykırılık
olduğu için tümünün reddedilmesine yönelikti. Dolayısıyla, önce bunu bir
düzelteyim.
BAŞKAN – Evet. 
ÜNAL KACIR (İstanbul) – Tamam, şimdi
hangisi kaldı?
OKTAY VURAL (İzmir) – İkinci husus da
-bu çok vahim bir konu- burada Sayın Canikli diyor ki: “Biz Anayasa’ya aykırı
kanunu bilerek çıkartırız, gidin Anayasa Mahkemesine.” Bu çok yanlış bir
tutumdur, bu çok yanlış bir tutumdur. “Anayasa’ya aykırılıkla ilgili Anayasa
Mahkemesine gidin.” diyor.
NURETTİN CANİKLİ (Giresun) – Ya ne
alakası var? Biz “Aykırı değildir.” diyoruz diyorum Sayın Başkan. “Biz aykırı
değildir.” diyoruz. Ne olacak peki, o zaman kim karar verecek? Siz “Aykırıdır.”
diyorsunuz, biz “Aykırı değildir.” diyoruz. Kim karar verecek? Olur mu böyle
Sayın Başkan? Yani oylamayla aykırılık tespit edilemez, onu söylüyorum Sayın
Başkan.
OKTAY VURAL (İzmir) – Bir de Sayın
Başkan istirham ediyorum… 
BAŞKAN – Dinliyorum.
OKTAY VURAL (İzmir) – Kanunlar ve
Kararlar size okuttu; size okuttuğu metinde çok yanlış bir husus var, diyor ki:
“Anayasa’ya aykırılıkla ilgili hususları dile getirirsiniz, sonra zaten oylama
yapılacak.” O zaman maddenin tümüyle ilgili görüşmede de Anayasa’ya aykırılığı
gündeme getiriyoruz, o zaman onunla ilgili önergenin de görüşülmesine gerek
yok. Böyle bir mantık olabilir mi ya?
NURETTİN CANİKLİ (Giresun) – Önerge
görüşülür maddelerde, karara bağlanır.
OKTAY VURAL (İzmir) – “Efendim, orada
iddiaları konuşursunuz, söylersiniz, sonra tümü oylanır. Dolasıyla, Anayasa’ya
aykırılığın olup olmadığına karar verilir.” Maddeyle ilgili görüştük,
Anayasa’ya aykırılık önergesini işleme almıyor musunuz? Alıyorsunuz. Orada da
dile getirmiş olabiliriz. Demek ki Anayasa’ya aykırılıkla ilgili önerge
ayrıdır, Anayasa’ya aykırı olduğuna ilişkin konuşma yapmak ayrıdır. 
NURETTİN CANİKLİ (Giresun) – Yani böyle
bir şey olur mu? Hepsini 87, 88’e göre konuşuyoruz.
OKTAY VURAL (İzmir) – O bakımdan yani
Kanunlar ve Kararların zatıalinize sunduğu tutumla ilgili bu açıklaması son
derece yanlıştır. Ben irademi önergeyle dile getirebilirim. Bir konuşmada bunu
dile getirmiş olmam, onu bir önergeye çevirmemi engellemez. Böyle bir
kısıtlayıcı yaklaşımla yani Meclis yönetilmez, parlamenter demokrasi de olmaz.
Bu bakımdan, Kanunlar ve Kararları da bu konuda uyarıyorum, öyle bir şey
olamaz. “Dile getirin, verirler cevabını.” Ben önergeyle dile getiriyorum. Bu
önerge çerçevesinde…
BAŞKAN – Grup başkan vekillerini ben
şimdi bu uyarınız neticesinde arkaya davet ediyorum.
On dakika ara veriyorum. 
Kapanma Saati:
18.59
ALTINCI OTURUM
Açılma
Saati:19.08
BAŞKAN: Başkan
Vekili Meral AKŞENER
KÂTİP ÜYELER:
Bayram ÖZÇELİK (Burdur), İsmail KAŞDEMİR (Çanakkale)
----- 0 -----
BAŞKAN - Sayın milletvekilleri, Türkiye
Büyük Millet Meclisinin 74’üncü Birleşiminin Altıncı Oturumunu açıyorum.
563 sıra sayılı Kanun Teklifi’nin
görüşmelerine devam edeceğiz. 
Komisyon? Burada.
Hükûmet? Burada. 
Usul tartışmasına ilişkin tutumumda bir
değişiklik yoktur. 
Sayın milletvekilleri, teklifin tümü
üzerindeki konuşmalara geçmeden önce siyasi parti gruplarının Başkanlığımıza
verdikleri müşterek imzalı bir önerge vardır, bu önergeyi okuyorum: 
XI.-
BİLDİRİLER-DEKLARASYONLAR
1.- TBMM’de bulunan siyasi
parti gruplarının, Mısır’da cereyan eden olayları kaygıyla izlediklerine,
siyasi gerekçelerle verilmiş olan idam cezalarının bütün insanlığın vicdanını
sızlatacağına ve bu idam kararlarının uygulanmamasının TBMM’de tecelli eden
millet iradesinin ortak arzusu olduğuna dair önergesi 
TBMM Bildirisi
TBMM'de grubu bulunan siyasi partiler
olarak kardeş ülke Mısır'da cereyan eden olayları yakından ve kaygıyla
izlemekteyiz. Kaygı verici gelişmeler son idam kararlarıyla yeni bir aşamaya
ulaşmış bulunmaktadır.
TBMM olarak, tüm kardeş Mısır halkının
yanındayız. Mısırlı kardeşlerimizin demokrasi, insan hakları, temel
özgürlükler, hukukun üstünlüğü, fırsat eşitliği ve refah yönündeki talep ve
beklentilerini içtenlikle destekliyoruz. Mısır halkının herhangi bir dış
müdahale olmaksızın kendi geleceğini en sağlıklı biçimde belirleme hak, yetenek
ve iradesine sahip olduğunu biliyoruz ve kendilerine güveniyoruz.
Siyasi gerekçelerle verilmiş olan idam cezalarının sadece
Mısır halkını değil bütün insanlığın vicdanını sızlatacağı açıktır. Bunun,
Mısır'daki gerginlikleri daha da artırabileceği ve intikam hislerine
dönüşebileceği endişesini taşıyoruz. Mısır'da barış ve demokrasiye giden yolun
özgürlük ve insan haklarının büyümesinden geçtiği inancındayız. Dolayısıyla,
TBMM olarak amaç ve hedefimiz sadece kardeş Mısır halkıyla dayanışma hâlinde
olduğumuzun altını çizmektir. Mısır'ın demokratik mücadelesine, umutlarına,
hayallerine, istikbaline gölge düşürecek, insanlık tarihine kara bir leke
olarak kazınacak olan bu idam kararlarının uygulanmaması TBMM'de tecelli eden
millet iradesinin ortak arzusudur. 
 Nurettin Canikli Mehmet
Akif Hamzaçebi
 Giresun İstanbul
 AK PARTİ Grup Başkan Vekili CHP
Grup Başkan Vekili
 Oktay Vural Hasip
Kaplan
 İzmir Şırnak
 MHP Grup Başkan Vekili BDP
Grup Başkan Vekili A.
(Alkışlar)
Önergenin gereği Başkanlığımızca yapılacaktır.
Şimdi teklifin görüşmelerine devam edeceğiz.
IX.-
KANUN TASARI VE TEKLİFLERİ İLE KOMİSYONLARDAN GELEN DİĞER İŞLER (Devam) 
A)
Kanun Tasarı ve Teklifleri (Devam)

3.- Çankırı Milletvekili
İdris Şahin ve Niğde Milletvekili Alpaslan Kavaklıoğlu’nun; Devlet İstihbarat
Hizmetleri ve Milli İstihbarat Teşkilatı Kanununda Değişiklik Yapılmasına Dair
Kanun Teklifi ile İçişleri Komisyonu Raporu (2/2011) (S. Sayısı: 563) (Devam) 
BAŞKAN - Teklifin tümü üzerinde ilk söz, Barış ve Demokrasi
Partisi Grubu adına Şırnak Milletvekili Sayın Hasip Kaplan’da.
Buyurunuz Sayın Kaplan.
BDP GRUBU ADINA HASİP KAPLAN (Şırnak) – Sayın Başkan, değerli
milletvekilleri; Barış ve Demokrasi Partisi Grubu adına söz aldım. Hepinizi
saygıyla selamlıyorum.
563 sıra sayılı bu Kanun Teklifi’nin aslında bir
kanun tasarısı olarak gelmesi gerekirdi Meclise fakat kanun tasarısı olmak
yerine daha çok konjonktürel ihtiyaçlara cevap verecek şekilde -Hükûmetin son
gelişmelerle bağlantılı olarak- birkaç maddede yapılan bir düzenleme olarak
geldi ve seçim sonrasına bırakılmıştı. Peki, ilgili komisyonlardan geçti mi?
Hayır. Anayasa Komisyonundan geçmedi, Anayasa’ya aykırılık boyutu incelenmedi,
Adalet Komisyonuna da gitmedi; Adalet Komisyonunda özel yetkili mahkeme, özel
savcılık, izin, yargı şartı, bunlar da görüşülmedi. 
Bir de Savunma Sanayisi Destekleme
Fonu’ndan para aktarmaları vardı akçeli. Bu akçeli işler için de Plan ve Bütçe
Komisyonuna gitmedi. Güzel. Peki, ne yapıldı? İçişleri Komisyonunda görüşüldü,
hiçbir uzman dinlenmedi, doğru dürüst bir bilgi alınmadı ve bunun üzerine bu
görüşmelerden sonra şimdi gelip bunu görüşüyoruz. 
Arkadaşlar, çok açık konuşayım: Barış
ve Demokrasi Partisi olarak biz sınırsız dinlemeye, gizli dinlemeye hiçbir
zaman “evet” demedik ve demeyeceğiz. Kimse bunu bizden beklemesin. Vatan adına,
millet adına, düzen adına, güvenlik adına bu hikâyeleri o kadar çok dinledik ki
90’lı yılların katliamlı yıllarında hep buna sığınanların yaptıklarını gördük.
Tekrar böylesi bir suistimale yol açacak bir yaklaşımda asla olmayacağız çünkü
bunun parlamenter, yargısal, hukuksal, siyasal, akçesel, ahlaki hiçbir denetimi
yok. Bunu Sayın Atalay da o gün komisyonda açık açık itiraf etmiştir. Benim de
gayem bunun parlamenter denetimini sağlamaktır. Yani, silah harcamalarının,
istihbarat harcamalarının, kolluk harcamalarının hiçbirisi ama hiçbirisi
Sayıştayın denetimine tabi değil zaten arkadaşlar. Gizli yönetmeliği istedik.
Gizli yönetmeliği Komisyonda istedik, vermediler; şimdi istiyoruz, vermiyorlar.

Sayın Başkanım,
sizin vasıtanızla millî istihbarat gizli yönetmeliğini istiyoruz bir
milletvekili olarak. Eğer milletin iradesini bu kürsüde temsil ediyorsak, bu kürsü
de milletinse bize gizli yönetmeliği verin.
Şimdi, devlet
sırrına sığınılacak, “gizlilik” denilecek sığınılacak, meslek sırrı yok
sayılacak, ticari sırlar yok sayılacak, bankacılık sırları yok sayılacak,
sağlık sırları yok sayılacak, eğitim sırları yok sayılacak, vatandaşın bütün
mahremine girilecek ve vatandaşın her şeyi alınacak, bilgilenilecek;
gerektiğinde yabancı ajanlarla, ajanslarla ve CIA’sından, MOSSAD’ına,
KGB’sinden M16’sına kadar, bilmem, bütün istihbarat örgütleriyle iş
tutabilenler bu verileri çok rahatlıkla bir flaş bellekte satabilecekler. Bir
flaş bellekte, bir e-mail’de bütün insanların, yurttaşların hayatını
satabilecek kadar korumasız, güvensiz bir ortam yaratılacak. Biz bu tehlikeye
dikkat çekiyoruz arkadaşlar. Size Komisyonda anlatmıştım, burada, bu kürsüde
tekrar tekrar söylüyorum. Amerika’nın NASA merkezi var, 55 bin kişi
çalıştırıyor. Peki, GES’i yeniden yapılandırarak Ankara’da MİT masasını
kurabileceğinizi, bu üç dört kanun maddesiyle düzenleyebileceğinizi düşünüyor
musunuz? Bence yanılgı içindesiniz. Anayasa’yı açın, Millî Güvenlik Kurulu diye
bir kurul var, bir siyaset belgesi olayı var orada, ona dikkatle bakın.
Şimdi, biz bu kaygıları daha önce de
dile getirdik. Bakın, Pulitzer ödüllü Amerikalı gazeteci Seymour Hersh diyor ki:
“ABD dinlemeleri ile Suriye’deki olayların ardında Türkiye var.” Suçlamalarda
bulunuyor. Edward Snowden diyor ki: “Bir ülkeyi tamamen dinledik.” Ve o ülke
kim? Türkiye. Arkasından, ABD’nin son üç yıldır bütün dünyayı dinlediği ve G20
zirvesinde Avrupa’nın en gelişmiş 10 ülkesini dinlediği, Başbakan Merkel’in de
içinde olduğu, İngiltere Başbakanının da içinde olduğu bir dinleme furyasının
ağına takıldıkları ortaya çıktı.
Şimdi soruyorum: Peki, bu gizli
dinlemeleri, bu teknolojik gelişmeleri bu maddelerle düzenleyeceğinizi mi
sanıyorsunuz? 1984’te Kenan Evren darbe yaptıktan sonra güvenlik sistemini
tahkim etmek için 2937 sayılı MİT Kanunu’nu çıkardı. Şimdi bu kanuna göre artık
çok daha geriye gidiş var. 
Şöyle düşünün: 2015’te seçilmediğinizi
düşünün ve karşınızda, tam karşınızdaki bir gücün iktidar olduğunu düşünün. Bu
yetkilerle size neler yapar? Hükûmet olarak bir başınıza gelebilecekleri
düşünsenize. Vallahi billahi, öyle okul isimlerine yazılmış isimleri, Hakan
Şükür’ün adını çıkaracaklar, yok İdris Naim Şahin’in bilmem neredeki ismini
çıkaracaklar gibi şeylerle uğraşılmayacak. Bu yetkileri devralacak bir iktidar
tam aksi muhalif bir görüşteyse bütün o dönemin hükûmetini bütün bir sorumluluk
altına sokabilecek çok ciddi, tehlikeli işler yapabilir.
Görevlendirmede sınır yok arkadaşlar.
Böyle bir kanun olabilir mi arkadaşlar? Buyurun, 009-B-B X görevli şahıs. Bu
kanunda bundan sonra özel görevlendirilen şahıs bu olacak. “Türkiye Cumhuriyeti
Başbakanlık Özel Görevli Belgesi” buyurun, “009-B-B X görevli şahıs tarafımdan
görevlidir.” 
Şimdi, adam kapıyı çaldı, “Ben MİT’ten
geliyorum.” dedi. Ne yapacaksınız? “Eller yukarı, duvara daya, bacakları aç,
kolları indirme. Cepleri boşalt, telefonları indir. Kasada ne varsa çıkar.”
Baktı, MİT belgesi var. Bu yasayla her şeyi yapabilir.
Şimdi, soruyoruz Allah aşkına: Elinde
yazılı bir görev olmadan birisi “MİT görevlisiyim.” dese… Maazallah, matbaalar
her gün sahte MİT belgeleri basıp çıksa, “Sizin kadronuz 50 bin kişi.” deyip
500 bin de sahte kadrolu çıksa MİT görevlisi, ne yapacaksınız?
AYKUT ERDOĞDU (İstanbul) – Haşa,
soramayacağız.
HASİP KAPLAN (Devamla) – Yani “Kimliğin
ne? Görevin ne? Ne iş yapıyorsun?” diye sormayacak mısınız? “009-B-B” yeni
Türkiye filminin adı olacak arkadaşlar, maalesef. 
Şimdi, operasyonel güç konusunda,
içeride ve dışarıda operasyonel güç… Arkadaşlar, operasyonu en çok bilen biziz.
1990’larda, 12 Eylül darbesinde, her darbe olayında kime operasyon çekildiğini,
vatanın, ülkesinin bölünmez bütünlüğüyle kime çekildiğini çok iyi biliriz biz.
Hep hedefte Türkiye'nin yüzde 60’ı potansiyel suçlu olarak bu devlette
görülmüş, Alevi’si, Kürt’ü, farklı düşüneni, farklı görüşte olan insanlar,
bunların hepsi potansiyel tehlikeli, suçlu görülmüş. Bu yetkileri donattığınız
zaman ne yapacaksınız? Yani, dış operasyonel bölge gibi, Obama gibi “Gidin,
aferin uşaklar, Bin Ladin’i yakalayın, getirin, uçağa bindirin, okyanusun
üzerinden giderken de pencereden sarkıtın, atın.” mı diyeceksiniz? Atan o
kahramanlara bir de madalya mı vereceksiniz? Millî istihbarat elbette ki hassas
bir görevdir. Bu hassas görevde görev yapanlar, bu hassas göreve bir kere
girmenin şansını kullanıyorlar. Onun devlet olanaklarını da kullanıyorlar, hak
ettikleri ücretleri de alıyorlar. Peki, soruyorum size sayın bakanlar: Sağlık
hiç mi madalya alacak onurlu bir hizmet değil? Eğitim hiç mi onurlu bir hizmet
değil? Milletin iradesi adına görev yapan bu Meclis hiç mi onurlu görev
yapmıyor? Sayayım mı başka görevleri? İç güvenlikte polis, jandarma, korucular…
Bence bu kafayla gidilirse aha şu kuliste BDP’nin kapısında Kılıçdaroğlu’na
yumruk atanlara madalya takılmaya başlanacak bu ülkede. Benim korkum burada.
Hukukun bittiği yerde böylelerine madalya takılır çünkü onlar vatan millet
adına yumruk attığını zannederler ve serbest dolaşırlar ve provokasyon amaçlı
kullanılırlar. Kimse bize… 
Bugün basına servis edilen bazı
haberler var, bu haberlere göre deniliyor ki: “Özel yetkili mahkeme MİT
mensupları için kaldırılacak.” Zaten Başbakanın iznine bağlamıyor musunuz?
Başbakanın iznine soruşturmayı bağladıktan sonra, soruşturma iznini Başbakan
vermedikten sonra, adam suçüstü yakalandı, yüz kızartıcı bir suç işledi
diyelim, cinayet işledi diyelim, hırsızlık yaptı diyelim, çok kötü bir şey
yaptı, yakaladı polis onu, çıkardı kimliğini “Dur.” dedi polise, “Dur kardeş,
ben MİT mensubuyum.” Sonra gitti savcının karşısına, pişkin pişkin: “Sen
soruşturma açamazsın ha, ben özel görevliyim.” Ne diyeceksiniz? O savcının
yerinde siz olsanız ne yapacaksınız bu kanuna göre? Ne yapacaksınız Allah
aşkına? 
Yahu, böyle bir kanun olur mu? Kendi
içinde bir denetimi olmaz mı istihbaratın? Dışarıda bir denetimi olmaz mı?
Ekonomik olarak Sayıştay denetimi olmaz mı? Alırsın, harcarsın, silah verirsin,
bilmem ne yaparsın, bunun bir denetimi olmaz mı? Bütün demokratik hukuk devletlerinin
hepsinde Meclis denetimi var arkadaşlar. Bütün demokratik hukuk devletlerinde
gizli dinlemenin Mecliste denetimi vardır. Bütün parti gruplarından Bütün parti
gruplarından oluşan komisyonlar ortaklaşa bu denetimi yaparlar. Siz bu denetimi
getirmediğiniz zaman, böyle, bütün yetkileri tanıdığınız bir yasa karşısında,
inanın, kendi çıkardığınız yasa ayaklarınıza dolanır. Robespierre de bir gün
giyotin yasasını çıkarmıştı. Sonunu biliyorsunuz, giyotinle gitti, değil mi?
NURETTİN DEMİR (Muğla) – HSYK’da da
aynı olmadı mı?
HASİP KAPLAN (Devamla) – Şimdi, bakın,
HSYK bir yana, İnternet, TİB Yasası bir yana, YouTube bir yana. Dün burada bir
sözleşme imzaladınız, farkında mısınız arkadaşlar? İstihbaratın teknoloji
erişimini konuşuyorsunuz. 2001 tarihli Siber Güvenlik Sözleşmesi’ni imzaladınız
dün, 2001, 2001! Ve bugün basına servis edilen haberlere bakın. Bugün basına
servis edilen haberlerde deniliyor ki: “Çözüm sürecinde, barış sürecindeki
görüşmelerde önergeyle yeni güvenceler getirilecek.” Kime? Nasıl? Yok ortada
bir şey, görmüyoruz. Sadece Hükûmet kendini koruyor, sadece kendi istihbarat
elemanını koruyor. Oysaki barış süreçleri tek taraflı değildir beyler, barış
süreçleri çift taraflıdır. Çatışmalı olan her şey çift taraflıdır, çift taraflı
olunca görüşmeleri de çift ve fazla olur. Eğer siz bir tarafa güvence getirip
kendinizi sadece güvence altına alırsanız -hiç kusura bakmayın- deve kuşu gibi
başınız kumda olur, gerisi açıkta kalır çünkü bu görüşmelerin tarafları varsa
tarafları da bir tarafları sorgulandığında, yargılandığında, hâkim önüne
çıktığında herkes bunun hesabını verir. Ya dobra dobra bunun arkasında
duracaksınız ya da yanlış yapmayacaksınız. 
Seçim geçti. Seçim kaygısı, korkusuyla
getirmiyordunuz. Hadi anladık. Bir şey daha: “’Her türlü görev’ ibaresini
kaldıracağız.” Hangi görevleri koyacaksınız o zaman? Usulünü, şeklini de
koysanıza, bir belli olsun. Yalan makinasını ne yapacaksınız? Bence burada,
aldığınız son dönem bütün bürokratların hepsini tek tek yalan makinasına
bağlayın. İyi bir iş yapmış olursunuz. Sadece istihbaratta niye yalan makinası
olsun ki? Çok daha önemli görevler var, çok daha büyük paralar var, çok daha
kıymetli evrakların teslim edildiği insanlar var. Böyle bir yaklaşım tarzı
olabilir mi arkadaşlar? Şimdi, bize diyorsunuz ki: “Demokrasi.” Yargıdan kaçan,
özel yargıya tabi tutulan, özel izne tabi tutulan bir olayda bizden nasıl evet
dememizi bekleyebilirsiniz? Asla, biz çok çok önemli gördüğümüz bu yasa
tasarısının eğer uzmanlarıyla, eğer ilgili komisyonlarıyla, eğer sivil toplumuyla
konuşabilseydik çok daha farklı sonuçlara gelebilirdik. 
Bir anayasa’yı değiştiremiyoruz.
Toplanıyoruz iki sene konuşuyoruz 60 maddede uzlaşabiliyoruz. İç Tüzük’ün yüzde
90’ında uzlaştık, İç Tüzük’ü bile değiştirmedik, sabahtan yediye kadar İç Tüzük
tartışması yaptık burada. Neden? Çünkü her şey kokuştu, laçkalaştı, bayatladı,
baydı. Bunun adı ne hukuk, ne yasama, ne ileri demokrasi, ne bir şey? Burada
bir tek çıkış yolu var arkadaşlar. Tünelin ucundaki ışık “Yeni bir anayasa,
Türkiye’yi darbe anayasasından kurtarın.” diyor. Tünelin ucundaki ışık diyor
ki: “Düşünce, örgütlenme özgürlüğünün zamanıdır.” Tünelin ucundaki ışık diyor
ki: “Bu ülkede yolsuzluklar, dolansızlık, rüşvet vesaire olmasın zamanıdır.” Bu
ülkedeki ışık diyor ki: “Adalet herkese lazım; adalet, adalet, adalet.” Oysaki
bu çözüm sürecinde sayıları 520’yi geçen -hasta ölümüne- son günlerini yaşayan
tutuklular, bir polis memurunun raporları nedeniyle hâlâ içeride ölümü
bekliyorlar. Bu hafta içinde 3 tane cenaze çıktı.Bu hafta içinde 3 tane cenaze
çıktı. Bu mu ileri demokrasi, insan hakları? Allah aşkına söyler misiniz, biz,
Mısır’da, demin 4 parti grubu olarak idama karşı çıkarken cezaevlerimizde ölüme
gün sayan insanlarımız var, ölüme gün sayan! Fikirleri ne olursa olsun, suçları
ne olursa olsun bu insanlarımıza sahip çıkabiliyor muyuz? 
Evet, bir
görüşme oluyor, çözüm için, barış için önemlidir, bunun da seçime yansıması
olmuştur. Bunu iktidar partisi olsun, Barış ve Demokrasi Partisi olsun,
çözümde, barışta ısrar edenler halktan güvenoyu almıştır, olur almıştır ancak
bir şey unutulmasın, önümüzde 2 seçim daha var, Cumhurbaşkanlığı var, 2015
genel seçimleri var arkadaşlar. Eğer biz bu süreçleri yasal formatlara
bağlamazsak, bizim Meclise sunduğumuz demokratikleşme yasalarına göre bu görüşmeleri
yasal bir çerçeveye oturtamazsak, Meclis kararına dönüştüremezsek İrlanda’da
IRA gibi, İngiltere Parlamentosu gibi ve daha başka parlamentolar gibi, tıpkı
İspanya gibi, İspanya’da ETA’yla yapılan görüşmeler gibi, tıpkı Güney Afrika
gibi ve birçok ülkede olduğu gibi, kaynayan kazan Orta Doğu’da geleceğimiz hiç
parlak olmayacaktır arkadaşlar. Bunun bir tek yolu vardır, doğru tespit ve
yerinde hukuk güvencesi, yerinde demokrasi. Tek çözüm eşitlik, özgürlük ve
adalettir arkadaşlar. Bunun dışındaki her kapı diktatörlüğe açılır, her kapı
zorbalığa açılır, her kapı baskıya açılır. 
Hele böyle
yetkilendirdiğiniz güçlerin kontrolü imkânsızsa tıpkı gladyo gibi, tıpkı
kontrgerilla gibi, tıpkı Özel Harp Dairesi gibi, tıpkı JİTEM gibi başını önünü
alamayacağınız bir gücü kendi karşınızda, kendi elinizle yaratmış olursunuz.
Bizden hatırlatması ve biz böyle bir kanuna “hayır” diyeceğiz.
Saygılarımla.
(BDP sıralarından alkışlar)
BAŞKAN –
Teşekkür ederim Sayın Kaplan. 
Cumhuriyet Halk Partisi Grubu adına
Gaziantep Milletvekili Sayın Ali Serindağ, buyurunuz. (CHP sıralarından
alkışlar)
CHP GRUBU ADINA ALİ SERİNDAĞ
(Gaziantep) – Teşekkür ederim Sayın Başkan.
Sayın Başkan, sayın milletvekilleri;
563 sıra sayılı Kanun Teklifi’nin tümü üzerinde Cumhuriyet Halk Partisi Grubu
adına söz almış bulunuyorum. Yüce heyetinizi saygıyla selamlıyorum.
Sayın milletvekilleri, gene bir AKP
klasiğiyle karşı karşıyayız. MİT gibi, çalışma alanı özellik arz eden, pek çok
faaliyeti gizli olan veya gizli yürütülen ve ayrı bir uzmanlığı gerektiren bir
kurumla ilgili yasal düzenleme kanun teklifi olarak Meclis gündemine gelmiş
bulunmaktadır. Bu teklif, tasarı olarak Meclis gündemine gelseydi, mevzuat
hazırlama yönetmeliğine uygun olarak hazırlanacaktı, bürokratik kademelerin
birikimlerinden yararlanılacaktı ve teklif, Türkiye Büyük Millet Meclisine
olgunlaşmış olarak gelecekti. Ancak AKP, alışıldık şekliyle, bunu böyle
yapmadı, bu yola gitmedi. 
Bunu telafi etmek için, bu teklifle
ilgili, Anayasa’ya aykırılık iddiası, Komisyonda, tarafımızdan, diğer milletvekilleri
tarafından, muhalefet milletvekilleri tarafından dile getirilmiş ancak bu, kale
alınmamıştır. Havale edilen tali komisyonların incelemeleri için de gerekli
süre tanınmamıştır. Bu nedenle, teklifin olgunlaştırılması için alt komisyon
kurulması teklifimiz de kabul görmemiştir ve olgunlaşmadan bu teklif, Türkiye
Büyük Millet Meclisinin gündemine gelmiştir. Neden? Çünkü AKP’nin acelesi var.
Nedir bu acele? Bu acele, bugüne kadar AKP’nin yaptığı yasal düzenlemelerin
sebebi neyse, gene o. 17 ve 25 Aralık rüşvet ve yolsuzluk operasyonları.
Hafızalarımızı yoklayalım. Gezi
olayları Hükûmetin kimyasını bozmuş, yolsuzluk ve rüşvet olayları da Hükûmetin
paniklemesine neden olmuştur. Yerel yönetim seçimleri yapılmış olmasına rağmen
bu panik hâli devam etmektedir. Bunun neticesi olarak da bu teklif, alelacele,
seçimlerin ardından Türkiye Büyük Millet Meclisinin gündemine gelmiştir. 
Ancak, ne söylerseniz söyleyin, ne
yaparsanız yapın, seçimlerde hangi sonucu alırsanız alın, 17 ve 25 Aralık
yolsuzluk ve rüşvet kamburu Hükûmetin sırtında bulunmaktadır. Bu kamburu
seçimlerle veya hukuka aykırı yasal düzenlemeler ve uygulamalarla yok
edemezsiniz. Bu kamburdan kurtulmanın tam yolu, muhatapları yargıya sevk etmek
ve yargılamanın önündeki tüm engelleri ortadan kaldırmaktır. 
Hafızalarımızı yoklayalım. Son aylarda
ortaya çıkan ses kayıtları ve başka olaylar, Hükûmetin acelesinin sebebini
ortaya çıkarmaktadır. 17 Aralıktan sonra ne oldu? Hâkimler ve Savcılar Yüksek
Kuruluna operasyon yapıldı. Yolsuzluk ve rüşvet soruşturmalarını yürüten
savcılardan dosyalar alındı. İl emniyet müdürleri dâhil pek çok emniyet mensubu
operasyona tabi tutuldu. Maliye Bakanlığı ve Millî Eğitim Bakanlığı personeline
operasyon yapıldı. Adalet Akademisi ve HSYK, Adalet Bakanlığının bir şubesine dönüştürüldü.
Yargı, Adalet Bakanlığı üzerinden yürütmeye bağlandı. Adli kolluk, Başbakanın
ve ilgili bakanların yönlendirmesiyle adli makamların emrini ve mahkeme
kararlarını yürürlüğe getirmeyi reddetti. Kuvvetler ayrılığı ve yargı
bağımsızlığı yok edildi. Bu şekilde Hükûmet eliyle Anayasa askıya alındı. 
Değerli milletvekilleri, İçişleri
Bakanı da yazdığı haberleri beğenmediği bir gazeteci için polise “Kapısını
kırın, içeriye alın.” diyebilmiştir. Aynı bakan, savcıyla konuşmayı öneren
emniyet müdürüne “Gerekirse savcıyı alın.” da diyebilmiştir. Keza, aynı bakan,
verdiği emrin yasalara aykırı olabileceğini ihsas eden emniyet müdürünü “Merak
etme, kanuna aykırı ise, suç bile olsa kanunu değiştiririz.” diyerek kendince
rahatlatma yoluna gitmiştir.
Torba kanunla İnternet’e ulaşım
zorlaştırılmış, yazılı-görsel İnternet medyası baskı altına alınmış, yerel
yönetim seçimlerine gidilirken de Twitter’a erişim engellenmiştir, YouTube
yasaklanmıştır, dershaneleri ortaya çıkaran sebepler ortadan kaldırılmadan
dershanelerin kapatılması süreci başlatılmıştır, Toplantı ve Gösteri
Yürüyüşleri Kanunu’nda yapılan değişiklikle toplantı ve gösteri yürüyüşü hakkı
kullanılamaz hâle getirilmiştir, âdeta sivil sıkıyönetim uygulanmış, toplum
baskı altına alınmıştır. 
İşte, görüşmekte olduğumuz ve 2937
sayılı Yasa’da değişiklik öngören bu teklif, böyle bir ortamda, maalesef,
Türkiye Büyük Millet Meclisinin gündemine getirilmiştir. Tüm bu uygulama ve
düzenlemeler bir bütünün parçalarıdır. Sebep, Hükûmeti iktidarda tutmak,
muhalefeti sindirmek, 17 Aralıkta başlatılan yolsuzluk ve rüşvet
operasyonlarının üstünü örtmek, yenilerini önlemek, Başbakanı, bazı bakanları
ve yakınlarını koruma altına almaktır. Sebep budur. 
Sayın milletvekilleri, ulusal
güvenliğin sağlanmasında istihbarat elbette yaşamsal bir unsurdur. İstihbarat
servisleri de ulusal güvenliğe yönelik tehditler hakkında istihbarat toplayan
kurumlardır. Temel işlevleri ise kanunlarla çerçevesi belirlenen yöntemleri
kullanarak gerekli bilgi ve belgeleri toplamak, tasnif etmek, değerlendirmek,
yorumlamak ve ilgili makamlara aktarmaktır. 
İstihbaratın yapılandırılması, ülkeden
ülkeye farklılık arz etmektedir. Örneğin Almanya’da 3 ayrı istihbarat örgütü
bulunmaktadır. Bunlar, iç istihbaratla ilgili olarak Anayasa’yı Koruma
Teşkilatı, dış istihbarattan sorumlu Federal İstihbarat Teşkilatı, askerî
alanla ilgili olarak Askerî İstihbarat Teşkilatıdır. Görüldüğü gibi, iç
istihbaratla dış istihbarat birbirinden ayrılmıştır. Çok defa örnek gösterilen
Amerika Birleşik Devletleri’nde de istihbarat servisleri arasında öne çıkan,
hepimizin bildiği gibi, CIA ve FBI’dır. Federal Araştırma Bürosu FBI, Adalet
Bakanlığına bağlıdır, öncelikle ülke içine odaklıdır ve yabancı istihbarat
ajanlarının ABD içindeki şüpheli, yıkıcı ve terörist faaliyetlerinin takibinden
sorumludur. FBI ise, ABD’nin en üst federal kolluk kuvveti ve -dikkatinizi
çekiyorum- terörle mücadele birimidir, ajansıdır. Merkezî İstihbarat Ajansının
ana görevi, yurt dışındaki ajanları ve teknik vasıtalarıyla bilgi toplamak,
bunları analiz ederek istihbarat üretmektir. Dış ve iç istihbarat -görüldüğü
gibi- birbirinden ayrılmıştır. CIA sadece dış istihbarata yönlendirilmiştir.
Hem ABD’de hem Almanya’da istihbarat örgütleri üzerinde de etkili bir denetim
mekanizması oluşturulmuştur.
Görüşmekte olduğumuz teklifle, MİT’e
içte ve dışta istihbarat faaliyetini aşan görevler verilmek istenmektedir. Dış
ve iç istihbarat ayrımı yapılmamaktadır. MİT’e yurt içinde istihbarat faaliyeti
yanında operasyon yapma yetkisi de verilmektedir.
Değerli milletvekilleri, bugüne kadar
sadece, MİT, devlet istihbaratı üretmek, analiz etmek ve ilgili birimlere
aktarmakla görevli iken, şimdi, bu teklifle operasyonel bir birim hâline
getirilmektedir. İstihbarat örgütleriyle operasyon örgütlerinin aynı çatıda
birleşmiş olması, demokrasi açısından arzulanan bir davranış değildir. MİT, bu
teklifle âdeta bir iç güvenlik birimi hâline getirilmektedir. Bakanlar
Kurulunca MİT’e, dış güvenlik, terör ve millî güvenlik konularında her tür
görev verilebilecektir; bunun çerçevesi de, maalesef, net ve kesin sınırlarla
belirlenmiş değildir. Teklifle MİT, kamu kurum ve kuruluşları, Bankacılık
Kanunu kapsamındaki kurum ve kuruluşlar ile diğer tüzel kişilerden, tüzel
kişiliği olmayan kuruluşlardan bilgi, belge ve veri kayıtları alabilecek, bunlara
ait arşivlerden yararlanabilecek, elektronik bilgi işlem merkezlerinden ve
iletişim altyapılarından yararlanabilecek ve bunlarla irtibat kurabilecektir. 
Değerli milletvekilleri, bazı suçlara
ilişkin soruşturma ve kovuşturmalarda savunma avukatlarının bile ulaşamadığı
ifade tutanaklarına, her türlü bilgi ve belgeye erişilebilecek, bunlardan
örnekler alınabilecektir, böylelikle de soruşturmanın gizliliği devlet eliyle
ve Türkiye Büyük Millet Meclisi tarafından ihlal edilmiş olacaktır. Buna
herhâlde rıza göstereceğinizi zannetmiyorum. 
Telekomünikasyon İletişim Başkanlığının
yanında MİT de bu teklifle kendi dinleme merkezini kurabilecektir. 
12 Eylül yönetimi döneminde çıkan
yasanın şimdiki hâlinde, yani şu anda meri olan yasada, MİT’in görev ve faaliyetlerine
ilişkin bilgileri yayma cezalandırılırken, teklifle buna MİT mensuplarına
ilişkin bilgiler de eklenmektedir. MİT mensuplarının tanıklık yapmaları, âdeta
imkânsızlaştırılmakta ve izne tabi tutulmaktadır. Hem görevlere hem mensuplara
ilişkin bilgi ve belgelerin radyo, televizyon, İnternet, sosyal medya, gazete,
dergi, kitap ve diğer tüm medya araçlarıyla yayınlanması, yayılması,
açıklanması hâlinde süreli veya süresiz yayın sahibi, içerik sağlayıcı, eser
sahibi, muhabir, yazar, sorumlu müdür, yayımcı ve basımcı üç ve dokuz yıl ile
cezalandırılabilecek. Yani burada unutulan hiç kimse yok. Elbette, MİT’in
içinden MİT’e ait belgelerin elde edilmesi, dışarıya çıkarılması ciddi bir
suçtur, elbette bununla ilgili önleyici tedbirler alınmalıdır ancak bu önlenmeye
çalışılırken düşünce özgürlüğünün, basının ve medyanın serbest bir şekilde
toplumu aydınlatma çalışmalarının da engellenmemesi gerekmektedir ancak
teklifle bunun tedbirleri alınmamıştır. 
Bakanlar Kurulunun MİT’e görev
vermesini düzenleyen maddedeki bazı kavramlar muğlak kavramlardır. Örneğin
“terör.” Biliyorsunuz, maalesef, AKP, özellikle barışçıl eylemleri bile “terör
eylemi” olarak nitelemekte, eyleme katılanları da “terörist” olarak
damgalamaktadır. Örneğin Gezi protestoları AKP Hükûmeti tarafından “terör
eylemi” olarak gösterilmiştir. “Parasız eğitim istiyoruz” diyerek pankart açan
gençler “terörist” olarak damgalanmıştır. Türkiye Cumhuriyeti Genelkurmay
Başkanı “terör örgütü lideri” olmakla itham edilmiştir. Bu anlayışta olan
Hükûmete bu konularla ilgili olarak sınırları net olarak belirtilmeden, muğlak
kavramlarla MİT’e görev verme yetkisinin verilmesi, MİT’i asıl işlevinden
saptıracak ve Millî İstihbarat Teşkilatını tartışılır hâle getirecektir. 
Millî İstihbarat Teşkilatımız,
milletimizin ve devletimizin bekası için gerekli bir kurumdur. Maalesef
“Gerekirse adamlarımı gönderir, boş alanlara sekiz füze attırırım.” diyerek
savaş için gerekçe üretmeye hazır Sayın Müsteşar, MİT’i siyasal tartışmaların
içine çekmiştir. Devletin en korunaklı olması gereken mekânında sınırlı sayıda
üst düzey görevlinin yaptığı toplantıda konuşulanların sızdırılması da ayrı bir
skandaldır.
Sayın milletvekilleri, MİT’e işlevine
aykırı görevlerin verilmesi, denetim dışı bırakılması, buna karşılık
eylemlerinin sorgulanamaz hâle getirilmesi MİT’i güçlü kılmaz, tam tersine,
MİT’i tartışılır ve iş yapamaz hâle getirir. Bunu özellikle Millî İstihbarat
Teşkilatının yetkililerinin ve bu teklifi hazırlayanların dikkatine sunuyorum.
Bu düzenleme, Hükûmetin başarısız uygulamalarından ve yasalara aykırı birtakım
faaliyetlerinden MİT’in sorumlu tutulması yolunu açar. Başbakan ve Hükûmetin
Emniyet Teşkilatına bakışı değişmiştir sayın milletvekilleri. Emniyet
Teşkilatına ve yargıya güvenmemektedir Sayın Başbakan. Dünkü grup konuşmasında
“paralel yargı”dan bahsetmiştir. Allah aşkına, kendi deyimiyle, “paralel
yargı”nın baktığı bazı davaların savcısı olduğunu Başbakan söylememiş miydi?
Milletimiz şimdi bunu unutacak mıdır? Maalesef, bu, Sayın Başbakanın alışık
olduğu davranışlarından, tavırlarından, sözlerinden bir tanesidir. 
Tekraren diyoruz ki, bunu özellikle
belirtiyorum, tekraren diyoruz ki: Devlette, devlet hiyerarşisi içinde yer
almayan bir yapılanma eğer varsa elbette yasal gereği yapılmalıdır. Böyle
yapmayıp da seçim meydanlarında tehditler savurmak ve her seçim öncesinde
farklı düşmanlar yaratmak suretiyle rüşvet ve yolsuzlukların üzerini örtmek
asla mümkün olmayacaktır. Cumhuriyet Halk Partisi buna asla fırsat
vermeyecektir. Biz, bunu her platformda, her mekânda, her hâl ve şartta milletimizin
dikkatine sunacağız. 
Bugüne kadar iç güvenlikten sorumlu
olan Emniyet ve Jandarma tarafından yapılan birtakım görevler, MİT’e
yaptırılmak istenmektedir. Neden? Çünkü, demin de ifade ettiğim, artık Emniyete
ve yargının bir bölümüne bakış açısı değişmiştir Sayın Başbakanın. Bu şekilde
MİT, demin de ifade ettiğim gibi, iç güvenlik birimi hâline getirilmektedir.
Zaten, kurumlar arasında görev ve yetki karmaşası, Türkiye'de sık sık dile
getirilmektedir ve buna da şahit olmaktayız. 
Burada Sayın Atalay’a bir şey sormak
istiyorum: Kamu Düzeni ve Güvenliği Müsteşarlığı niçin kuruldu? Kamu Düzeni ve
Güvenliği Müsteşarlığı, istihbarat birimleri arasında koordinasyonu sağlamak
amacıyla kuruldu. Ham istihbaratı almak, değerlendirmek, analiz etmek, ilgili birimlere
aktarmak için kuruldu, ama ne yapıldı Sayın Bakan İçişleri Bakanlığından
ayrılınca? Başbakanlığa bağlandı bu müsteşarlık, şimdi de tamamen işlevsiz hâle
getirildi. Biliyorsunuz, İstihbarat Koordinasyon Kurulu, MİT içerisinde ve MİT
Müsteşarının başkanlığında kuruldu. O zaman, Kamu Düzeni ve Güvenliği
Müsteşarlığının kuruluş gerekçesi acaba sadece bazı yabancı uzmanları
çalıştırmak mıydı, buna bir formül aranmak için mi bu müsteşarlık kuruldu? 
Hükûmet, kurumlar arasında koordinasyon
sağlayacağına, iş birliği sağlayacağına kurumları birbirine düşürmektedir.
Millî İstihbarat Teşkilatı da, Emniyet de, yargı da, Jandarma da bizim
kurumlarımızdır. Bunlar arasında iş birliği ve eşgüdüm Hükûmet tarafından
sağlanmalıdır. MİT’in elde ettiği bilgi havuzundaki bilgilerin nasıl
kullanılacağı da çok önemlidir. Bunun bireysel hakları, insan haklarını ihlal
edici şekilde kullanılmaması için gerekli hukuki mekanizmanın ve yetki
sınırlarının da açık olması gerekir. 
Değerli milletvekilleri, biz, bundan
bir süre önce 7/3/2012 tarihinde Türkiye Büyük Millet Meclisine bir kanun
teklifi sunduk, “İç güvenlik hizmetleri ve MİT’in faaliyetleri Parlamento
denetimine açılsın.“ dedik Hükûmet bunu dikkate almadı ama söylemlerinde sanki
Parlamento denetimini ileride öngörebilecekleri gibi bir ifade kullanıyorlar.
Bu, tamamen gerçek dışıdır.
Değerli milletvekilleri, böylesine
önemli bir konu, bütüncül bir şekilde ele alınmadan, kamuoyu ve medya dâhil
ciddi bir tartışma ortamı yaratılmadan, kaotik bir ortamda ve aceleyle ele
alınırsa, hukuki ve demokratik sorunlar ortaya çıkar ve gelecekte tekrar
tartışılır. Bu nedenle, bize göre, bu teklif geri çekilmeli, ihtiyaç varsa,
belirttiğimiz niteliklere sahip bir tasarı, insan haklarını, bireysel hakları,
düşünce ve ifade özgürlüğünü de güvence altına alarak ve Parlamentonun
denetimini de öngörerek yeniden hazırlanmalıdır.
Hepinize saygılar sunuyorum.
Teşekkür ederim. (CHP sıralarından alkışlar)
BAŞKAN – Teşekkür ederim Sayın Serindağ.
Milliyetçi Hareket Partisi Grubu adına Osmaniye Milletvekili Sayın Hasan
Hüseyin Türkoğlu…
Buyurunuz. (MHP sıralarından alkışlar)
MHP GRUBU ADINA HASAN HÜSEYİN TÜRKOĞLU (Osmaniye) – Sayın Başkan, Türk
milletinin saygıdeğer milletvekilleri; 563 sıra sayılı Kanun Teklifi’nin geneli
üzerinde Milliyetçi Hareket Partisi Grubu adına söz almış bulunuyorum, yüce
heyetinizi saygıyla selamlarım.
Sözlerimin başında, dün Türkiye Büyük Millet Meclisi çatısı altında ana
muhalefet partisi lideri, Cumhuriyet Halk Partisi Genel Başkanı Sayın Kemal
Kılıçdaroğlu’na yapılan menfur saldırıyı şiddetle kınadığımı ifade etmek
istiyorum. (MHP ve CHP sıralarından alkışlar) 
Müzakere ettiğimiz teklif, basit bir
kanun değişikliği olarak değerlendirilmemelidir. Müzakere ettiğimiz teklif,
anayasal sistemimizi, siyasal rejimimizi, çoğulcu demokrasiyi, temel hak ve
hürriyetleri doğrudan ilgilendiren bir tekliftir. Bu yönüyle teklif, toplumun
tüm kesimlerini ilgilendirmektedir. Yasalaşması hâlinde ortaya çıkaracağı
sonuçları itibarıyla, Türkiye Cumhuriyeti devletini ve Türk milletini karanlık
bir döneme sokabilecektir. 2937 sayılı MİT Kanunu’nda değişiklik yapan teklif,
bu kadar büyük önemi haiz iken etkilediği alanlar, ortaya çıkarabileceği
muhtemel sonuçlar itibarıyla keşkeden öte, muhakkak tasarı olarak Türkiye Büyük
Millet Meclisi gündemine gelmiş olmalıydı. Malumunuz olduğu üzere tasarılar,
Bakanlar Kurulunca imzalandıktan sonra Türkiye Büyük Millet Meclisine
sunulurken devletin bütün kurumlarının değerlendirme raporlarıyla birlikte,
görüşleriyle birlikte sunulmaktadır. Buradan anlaşılacağı üzere MİT gibi
Osmanlı dönemindeki Teşkilat-ı Mahsusaya kadar uzanan bir geçmişi, köklü bir
tarihi ve önemli bir birikimi olan bu kurumun yetkilerinin, yapısının önemli
değişiklikler içerdiği bu teklif, devletin kurumları tarafından
değerlendirilmeli ve görüş verilmeliydi.
Birçok kesim ya da siyasal parti gibi
Milliyetçi Hareket Partisi de güçlü devletin güçlü bir istihbarat teşkilatına
sahip olması gerektiğine gönülden inanmaktadır. Milliyetçi Hareket Partisi,
Millî İstihbarat Teşkilatının modern bir yapıya kavuşturulmasını, çağdaş usul
ve teknolojiyle donatılmasını canı gönülden istemektedir. Ancak, müzakere
ettiğimiz teklif böyle bir niyetten çok uzaktır. 
İfade ettiğim gibi Teşkilat-ı
Mahsusadan Millî İstihbarat Teşkilatına gelen süreçte Millî İstihbarat Teşkilatı,
devlet aklının muhafaza edildiği kurumlardan biridir, cumhuriyetin inşasında
harcı ve yapı taşı olan bir teşkilattır. Böyle bir teşkilatı yeni bir hâle
dönüştürürken, Millî Savunma Bakanlığının, Adalet Bakanlığının, Dışişleri
Bakanlığının, Genelkurmay Başkanlığının, Emniyet Genel Müdürlüğünün ve ilgili
olabilecek tüm kurum ve kuruluşların görüşleri alınmamıştır. Kısaca, teklifin
içerisinde devletin aklı, bilgisi ve tecrübesi bulunmamaktadır. Bunlar
yapılmadan devlet aklının dâhil edilmediği bir düzenlemenin Meclis gündemine
gelmesi, müzakere edilmesi son derece eksiktir, hele hele, kabul edilerek
yasalaşması büyük bir tehlikedir. 
Adalet ve Kalkınma Partili milletvekili
arkadaşlarımızın, bu teklifin içeriği ve yasalaşırsa ortaya çıkaracağı sorunlar
açısından çok dikkatli ve sorumlu davranmaları gerekmektedir. Bu, bir vebal
meselesidir. Bizim payımıza düşen onları samimi olarak uyarmaktır. 
Bu teklif, tartışanların hemen hemen
tamamı tarafından Anayasa’ya aykırılığı açıkça dile getirilen bir tekliftir.
“Anayasa’ya aykırılık” iddialarının sağlıklı ve isabetli olarak Meclis çatısı
altında en iyi değerlendirileceği yer, şüphesiz, Meclis Anayasa Komisyonudur.
Ancak, Türkiye Büyük Millet Meclisi Başkanlığı, teklifi Adalet, Millî Savunma,
Plan ve Bütçe Komisyonlarına tali komisyon olarak, İçişleri Komisyonuna ise
esas komisyon olarak havale etmiştir. Bu açıdan, teklifin Anayasa’ya aykırılığı,
Anayasa Komisyonu tarafından ele alınamamıştır. Meclis Başkanlığına Anayasa
Komisyonunda görüşülmesi için komisyon çalışmaları sırasında yapmış olduğumuz
müracaat ise Meclis Başkanlığınca dikkate alınmamıştır. Son günlerde Anayasa’yı
hatırlayan, Anayasa hükümlerine vurgu yapan Sayın Meclis Başkanının bu tutumu,
sözleriyle taban tabana zıtlık içermektedir.
Saygıdeğer milletvekilleri,
huzurlarınıza gelen teklif, Anayasa Komisyonunda incelenmeyen, havale edildiği
tali komisyonlar tarafından incelenerek bir rapora bağlanmayan ve İçişleri
Komisyonunda alt komisyona havale edilmesi taleplerimiz bile kabul edilmeyen
hâliyle önünüzdedir. Kaba tabirle, Anayasa ve İç Tüzük hükümleri bir kenara
bırakılarak kapkaç hukuku anlayışıyla Genel Kurula taşınmıştır. 
Bu teklif, Anayasa’nın özüne, ruhuna ve
felsefesine aykırıdır. Teklifin, Anayasa’mızın hangi maddelerine neden aykırı
olduğuna ilişkin bir hususu da dile getirmem gerekmektedir. Ancak, bundan
evvel, size arz etmek istediğim bir başka husus var ki Türkiye Cumhuriyeti
devletinin yürürlükte, hükümlerine riayet edilen bir Anayasa’sının olup
olmadığı tartışmasıdır. Bugün, birçok hükmü uygulanmayan bir Anayasa söz
konusudur. Hatta, sözlerimi biraz daha ileriye taşıyarak, Türkiye Cumhuriyeti
Anayasası’nın fiilen askıya alınmış olduğunu ifade etmem yanlış olmayacaktır. 
Bu konuda sizlerle birkaç örneği
paylaşmak istiyorum: Ana dilde savunma hakkı düzenlemesi, Anayasa’nın 3’üncü
maddesine aykırı olmasına rağmen Meclisteki iktidar partisi çoğunluğu
tarafından kabul edilerek yasalaşmıştır; maalesef, Cumhurbaşkanı tarafından da
yayımlanmıştır. Devletin resmî dilinin Türkçe olduğuna dair Anayasa’nın amir
hükmü ortada dururken, sırf PKK terör örgütü istiyor diye özel okullarda Türkçe
dışında dillerde eğitimin önü açılmıştır. 6360 sayılı Yasa’yla büyükşehir
düzenlemesi ortaya çıkarken, Anayasa’nın 10’dan fazla maddesine aykırı olmasına
rağmen bu düzenleme kabul edilmiş ve yayımlanmıştır. “Açılım” adı verilen
ihanet süreci kapsamında, terör örgütünün eli kanlı katillerine, devletin
güvenlik güçlerinin gözleri kapatılarak, ellerini kollarını sallayarak
silahlarıyla birlikte topraklarımızdan çıkabilecekleri taahhüdü verilmiştir.
Teröristler, Türkiye topraklarını terk etmek yerine kasaba ve şehirlere
yerleşmişler, terör örgütü daha da güçlenmiştir. 
Bu arada, Anayasa’nın “Kanunsuz emir”
başlıklı 137’nci maddesi yokmuş gibi davranılmıştır. Bugün, hâlâ gündemimizde
yoğun bir şekilde yer alan 17 Aralık ve 25 Aralık yolsuzluk, hırsızlık ve
rüşvet operasyonları çerçevesinde yapılan adli soruşturmalarda, özellikle 25
Aralık soruşturmasıyla ilgili olarak verilen yargı kararlarının Emniyet ve
diğer idari birimler tarafından yerine getirilmediğine şahit olduk. Anayasa’nın
138’inci maddesinde zikredilen “Yasama ve yürütme organları ile idare, mahkeme
kararlarını değiştiremez, yerine getirilmesini geciktiremez.” hükmünün ortadan
kaldırılması, uygulanmayan bir Anayasa’ya tam da örnek teşkil etmektedir.
Anlaşılan o ki, Adalet ve Kalkınma Partisi, iktidara gelirken vadettiği
üstünlerin hukukundan hukukun üstünlüğüne geçişi iktidar olunca unutmuştur.
Ayıp, günah ve suçları örtmek için, söylediklerinin tersine, üstünlerin
hukukunu yaşatmak Adalet ve Kalkınma Partisinin işine gelmiştir. 
Kamuoyunun ve Cumhurbaşkanının, hatta
uluslararası örgütlerin bile özgürlükleri kısıtlayan, sansür getiren İnternet
düzenlemesi hakkında Anayasa’ya aykırılık beyanları var iken, bu beyanlar
Cumhurbaşkanı Gül tarafından açıkça deklare edilmiş iken bu düzenleme de Meclis
tarafından kabul edildi, Cumhurbaşkanı tarafından da yayımlandı. Anayasa’nın
hükümlerine açıkça aykırı bir düzenlemeyi yayımlayıp, mazeret olarak da
Hükûmetle yaptığı pazarlığı dile getiren bir Cumhurbaşkanı olan devlette hangi
anayasanın uygulandığından bahsedeceksiniz? Hâkimler ve Savcılar Yüksek Kurulu
düzenlemesiyle Anayasa’nın 15 noktasında ihlal olduğunu düşünen ancak bu
düzenlemeyi de yayımlayan bir Cumhurbaşkanının olduğu yerde nasıl anayasal
sistemden ve hukuk devletinden bahsedebileceksiniz? İşte bütün bu hususlar
Türkiye’nin anayasal sisteminin fiilen nasıl askıya alındığını ispat eder
mahiyettedir.
Saygıdeğer milletvekilleri, bu teklif
Anayasa’ya alenen aykırıdır. Bu teklifle, sadece istihbari görevlerle
görevlendirilmiş olan Millî İstihbarat Teşkilatının görevleri “her türlü”
kavramı çerçevesinde operasyonel hâle dönüşecektir. “Bakanlar Kurulunca
verilecek görev” kavramı yoruma açık bir kavramdır. “Her türlü” kavramıyla,
Hükûmetin ya da başındaki şahsın uygun göreceği tüm görevler MİT’in görev
alanında olabilecektir. 
17 Aralıktan bu yana Başbakan, ailesi,
Hükûmet üyeleri ve yandaşlarına ilişkin olarak ortaya çıkan rüşvet ve yolsuzluk
iddiaları için, bu iddiaları savuşturmak gayesiyle, Hükûmete yapılan bir
komplo, kumpas, montaj şeklinde savunmalar yapmaktadır. Eğer bu teklif
yasalaşırsa, bu iddiaların “her türlü” kavramı dâhilinde MİT’in görev alanına
dâhil edilebileceği açıktır. Bu durumda, Hükûmet üyelerinin yakınlarının da
içinde bulunduğu kişiler hakkında soruşturma yapmak mümkün olmayacaktır çünkü
bu soruşturmaları yapanlar takip ve gözlem altına alınabileceklerdir. 
Teklifle, resmî ve özel, toplumun tüm
kesimlerinin, Bankacılık Kanunu kapsamındaki verileri dâhil, her türlü bilgi,
belge ve kayıtları, herhangi bir izne tabi olmaksızın, elektronik ortama girme
usulü de kullanılarak MİT tarafından takip edilebilecektir. Ankesörlü
telefonlar bile dinlenip kayıt altına alınabilecektir. Bu konuda, herhangi bir
yargı kararına ihtiyaç duyulmaksızın, MİT tarafından işlem yapılabilecektir.
Teklifteki bu hükümler “Özel hayatın gizliliği” ve “Haberleşme hürriyeti”
başlıklı anayasal esaslara açıkça aykırıdır. 
Teklifle, yargı mercilerinde yapılan
soruşturmaların her türlü bilgi ve belgesinin MİT’e verilmesi zorunluluk hâline
getirilmektedir. Aksi davranışta bulunan yargı mensupları için iki ila dört yıl
hapis cezası öngörülmektedir. Bu husus mahkemelerin bağımsızlığı ve hâkimlik
teminatı esaslarını ihtiva eden Anayasa’nın 37’nci ve 138’inci maddelerine
aykırıdır. 
Saygıdeğer milletvekilleri, müzakere
ettiğimiz teklifle, terör örgütleriyle görüşen ve irtibat kuran MİT
görevlilerinin, MİT’in talebiyle hukuki ve cezai sorumluluk getiren fiilleri
işleyenlerin, MİT’in görev ve faaliyetlerine yardımcı olanların hukuki ve cezai
sorumlulukları ortadan kaldırılmaktadır. Yani kanun kapsamındaki görev ve bu
görevlere ilişkin fiillerden dolayı, bu fiilleri suç bile olsa, hukuki ve cezai
sorumluluğu olmayan imtiyazlı bir sınıf oluşturulmaktadır. Bu hükmün
Anayasa’nın “Kanun önünde eşitlik” başlıklı 10’uncu maddesine aykırılığı
tartışmasızdır. Ayrıca, geçmişte işlenmiş suçları da dolaylı olarak affedeceği
için bu düzenlemeler suç işlemiş bazı kişiler için af niteliğindedir. 
Teklifin 7’nci maddesiyle aynı konuda
yeniden soruşturma yapılmasının önü kapatılmaktadır. Diğer yandan MİT
mensuplarının devletin çıkarlarının zorunlu kıldığı hâllerde tanıklığının MİT
Müsteşarının iznine yani lütfuna bırakılması söz konusudur. Devletin
çıkarlarının zorunlu kıldığı hâllerde MİT mensuplarının tanıklığının Müsteşarın
iznine bırakılması modern hukuk devleti açısından izah edilebilecek bir durum
değildir. MİT Müsteşarının devletin çıkarlarının zorunlu kıldığı hâllerin
üzerinde konumlandırılması cumhuriyet tarihinin gördüğü en ayıplı
yaklaşımlardan biridir.
Teklifin MİT’e ait bilgi ve belgeleri
yayınlayan basın mensuplarına öngördüğü ceza basın hürriyeti açısından oldukça
ağır bir düzenlemedir. Toplumun tüm kesimlerinin bir şekilde bilgi sahibi
olduğu hususların bile medyada yer alması hâlinde sahibinden matbaacıya
varıncaya kadar hapis cezası düzenlemesi hukuka ve basın hürriyetine indirilmiş
bir darbedir, üstelik bu hususta Türk Ceza Kanunu’nda var olan düzenlemeler
yürürlükteyken. 
Teklifle, bir suç ihbarı çerçevesinde
cumhuriyet savcıları tarafından işlem yapılan, suç işlediği tespit edilen ancak
MİT görevlisi olduğu tespit ve tevsik edilen MİT görevlilerine suç işledikleri
kanaati oluşsa bile herhangi bir işlem yapılamayacaktır. Böylece suç işleme
özgürlüğü olan imtiyazlı bir zümre ortaya çıkacaktır. Anayasa’nın özüne, ruhuna
ve hükümlerine aykırı olan bu hüküm ister MİT mensuplarının isterse de MİT’le
ilişkilendirilen yasa dışı oluşumların suç olan fiillerinin cezasız kalması,
görmezden gelinmesi sonucunu doğuracaktır. 
Bütün bu yetkileri ihtiva eden bu
teklifte olmayan bir tek şey MİT’in denetimidir. Bu teklifle ortaya çıkacak
olan yeni MİT, her türlü fiili sorumsuzca yerine getirme hürriyeti olan ancak
yasama ve yargı önünde hesap vermeyen, denetlenmeyen bir kuruluş olacaktır.
Yürütmenin bir parçası olan, dolayısıyla yürütme tarafından denetimi söz konusu
olmayan MİT yasama ve yargıdan da denetim açısından uzak olacaktır. 
Kısaca, bu teklif gerçekleşirse “Askerî
vesayeti kaldırdım.” diyen AKP, MİT vesayetini getirmiş olacaktır. Yani toplum
kışladan kaçarken Ziverbey’e tutulmuş olacaktır. Türkiye, AKP’nin ileri
demokrasisiyle, garnizon devletten Yenimahalle devletine dönüşecektir. Bu
teklif yasalaşırsa Türkiye’de sıkıyönetim ilan edilmiş olacaktır. Ancak sıkıyönetimin
yetkilileri asker değil MİT elemanları olacaktır. Teklif sahipleri bir
önergeyle teşkilatın ismindeki “millî” kelimesini çıkarmalıdır. Bu,
anlayışlarına ve bu teklife uygun bir davranış olacaktır.
İktidar partisine mensup saygıdeğer
milletvekilleri, bu teklifle ilgili oylamalardan evvel sizlere bazı hususları
hatırlatmak istiyorum. AKP tarafından kurulan hükûmetler iktidara geldiği
günden bu yana istihbarat birimlerine ve istihbarata karşı aşırı bir ilgi
duymuşlardır. İstihbarat birimlerinde kadrolaşmayı, kontrol edemedikleri
istihbarat birimlerinin lağvedilmesini temin etmişlerdir. Bu çerçevede
Genelkurmay Elektronik Sistemler Komutanlığını kapatmışlar, MİT ve Emniyeti
dinleme amaçlı teknik cihazlarla donatmışlardır. Geçtiğimiz yıllarda bu
birimlerin yaptığı iddia edilen yasal ve yasa dışı dinlemeler toplumda infial
ve sansasyonların sebebi olmuştur. İstihbarat birimlerine yakın olduğu iddia
edilen grupların, hatta bazı belediye başkanlarının yasa dışı dinlemeler için
cihaz satın aldıkları iddiaları bizleri meşgul etmiştir. Bu yasa dışı
dinlemeler Ümraniye davası, Balyoz davası, askerî casusluk davası gibi
davalarda toplumun ikna edilmesi ya da yönlendirilmesi için sık sık
kullanılmıştır. 
Şimdi, MİT için sınırsız ve sorumsuz bir yetki içeren, ancak denetlenmesi
hususu düzenlenmeyen bir teklif huzurlarınıza gelmiştir. Başbakan Erdoğan’ın
evladı gibi sevdiği söylenen bir kişinin başında bulunduğu MİT’in operasyonel
vazifeleri yokken bile Başbakan tarafından hukuksuzca ve fütursuzca
kullanıldığına dair gerçeğe yakın iddialar söz konusudur. Hatırlarsanız,
Başbakan KPSS sınavındaki kopyalarla ilgili “Bu konuyu MİT’e araştırtıp
sorumlularını bulduracağım.” demişti. 
MİT, PKK’yla yapılan Oslo görüşmeleri, İmralı ve Kandil arasındaki
trafikte başrollerde görev almıştı, terör örgütüyle içli dışlı olmuştu. Yine,
MİT’in başındaki bürokratın bugünlerde de gündemde olan AKP’li Bingöl Belediye
Başkanına referans olduğu iddiası hâlâ hafızalarımızdadır. AKP’li belediye
başkan aday adayları hakkında MİT tarafından soruşturma yapılıp AKP Genel
Merkezine sunulduğu iddiaları da konuşulmuştur. MİT’in Suriye’deki iç savaşta
muhaliflere eğitim ve silah yardımında bulunduğu basına sıkça yansıyan
hususlardan biridir. Paris’teki 3 PKK’lının öldürülmesiyle ilgili olayda MİT’in
adı sıkça zikredilmektedir. Dışişlerindeki dinleme skandalıyla ilgili
hususların ortasında MİT’in adı geçmektedir. Süleyman Şah Türbesi’ne birkaç
füze attırmaktan bahseden MİT’in Müsteşarıdır. İki gün evvel, birçok gizli
kalmış olayı açığa çıkaran ünlü gazeteci Seymour Hersh Suriye’de kullanılan
kimyasal silahlarla ilgili çok ağır bir iddia ortaya atmış, bugünkü yazısında
da bu iddialarına ilişkin belgelere sahip olduğunu iddia etmektedir. Burada da
MİT bu konunun muhatabıdır.
Asıl yüzleşmemiz gereken şey, bütün bunların gerçek ya da gerçek dışı
olmasından çok, son dönemde MİT’in en netameli, en riskli, en karanlık
konularda adının geçtiğidir. Sizleri uyarmak isterim ki henüz istihbari görevi
olan, operasyonel görevi olmayan MİT bunları yapıyorsa, operasyonel görev
verildiğinde neler yapar, hangi sorumsuzluklara imza atar, bunu sizin
takdirlerinize bırakıyorum.
Saygıdeğer milletvekilleri, Başbakan
Erdoğan 17 Aralık sonrası Türkiye’de postalsız bir darbe gerçekleştirmiştir.
Bütün ülkede sıkıyönetim ilan edilmiştir. Hâkimler ve Savcılar Yüksek Kurulu
Yasası, İnternet Yasası ve MİT Yasası bu darbe döneminin üçüz kardeş
sıkıyönetim yasalarıdır.
Çağdaş demokrasilerde esas olan,
toplumu yöneten güçlerin birbirinden bağımsız ve eşit düzeyde olmasıdır.
Güçlerin bağımsızlığı ve eşitliği, bu güçlerin birbiriyle dengeli işlemesini ve
birbirini frenlemesini, denetlemesini, uyumlu çalışmasını sağlamak içindir. 
Başbakan, yürütmenin başı olarak, on
iki yıllık süreçte tüm idari kurum ve kuruluşları kontrolü altına almıştır.
Meclis çoğunluğuna sahip olduğu için yasamayı da kontrol edebilmektedir.
Bırakın hangi yasaların yapılacağını, Meclis televizyonunda nelerin
yayınlanacağına bile karar verebilmektedir. Ancak, Başbakana bu iktidar
yetmemiştir. Yasamayı ve yürütmeyi kendi yedikudretine almış olması, rüşvet ve
hırsızlık, yolsuzlukları gizlemesine yetmemiştir. Yargı ve yargıya bağlı
çalışan polis Başbakanı sobelemiştir. Başbakanın, bakanlarının, evladüiyalin,
eş dost, hısım akrabanın ne kadar kirli çamaşırı varsa ortaya dökülmüştür. Bu
nedenle, önce namuslu yargıçlar üzerinde tahakküm kurmak için HSYK Yasası
değiştirilmiştir. Ancak, bu yetmemiştir. Bu defa, hırsızlık sanal medyada
patlamıştır. Sanal medyayı İnternet Yasası’yla halletmek için sanal âlemde de
sıkıyönetim ilan edilmiştir. Medya kuruluşlarını baskı altına alan, kurduğu
havuzlarla medyayı ele geçiren, böylece mikrofonu Başbakanda olan bir hoparlör
medya oluşturma çabası, “Alo Fatih” hatları yeterli olmamış, hâlâ namuslu
gazetecilerin, fikri hür aydınların seslerinin duyulması Başbakanı ziyadesiyle
rahatsız etmiştir. İşte bu noktada MİT Yasası devreye girmeliydi, bu
düzenlemeyle muhalif kesimler istihbarat yoluyla bastırılmalı ve
sindirilmeliydi.
Bu düzenleme Başbakan için bir erken
uyarı sistemi kurmaktadır. Bu erken uyarı sistemi, yapılan yolsuzluk, rüşvet ve
usulsüzlüklere dair fiiller cesaret sahibi birisi tarafından sorgulanmaya
başlanmadan evvel, kaynağında yok edebilmek için yapılmaktadır; teklifin özü
budur. 
Bu düzenlemenin iki önemli gerekçesi
vardır: Birisi, Sayın Başbakanın her şeyi kontrol edebildiği, her şeyden
haberdar olduğu, dolayısıyla herkesi baskı altına aldığı bir Türkiye hedefidir.
Diğeri ise PKK terör örgütüyle yapılan müzakereleri terör örgütü mensuplarının
da talepleri doğrultusunda meşru ve yasal hâle getirmektir. Böylece amaçlanan,
suç işlemiş MİT mensuplarının suçlarının ortadan kaldırılması ve İmralı’daki
katilin memnun edilmesidir. 
Bu gerekçelerden dolayı da bu teklife
karşı olduğumuzu beyan eder, Türk milletinin milletvekillerini saygıyla
selamlarım. (MHP ve CHP sıralarından alkışlar)
BAŞKAN – Teşekkür ederim Sayın
Türkoğlu.
Şahıslar adına ilk söz Afyonkarahisar
Milletvekili Sayın Ahmet Toptaş’ta.
Buyurunuz Sayın Toptaş. (CHP
sıralarından alkışlar) 
AHMET TOPTAŞ (Afyonkarahisar) – Sayın
Başkan, değerli milletvekilleri; görüşülmekte olan 563 sıra sayılı Milli
İstihbarat Teşkilatı Kanununda Değişiklik Yapılmasına Dair Kanun Teklifi
üzerinde şahsım adına söz almış bulunuyorum. Bu vesileyle yüce Meclisi
saygılarımla selamlarım.
Sayın milletvekilleri, görüşülmekte
olan teklif açıkça Anayasa’ya aykırı hükümler içermesine ve bu konudaki bütün
uyarılarımıza rağmen, yangından mal kaçırır gibi, apar topar İçişleri
Komisyonundan geçirilmiştir. İçişleri Komisyonu Raporu’na göre… 2 milletvekili
tarafından hazırlanan teklif, 19/02/2014 tarihinde Türkiye Büyük Millet Meclisi
Başkanlığına sunulmuş, aynı gün Başkanlıkça Komisyona gönderilmiştir. Yani,
Türkiye Büyük Millet Meclisi Başkanlığı da bu alelacele yapılan işe neredeyse,
tabiri caizse, çanak tutmuş demeyim ama yardımcı olmuş ve hemen Komisyona
göndermiş. Aynı hızla Komisyon toplantıya çağrılmış, 22-23 Şubat günleri
Komisyonda görüşülmüş ve AKP’li milletvekillerinin oylarıyla kabul edilmiştir.
Hemen ertesi gün de kabul edilmiş hâliyle Türkiye Büyük Millet Meclisi
Başkanlığına sunulmuştur yeniden.
Bu teklif aslında 2 milletvekilinin
hazırladığı bir teklif değildir, Hükûmetin ve bizatihi MİT’in kendi taleplerini
içeren bir tasarıdır. AKP’nin son zamanlarda sistem hâline getirdiği HSYK,
İnternet Yasası, dördüncü yargı paketi gibi uygulamalarda gördüğümüz yöntem
burada da aynen işletilmiştir.
“Görüşülmekte olan düzenleme teklif
değil de tasarı olarak getirilseydi ne fark ederdi?” denilebilir. Tasarı olarak
getirilseydi ilgili kurumlardaki hukukçular, bürokratlar, uygulayıcılar ve
nihayet belki Bakanlar Kurulunda bazı bakanlar düzenlemeyi tartışır, kamuoyunun
bu konudaki hassasiyetlerini dikkate alırlar, uygulamada ortaya çıkacak
problemler, Anayasa’ya ve Avrupa Birliği müktesebatına aykırı görülen kısımlar
ayıklanır, muhalefetin de katkılarıyla hepimizin üzerinde mutabık kaldığımız
bir yasa çıkarma şansına sahip olurduk. Olmalıydık, çünkü Türkiye’nin güçlü,
donanımlı bir istihbarat gücüne ihtiyacı olduğu konusunda hepimiz hemfikiriz
sanırım. Ama Hükûmet hazırladığı tasarıyı kamuoyu önünde tartıştırmadan,
uzmanların, hukukçuların, muhalefetin görüşünü almadan apar topar yasalaştırmak
için karşımıza teklif olarak getirmiştir. Burada amaç güçlü, donanımlı,
güvenilir bir istihbarat teşkilatı oluşturmak değil, Hükûmetin kendi işine
yarayacak, istediğini yaptırabileceği bir kurum yaratmaktır. Bu anlayışta
Anayasa’ya uygunluk, hak, hukuk, demokrasi aramak boşunadır. Biz bu filmi AKP
iktidarı döneminde çok izledik, bu da o filmlerden bir tanesidir.
Değerli arkadaşlar, bu teklif, Anayasa’nın
yargı yetkisini düzenleyen 9’uncu maddesine, kanun önünde eşitlik öngören
düzenlemeyle ilgili 10’uncu maddesine, özel hayatın gizliliğini düzenleyen
20’nci maddesine, konut dokunulmazlığını düzenleyen 21’inci maddesine,
haberleşme hürriyetini düzenleyen 22’nci maddesine, basın hürriyetini
düzenleyen 28’inci maddesine, mülkiyet hakkını düzenleyen 35’inci maddesine,
hak arama hürriyetini düzenleyen 36’ncı maddesine, kanuni hâkim güvencesini
düzenleyen 37’nci maddesine, temel hak ve hürriyetlerin korunmasını düzenleyen
40’ıncı maddesine ve nihayet, mahkemelerin bağımsızlığını düzenleyen 138’inci
maddesine açıkça aykırıdır. Anayasa’ya aykırı bir düzenlemeyle MİT’e dengesiz,
kontrolsüz, sınırsız yetkiler verilmiştir.
Elbette -biraz önce söylediğim gibi-
ülkemizin ciddi, donanımlı ve güçlü bir istihbarat teşkilatına her zamankinden
daha çok ihtiyacı olduğunu biliyoruz ama her türlü yetkiyi ve gücü denetimsiz
ve sorumsuz olarak kullanabilecek bir El Muhaberat örgütü de istemiyoruz; Kuzey
Kore’de, Çin’de, Suriye’de, Sudan’da, Eritre’de, Mısır’da yaşananların
ülkemizde yaşanmasını istemediğimiz için istemiyoruz. Yani, ülkemizin, her
türlü yetkiyi kullanan ama hiçbir sorumluluğu olmayan bir istihbarat örgütünün
zulüm ve baskısına açık bir “AK MİT” devletine dönüşmesini istemiyoruz.
Burada yeniden yapılandırılmak istenen
teşkilat, ülkenin güvenlik ihtiyacından çok, Sayın Erdoğan’ın otoriter yönetim
anlayışının ihtiyaçlarına cevap verecek bir istihbarat örgütüdür. Bu anlayış
kabul edilemez, kabul edilmemelidir. 
Bakınız, teklifin 1/(h) maddesi MİT’in
görevini tarif ediyor. Bu maddeye göre MİT’e verilen görev: “Dış güvenlik,
terörle mücadele ve millî güvenliğe ilişkin konularda Bakanlar Kurulunca
verilen her türlü görevi yerine getirmek.” Her türlü görev! 
“Her türlü görev” ne demektir? Böyle
bir görev tanımı olamaz. Verilen görevin adı, çerçevesi, sınırları belli
olmalı, görevin tarifi açık olmalıdır. “Her türlü görev” dendiğinde, adam
öldürmeden muhalifleri ve muhalefeti susturmaya, hatta yok etmeye kadar varan eylemler
“görev” kapsamında sayılabilecektir. İktidara muhalefet eden herkes, bu “görev”
kapsamı içerisinde, MİT’in her türlü eylem ve işlemine karşı savunmasızdır.
Başbakanın Gezi Parkı’na sahip çıkan milyonlarca genci, gençlerin polis
saldırısından kaçıp sığındığı, yaralarının sarıldığı otelin sahibini, Gezi
Parkı eylemlerine destek veren iş adamlarını, sanatçıları, sendikacıları,
gazetecileri ve televizyon yayıncılarını vatan haini, darbeci ilan ettiği
zamanı hatırlayın. Bu yasa çıktığı zaman, bu ve benzeri muhalif milyonlarca
kişi MİT’in her türlü görevinin hedefi olacaktır. 
MİT’in yetkilerini tarif eden 3’üncü
madde yasalaşırsa bankaların, bankalardaki hesap sahiplerinin, iş adamlarının,
şirketlerin her türlü ekonomik varlıkları, hesap hareketleri, yatırım
faaliyetleri büyük patronun masasında olacaktır. O zaman ihaleler, bankacılık
sırları, ticari sırlar, şirketlerin mali yapıları, faaliyet projeleri her türlü
baskı, tehdit ve provokasyon tehlikesine karşı korunaksız kalacaktır. 
Yine 3’üncü madde yasalaşırsa her türlü
soruşturma ve kovuşturma belgelerini MİT’in erişebilmesine açık bırakarak,
olası yolsuzluk soruşturmalarıyla ilgili bilgi ve belgeleri Başbakanın eline
vererek bunların karartılmasının yolu açılmış olacaktır. İktidar sahiplerine bu
fırsatı vermek, yolsuzlukları, ihalelere karıştırılan fesatları, altın
kaçakçılarının, kara para aklayıp bakanlarla kanka olanların, ülke kaynaklarını
soyanların, soruşturmaları akamete uğratmanın, kapatmanın kolaylaşmasını
sağlayacaktır. 
Düzenlemenin 3/(e) maddesine göre,
MİT’e sahte kimlik, sahte belge üretme, tüzel kişilikler oluşturma ve devam
ettirmek için gerekli belge, doküman, araç ve gereçleri hazırlama, değiştirme
yetkisi verilmektedir. MİT’in kuracağı şirketin hangi iş alanlarında iştigal
edeceğinin sınırı var mıdır? MİT bu şirketlerle köprülerin, havaalanlarının
yapım ihalelerine girecek midir? Hangi yandaş şirketlerle konsorsiyum kuracağı
belli midir? Bu işler için sahte iş bitirme belgeleri, sahte teminat mektupları
düzenleyecek midir? 
Yine bu maddeyle, yeni çıkardığınız
kanunlara bile aykırı olarak, tüm yurttaşları dinleme ve izleme yetkisi MİT’e
verilmektedir. MİT mensuplarına bir suç isnat edilmesi hâlinde, nerede suç
işlenmiş olursa olsun -yani Hatay’da, İzmir’de, Diyarbakır’da, Mersin’de, Samsun’da-
işlemiş olduğu suçların yargılanacağı mahkeme, Ankara’da görevlendirilecek bir
mahkemedir. 
HSYK değişikliğiyle bütün yargı erkinin
Adalet Bakanlığına bağlandığı düşünülürse MİT mensuplarının artık suç işlemesi
hâlinde dahi iktidar sahiplerinin tayin edeceği mahkeme ve hâkim güvencesiyle
yapılacak soruşturmaların sonuçsuz kalacağını şimdiden görmek mümkündür. MİT
mensuplarının işlediği suçlara ilişkin soruşturma için izin verilmemişse
ileride iktidarın değişmesi hâlinde dahi 7’nci maddeye göre yeniden soruşturma
yapılamayacaktır.
Değerli arkadaşlar, bu Komisyonda
görüşülürken Hükûmet temsilcisi, Parlamentoya yasa hazırlıklarının iki yolla
geldiğini, bunlardan birinin Hükûmetin gönderdiği yasalar olduğunu, diğerinin
ise milletvekilleri tarafından verilen teklifler olduğunu ancak tekliflerin de
mutlaka Hükûmete, ilgili bakanlığa, ilgili daireye gönderildiğini, görüşlerinin
alındığını ve ondan sonra işlemlerin yürütüldüğünü söylemektedir. Yani,
anlaşılıyor ki buradan da bu yasa aslında Hükûmet tarafından hazırlanmıştır. Bu
yasa Hükûmet tarafından hazırlanmış ve 2 milletvekiline imza attırılmıştır,
MİT’in talepleri ve Hükûmetin talepleri bu konuda çakışmıştır. 
Böyle bir yasaya olur vermemiz mümkün
değildir, böyle bir yasaya olur verenler de ciddi bir vebal altında
kalacaklarını unutmamalıdırlar.
Saygılarımı sunuyorum. (CHP
sıralarından alkışlar)
BAŞKAN – Teşekkür ederim Sayın Toptaş.
Şimdi, Hükûmet adına Başbakan
Yardımcısı Sayın Beşir Atalay, buyurunuz. (AK PARTİ sıralarından alkışlar)
BAŞBAKAN YARDIMCISI BEŞİR ATALAY
(Kırıkkale) – Sayın Başkan, değerli milletvekilleri; önce yüce Meclisi saygıyla
selamlıyorum.
Cumhuriyetimizin önemli bir kurumunun
yasa teklifini, bazı maddelerindeki değişiklikleri görüşüyoruz. Burada
konuşmaların hepsini dikkatle dinledik. Esasen Komisyonda zaten iki gün çok geç
saatlere kadar görüşülmüştü, bütün grupların temsilcileri de görüşlerini ifade
etmişlerdi. 
Tabii, buradaki konuşmalarda yani keşke
hem bu metni hem mevzuatı, biraz da uluslararası alanda istihbarat teşkilatları
ne yapar, onları bilerek, biraz bilgi alarak konuşulsa daha faydalanırdık. 
KAMER GENÇ (Tunceli) – Bunları yalnız
sen mi biliyorsun?
BAŞBAKAN YARDIMCISI BEŞİR ATALAY
(Devamla) – Yani diğer ülkelerde nasıl çalışır…
HASAN HÜSEYİN TÜRKOĞLU (Osmaniye) – Biz
de onu diyoruz zaten, tartışılmadan geldi kamuoyunda. 
BAŞBAKAN YARDIMCISI BEŞİR ATALAY
(Devamla) – Burada geçen bazı kavramlar mesela, hiç çalışılmamış. 
ÖZGÜR ÖZEL (Manisa) – Hemen Meclise
hakaretle başladınız, hemen!
BAŞBAKAN YARDIMCISI BEŞİR ATALAY
(Devamla) – Ayrıca, Komisyonda çok görüşüldü.
KAMER GENÇ (Tunceli) – Sen hangi
bilginle konuşuyorsun burada ya!
BAŞBAKAN YARDIMCISI BEŞİR ATALAY
(Devamla) – Orada bunlar tabii çok cevaplanmıştı ama tekrar burada
cevaplayacağız. 
Doğrusu, burada gerçek olmayan şeyler
de var, yani işte “denetleme yok” gibi falan. Bunları, doğrusu, tabii, bilmeden
konuşmalar olarak görüyorum ben.
HASAN HÜSEYİN TÜRKOĞLU (Osmaniye) –
Sayın Bakan, o ifade size ait, “MİT denetlenmedi.” diyen sizsiniz.
ÖZGÜR ÖZEL (Manisa) – Allah Allah!
ALİ SERİNDAĞ (Gaziantep) – Hakaret
ediyorsunuz! Senden çok daha iyi biliyoruz, senden çok daha iyi biliyoruz!
BAŞBAKAN YARDIMCISI BEŞİR ATALAY
(Devamla) – Şu anda MİT’in denetlemesi var; Başbakanlık Teftiş Kurulu denetler,
bir de Sayıştay denetler. Yani onu ifade etmek istiyorum. Neyse…
Şimdi, değerli milletvekilleri, bu
tekliftir, 2 milletvekilimizin teklifidir ama -bunu daha önce de ifade ettik-
esasen herkes bilir, hangi milletvekilimiz teklif verirse o Hükûmete gelir ve
Hükûmet o teklifle ilgili Meclise görüş gönderir…
KAMER GENÇ (Tunceli) – Hükûmet bilmiyor
mu, Hükûmet âciz mi?
BAŞBAKAN YARDIMCISI BEŞİR ATALAY
(Devamla) – …ve o geldiğinde Hükûmet, bu teklifi uygun bulur veya olumsuz görüş
verir. Milletvekillerinin yasamaya katkısını, teklif olarak katkısını burada
çok eleştirmeyi, doğrusu, tabii, tuhaf buluyorum. 
KAMER GENÇ (Tunceli) – Hükûmet yok!
Baksana sıralar boş! Bak, sıralar boş, boş!
BAŞBAKAN YARDIMCISI BEŞİR ATALAY
(Devamla) – Ayrıca, doğrusu, biz bunu Komisyonda çok görüştük ve ilk teklif
üzerinde Komisyonda 11 adet önergeyle büyük değişiklikler yapıldı ve bu
değişikliklerin neredeyse tamamını Hükûmet olarak biz talep ettik. 
AHMET TOPTAŞ (Afyonkarahisar) - Hani
danışılmıştı size?
KAMER GENÇ (Tunceli) – Kanun teklifi
bu, tasarı değil. 
BAŞBAKAN YARDIMCISI BEŞİR ATALAY
(Devamla) – İkincisi, Komisyondan geçen metin üzerinde tekrar çalıştık.
Biliyorsunuz bu seçimden önceydi. Tekrar çalıştık ve şu anda grup başkan
vekillerimizde var, 7 önerge daha veriyoruz ve biraz daha değişiklik… 
KAMER GENÇ (Tunceli) – Doğru dürüst bir
kanun tasarısı getirseniz olmaz mı?
BAŞBAKAN YARDIMCISI BEŞİR ATALAY
(Devamla) – Bu değişiklikler biraz da değişik gruplardan, muhalefet
milletvekillimizin eleştirileri ve teklifleri doğrultusunda… Onları en azından
kendileri biliyorlar. Keşke burada onları da ifade etselerdi memnun olurduk. 
Tabii, o önergeler yarın zaten maddeler
görüşülürken gündeme gelecek yani o Komisyon üyelerimiz -burada konuşma
yapanlar da onlar- bunları
biliyorlar ama sanki onlar yokmuş gibi konuşmalar yaptılar. 
Ayrıca, burada, tabii, bizim bir sözümüz vardı Komisyonda
-biraz daha üzerinde çalışmamız gerekiyor- Türkiye Büyük Millet Meclisinin
güvenlik ve istihbarat çalışmalarını denetleme hakkını getirmek istiyoruz diye,
bu konuda bir komisyon kuracağız diye. Bu konuda çalışmalarımızı tamamladık,
kararımızı verdik. Yarın ilgili bölüm geldiğinde bir madde ihdasıyla onu da
gerçekleştireceğiz. Yani millî iradenin temsilcisi olan Türkiye Büyük Millet
Meclisinin ülkenin güvenlik ve istihbaratında daha fazla söz sahibi olmasını
çok önemli görüyoruz.
KAMER GENÇ (Tunceli) – Yargıyı kaldırıyorsunuz, yargı
denetimini.
BAŞBAKAN YARDIMCISI BEŞİR ATALAY (Devamla) – Bu, evvelden
beri bizim şeyimizdi. Ben buna Komisyon çalışmalarında söz vermiştim, o
sözümüzü de yerine getiriyoruz. Bunu da önemli bir husus olduğu için
açıklıyorum. 
Sayın Başkan, değerli milletvekilleri; şimdi, bilindiği
gibi, Millî İstihbarat Teşkilatı, 1984 yılında yürürlüğe giren 2937 sayılı
Yasa’yla ülkemiz adına bu görevi yürütmektedir ve ne var ki otuz yıl öncesine
dayanan bu MİT Kanunu’nun çağın gereklerini karşılamaktan artık uzak
olduğunu biliyoruz. 
Küresel gelişmeler tüm devletlerin istihbarat ihtiyaçlarını
çeşitlendirmiştir. Bu itibarla, başta Avrupa Birliği ülkeleri ile Amerika
Birleşik Devletleri olmak üzere pek çok ülke 2000’li yılların başlarından
itibaren istihbarat mevzuatlarını çağın gereklerine uygun şekilde
düzenlemişlerdir. Batılı ülkelerin yeni mevzuatları incelendiğinde, bu
ülkelerin istihbarat servislerinin MİT’ten daha geniş imkânlarla donatıldığını
görüyoruz. 
İstihbarat teşkilatı ülkeler için önemlidir, Türkiye için de
önemlidir ve burada, Mecliste görüşürken tabii böyle bir kurumun yasasını
görüştüğümüzü de bilmemiz gerekir.
Malumunuz olduğu üzere, 1926 yılında kurulan Millî
İstihbarat Teşkilatı, mevcut yasasının yürürlüğe girdiği dönemde ülkemizde
istihbarat faaliyetiyle iştigal eden tek kurumdu. Ancak, aradan geçen otuz
yılda, başta Emniyet Genel Müdürlüğü İstihbarat Daire Başkanlığı, Jandarma
Genel Komutanlığı İstihbarat Başkanlığı ve ihtisas görevi yürüten MASAK gibi
kurumlarımız da yurt içi istihbarat alanında önemli imkânlara kavuşmuşlardır. 
Huzurunuza getirdiğimiz -tabii
komisyondan sonra Meclise gelen- bu teklif de hemen her konuda istihbarat
toplamaktan sorumlu olan İstihbarat Teşkilatının görev alanlarının daha
belirgin hâle getirilmesini amaçlamaktadır. Başka bir ifadeyle, Batılı
örneklerde olduğu gibi mevzuatın şeffaflığı artırılırken kurumun daha geniş
imkânlara kavuşturulması hedeflenmektedir. Yasa teklifiyle Millî İstihbarat
Teşkilatının dış güvenlik, millî savunma, terörle mücadele, istihbarata karşı
koyma ve siber suçlarla mücadele konularındaki faaliyetleri yoğunlaştırılacak,
teşkilatın ağırlıklı olarak dış istihbarat ve dış güvenlik konularıyla
yönetilmesi sağlanacaktır. 
Hükûmetimizin, biliyorsunuz, başından
beri bir politikası var; Millî İstihbarat Teşkilatını mümkün olduğunca -diğer
ülkelerde de emsallerinde olduğu gibi- dış istihbaratta ve dış görevde
görevlendirmek.
ALİ SERİNDAĞ (Gaziantep) – Ama teklif
bunu öngörmüyor ki!
BAŞBAKAN YARDIMCISI BEŞİR ATALAY
(Devamla) – İç istihbaratta bizim kendi diğer kurumlarımız var. Asli görevi
millî güvenlik istihbaratını oluşturmak olan Millî İstihbarat Teşkilatının
yasasının mevcut ihtiyaçlar çerçevesinde düzenlenmesiyle devletimizin
istihbarat alanındaki kaynak ve personelini daha etkin ve verimli
kullanabilmesi temin edilecektir.
Sayın Başkan, değerli milletvekilleri;
ülkemiz, son yıllarda dış politikada etkinliğini artırmaktadır. Dış politikamız
açısından sadece yakın kuşakta değil, uzak kuşakta yer alan ülkelerde de neler
olup bittiğini algılamak, anlamak, anlamlandırmak ve buna uygun politikalar
geliştirmek önem kazanmıştır. Bu durum ülkemizin dış istihbarat alanındaki
ihtiyaçlarını da şekillendirmektedir ve çeşitlendirmektedir. Bu nedenle,
teşkilatın imkân ve kabiliyetinin dış istihbarata odaklanması Hükûmetimizin
önceliğidir. Zira sözlerimin başında belirttiğim gibi, emniyet istihbaratı
başta olmak üzere diğer kurumlarımız iç istihbarata yönelik faaliyetlerini hâlihazırda
zaten sürdürmektedir.
21’inci yüzyılın değişen dinamikleri
uluslararası politikada yeni gelişmelere sebep olmaktadır. Bu gelişmeler ise
diplomasi kanallarını çeşitlendirmektedir. Günümüzde, ticaret diplomasisi,
enerji diplomasisi, kültürel diplomasi gibi klasik diplomasi kanallarının yanı
sıra istihbarat servisleri tarafından yürütülen diplomasi faaliyetleri de dış
politikada önemli rol oynamaktadır. Hükûmetimiz, bazen klasik diplomasiyle
gerçekleştiremediğini Irak, Afganistan ve Filistin konularında olduğu gibi,
istihbari diplomasiyle yapmaktadır. 
ALİ SERİNDAĞ
(Gaziantep) – Suriye…
BAŞBAKAN
YARDIMCISI BEŞİR ATALAY (Devamla) – Örneğin, teşkilat, Filistin ve İsrail
arasındaki esir değiş tokuşunda çok önemli bir rol oynamıştır, Gazze savaşının
ateşkesinde ve Irak’ta çok mühim roller üstlenmiştir. Hepimizin bildiği üzere
bu kapasiteyi ülkemizdeki çözüm süreci için de kullanıyoruz ve burada çok da
verimli bir çalışma yürütülmektedir. Yakın coğrafyamızda… 
OKTAY VURAL
(İzmir) – Çok verimli, çok verimli vallahi!
BAŞBAKAN
YARDIMCISI BEŞİR ATALAY (Devamla) – Kim ne derse desin, biz, çözüm sürecinde
kararlıyız ve MİT de burada çok önemli bir görev görüyor ve bunu yürüteceğiz,
en hayırlı çalışmalardan birisi olarak ülkemiz için görüyoruz.
OKTAY VURAL
(İzmir) – Zaten siz yürütüyorsunuz! Yürütüyorsunuz zaten, yürütüyorsunuz!
MUSA ÇAM (İzmir)
– Ne yapıyorsunuz, onu açıkla, görüşmeleri açıkla!
OKTAY VURAL
(İzmir) – PKK terör örgütünün istek ve arzularını yerine getiriyorsunuz!
BAŞBAKAN
YARDIMCISI BEŞİR ATALAY (Devamla) – Yakın coğrafyamızda yönetim zafiyeti
yaşayan ve istikrarsızlığa sürüklenen ülke sayısı giderek artmaktadır. Bu
durum, ülkemiz için çeşitli siyasi, ekonomik ve sosyal riskleri de gündeme
getirmektedir. Millî İstihbarat Teşkilatının söz konusu bölgelere yönelik olarak
teknik ve insan istihbaratına ilişkin kapasitesinin geliştirilmesi ülkemiz
açısından kritik bir önemi haizdir. Bu ihtiyaca binaen, teşkilat son yıllarda
insan kaynakları ve teknoloji açısından önemli bir dönüşümden geçmektedir.
Kuruma yabancı dil uzmanları alınmakta, analistler yetiştirilmekte ve yeni
teknolojiler istihbari faaliyetlere adapte edilmektedir. Ancak, bu konuda hâlen
alınması gereken de önemli mesafeler vardır. Her büyük ülkenin ciddi, büyük bir
istihbarat teşkilatı vardır ve büyük ülkelerin en önem verdiği kurumlardan
birisidir.
Değerli Başkan,
değerli milletvekilleri; tabii, teknolojinin iletişim alanında sağladığı
yenilikler tüm ülkeleri ve istihbarat teşkilatlarını teknik istihbarat
imkânlarından azami ölçüde faydalanmaya sevk etmiştir. Zira, dış politika ve
millî savunma konularında teknik istihbarat toplama gayretleri insan
istihbaratı kadar önem arz etmektedir. Amerika Birleşik Devletleri, İngiltere,
Rusya, Çin, Avustralya, Kanada gibi bazı ülkelerin sadece teknik istihbarat
alanıyla iştigal eden müstakil teşkilatları bulunmaktadır. Fransa, Hollanda,
İspanya, İtalya ve Almanya’da ise ülkemizde olduğu gibi teknik istihbarat ve
insan istihbaratı toplama çabaları bir arada yürütülmektedir. Bu itibarla, 2012
yılında Genelkurmay Elektronik Sistemler (GES) Komutanlığı Millî
İstihbarat Teşkilatına devredilmiş olup bu kurumumuz “Sinyal İstihbaratı
Başkanlığı” adı altında MİT içindeki elektronik istihbarat üniteleriyle
birleştirilmiştir.
KAMER GENÇ (Tunceli) – Niye devrettiniz
onu açıklasana!
BAŞBAKAN YARDIMCISI BEŞİR ATALAY
(Kırıkkale) - İki kurumumuzun teknik istihbarat kapasitesinin
birleştirilmesiyle yabancı askerî kuvvetlerin haberleşmeleri başta olmak
üzere, millî çıkarlarımızı korumaya yönelik teknik istihbarat faaliyetleri
Millî İstihbarat Teşkilatı içerisinde büyük önem kazanmıştır. 
GÜRKUT ACAR (Antalya) – Oslo’da
koydunuz mu? 
BAŞBAKAN YARDIMCISI BEŞİR ATALAY
(Kırıkkale) - Değerli Başkan, değerli milletvekilleri; yasa teklifimiz her
şeyden önce, bütün vatandaşlarımızın güvenliği ve refahının yurt dışı ve
bağlantılı olarak yurt içinden gelecek tehditlere karşı daha etkin korunmasını
amaçlamaktadır.
Malumunuz olduğu üzere, MİT tarafından
yurt dışında rehine kurtarma faaliyetlerinde de bulunulmuştur. Çeşitli
bölgelerde muhtelif gruplarca alıkonulan vatandaşlarımızın ve başka ülke
vatandaşlarının kurtarılmasında -Suriye, Afganistan, Sudan gibi- teşkilatımız
önemli görevler görmüştür. 
GÜRKUT ACAR (Antalya) – Oslo’yu anlat
Sayın Bakan, Oslo’yu anlat!
BAŞBAKAN YARDIMCISI BEŞİR ATALAY (Kırıkkale)
- Millî İstihbarat Teşkilatının bu etkinliği, kendi vatandaşlarını kurtarmakta
yardıma ihtiyaç duyan diğer ülkeler tarafından saygıyla karşılanmaktadır. 
Yeni yasayla birlikte, MİT’in yurt
dışında rehin alınan başta basın mensupları olmak üzere, her kesimden, her
meslekten vatandaşlarımızın menfaatine olacak şekilde faaliyetlerini,
etkinliğini artırması amaçlanmaktadır.
Tabii, Millî İstihbarat Teşkilatının
faaliyetleri yasadaki görevleriyle sınırlıdır. Sayın milletvekilleri, özellikle
yüce Meclise şunu ifade etmek istiyorum: Şu anda, MİT’in çalışmalarının büyük
kısmı yasasından ziyade gizliliği olan bir yönetmelikle yürütülmektedir ve
buraya getirdiğimiz düzenlemelerin bir kısmı o yönetmeliktedir. Yanımda var,
burada yönetmelik de, isteyene gösteririm. 
HASİP KAPLAN (Şırnak) – Sayın Atalay,
istiyorum. İsteye isteye bir hâl oldum, kimse vermedi bir yönetmelik bize.
Arkadaşlar, sizde varmış, verin bana.
BAŞBAKAN YARDIMCISI BEŞİR ATALAY
(Devamla) – Şimdi, biz, ilk defa, MİT’in yasasını şeffaf şekilde, bakın,
burada, Mecliste tartışıyoruz ve artık, yönetmelikle değil, Meclisin çıkardığı
yasayla ve tamamen meşru zeminde, hukuki zeminde MİT çalışmalarını yürütecektir
ve şu anda, bunu birlikte görüşüyoruz. Yani, bu yasanın, bu yasa teklifinin
Meclise gelmesi aslında MİT’in saydamlığı açısından da çok önemlidir, onu ifade
etmek istiyorum.
ALİ SERİNDAĞ (Gaziantep) – Saydamlıkla
ilgili bir şey yok ki.
BAŞBAKAN YARDIMCISI BEŞİR ATALAY
(Devamla) – Burada konu ediliyor, işte “Bakanlar Kurulunca verilecek görevler
vesaire…” 
Sayın milletvekilleri, Bakanlar Kurulu
hukuk dışı talimat mı verecek? 
ALİ SERİNDAĞ (Gaziantep) – Evet.
OKTAY VURAL (İzmir) – Evet. Rıza
Sarraf’a bakanlar vermiyor mu?
BAŞBAKAN YARDIMCISI BEŞİR ATALAY
(Devamla) – Hukuk dışı hiç kimse talimat veremez. 
AHMET TOPTAŞ (Afyonkarahisar) –
Garantisi var mı?
BAŞBAKAN YARDIMCISI BEŞİR ATALAY
(Devamla) – Hiçbir kurum hukuk dışı talimatları uygulamaz, uygularsa sorumlu
olur. Bu çok basit bir evrensel karar, hükümdür, hukuk dışı kararlar
uygulanmaz. 
ALİ SERİNDAĞ (Gaziantep) – Peki,
emniyet müdürü nasıl savcının talimatını yerine getirmiyor?
BAŞBAKAN YARDIMCISI BEŞİR ATALAY
(Devamla) – Bunda bilmeyecek ne var? Bunu en basit, hukukun a’sını bilen bilir.
Hiçbir birey, hiçbir kurum hukuk dışı bir talimatı uygulamaz ve Bakanlar Kurulu
da hukuk dışı bir talimat vermez. (AK PARTİ sıralarından alkışlar)
ALİ SERİNDAĞ (Gaziantep) – Peki, bir
savcının talimatını nasıl yerine getirmiyor emniyet?
HASAN HÜSEYİN TÜRKOĞLU (Osmaniye) –
Cezai sorumluluğu kaldırıyorsunuz, o ne demek?
BAŞBAKAN YARDIMCISI BEŞİR ATALAY
(Devamla) – Burada “Hiçbir hukuksal kaideye bağlı kalmaksızın her türlü insan
hakları ihlalleri gerçekleştirilecektir.” gibi ifadeler yer alıyor, bunlar çok
üzücü. 
KAMER GENÇ (Tunceli) – İnsan haklarının
ne olduğunu bilir misiniz?
BAŞBAKAN YARDIMCISI BEŞİR ATALAY
(Devamla) – Kendi istihbarat teşkilatımız için bunlar çok üzücü ifadeler. Yasa
teklifiyle, bunun tam aksine, Millî İstihbarat Teşkilatının görev ve
sorumluluklarının belirginleştirilmesi hedeflenmiştir. 
ALİ SERİNDAĞ (Gaziantep) – Hangi madde?
BAŞBAKAN YARDIMCISI BEŞİR ATALAY
(Devamla) – Buradaki temel amaç muhaberat devletlerinin temeli olan kaba
kuvveti ve hukuksuzluğu değil, gelişmiş ülkelere özgü bir keyfiyet olan
elektronik ve teknik istihbarat kapasitesinin hukuki zemine oturtulmasıdır.
Bakın, değerli arkadaşlar, daha önce
ifade ettiğim gibi, Millî İstihbarat Teşkilatına verilen yetkilerin
kullanılması millî savunma, dış istihbarat, casusluk ve terörizmle mücadele
alanlarını kapsamaktadır, kanunun ilk maddelerinde bu zaten yer alıyor. Ne var
ki Millî İstihbarat Teşkilatı Kanunu’nun yürürlüğe girdiği 1984 yılında, mesela
İnternet kullanımı yok. Burada, buna benzer düzenlemeler getiriyoruz. 
Basınla ilgili, burada ifade edildi,
önergemizi veriyoruz, basınla ilgili de orada, Komisyonda da arkadaşların
eleştirileri oldu, teklifleri oldu, yeni önergeyle basın maddesini de yeni
şekle getiriyoruz. Yani, hepimiz burada… Doğrusu, Komisyonda çok verimli bir
çalışma oldu ve iki defa bazı maddeler değiştirildi ve yarın yine değişecek.
Dolayısıyla, burada yardım ederek, “Şu da olsun.” diyerek bunu daha mükemmel
hâle getirmek hepimizin çabası olmalıdır.
Sürem doluyor ama kalanını diğer bölüme
ait konuşmalarda tamamlayabilirim. Burada finansal verilerin güvenliğiyle
ilgili bir madde var, ona takılınıyor. Millî İstihbarat Teşkilatı Kanunu’nda
yapılacak değişiklikle, ticari sır ve müşteri bilgilerinin denetim altına
alınacağı gibi yanlış bir algı oluşturulmuştur. Bilindiği gibi, batıdan doğuya
tüm istihbarat servislerinin terörizm ve istihbarata karşı koyma faaliyetleri
hususunda birtakım özel yetkileri bulunmaktadır. Şunu tekrar belirtmek gerekir
ki bu kanunun amacı, MİT’in vatandaşlarımızın hesaplarını tek tek kontrol
edebilmesini sağlamak değil, son derece yoğun bir veri tabanı içinde, normal
olmayan hareketlerin önceden belirlenerek ülkemizin güvenliğiyle ilgili risk ve
tehditleri analiz edebilmektir. Öte yandan, çeşitli finansal veriler, çeşitli
özellikleri haiz kurum ve kuruluşlar tarafından hâlihazırda elde edilebilmektedir,
bunu biliyorsunuz, BDDK’nın falan görevleri içinde. Veriler, söz konusu
kuruluşların güvenlik yetkilendirilmesine sahip olmayan personelince de
erişilir durumda şu anda bulunmaktadır. Bu şartlar altında, söz konusu
verilerin MİT’in güvenlik yetkilendirmesine sahip personelinin de erişimine
açılması ve tehditlerin önceden tespit edilebilmesi ülkemizin güvenliği için
önem arz etmektedir.
Sayın Başkan, değerli milletvekilleri;
diğer bir nokta, tabii, modernizasyon ihtiyacı, özellikle teknolojide. Dış
politika ve millî savunma için diğer bir önemli konu, tabii, bu sistemin
kendisidir. Bu konudaki yerli imkânlarımızın geliştirilmesi önem arz
etmektedir. Şu anda, bu konuda sorunlarımız var ama özellikle ASELSAN ağırlıklı
malzeme temin ediyor, ayrıca TÜBİTAK’la beraber yapılan projelerle Millî
İstihbarat Teşkilatının ihtiyacı olan teknolojinin üretilmesi de
sağlanmaktadır. Burada özellikle TÜBİTAK ve ASELSAN’la çok yoğun bir irtibat
içinde Millî İstihbarat Teşkilatımız çalışmaktadır. 
Ayrıca, Millî İstihbarat Teşkilatı
tarafından casusluk ve terör konuları dışında vatandaşlarımızın iletişiminin
denetlenmesi gibi bir uygulama mevcut değildir. Bunu da söyleyerek zaten sözümü
de, zamanımı da bitirmiş oluyorum. 
Bugün itibarıyla MİT tarafından
ağırlıklı olarak yurt dışına yönelik ve sınır güvenliğini ilgilendiren
konularda ve mutlaka mahkeme kararıyla gerçekleştirilen ve TİB’de kayıtlı
iletişimin denetlenmesine yönelik faaliyet sayısı 2.473’tür. MİT adli dinleme
yapmaz, hiçbir delil olmaz; MİT sadece istihbari dinleme yapar, mahkeme
kararıyla yapar, eğer acil durumsa Müsteşarın kararıdır ama yirmi dört saat
içinde yargı kararı alınır. Yani, burada kendi kurumumuzun çalışmalarını tabii
doğru bilmek durumundayız. 
Ben çok teşekkür ediyorum. Hepinizi
saygıyla selamlıyorum. 
Burada açıklamak istediğim bir iki
husus var. Yarın, bölümlere ilişkin konuşmalarda onlara da değineceğim. 
Çok teşekkür ediyorum. Saygılar
sunuyorum. (AK PARTİ sıralarından alkışlar)
BAŞKAN – Teşekkür ederim Sayın Atalay. 
MEHMET AKİF HAMZAÇEBİ (İstanbul) -
Sayın Başkan...
AHMET TOPTAŞ (Afyonkarahisar) – Sayın
Başkan...
HASAN HÜSEYİN TÜRKOĞLU (Osmaniye) –
Sayın Başkan...
HASİP KAPLAN (Şırnak) – Sayın
Başkanım...
BAŞKAN – Şimdi, ilk önce Sayın
Hamzaçebi ayağa kalktı. Sırayla söz vereceğiz. 
Sayın Hamzaçebi, buyurunuz. 
MEHMET AKİF HAMZAÇEBİ (İstanbul) –
Şimdi, Sayın Başkan, Sayın Bakan açıklamalarını yaparken bir anlamda bu ana
kadar yapılmış olan eleştirilere de cevap verdi. 
Ben bir şey sormuştum: Bu yasa teklifi
ile ilgili olarak Millî İstihbarat Teşkilatı -tabii ki Sayın Bakanın
talimatıyla olmuştur bu- sadece iktidar partisi grubuna bir bilgi vermiştir.
Muhalefet partilerine bu bilgi neden verilmemiştir? 
NURETTİN CANİKLİ (Giresun) – Bize
gelmedi kimse ya. 
MEHMET AKİF HAMZAÇEBİ (İstanbul) – Veya
teklif sahiplerine bir bilgi verilmiştir. Şu ana kadar böyle bir bilgiyi
muhalefet partisine hiç kimse vermemiştir. Bu neden esirgenmiştir acaba? Bu
konuda bir bilgi almak istiyorum.
İkincisi: Sayın Bakan “Millî İstihbarat
Teşkilatı denetime tabi. Başbakanlık Teftiş Kurulu denetler, Sayıştay
denetler.” dedi. Bence bir şeyi söylemeyi unuttu; Devlet Denetleme Kurulu da
Millî İstihbarat Teşkilatını denetleme yetkisine sahiptir. 
BAŞBAKAN YARDIMCISI BEŞİR ATALAY
(Kırıkkale) – O tabii, özel yetkiyle yani Cumhurbaşkanının görevlendirmesiyle…
MEHMET AKİF HAMZAÇEBİ (İstanbul) –
Şimdi, bakın, Başbakanlık Teftiş Kurulu Millî İstihbarat Teşkilatına özel bir
denetim yapmaz, tüm bakanlıklarda, kamu kurumlarında teftiş yetkisine sahip
olan bir kurum olarak MİT üzerinde de teftiş yetkisi vardır. Bu “Denetime
tabidir.” örneği olarak sunulamaz. Mademki denetim var, siz neden bir
önergeyle, burada ihdas edilecek bir maddeyle Parlamentonun denetimini
getiriyorsunuz? Çünkü öyle bir suçlama yaptınız. 
BAŞKAN – Şimdi, yalnız, Sayın Hamzaçebi,
Sayın Bakan bunlara cevap veremez şu anda, soru-cevapta ancak verebilir. 
İÇİŞLERİ KOMİSYONU BAŞKANI MEHMET ERSOY
(Sinop) – Sayın Başkan, bu konuda bir açıklama yapmak istiyorum. 
BAŞKAN – Bir saniye…
Evet…
MEHMET AKİF HAMZAÇEBİ (İstanbul) –
Efendim, anlıyorum, anlıyorum. Yani “Bilmeden konuşuyorsunuz.” gibi bir
açıklama yaptı. Sanıyorum…
BAŞKAN – Şimdi, aynı konuyla ilgili,
Sayın Toptaş sataşma için benden söz istedi dolayısıyla ona onu vereceğim. 
MEHMET AKİF HAMZAÇEBİ (İstanbul) –
Efendim, bitiriyorum.
BAŞKAN – Buyurun.
MEHMET AKİF HAMZAÇEBİ (İstanbul) –
Sanıyorum Sayın Bakan konuya yeteri kadar nüfuz edemediği, bilemediği için
“Bilmeden konuşuyorsunuz.” eleştirisini yapıyor.
OKTAY VURAL (İzmir) – Kendisi için
söylemiştir.
MEHMET AKİF HAMZAÇEBİ (İstanbul) –
Sayıştay denetimi de yine tüm kamu kurumlarını kapsayan, MİT’e özel bir denetim
değildir ama öyle anlıyorum ki MİT konusunda bir denetim eksikliğini kendisi de
fark etmiş olacak ki bir önergeyle buraya getiriyor. 
Teşekkür ederim.
OKTAY VURAL (İzmir) – Hukukun
denetiminden mi kaçıyor, ne?
NURETTİN CANİKLİ (Giresun) – Sayın
Başkanım…
BAŞKAN – Efendim?
NURETTİN CANİKLİ (Giresun) – Sayın
Hamzaçebi’nin ifadesiyle çok yakından bağlantılı olduğu için söylüyorum.
OKTAY VURAL (İzmir) – Sayın Başkanım,
bizim talebimiz…
NURETTİN CANİKLİ (Giresun) – AK PARTİ
Grubuna MİT tarafından bu konuyla ilgili verilmiş herhangi bir brifing ya da
bilgi yoktur Sayın Başkanım. Çok açık söylüyorum, benim şahsıma mesela…
ADİL ZOZANİ (Hakkâri) – Siz söz
vermediniz, Sayın Canikli paralel giriş yaptı. 
BAŞKAN – Tamam, anlaşıldı tamam. 
Şimdi, Sayın Toptaş, siz buyurunuz...
OKTAY VURAL (İzmir) – O zaman paralele
mi vermiş AKP Grubunda, paralel devlete mi?
MEHMET AKİF HAMZAÇEBİ (İstanbul) –
Sayın Başkan, AK PARTİ Grubundan kastım AK PARTİ’deki belli bir grup
milletvekilidir. 
NURETTİN CANİKLİ (Giresun) – Hayır,
teklif sahipleri belki…
OKTAY VURAL (İzmir) – Teklif sahibi
gider görür mü ya? Allah, Allah!
BAŞKAN – Bir saniye… Bir saniye…
İDRİS ŞAHİN (Çankırı) – Gruptaki
arkadaşlarınıza da söyledim ben.
NURETTİN CANİKLİ (Giresun) – Gruba yok,
gruba bilgi verilmedi. 
OKTAY VURAL (İzmir) – Ya verdi mi,
vermedi mi kardeşim? Milletvekillerine verdi mi, vermedi mi?
NURETTİN CANİKLİ (Giresun) – Kayıtlara
geçsin diye söylüyorum.
BAŞKAN – Evet, buyurunuz Sayın Toptaş.
V.- SATAŞMALARA İLİŞKİN
KONUŞMALAR (Devam)
6.- Afyonkarahisar
Milletvekili Ahmet Toptaş’ın, Başbakan Yardımcısı Beşir Atalay’ın 563 sıra
sayılı Kanun Teklifi’nin tümü üzerinde Hükûmet adına yaptığı konuşması
sırasında şahsına sataşması nedeniyle konuşması
AHMET TOPTAŞ (Afyonkarahisar) –
Efendim, konuşmayı bitirsinler sürem bitiyor.
BAŞKAN – Ne yapalım canım!
AHMET TOPTAŞ (Devamla) – Süremi yeniden
başlatın.
BAŞKAN – Buyurun, tekrar başlatayım.
Yani, şimdi çok iyi bir noktadayız. 
AHMET TOPTAŞ (Devamla) – Sayın Başkan,
Sayın Bakan konuşmasında…
BAŞKAN – Tamam, açıyorum şimdi. 
Buyurun.
AHMET TOPTAŞ (Devamla) – Sayın Bakan
konuşmasına başlarken “Burada konuşanlar bilerek konuşsalardı.” diye bir
milletvekiline yakışmayacak bir davranışta, bir sözde bulundu. Ben kendisine
“Ne dediğinin farkında olsaydı…” demeyeceğim saygımdan dolayı ama… Bakın,
Komisyon tutanaklarından okuyorum, teklif sahibi Sayın Kavaklıoğlu’nun
konuşması: “Sayın Kaplan’ın, Bal’ın -onlar çıktı- yine sayın valimin birtakım
endişeleri var, o endişelerin çoğuna katılıyorum ben yani.” Yani bizim
eleştirilerimize. “Bu yetenekleri veriyoruz ama bunu kim kontrol edecek, nasıl
sınırlayacağız şeklinde endişeler var.” Kendisi de katılıyor. “Burada gerçekten
Sayın Başbakan Yardımcımızın söylediği şeyler çok önemli. Yani dışarıda
konuştuk.” Dışarıda konuşmuşlar. Sayın Bakan bize “Bu yasayı çıkaralım,
Parlamento denetimini getirmek üzere bir yasa da bundan sonra çıkaralım.”
dediğinde ben kendisine “Sayın Bakan, bu yasayla bütün işlerinizi gördükten
sonra mı o yasayı çıkaracaksınız?” dedim. Neyse ki biraz erken davranmışlar, 7
maddelik önergelerinin içerisinde böyle bir Parlamento denetimi getiren bir
teklifi de getirmişler.
Yani, biz
aslında burada her şeyi bilerek konuşuyoruz Sayın Bakan. Biz istihbarat elamanı
değiliz, istihbarat uzmanı da değiliz ama ben bir hukukçuyum, ben anayasa
hukukundan anlarım, ben demokrasinin kurallarından anlarım, insan haklarından
anlarım. Bu yasayla bu kurumların nasıl halledildiğini anladığım için konuşuyorum.
Teşekkür ederim
Sayın Başkan. (CHP sıralarından alkışlar)
BAŞKAN – Sayın
Kaplan, buyurun.
HASİP KAPLAN
(Şırnak) – Teşekkür ederim Sayın Başkan.
Küçük, köşede
bir grup olduğumuz için sesimiz duyulmuyor.
BAŞKAN – Siz de
mi yani…
HASİP KAPLAN
(Şırnak) – Sayın Başkan, sizden demin kürsüde konuşurken bir talebim oldu,
Komisyonda da olmuştu hem İçişleri Bakanından hem Sayın Atalay’dan.
Sayın Atalay
demin burada konuşmasında dedi ki benim istediğim gizli yönetmelikle ilgili
olarak: “Bu yasalar zaten onu karşılıyor, şeffaflaşıyor, bizde var, isteyene
veririz.” Aracılığınız kanalıyla o gizli yönetmelikten bir tane istiyorum, bir.
OKTAY VURAL
(İzmir) – Evet, dağıtsınlar bakalım, madem gizliliği kalmadı. 
BAŞKAN –
Tamamdır.
HASİP KAPLAN
(Şırnak) – İkincisi, Sayın Atalay’a şu konuda teşekkür edeceğim: Parlamento
denetimiyle ilgili önerge konusunda bizimle görüşerek, 4 parti grubunun eşit
sayıda katılımlı bir çalışma, denetim grubu oluşturulması konusunda bizim de
fikrimizi alarak o önergeyi hazırlamasında Parlamento denetiminin anlamlı
olacağını ifade etmek istiyorum.
Teşekkür ederim.
BAŞKAN – Sayın Türkoğlu, buyurun.
7.- Osmaniye Milletvekili
Hasan Hüseyin Türkoğlu’nun, Başbakan Yardımcısı Beşir Atalay’ın 563 sıra sayılı
Kanun Teklifi’nin tümü üzerinde Hükûmet adına yaptığı konuşması sırasında
şahsına sataşması nedeniyle konuşması
HASAN HÜSEYİN TÜRKOĞLU (Osmaniye) –
Teşekkür ederim Sayın Başkan.
Sayın Bakan konuşmasında, bizim
bilmeden konuştuğumuzu, özellikle denetimle ilgili altını çizdiğimiz hususların
aslında var olduğunu ifade ettiler. Ben konuşmamda, MİT’in bu kadar hukuki ve
cezai sorumluluğu kaldırılırken çok fazla yetki ve güç verilmesiyle denetim
dışı bırakılarak çok tehlikeli bir noktaya gideceğine işaret etmeye çalıştım.
Kaldı ki Komisyon çalışmaları sırasında ve basına yansıyan ifadelerinde de
Sayın Bakan MİT’in bu hâliyle denetlenmemesinin tehlikeli olduğunu, bununla
ilgili bir çalışma yapılması gerektiğini, kısa zamanda da Türkiye Büyük Millet
Meclisi gündemine getirileceğini kendisi ifade etti. Dolayısıyla, bugün
söyledikleri ile o gün söyledikleri arasında bir çelişki var; bizim
ifadelerimizde bir arıza yok.
Diğer taraftan, bu teklif 15 maddeden
müteşekkil bir teklif. Yani temel kanun, iki bölüm falan diye, böyle,
ballandıra ballandıra konuşuluyor ama toplasanız, eni boyu 15 madde; bunun 2
tanesini yürütme ve yürürlük maddesi olarak çıkarırsanız geriye kalıyor 13 tane
madde. Bu 13 maddeyle ilgili, Komisyon çalışmaları sırasında ve bugün ifade
ettikleri üzere söylüyorum, Genel Kurul çalışmaları sırasında 18 tane önerge
verilecek ve muhtemeldir ki bu önergeler iktidar partisinden geldiği için kabul
edilecek. 
Yani, siz nasıl, böyle bir çalışmanın,
böyle bir düzenlemenin kamuoyuna mal olduğunu, herkesin fikir sahibi olduğunu,
olgunlaşarak geldiğini ifade edebilirsiniz? Biz de onu söylüyoruz zaten. Kapkaç
hukuku anlayışıyla, nerelerde hazırlandığı belli olmayan ama iki tane imza
sahibi bulunmak suretiyle Türkiye Büyük Millet Meclisi gündemine getirilmiş,
olgunlaşmamış, hangi kurumların, hangi hukukun ihlal edileceği, hangi
kurumların sıkıntıya gireceği, devleti hangi noktaya götüreceği bilinmeyen bir
teklifle karşı karşıyayız.
Dolayısıyla, Sayın Bakanın ifadeleri
ile yapılan iş arasında siyahla beyaz kadar fark vardır. Bu hususu belirtmek
istedim.
Çok teşekkür ediyorum, saygılar
sunuyorum. (MHP sıralarından alkışlar) 
BAŞKAN – Sayın Komisyon, buyurunuz.
KAMER GENÇ (Tunceli) – Sayın Başkan,
Komisyonun konuşma süresi yirmi dakika.
BAŞKAN – Evet.
KAMER GENÇ (Tunceli) – Şimdi, bitmesine
on dakika var, hatta sekiz dakika var.
BAŞKAN – Uzatmaz…
KAMER GENÇ (Tunceli) – Yarına bırakalım
efendim, yarına bırakalım.
BAŞKAN – Hayır. Sayın Genç…
İÇİŞLERİ KOMİSYONU BAŞKANI MEHMET ERSOY
(Sinop) – Sayın Genç, hiç uzatmayacağım. 
KAMER GENÇ (Tunceli) – Sayın Başkan,
konuşma süresi yirmi dakika. 
BAŞKAN – Belki kısa yapacak canım!
Açıklamasını belki kısa yapacak, on dakikayı da oylayacağım.
İÇİŞLERİ KOMİSYONU BAŞKANI MEHMET ERSOY
(Sinop) – Meramımı çok kısa anlatacağım. 
BAŞKAN – Buyurunuz. 
IX.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
3.- Çankırı Milletvekili
İdris Şahin ve Niğde Milletvekili Alpaslan Kavaklıoğlu’nun; Devlet İstihbarat
Hizmetleri ve Milli İstihbarat Teşkilatı Kanununda Değişiklik Yapılmasına Dair
Kanun Teklifi ile İçişleri Komisyonu Raporu (2/2011) (S. Sayısı: 563) (Devam)
İÇİŞLERİ KOMİSYONU BAŞKANI MEHMET ERSOY
(Sinop) – Efendim, kullanmayacağım zamanımı. Müsaade edin.
Sayın Başkan…
KAMER GENÇ (Tunceli) – Yarına devam
etmemiz lazım Sayın Başkan.
NURETTİN CANİKLİ (Giresun) – Sayın
Başkan, daha zaman var ve Meclis çalışıyor efendim. Böyle bir şey olur mu?
KAMER GENÇ (Tunceli) – Efendim, konuşma
süresi yirmi dakika. 
İÇİŞLERİ KOMİSYONU BAŞKANI MEHMET ERSOY
(Devamla) – Kullanmayacağım Sayın Genç, lütfen müsaade edin.
KAMER GENÇ (Tunceli) – Hayır, müsaade
etmeyeceğim. Yarına bırakalım.
İÇİŞLERİ KOMİSYONU BAŞKANI MEHMET ERSOY
(Devamla) – Kullanmayacağım zamanımı, kullanmayacağım.
OKTAY VURAL (İzmir) – Kullanmanızı
istiyor demek ki. 
İÇİŞLERİ KOMİSYONU BAŞKANI MEHMET ERSOY
(Devamla) – İstemiyorum, ben istemiyorum. 
OKTAY VURAL (İzmir) – Hayır ama
istiyor. 
NURETTİN CANİKLİ (Giresun) – Mehmet
Bey, devam edin ya!
BAŞKAN – On dakikamız var.
KAMER GENÇ (Tunceli) – Yarına
bırakmamız lazım. 
HASİP KAPLAN (Şırnak) – Ya, gargaraya
getirme, bir gizli yönetmelik istedik ya!
İÇİŞLERİ KOMİSYONU BAŞKANI MEHMET ERSOY
(Devamla) – Sayın Başkan, değerli milletvekillerimiz; sadece bir hususu, Sayın
Akif Hamzaçebi’nin dile getirdiği bir hususu ifade etmek için söz istedim. O da
şu: Komisyon çalışmaları sırasında da gündeme geldi. MİT görevlilerinin AK
PARTİ Grubu milletvekillerine özel brifing verdiği ve bilgi verdiğiyle ilgili
bir yanlış bilgi var; Komisyon çalışmaları sırasında da düzelttik bunu.
İçişleri Komisyonunun AK PARTİ milletvekillerine tarafımızdan yapılmış herhangi
bir çağrı olmamıştır, MİT görevlilerinin bizden böyle bir talebi olmamıştır.
Teklif sahibi arkadaşlarımız, milletvekilleri MİT görevlileriyle bir araya
gelmiş ve İçişleri toplantı salonunu kullanmak istemişlerdir, orada bir araya
gelmişlerdir. İçişleri Komisyonu Başkanı bir AK PARTİ Milletvekili olarak ben o
toplantıya katılmadım. Bu kadar net söylüyorum. Bu bilgiyi düzeltme ihtiyacı
hissettim. 
Herkese saygılar sunuyorum. (AK PARTİ
sıralarından alkışlar) 
MEHMET AKİF HAMZAÇEBİ (İstanbul) –
Yani, benim dediğimi kabul ediyorsunuz… Ama, dediğimi kabul ediyorsunuz…
OKTAY VURAL (İzmir) – Demek doğruymuş.
Yani bu teklif, MİT’in milletvekillerine imzalattığı bir teklif!
MEHMET AKİF HAMZAÇEBİ (İstanbul) – Sayın
Başkan, gayet açık, gayet açık. İşte, benim söylediğim buydu. 
OKTAY VURAL (İzmir) – Bir itiraf!
HASİP KAPLAN (Şırnak) – Teklif
sahiplerine vermişler.
MEHMET AKİF HAMZAÇEBİ (İstanbul) –
Komisyon toplantı salonunda bazı Adalet ve Kalkınma Partili milletvekilleriyle
MİT’in bürokratları oturmuşlar, çalışmışlar, bilgilenmişler. Bu çalışma, bu
bilgilenme diğer muhalefet partisi milletvekillerinden neden esirgenmiştir?
MİT’i bu kadar partizan bir tutuma alet etmeye bakanların hakkı var mıdır,
İçişleri Komisyonu Başkanının hakkı var mıdır?
NURETTİN CANİKLİ (Giresun) – Sayın
Başkan, teklif sahipleri…
MEHMET AKİF HAMZAÇEBİ (İstanbul) – Ben
burada MİT bürokratlarına değil, siyasilere sorumluluk yüklüyorum. Onlar bu
şekilde planlamışlardır. 
NURETTİN CANİKLİ (Giresun) – Sayın
Başkan…
BAŞKAN – Sayın Hamzaçebi bitirsin, size
de söz…
MEHMET AKİF HAMZAÇEBİ (İstanbul) – Bir
siyasetçi, bir bakan, “İktidar partisine bilgi verdiğimiz gibi, değerli
arkadaşlar, muhalefet partilerine de bilgi verelim, onları arayalım.” derdi.
Ama böyle bir siyasetçi, böyle bir bakan, böyle bir sorumluluk sahibi kişiyi
ben o koltuklarda göremiyorum. 
OKTAY VURAL (İzmir) – Yok canım, nerede
bunlarda?
BAŞKAN – Buyurunuz Sayın Canikli.
NURETTİN CANİKLİ (Giresun) – Teklif
sahipleri, bu konuda ya da başka konuda, herhangi bir konuda teklif verecekleri
zaman, bu teklif hazırlanırken ilgili kurumdan daha sağlıklı bir sonucun ortaya
çıkmasını temin etmek amacıyla…
KAMER GENÇ (Tunceli) – Ya, Hükûmet yok
mu kardeşim, Hükûmet yok mu?
HASİP KAPLAN (Şırnak) – Bizim
muhalefete niye yapmıyorlar onu?
NURETTİN CANİKLİ (Giresun) – …doğal
olarak her türlü bilgiyi alabilir, isteyebilir. Bu sadece MİT Yasası için
geçerli değil, herhangi bir konuda teklif veren, kim teklif veriyorsa…
ALİ SERİNDAĞ (Gaziantep) – Bu bilgi
alma değil, toplantı yapma, müşterek çalışma. 
MAHMUT TANAL (İstanbul) – Onun muhatabı
Hükûmet, ona Hükûmetin cevap vermesi lazım Sayın Başkan. 
HASAN HÜSEYİN TÜRKOĞLU (Osmaniye) –
Komisyon odasında mı yapılıyor bu iş?
HASİP KAPLAN (Şırnak) – Yani muhalefete
niye yok? Yalnız size mi var?
NURETTİN CANİKLİ (Giresun) –
…muhalefete mensup bir arkadaşımız da olabilir bu, Sayın Başkan, muhalefete
mensup bir arkadaşımız da olabilir. Herhangi bir kurumla ilgili bir teklif
verdiği zaman o bilgileri nitekim alıyorlar. 
OKTAY VURAL (İzmir) – Efendim, netice
itibarıyla, MİT hazırlamış, milletvekilleri imzalamış; bunu söylüyor. Tamam,
doğru, biz de onu iddia ediyoruz zaten. 
NURETTİN CANİKLİ (Giresun) – Diyelim,
örnek olarak söylüyorum: Emeklilerin herhangi bir sorununun giderilmesine
yönelik olarak bir teklif verdikleri zaman, o konuyla ilgili birimden, ilgili
bakanlıktan…
ALİ HAYDAR ÖNER  (Isparta) – Niye
tasarı değil de teklif efendim, niye tasarı değil de teklif?
HASİP KAPLAN (Şırnak) – Sayın Başkanım,
bizim gizli yönetmelik…
HASAN HÜSEYİN TÜRKOĞLU (Osmaniye) – Ben
de istiyorum, yarın MİT’ten 2 tane adam göndersinler. 
NURETTİN CANİKLİ (Giresun) – Bakın
Sayın Başkan, biz o arkadaşlarımız konuşurken sabırla dinliyoruz, sabırla
dinliyoruz bakın. Şu nezaketi dahi göstermelerini bekliyoruz, çok basit
nezaketi, en temel nezaket görevini yerine getirmelerini bekliyoruz. 
BAŞKAN – Evet, teşekkür ederim. 
HASİP KAPLAN (Şırnak) – Sayın Başkan,
şu gizli yönetmelik bizim gitti yine güme. 
HASAN HÜSEYİN TÜRKOĞLU (Osmaniye) –
Gizli yönetmeliği unutmayın Sayın Başkan. 
HASİP KAPLAN (Şırnak) – Sayın Başkan,
şu gizli yönetmeliğimizi halledelim, yarına kalsın. 
BAŞBAKAN YARDIMCISI BEŞİR ATALAY
(Kırıkkale) – Gizli yönetmelik gizlidir kardeşim, onu niye vereyim!
NURETTİN CANİKLİ (Giresun) –
Dolayısıyla Sayın Başkanım, burada AK PARTİ Grubuna ya da AK PARTİ
milletvekillerine özel olarak MİT mensupları tarafından verilmiş bir bilgi,
brifing yoktur.
ALİ HAYDAR ÖNER (Isparta) – Evet, özel
olarak bilgi verilmiştir, anlaşıldı. 
NURETTİN CANİKLİ (Giresun) – Sadece,
doğal olarak, teklif sahibi arkadaşlarımızın böyle önemli bir konuda
verecekleri teklifle ilgili…
ALİ HAYDAR ÖNER (Isparta) – Niye tasarı
değil de teklif efendim?
HASAN HÜSEYİN TÜRKOĞLU (Osmaniye) – Ya,
Komisyon odası Kızılay Meydanı mı? Tesadüf mü etmişler?
NURETTİN CANİKLİ (Giresun) –
…bilgilendirilmek istemeleri, bazı sorularının olması, cevaplandırılmasını
istemeleri son derece doğaldır. 
Olay bundan ibarettir Sayın Başkanım. 
BAŞKAN – Çalışma süremiz tamamlanmak
üzeredir.
İDRİS ŞAHİN (Çankırı) – Sayın Başkanım,
bir şey söyleyebilir miyim?
BAŞKAN – Kanun tasarı ve teklifleri ile
komisyonlardan gelen diğer işleri sırasıyla görüşmek için 10 Nisan 2014
Perşembe günü, alınan karar gereğince 14.00’te toplanmak üzere birleşimi
kapatıyorum. 
Kapanma Saati:
20.57




(*) 563 S. Sayılı Basmayazı tutanağa
eklidir.




