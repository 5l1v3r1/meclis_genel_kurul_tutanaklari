



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 108’inci
Birleşim
 16
Haziran 2017 Cuma

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde belirtilmiş
alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mersin Milletvekili Hüseyin Çamak’ın, Mersin ilinin sorunlarına
ilişkin gündem dışı konuşması
2.- Batman Milletvekili Ayşe Acar Başaran’ın, kadın siyasetçilere
yönelik siyasi soykırım operasyonlarına ilişkin gündem dışı konuşması
3.- Manisa Milletvekili Selçuk Özdağ’ın, Batman’ın Kozluk ilçesinde
şehit olan öğretmen Şeyma Aybüke Yalçın’a ilişkin gündem dışı konuşması

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif Hamzaçebi’nin, PKK
tarafından katledilen öğretmen Şeyma Aybüke Yalçın’a Allah’tan rahmet
dilediğine ilişkin konuşması
2.- Oturum Başkanı TBMM Başkan Vekili Mehmet Akif Hamzaçebi’nin, önemli
bir şarkiyatçı olan Edward Said’i saygıyla andığına ilişkin konuşması
3.- Oturum Başkanı TBMM Başkan Vekili Mehmet Akif Hamzaçebi’nin, Artvin
Milletvekili Uğur Bayraktutan’ın annesine Allah’tan rahmet dilediğine ilişkin
konuşması




VI.- AÇIKLAMALAR
1.- Bursa Milletvekili Erkan Aydın’ın, adı “adalet”le başlayan siyasi
partilileri de adalet yürüyüşüne destek vermeye davet ettiğine ve iktidarın
milyonların sesine kulak vermesini, haksız yere cezaevine atılan tüm
siyasetçilerin, gazetecilerin, aydınların serbest bırakılmasını talep ettiğine
ilişkin açıklaması
2.- Niğde Milletvekili Ömer Fethi Gürer’in, 27/7/2016 tarihinde Hakkâri
Depin polis kontrol noktasına bombalı araç saldırısı sonucu yaralanan polis
memuru Mustafa Erhan Çelik’in durumuna ilişkin açıklaması
3.- Mersin Milletvekili Baki Şimşek’in, Batman’daki saldırıda ağır
yaralanan Silifkeli Ali Gülnar’ın tedavi gördüğü GATA’da bugün şehit olduğuna
ve Tarsus Devlet Hastanesi ile Hükûmet Konağı inşaatlarının bir an önce
başlatılmasını talep ettiğine ilişkin açıklaması
4.- Kocaeli Milletvekili Fatma Kaplan Hürriyet’in, CHP Genel Başkanı
Kemal Kılıçdaroğlu’nun başlattığı adalet yürüyüşünün, adalet isteyen, bozuk
düzenden kurtulmak isteyen, haklı olanın kazanacağı bir hukuk düzeni isteyen
herkesin yürüyüşü olduğuna ilişkin açıklaması
5.- Amasya Milletvekili Mustafa Tuncer’in, CHP Genel Başkanı Kemal
Kılıçdaroğlu’nun başlattığı adalet yürüyüşü için Ozan Bindebir’in “Geliyoruz”
isimli şiirini okumak istediğine ilişkin açıklaması
6.- Giresun Milletvekili Bülent Yener Bektaşoğlu’nun, İstanbul
Milletvekili Kadri Enis Berberoğlu hakkında haksız ve hukuksuz olarak verilen
kararı kınadığına ve ülkeye adalet gelinceye kadar demokratik haklarını
kullanarak ve şiddete başvurmadan mücadeleye devam edeceklerine ilişkin
açıklaması
7.- Adıyaman Milletvekili Behçet Yıldırım’ın, iktidarın en çok iddialı
olduğu sağlık politikasının her gün kötüye gittiğine, Türkiye’de bebek ölüm
oranının artmasından son derece üzüntü duyduğuna ve gereken önlemlerin
alınmasını talep ettiğine ilişkin açıklaması
8.- Çanakkale Milletvekili Muharrem Erkek’in, CHP Genel Başkanının suç
işlediğini ifade eden Adalet Bakanının her gün suç işlediğine, sorunun hukuk
devletinin temelinden sarsılmış olması olduğuna ve adalet yürüyüşünün de bunun
için yapıldığına ilişkin açıklaması
9.- Kahramanmaraş Milletvekili İmran Kılıç’ın, 16 Haziran Türkiye Kamu
Çalışanları Günü’ne ilişkin açıklaması
10.- İstanbul Milletvekili Fatma Benli’nin, 16 Haziran Dünya Çölleşmeyle
Mücadele Günü’ne ilişkin açıklaması
11.- Afyonkarahisar Milletvekili Burcu Köksal’ın, AKP Genel Başkanı
Recep Tayyip Erdoğan için Marmaris’e bağlı Okluk koyunda 300 odalı bir yazlık
saray inşa edilecek olmasına ilişkin açıklaması
12.- İzmir Milletvekili Necip Kalkan’ın, TOKİ tarafından Göztepe
stadının ihalesinin yapıldığına ve Karşıyaka stadının ihalesinin de
tamamlandığına ilişkin açıklaması
13.- Denizli Milletvekili Kazım Arslan’ın, ülkede düzenin, huzurun
giderek bozulması, gerginliklerin ve adaletsizliğin artması nedeniyle bir
tedbir alınıp alınmayacağını ve yargının bağımlı kalmasına göz yumulup
yumulmayacağını öğrenmek istediğine ilişkin açıklaması
14.- Kırklareli Milletvekili Vecdi Gündoğdu’nun, on beş yıllık AKP
politikaları sonunda üreticinin yok sayıldığına, üretim artışının rasyonel bir
şekilde sağlanamadığına, çiftçilerin dünya rekabet koşullarının gerisinde
bırakıldığına ve hububat taban fiyatlarının ne zaman açıklanacağını öğrenmek
istediğine ilişkin açıklaması
15.- Bursa Milletvekili Ceyhun İrgil’in, AKP Genel Başkanı ve Adalet
Bakanının CHP’nin başlattığı adalet yürüyüşü hakkında sarf ettikleri bazı
ifadelerine ilişkin açıklaması
16.- Mersin Milletvekili Serdal Kuyucuoğlu’nun, CHP Genel Başkanının
adalet için yürüdüğüne ve adaletin herkese lazım olduğuna ilişkin açıklaması
17.- Manisa Milletvekili Erkan Akçay’ın, Mısır’ın darbeci Cumhurbaşkanı
Sisi’nin Katar gibi Türkiye’ye de yaptırım uygulanması çağrısını kınadıklarına,
Türkiye’nin terörle mücadelede önemli başarılar elde ettiğine, Milliyetçi
Hareket Partisi olarak bugüne kadar olduğu gibi bundan sonra da terörle mücadelenin
arkasında olacaklarına ve her türlü desteği vermeye devam edeceklerine ilişkin
açıklaması
18.- Muş Milletvekili Ahmet Yıldırım’ın, 16 Haziran Çölleşme ve
Kuraklıkla Mücadele Günü’ne, Meclis tarihi boyunca devamsızlıktan ötürü
hakkında işlem yapılan milletvekili olup olmadığını, devamsızlıktan muaf olmak
için herhangi bir yasal statüsü olmayan Ahmet Davutoğlu için bir işlem
yapılmasının düşünülüp düşünülmediğini öğrenmek istediğine ilişkin açıklaması
19.- Manisa Milletvekili Özgür Özel’in, 16 Haziran Berkin Elvan’ın
vurulduğu günün 4’üncü yıl dönümüne, 18 Haziran Babalar Günü’ne, Soma’da, Ermenek’te,
Gezi’de, 15 Temmuzda ve yaşanan terör olaylarında evlatlarını kaybetmiş
babalar, babalarını kaybetmiş evlatlar için yüreklerin yandığına ve CHP’nin
yürüyüşünün tüm adalet arayanlar, haksızlığa uğrayanlar, yüreği yananlar için
olduğuna ilişkin açıklaması
20.- Amasya Milletvekili Mehmet Naci Bostancı’nın, 16-22 Haziran
Mülteciler Haftası’na, Filistin’de doğmuş Amerika’da hayatını kaybetmiş büyük
entelektüel Edward Said’i saygıyla andığına ve Orta Doğu’da yaşanan gelişmeleri
iç siyasetin bir rekabeti olarak görmenin Türkiye’nin hayrına olmadığına ilişkin
açıklaması
21.- İstanbul Milletvekili Mustafa Sezgin Tanrıkulu’nun, Amasya
Milletvekili Mehmet Naci Bostancı’nın sataşma nedeniyle yaptığı konuşmasındaki
bazı ifadelerine ilişkin açıklaması
22.- Ankara Milletvekili Bülent Kuşoğlu’nun, Konya Milletvekili Halil
Etyemez’in CHP grup önerisi üzerinde yaptığı konuşmasındaki bazı ifadelerine
ilişkin açıklaması

VII.- GEÇEN TUTANAK HAKKINDA KONUŞMALAR
1.- İstanbul Milletvekili Mustafa Sezgin Tanrıkulu’nun, 15/6/2017
tarihli 107’nci Birleşimdeki bazı ifadelerini düzelttiğine ilişkin konuşması

VIII.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın, İstanbul Milletvekili
Mustafa Sezgin Tanrıkulu’nun geçen tutanak hakkında yaptığı konuşması sırasında
AK PARTİ Grubuna sataşması nedeniyle konuşması
2.- Amasya Milletvekili Mehmet Naci Bostancı’nın, İstanbul Milletvekili
Garo Paylan’ın yerinden sarf ettiği bazı ifadeleri sırasında AK PARTİ Grubuna
sataşması nedeniyle konuşması

IX.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- HDP Grup Başkan Vekili Diyarbakır Milletvekili Çağlar Demirel’in,
2016/4 sayılı Millî Güvenliği Tehdit Eden Örgüt ve Yapılarla İrtibatlı Kamu
Çalışanları Hakkında Genelge’nin hukuki durumunun ve kamusal emek alanında
yaratacağı tahribatın araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/571)


2.- Van Milletvekili Lezgin Botan ve 22 milletvekilinin, 16 Ağustos 2015
tarihinden beri uygulanan sokağa çıkma yasağı kararlarının Anayasa’ya ve
uluslararası sözleşmelere uygunluğunun, bu kararların uygulanmasında ortaya
çıkan yaşam hakkı ihlalleri ile vatandaşların yaşadığı maddi ve manevi
zararların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/572)
3.- Antalya Milletvekili Niyazi Nefi Kara ve 27 milletvekilinin,
Boğaçayı Projesi’nin yaratacağı doğal tahribatın araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/573)

B) Tezkereler
1.- Türkiye Büyük Millet Meclisi Başkanlığının, Anayasa Komisyonunun
Türkiye Büyük Millet Meclisinin tatilde ve ara vermede bulunduğu dönemde de
çalışabilmesine dair taleplerinin uygun görüldüğüne ilişkin tezkeresi (3/1077)
2.- Türkiye Büyük Millet Meclisi Başkanlığının, Adalet Komisyonunun
Türkiye Büyük Millet Meclisinin tatilde ve ara vermede bulunduğu dönemde de
çalışabilmesine dair taleplerinin uygun görüldüğüne ilişkin tezkeresi (3/1078)
3.- Türkiye Büyük Millet Meclisi Başkanlığının, Anayasa ve Adalet
Komisyonu Üyelerinden Kurulu Karma Komisyonun Türkiye Büyük Millet Meclisinin
tatilde ve ara vermede bulunduğu dönemde de çalışabilmesine dair taleplerinin
uygun görüldüğüne ilişkin tezkeresi (3/1079)
4.- Türkiye Büyük Millet Meclisi Başkanlığının, Kamu İktisadi
Teşebbüsleri Komisyonunun Türkiye Büyük Millet Meclisinin tatilde ve ara
vermede bulunduğu dönemde de çalışabilmesine dair taleplerinin uygun
görüldüğüne ilişkin tezkeresi (3/1080)
5.- Türkiye Büyük Millet Meclisi Başkanlığının, Dilekçe Komisyonunun
Türkiye Büyük Millet Meclisinin tatilde ve ara vermede bulunduğu dönemde de
çalışabilmesine dair taleplerinin uygun görüldüğüne ilişkin tezkeresi (3/1081)
6.- Türkiye Büyük Millet Meclisi Başkanlığının, İnsan Haklarını İnceleme
Komisyonunun Türkiye Büyük Millet Meclisinin tatilde ve ara vermede bulunduğu
dönemde de çalışabilmesine dair taleplerinin uygun görüldüğüne ilişkin
tezkeresi (3/1082)
7.- Türkiye Büyük Millet Meclisi Başkanlığının, Kadın Erkek Fırsat
Eşitliği Komisyonunun Türkiye Büyük Millet Meclisinin tatilde ve ara vermede
bulunduğu dönemde de çalışabilmesine dair taleplerinin uygun görüldüğüne
ilişkin tezkeresi (3/1083)
8.- Türkiye Büyük Millet Meclisi Başkanlığının, Van Milletvekili Tuğba
Hezer Öztürk ile Şırnak Milletvekili Faysal Sarıyıldız’ın izin talepleri ile
ödenek ve yolluklarıyla ilgili Türkiye Büyük Millet Meclisi Başkanlık Divanı
kararlarına ilişkin tezkeresi (3/1084)

X.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Muş Milletvekili Ahmet Yıldırım
tarafından, OHAL sürecinde akademisyen ve eğitimcilerin uğramış oldukları hak
kayıplarının açığa çıkarılması ve OHAL KHK’larıyla ihraç edilen tüm akademisyen
ve eğitim emekçilerinin görevlerine iade edilmeleri için alınması gereken
tedbirlerin belirlenmesi amacıyla 16/6/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 16 Haziran 2017 Cuma günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
2.- CHP Grubunun, Bursa Milletvekili Erkan Aydın ve arkadaşları
tarafından, sigortasız, kayıt dışı çalışan yurttaşların kayıt altına alınma
yöntemlerinin araştırılması amacıyla 16/6/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 16 Haziran 2017 Cuma günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi

16 Haziran 2017 Cuma
BİRİNCİ OTURUM
Açılma Saati: 14.00
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay) 
-----0-----
BAŞKAN
– Türkiye Büyük Millet Meclisinin 108’inci Birleşimini açıyorum.
Toplantı yeter
sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim. 
Gündem dışı ilk
söz, Mersin’in sorunları hakkında söz isteyen Mersin Milletvekili Hüseyin
Çamak’a aittir. 
Buyurunuz Sayın
Çamak. (CHP sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mersin Milletvekili Hüseyin Çamak’ın, Mersin ilinin sorunlarına
ilişkin gündem dışı konuşması
HÜSEYİN ÇAMAK
(Mersin) – Sayın Başkan, değerli milletvekilleri; Mersin’in sorunlarını dile
getirmek için huzurunuzdayım. Yüce Meclisi saygıyla selamlıyorum.
Kentimizin
acilen çözüm bulması gereken sorunları mevcut. İlimizin hak ettiği konuma
gelmesi için öncelikle iktidarın duyarlı olup gerekli çabayı göstermesini
bekliyoruz. Bu anlamda, kendi tespitlerimizin yanında şehrimizin yerel
inisiyatiflerinin de şikâyet ve taleplerini dile getireceğim.
Bir turizm kenti
olan Mersin’in, yeterli ve etkili tanıtımı için devletin desteğine ihtiyacı
vardır. Bu anlamda, Mersin’in turizmden hak ettiği payı alabilmesi için, UNESCO
Kültürel Miras Geçici Listesi’nde yer alan Saint Paul Kuyusu ve Saint Paul
Kilisesi, Kız Kalesi ve Korykos Antik Kenti, Alahan Manastırı, Mamure
Kalesi’nin UNESCO Dünya Mirası Listesi’ne alınması için öncelikle 2863 sayılı
Kültür ve Tabiat Varlıklarını Koruma Kanunu kapsamında Mersin’de bir alan
yönetimi kurulu kurulmalıdır. Bunun için oluşturulacak turizm master planıyla
inanç, yayla, dağ, spor, gastronomi, kongre ve fuar turizminde bir atılım
olacağı kanısındayız. 
Mersin, sahip
olduğu iklim ve verimli topraklarla tarıma dayalı üretim yapan ve tarıma dayalı
ticaret yapabilecek bir kenttir. Türkiye’nin önde gelen tahıl, meyve ve sebze
ambarlarından biri olmasına rağmen, Mersin’de hâlihazırda uygulanan bir tarım
politikasının olmaması tarımı zora sokmaktadır. Bunun için öncelikle tarım
arazilerinin toprak, topoğrafya ve iklim özelliklerinin, tarımsal üretim
açısından verimliliğinin incelenmesi gerekir. Buna göre bir coğrafi işaretleme
çalışması yapılarak Mersin’in tarım haritası oluşturulmalı, yöresel ürünler
korunmalı ve tanıtılmalıdır. 
Mersin,
Türkiye’nin en fazla kıyı şeridine sahip olan illerinden biri olmasına rağmen,
Çevre ve Şehircilik Bakanlığının bütünleşik kıyı alanları planları kapsamında
değildir. Bu durum, nüfusunun önemli bir kısmı kıyı şeritlerinde yaşayan Mersin
açısından ciddi bir haksızlığa neden olmaktadır. 
Öte yandan,
iktidar, her seçim öncesi Mersin-Adana kara yolunun genişletilmesi ve
Mersin’den Antalya’ya kadar olan Akdeniz Sahil Yolu’nun yapımının tamamlanması
ve Mersin-Silifke Otoyol Projesi’nin sonuçlanması sözlerini veriyor. Her yaz
sezonu başında Mersin’e çevre illerden gelen yazlıkçıların da yol çilesi tekrar
başlamak üzeredir. Bu durum hem Mersinlileri hem de Mersin’e gelen tüm yerli ve
yabancı turistleri mağdur etmektedir. Tarsus-Kazanlı turizm bölgesi için devlet
üzerine düşeni yaparak altyapıyı bitirdi ancak teşvikler konusunda bir ilerleme
sağlanmış değil. Yatırımcılara yönelik teşviklerin bir an önce hayata
geçirilmesini bekliyoruz.
Değerli
milletvekilleri, birçok yatırımcı yapımı devam eden Çukurova bölgesel
havalimanının tamamlanmasını bekliyor. Dileğimiz, bu yatırımın bir an önce
tamamlanmasıdır. 
Son olarak,
1972’den bu yana, geçmiş iktidarların rafa kaldırdığı, yürek yarası Akkuyu
Nükleer Santrali’ne de değinmek istiyorum. Enerji Piyasası Düzenleme Kurulu -25
Haziran 2015 tarihinde ön lisans verilerek- Akkuyu Nükleer Güç Santrali’ne dün
itibarıyla kırk dokuz yıllık üretim lisansı verdi. Tüm dünya yenilenebilir doğa
dostu enerji kaynaklarına yönelirken, halkımızın onca itirazına ve tepkisine
rağmen bu planın, her cümlesine “millî irade” diye başlayanlarca onaylanması
düşündürücüdür. Bütün çabalarımıza rağmen bu girişimi engelleyemesek de tarihe
not düşmek boynumuzun borcudur. Nükleer değil, doğa dostu yenilenebilir enerji
istiyoruz. 
Yüce Meclisi
saygıyla selamlıyorum. (CHP ve MHP sıralarından alkışlar) 
BAŞKAN –
Teşekkür ederim Sayın Çamak. 
Gündem dışı
ikinci söz, kadın siyasetçilere yönelik siyasi soykırım operasyonlarıyla ilgili
söz isteyen Batman Milletvekili Ayşe Acar Başaran’a aittir.
Buyurunuz Sayın
Acar Başaran. (HDP sıralarından alkışlar) 
2.- Batman Milletvekili Ayşe Acar Başaran’ın, kadın siyasetçilere
yönelik siyasi soykırım operasyonlarına ilişkin gündem dışı konuşması
AYŞE ACAR
BAŞARAN (Batman) – Sayın Başkan, değerli milletvekilleri; ben konuşmama
başlamadan önce, feminist hareketin öncü isimlerinden olan Şirin Tekeli’yi
saygı ve minnetle anıyorum.
Evet, ben de
bugün, gündem dışı olmaması gereken, aslında bu Meclisin gündemlerinden biri
olması gereken kadınlara yönelik siyasi soykırım operasyonları üzerinde söz
almış bulunuyorum.
Evet arkadaşlar,
biz üç gün önce Diyarbakır’da Kürt kadın hareketi olarak yani Kürt siyasetçi
kadınlar olarak bir araya geldik, bir yol haritası belirlemek istedik. Ancak
toplantımız daha başlamadan önce, akşamında Sayın Pervin Buldan 8 Martta
yaptığı konuşmalar, yine “Nevroz”da yaptığı konuşmalar nedeniyle Diyarbakır’da
gözaltına alındı. Yine, sonraki gün, toplantımızın ikinci gününde Diyarbakır’ın
genelinde bir gözaltı furyası oldu ve bunun içerisinde özellikle kadın
arkadaşlarımız, o toplantıya gelecek olan kadın arkadaşlarımız vardı. 
Biz
biliyoruz ki bu gözaltıların, bu operasyonların özellikle bizim kadın
toplantımıza denk getirilmiş olması bizim açımızdan bize verilen bir mesajdır,
bu mesajı aldık. Diyorlar ki: “Bir araya gelmeyin, hayatın hiçbir alanında
olmayın, özellikle siyasette olmayın, özellikle toplumu dönüştürme, değiştirme
iddiasında olmayın, bundan vazgeçin. Çünkü biz size bir yol belirliyoruz, bu
yoldan gitmek zorundasınız.” Biz de buradan, tüm kadın arkadaşlar adına bu
mesajı aldığımızı söylüyoruz ve bu mesaja biz, kadın mücadelesini verenler
olarak, tarihte binlerce kadının dişiyle, tırnağıyla, emeğiyle bedel vererek,
canını vererek, yıllarca cezaevlerinde çürümeyi göze alarak bu noktaya
getirdiği mücadeleyi daha ileri taşıyacağımızı buradan cevap olarak söylüyoruz.

Bu
arkadaşlarımız içerisinde Sayın Sara Aktaş vardı. Sara Aktaş birkaç ay önce
özellikle hedef gösterildi, gözaltına alındı, ev hapsi verildi. Ama her nasılsa
ev hapsi yeterli görülmemiş ki evine baskın yapıldı ve tutuklandı, cezaevine
konuldu. Daha birkaç gün önce aslında tahliye olmuştu, yaklaşık bir aydır. Bu
son operasyonda tekrar gözaltına alındı. Yine, bunların arasında Yüksel Baran,
Zeynep Altınkaynak, Ayşe Gökkan… Ayşe Gökkan’ı belki hepiniz hatırlarsınız ama
gözaltıyla sindirebileceğiniz bir arkadaşımız değil, özellikle Nusaybin
Belediye Başkanıyken Nusaybin’e yapılan duvarlar içinde açlık grevine, ölüm
orucuna yatmış bir arkadaşımızdı. Yani bu gözaltılarla, tutuklamalarla
sindirebileceğiniz bir insan değildir. Buradan, onun adına da bu mesajı vermek
istiyorum. Şahcan Tüner, Necla Nergiz, Sibel Elvan, Nalan Gözden… 
Evet,
bu iki yıldır, özellikle AKP iktidarının on yedi yıllık politikaları içerisinde
sürekli kadın kazanımlarına, kadının verdiği mücadeleye bir saldırı olduğunu
biliyoruz ancak bunun en zirve noktası 15 Temmuz darbe girişiminden sonraki
uygulamalar oldu. Bu 15 Temmuzdan sonra özellikle onlarca kadın kurumu
kapatıldı. Peki, bu kadın kurumları kapatıldıktan sonra gerçekten toplum daha
iyi bir noktaya mı geldi? Hayır. Bakın, her açtığınız gazetede, üçüncü
sayfalarda maalesef, kadın cinayetlerini görüyoruz, çocuklara yönelik
tacizleri, tecavüzleri görüyoruz, cinsel istismarları görüyoruz. Bu dernekler
kapatılınca toplum daha iyi bir yere gitmiyor. Aslında toplumun sorunlarını
çözen, dediğim gibi, toplumu dönüştüren, değiştiren gücü siz yok edeceğinizi
zannediyorsunuz, yok etmişsiniz demeyeceğim çünkü böyle yok olmuyorlar,
kadınlar binaların dışında da mücadelelerini yürütmeye devam ediyorlar.
Yine, burada
özellikle bu toplantımıza denk getirilen belki ya da denk gelen bir vaka daha
vardı ama biz iktidardan tek bir cümle bununla ilgili duymadık. Lice’de bir
kadın, panzerin ezmesi sonucunda hayatını kaybetti, 70 yaşında bir kadın.
Bugüne kadar iktidar sıralarından tek bir kınama, tek bir üzüntü belirtisi, tek
bir başsağlığı dileği duymadık ve bize her defasında, bu panzer kazalarının
hepsinin kaza olduğunu söylüyorsunuz. Eğer samimiyseniz bir gün çıkıp şu
kürsüden “Tamam, kaza olabilir ama bunun gereğini yapacağız.” deyin,
üzüntülerinizi bir belirtin ki bu toplum sizin samimiyetinize inansın ve son
olarak şunu söylemek istiyorum: Bu, dünyada ve Türkiye’de yürütülen iki çizgi
mücadelesidir: Biri tekçilik, kadın düşmanlığı, ekoloji düşmanlığı üzerinde
inşa edilmiştir; biri kadın özgürlükçü, yine toplumun bütün farklılıklarını
içinde barıştıran, ekolojiyi esas alan bir bakış açısıdır. Biz, işte, o dediğim
ikinci bakış açısını savunuyor ve bunun mücadelesini veriyoruz. Gözaltılarla,
tutuklamalarla, işkencelerle, katliamlarla bu kadınlara geri adım
attıramayacağınızı bir kez daha buradan ifade etmek istiyorum.
Teşekkür ederim.
(HDP sıralarından alkışlar)
BAŞKAN –
Teşekkür ederim Sayın Acar Başaran.
Gündem dışı
üçüncü söz, Batman’ın Kozluk ilçesinde şehit olan öğretmen Şeyma Aybüke Yalçın
hakkında söz isteyen Manisa Milletvekili Selçuk Özdağ’a aittir.
Buyurunuz Sayın
Özdağ. (AK PARTİ sıralarından alkışlar)
3.- Manisa Milletvekili Selçuk Özdağ’ın, Batman’ın Kozluk ilçesinde
şehit olan öğretmen Şeyma Aybüke Yalçın’a ilişkin gündem dışı konuşması
SELÇUK ÖZDAĞ
(Manisa) – Sayın Başkan, değerli milletvekilleri; Batman’da öldürülen Şeyma
Aybüke Yalçın öğretmenin anısına ithafen gündem dışı konuşma yapacağım.
Hepinizi saygıyla selamlıyorum. 
PKK çirkin
yüzünü bir defa daha gösterdi. Gencecik bir öğretmenimiz Aybüke’ye kıydı. Bu
kaçıncı öğretmen şehidimiz, bu kaçıncı ihanet? Daha hâlâ televizyon ekranlarına
çıkıp “PKK bir millî mücadele hareketidir.” diyen var mı acaba? Kime karşı
mücadele? Ahmetleri, Mehmetleri, Aybükeleri öldürerek kimin ekmeğine yağ
sürülüyor? Ya düne kadar “kırmızı fularlı kız” güzellemeleri yapanlar,
hainliklerini kırmızı fularla ambalajlayanlar; Aybüke kırmızı fularlı değil
değil mi? Elinde silah da yok. Onun için kırmızı fularlı hain kadar haber
olmadı. 
Yıllardır ne
diyorlardı? “Geri bırakıldık.” Bölgeye öğretmen gönderen mi bölgeyi geri
bırakmış, öğretmeni öldürenler mi; okul yapanlar mı, yakanlar mı? Hem iş
makinelerini yak hem de “Hizmet gelmiyor.” diye yalan söyle. Siz ne zaman adil
olmayı, namuslu olmayı öğreneceksiniz? Biz “kardeş” dedikçe, “kardeşlik”
dedikçe “Bizi kardeşlikle kandıramazsınız.” dediniz. Aybüke, öğretmen maaşının
yarısıyla okulunun eksiklerini giderdi. Ya PKK’cılık yapanlar, bölge insanını
istismar edenler nelerini verdiler? PKK bir ihanet hareketidir, Kürt gençlerini
iğfal eden, eline silah veren, dininden imanından eden, kardeş katili bir
deccal hareketidir. Kürt kardeşlerimiz okumasın, eğitim almasın diye okul
yakan, öğretmen öldüren haindir. İnsanlarımıza yol, su, fabrika gitmesin diye
iş makinelerini yakanlar hainlerdir. Türkiye Irak değildir, Irak olmayacaktır;
Türkiye Suriye değildir, Suriye de olmayacaktır. Aybükeler var oldukça bu
ülkenin semalarında ay yıldızdan başka bayrak olmayacaktır. (AK PARTİ
sıralarından alkışlar)
Aybüke 23
yaşındaydı, 9 Haziran 2017 Cuma günü, öğrencilerine karne verdikten sonra
PKK’lı teröristlerce katledildi ve vatan toprağını kanıyla suladı. Ekim 2016’da
tayini çıkınca “Öğretmen oldum ben.” diyerek paylaşmıştı öğretmen olma
heyecanını. Batman’ın Kozluk ilçesine atanmasıyla ilgili zerrece bir yakınma ve
kahır yok paylaşımında. O, zorlukları, olumsuzlukları ve güçlükleri hiç
düşünmeden sekiz ay önce Kozluk’a koşa koşa gelmişti. Müzik öğretmeniydi,
Kozluk’a ezgi ezgi, ses ses gelmişti; öğretmen olmuştu ve ışık ışık gelmişti;
yüreğinde meslek aşkı, aşk aşk gelmişti; dudağında türküler, türkü türkü
gelmişti. Heyecanlarının ve aşkının en büyük parçası olan öğrencilerine
karnesini verme sevincinden hemen sonra, PKK’nın belediye başkanına yaptığı
saldırı esnasında isabet eden bir kurşunla yaralandı ve kaldırıldığı hastanede
sinesi başındaki al yazmanın ve yüreğindeki al bayrağın rengine büründü. 
Yazması aldı,
sinesi aldı, bayrağı aldı; 23 yaşında şehit oldu, ondan geriye türküler kaldı:
“Mağusa Limanı limandır liman/Beni vuranda yoktur din iman.” diye söylediği
Arap Ali ağıtı şimdi onun ağıtı olmuştu ve onu vuranlarda da gerçekten ne din
iman vardı ne insanlık ne de insaf. 
Yazması
bayraktı, yüreği bayraktı, kendi de bayrak oldu. Onu, şimdi, bayrağımızla
örttük, ay yıldızımızla örttük. Başındaki al yazması tabut örtüsü oldu. Yurdun
dört bir yanından Fatihalarla örttük üstünü. Çok güzel söylediği Arap Ali
ağıtının bir yerini Aybüke’ye göre yeniden yazdı tarih: “Okulumdan çıktım yan
basa basa/Hastaneye vardım kan kusa kusa.” 
Çok tatlı bir
şekilde söylediği “Pencereden bir kuş uçtu/Yandı yürek tutuştu.” türküsündeki
gibi Aybüke, pencereden uçan ve yürekleri yakıp tutuşturan bir kuştur artık.
Başındaki al yazması ile türkülerdeki al yazma artık bayrak bayrak onunla
anılacak. “Al yazmamın oyası/Alnıma vurdu boyası.” türküsünü dinlerken Aybüke
ezgi ezgi zihnimizde olacak. “Al yazmam dalda kaldı/Gözlerim yolda kaldı.”
türküsünü söylerken artık hep Aybüke’nin yolunu gözleyeceğiz, yarıda kalan
umutlarını tamamlayacağız inşallah. “Al yazmamı düreyim/Aç kapıyı gireyim.”
derken hep toprağın koynunu açıp onu kucaklamasını hatırlayacağız. O, şimdi
şehitler tepesinde önceki şehitlerle, Hazreti Muhammed’le beraber. 
O al yazma
kültürdür, tarihtir, gelenektir, türküdür, gelinliktir ve gelecektir. O, bizim
al bayrağımızın rengini taşıyan al yazmalımızdır. Nasıl bayrağımız kendi gök
kubbemizde tek başına ve hürse Aybüke’miz de bundan sonra vatan toprağında tek
başına ve hürdür. 
Aybüke’miz artık
Sadık Bey ile Zehra Hanım’ın kızı değildir, bütün vatanın evladıdır. Artık
Aybüke vatandır, vatan Aybüke ve Aybükelerdir. O, artık türkülerimizdedir, al
yazmalarımızdadır, Fatihalarımızdadır, Yasinlerimizdedir. 
Rahat uyu Aybüke
öğretmen. Şehadet kürsüsünde en büyük dersi verdin. Bir okulun öğretmenliğinden
bir neslin öğretmenliğine terfi ettin. Bu dersin kıyamete kadar sürecek ve
senin dersini hep dinleyecek bu aziz millet. 
Senin ve tüm
şehitlerimizin ruhları şad olsun. Allah’a emanet olun.
Saygılar
sunuyorum. (AK PARTİ ve MHP sıralarından alkışlar)
BAŞKAN –
Teşekkür ederim Sayın Özdağ.
HÜSNÜYE ERDOĞAN
(Konya) – Ayşe Hanım, bu hangi kadın sınıfına giriyor, bunu bir izah et bize
olmaz mı? Ayşe Hanım, bu hangi kadın sınıfına giriyor, bir söyle, vicdanına sor
da söyle.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif Hamzaçebi’nin, PKK
tarafından katledilen öğretmen Şeyma Aybüke Yalçın’a Allah’tan rahmet
dilediğine ilişkin konuşması
BAŞKAN – Aybüke
öğretmenin PKK tarafından katledilişi, gerçekten, bütün Türkiye’yi, hepimizi
son derece büyük bir üzüntüye boğdu. Aybüke öğretmene bu vesileyle bir kez daha
Allah’tan rahmet diliyorum, ailesine ve milletimize başsağlığı diliyorum. 
Sayın
milletvekilleri, İç Tüzük’ün 59’uncu maddesine göre yapılan gündem dışı
konuşmalar sona ermiştir. 
Şimdi,
elektronik sisteme girerek söz talep eden milletvekillerine sırayla söz
vereceğim. 
Sayın Erkan
Aydın…
VI.- AÇIKLAMALAR
1.- Bursa Milletvekili Erkan Aydın’ın, adı “adalet”le başlayan siyasi
partilileri de adalet yürüyüşüne destek vermeye davet ettiğine ve iktidarın
milyonların sesine kulak vermesini, haksız yere cezaevine atılan tüm
siyasetçilerin, gazetecilerin, aydınların serbest bırakılmasını talep ettiğine
ilişkin açıklaması
ERKAN AYDIN
(Bursa) – Teşekkür ederim Sayın Başkanım. 
Genel Başkanımız
Kemal Kılıçdaroğlu’nun adalet için Ankara’dan İstanbul’a olan yürüyüşünün 2’nci
günü devam ediyor. Arkasında binlerce kişi ve aynı anda 81 kentte milyonlarca
yurttaş “Adalet istiyoruz.” diye çığlık atıyor. Ben isterdim ki adı “adalet”le
başlayan iktidar partisinin milletvekilleri de bu yürüyüşe destek verseydi.
Yine, adı “adalet”le başlayan siyasi partili arkadaşlarımızı da bu yürüyüşe
destek vermeye davet ediyorum çünkü biz herkes için adalet istiyoruz. 
İktidarın
milyonların sesine kulak vermesini, haksız yere cezaevine atılan tüm
siyasetçilerin, gazetecilerin, aydınların serbest bırakılmasını Meclis Genel
Kurulundan bir kez daha talep ediyorum. 
Teşekkür ederim.

BAŞKAN – Sayın
Gürer…
2.- Niğde Milletvekili Ömer Fethi Gürer’in, 27/7/2016 tarihinde Hakkâri
Depin polis kontrol noktasına bombalı araç saldırısı sonucu yaralanan polis
memuru Mustafa Erhan Çelik’in durumuna ilişkin açıklaması
ÖMER FETHİ GÜRER
(Niğde) – Teşekkür ederim Sayın Başkan. 
27/7/2016
tarihinde Hakkâri Depin Polis Kontrol Noktası’na bombalı araç saldırısı sonucu
2 şehit, 3 ağır yaralı vardı. Bu yaralılardan polis memuru Mustafa Erhan Çelik,
GATA’da kırk gün göz ve yanık servisinde kaldı. 2 ameliyat geçirdi, sol kulak
zarı yırtığı, sol kolda 3’üncü derece yanık, sağ gözde yüzde 70 görme kaybı,
sol göğüs hizasında mermi girişi var. 4 Ekimde açığa alındı, 7 Ocak tarihli
kanun hükmünde kararnameyle ihraç edildi, sebebi bilinmiyor. Tedavi devam
ediyordu ama sigortası olmadığı için tedavisi yarım kaldı. Emniyet gazilik
dilekçesini reddetti, Sosyal Güvenlik Kurumuna dilekçe verdi, cevap bekliyor.
Bu durum kabul edilebilir bir durum değil. Gazi bir polis memurunu bu hâle
getirmek ve mağduriyetine dahi sahip çıkmamak bizim ülkemizin değerleriyle
örtüşmüyor. Yetkilileri konuya duyarlı olmaya çağırıyorum. 
Teşekkür
ediyorum. 
BAŞKAN – Sayın
Şimşek…
3.- Mersin Milletvekili Baki Şimşek’in, Batman’daki saldırıda ağır
yaralanan Silifkeli Ali Gülnar’ın tedavi gördüğü GATA’da bugün şehit olduğuna
ve Tarsus Devlet Hastanesi ile Hükûmet Konağı inşaatlarının bir an önce
başlatılmasını talep ettiğine ilişkin açıklaması
BAKİ ŞİMŞEK
(Mersin) – Teşekkür ediyorum Sayın Başkan. 
Sayın Başkan,
Batman’daki saldırıda ağır yaralanan Mersin Silifkeli hemşehrim Ali Gülnar,
tedavi gördüğü GATA’da bugün sabaha karşı beşte şehit olmuştur. Başta Mersinli
hemşehrilerim olmak üzere bütün Türk halkına başsağlığı diliyorum. 
Hükûmetin
de şehitler diyarı Mersin’e sahip çıkmasını bekliyoruz. Mersin’de Hükûmet
Konağı’nın maalesef oturulamaz raporu var, kaymakam lojmanının yatılamaz raporu
var, Tarsus Devlet Hastanesinin yıkım raporu var ama insanların onuruyla
oynanacak derecede Mersin’deki eski devlet hastanesinin kırık dökük dolapları
ve cihazları Tarsus Devlet Hastanesine nakledilmiştir. 
400
bin nüfuslu bir kentin cezalandırılmamasını ve acilen Tarsus Devlet Hastanesi
inşaatının ve Hükûmet Konağı inşaatının bir an önce başlatılmasını talep
ediyor, saygılarımı sunuyorum. 
BAŞKAN
– Sayın Kaplan Hürriyet…
4.- Kocaeli Milletvekili Fatma Kaplan Hürriyet’in, CHP Genel Başkanı
Kemal Kılıçdaroğlu’nun başlattığı adalet yürüyüşünün, adalet isteyen, bozuk
düzenden kurtulmak isteyen, haklı olanın kazanacağı bir hukuk düzeni isteyen
herkesin yürüyüşü olduğuna ilişkin açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan. 
Ülkenin
ihtiyacı olan adalet yürüyüşünün 2’nci gününden, adalete ihtiyacı olan, damat
adaletine dur demek isteyen, kendi eteğindeki taşlar temizlenmediği için utanan
herkese selam olsun. 
Ülkede
meydana gelen birçok adaletsizliğe karşı ortak sesler büyüyerek devam
edecektir. FETÖ’yle aynı tahrip gücüne sahip, siyasallaşma temelli, yaranmacı
ve sinmiş hukuk yapısına, baskı ve faşizme dur demek, çocuklarımıza özgür
yarınlar bırakmak isteyen görüşü ne olursa olsun her vatandaşın görevidir bu
yürüyüşe destek vermek. 
Bu
yürüyüş adalet isteyen, bozuk düzenden kurtulmak isteyen, haklı olanın
kazanacağı bir hukuk düzeni isteyen herkesin yürüyüşüdür. “Adalet” ve
“kalkınma” kavramlarını hep hısım akraba ve damatlar için geçerli görenlere
inat bu yürüyüş devam edecektir. Siz damatlar için adalet diyorsunuz, biz 80
milyon için adalet diyoruz ve adalet bir gün herkese lazım olacaktır diyorum. 
Teşekkür
ediyorum. 
BAŞKAN
– Sayın Tuncer…
5.- Amasya Milletvekili Mustafa Tuncer’in, CHP Genel Başkanı Kemal
Kılıçdaroğlu’nun başlattığı adalet yürüyüşü için Ozan Bindebir’in “Geliyoruz”
isimli şiirini okumak istediğine ilişkin açıklaması
MUSTAFA
TUNCER (Amasya) – Teşekkürler Sayın Başkan. 
Genel
Başkanımız Kemal Kılıçdaroğlu’nun başlattığı adalet yürüyüşü için Ozan Bindebir
“Geliyoruz” isimli bir şiir yazmıştır. Bu şiiri milletimizle paylaşmak
istiyorum: 
Tutsaklığın
zincirini,
Kıra
kıra geliyoruz.
Kuşatmanın
çemberini,
Yara
yara geliyoruz.

Edirne’den
Ağrı’mıza
Kulak
verin çağrımıza!
Mazlum
halkı bağrımıza
Sara
sara geliyoruz. 

Egemenlik
fırkasında,
Devrimcilik
hırkasında, 
Davamızın
arkasında,
Dura
dura geliyoruz. 

Çerkez, Laz,
Kürt, Türk’le, 
Yol bulmuşuz
Atatürk’le. 
Adaleti
özgürlükle 
Kara kara
geliyoruz. 

Bindebir’im,
vurdum tele, 
Görün neler olur
hele. 
Tutuşmuşuz hep
el ele, 
Sıra sıra
geliyoruz.”
Teşekkür
ediyorum.
BAŞKAN – Sayın
Bektaşoğlu…
6.- Giresun Milletvekili Bülent Yener Bektaşoğlu’nun, İstanbul
Milletvekili Kadri Enis Berberoğlu hakkında haksız ve hukuksuz olarak verilen
kararı kınadığına ve ülkeye adalet gelinceye kadar demokratik haklarını
kullanarak ve şiddete başvurmadan mücadeleye devam edeceklerine ilişkin
açıklaması
BÜLENT YENER
BEKTAŞOĞLU (Giresun) – Teşekkür ederim Sayın Başkan.
Milletvekili
arkadaşımız Enis Berberoğlu’na haksız ve hukuksuz olarak verilen ceza, kamu
adına görev yapan bir gazeteci milletvekilinin rehin alınmasıdır. Bu karar,
sarayın talimatıyla hareket eden siyasallaşmış yargının muhalefete gözdağı
kararıdır. Bu karar, Türkiye’de yaşananlara “Hayır.” diyen demokrasi güçlerine
ve onların sözcüsü CHP’ye yönelen bir kuşatma harekâtıdır. Bu kararı kınıyoruz.

Biz adaletin
olduğu bir ülkede yaşamak istiyoruz. Milletvekillerinin, gazetecilerin,
yurtseverlerin, topluma karşı görevlerini yapan kişilerin çeşitli gerekçelerle
hapse atılmasını asla istemiyoruz. Darbecileri, diktatörleri, hukuku
çiğneyenleri, halkımızın hakkını gasbedenleri asla istemiyoruz, yeter artık. Ülkemize
adalet gelinceye kadar, demokratik haklarımızı kullanarak, asla şiddete
başvurmadan mücadeleye devam edeceğiz. Adalet isteyen herkesi ve halkımızı da
bu mücadelenin yanında görmek istiyoruz. Türkiye’yi koruyacağız. Baskılar bizi
yıldıramayacak. Direne direne kazanacağız. İstanbul yolunda olan Sayın
Kılıçdaroğlu ve yoldaşlara selam olsun.
BAŞKAN – Sayın
Yıldırım…
7.- Adıyaman Milletvekili Behçet Yıldırım’ın, iktidarın en çok iddialı
olduğu sağlık politikasının her gün kötüye gittiğine, Türkiye’de bebek ölüm
oranının artmasından son derece üzüntü duyduğuna ve gereken önlemlerin
alınmasını talep ettiğine ilişkin açıklaması
BEHÇET YILDIRIM
(Adıyaman) – Teşekkürler Başkanım.
Bu iktidarın en
çok iddialı olduğu sağlık politikası her gün kötüye gitmektedir. Anne ve bebek
ölümleri tüm dünyada bir gelişmişlik göstergesi olarak kabul edilmektedir. AKP
Hükûmeti, sağlık alanında daha yaygın, ulaşılabilir, kaliteli ve hızlı sağlık
hizmeti sunumu için daima yeni projelerden, yeni uygulamalardan bahsetmektedir
ancak pratiğe baktığımızda bu uygulamaların gerçek dışı olduğuna tanık oluyoruz
maalesef. 
Geçen hafta TÜİK
Gaziantep Bölge Müdürlüğü bebek ölüm istatistikleri 2016 sonuçlarıyla ilgili
bir açıklama yaptı. Yapılan açıklamada Türkiye genelinde bebek ölüm oranının
2016 yılında yüzde 4,2 arttığı ifade edildi. TÜİK verilerine göre Adıyaman’da
bebek ölüm hızı binde 13,2 olurken bu oranla Adıyaman, tüm iller içinde bebek
ölümünün en çok gerçekleştiği 12’nci il oldu. Yani Adıyaman’da 2016 yılında 150
bebek 1 yaşını doldurmadan hayatını kaybetmiştir. Bir çocuk hekimi olarak bu
duruma son derece üzüldüğümü belirtmek istiyorum, gereken önlemlerin alınmasını
talep ediyorum.
BAŞKAN – Sayın
Erkek…
8.- Çanakkale Milletvekili Muharrem Erkek’in, CHP Genel Başkanının suç
işlediğini ifade eden Adalet Bakanının her gün suç işlediğine, sorunun hukuk
devletinin temelinden sarsılmış olması olduğuna ve adalet yürüyüşünün de bunun
için yapıldığına ilişkin açıklaması
MUHARREM ERKEK
(Çanakkale) – Sayın Başkan, teşekkür ediyorum.
Adalet Bakanı Bekir
Bozdağ, Genel Başkanımızın suç işlediğini ifade etti. Bu memlekette asıl suçu,
FETÖ’yle birlikte masum insanlara kumpas davalarını tezgâhlayanlar işledi. Bu
memlekette asıl suçu, FETÖ’nün yargıda kadrolaşmasını sağlayan ve FETÖ’yle
bilerek ve isteyerek iş birliği yapan Adalet Bakanı işledi. Bu memlekette asıl
suçu, belli ideolojilere hizmet eden yargıçları kritik davalarda görevlendiren
ve yargıyı siyasallaştıran Bekir Bozdağ işledi. Anayasa Mahkemesi kararına
rağmen, milletvekillerinin tutuklu yargılanmalarını savunan Adalet Bakanı her
gün suç işliyor. Sorun, bu suçlar karşısında harekete geçebilecek cumhuriyet
savcılarının olmayışı ve hukuk devletinin temelinden sarsılmış olması. Adalete
yürüyüşümüz de bunun için. Kılıçdaroğlu’yla birlikte vicdanlardaki adalet de
bunun için yürüyor. 
Teşekkür ederim.

BAŞKAN – Sayın
İmran Kılıç… 
9.- Kahramanmaraş Milletvekili İmran Kılıç’ın, 16 Haziran Türkiye Kamu
Çalışanları Günü’ne ilişkin açıklaması
İMRAN KILIÇ
(Kahramanmaraş) – Teşekkür ederim Sayın Başkan. 
16 Haziran,
Türkiye Kamu Çalışanları Günü’dür. Devletin kamu iktisadi teşebbüsleri ile
diğer kamu tüzel kişiliklerinin genel idare esaslarına göre yürütmekle yükümlü
oldukları kamu hizmetlerinin gerektirdiği asli ve sürekli görevler memurlar ve
diğer kamu görevlileri eliyle yürütülür. Memurlar ve diğer kamu görevlilerinin
nitelikleri, atanmaları, görev ve yetkileri, hakları ve yükümlülükleri, aylık
ve ödenekleri ve diğer özlük işleri kanunla düzenlenir. Memurlar ve diğer kamu
görevlileri Anayasa ve kanunlara sadık kalarak faaliyette bulunmakla
yükümlüdürler. Çalışmak hem hak hem de sorumluluğu gerektirir. Çalışanlar aşkla
ve bilinçle çalışmalı, işine dikkat kesilmeli, büsbütün ruhi ve bedeni
güçleriyle kendilerini işlerine vermeli, çalışanların da hakları korunup
gözetilmelidir. Oturarak paslanmaktansa çalışarak yıpranmak yeğdir. Halkın
efendisi, halka hizmet edendir. 
BAŞKAN – Sayın
Benli… 
10.- İstanbul Milletvekili Fatma Benli’nin, 16 Haziran Dünya Çölleşmeyle
Mücadele Günü’ne ilişkin açıklaması
FATMA BENLİ (İstanbul)
– Teşekkürler Sayın Başkan. 
Dünya
Çölleşmeyle Mücadele Günü vesilesiyle söz almış bulunmaktayım. Bilindiği üzere,
dünyada her sene 6 milyon hektar alan çölleşmektedir. Küresel ısınma, çölleşme
ve iklim değişikliğinin olumsuz etkilerinin daha da arttığı günümüzde, orman
kaynaklarının artırılması insanlığın ortak geleceği için önem arz etmektedir.
Bu bağlamda, Orman ve Su İşleri Bakanlığımız, dünya nüfusu kadar ağaç dikme
kampanyası çerçevesinde, 2023 yılına kadar 7 milyar insan için 7 milyar fidan dikecektir.
“Yarın kıyametin kopacağını bilseniz de elinizdeki fidanı dikin.” düsturunu
hayata geçiren Orman Bakanlığımızı kutluyorum. Dünya için Türkiye yeter.
BAŞKAN – Sayın
Köksal…
11.- Afyonkarahisar Milletvekili Burcu Köksal’ın, AKP Genel Başkanı Recep
Tayyip Erdoğan için Marmaris’e bağlı Okluk koyunda 300 odalı bir yazlık saray
inşa edilecek olmasına ilişkin açıklaması
BURCU KÖKSAL
(Afyonkarahisar) – Teşekkürler Sayın Başkan. 
Geçtiğimiz
günlerde AKP Genel Başkanı Recep Tayyip Erdoğan için Marmaris’e bağlı Okluk
Koyu’nda 300 odalı bir yazlık saray inşa edileceği bilgisi gündeme düştü.
İşçinin, emeklinin, memurun geçim sıkıntısı çektiği, işsizliğin rekor seviyeye
ulaştığı, esnafın siftah yapamadığı için evine ekmek götürmekte zorlandığı,
çiftçinin icralık olduğu ülkemizde halk böylesine büyük ekonomik zorluklar
yaşarken, üstelik İslam dini israftan kaçınmayı emrederken kendisinin Müslüman
olduğunu söyleyen bir Cumhurbaşkanı için böyle şatafatlı bir yazlık saray inşa
edilmesi ve kendisinin buna izin vermesi, bunu istemesi hangi dine, hangi
inanca ve hangi vicdana sığar?
BAŞKAN – Sayın
Kalkan…
12.- İzmir Milletvekili Necip Kalkan’ın, TOKİ tarafından Göztepe
stadının ihalesinin yapıldığına ve Karşıyaka stadının ihalesinin de
tamamlandığına ilişkin açıklaması
NECİP KALKAN
(İzmir) – Teşekkürler Sayın Başkan.
Sayın Başkan,
değerli milletvekilleri; geçtiğimiz günler içinde Sayın Mustafa Balbay
tarafından, İzmir’de yapılan statlarla ilgili olarak “Hiçbir şey yapmıyorsunuz,
ne oldu? Söylediğiniz sözü tutmuyorsunuz.” diye bir konu getirilmişti. En
doğru, en taze cevabı iletmek istiyorum. 
Göztepe stadının
bundan üç gün evvel TOKİ tarafından ihalesi yapıldı, 20 bin kişilik; hayırlı
uğurlu olsun, yedi yüz gün içinde bitecek.
Karşıyaka
stadının, yine, TOKİ tarafından 15 Haziranda ihalesi yapıldı, 15 bin kişilik, o
da yedi yüz gün içinde bitecek. Yalnız, Karşıyaka stadı için bir şey söylemek
istiyorum. Sayın Balbay bu konuyu biliyordu, söyleyemedi. Biz bunun ihalesini
daha önce yapmıştık ancak mülkiyet sorunu nedeniyle Büyükşehir Belediyesi dava
açmıştı, o dava yüzünden yarım kalmıştı. Şimdi ihaleyi tamamladık, devam
ediyoruz. 
Bir de Alsancak
stadı Spor Bakanlığı tarafından…
(Mikrofon
otomatik cihaz tarafından kapatıldı) 
BAKİ ŞİMŞEK
(Mersin) – TOKİ bunların karşılığında ne aldı, bir de onu açıklasanız.
BAŞKAN – Sayın
Kazım Arslan…
13.- Denizli Milletvekili Kazım Arslan’ın, ülkede düzenin, huzurun
giderek bozulması, gerginliklerin ve adaletsizliğin artması nedeniyle bir
tedbir alınıp alınmayacağını ve yargının bağımlı kalmasına göz yumulup
yumulmayacağını öğrenmek istediğine ilişkin açıklaması
KAZIM ARSLAN
(Denizli) – Ülkemizin düzeni, huzuru giderek bozuluyor, gerginlikler ve
adaletsizlik artıyor. Bu konularda bir tedbir almayı düşünüyor musunuz? 
Ülkemizi yöneten
bir Başbakan olarak yargının bağımlı kalmasına göz yumacak mısınız? Yargıda
tarafsız kararlar ne zaman verilecek? Haksızlıklar ve adaletsizlikler diz boyu.
Adaletsizliklere ve haksızlıklara hâlâ seyirci mi kalacaksınız? Milletvekilleri
sıra sıra tutuklanıyor. Evvelsi gün İstanbul Milletvekilimiz Enis Berberoğlu
tutuklandı. Bir tek açıklamanız yok. Demokrasimiz çöküyor, parlamenter sistemi
bitiyor. Siz bir tek olumlu açıklama yapmıyorsunuz. Yoksa ülkemizin Başbakanı
siz değil misiniz? Demokrasimiz bitince mi, yargımız çökünce mi müdahale
edeceksiniz? Yoksa damat adaleti mi devam edecek?
Teşekkür
ederim. 
BAŞKAN
– Sayın Gündoğdu…
14.- Kırklareli Milletvekili Vecdi Gündoğdu’nun, on beş yıllık AKP
politikaları sonunda üreticinin yok sayıldığına, üretim artışının rasyonel bir
şekilde sağlanamadığına, çiftçilerin dünya rekabet koşullarının gerisinde
bırakıldığına ve hububat taban fiyatlarının ne zaman açıklanacağını öğrenmek
istediğine ilişkin açıklaması
VECDİ
GÜNDOĞDU (Kırklareli) – Teşekkür ediyorum Sayın Başkanım.
On
beş yıllık AKP politikaları sonunda üretici yok sayılmış, çiftçi görmezden
gelinmiş, üretim artışı rasyonel bir şekilde sağlanamamış, çiftçilerimiz dünya
rekabet koşullarının gerisinde bırakılmıştır. Tarımsal üretimi geliştiremeyen,
çiftçisini sanayiciye karşı koruyacak mekanizmaları kurmak istemeyen AKP
Hükûmetleri çiftçinin yok olmasına seyirci kalmış, köylerin boşalmasına,
üretenin toprağına küsmesine neden olmuştur.
Bu
yıl, buğday hasadının günlerdir başlamasına rağmen, Bakanlık hâlâ taban fiyatı
açıklamamış, üreticiler her yıl olduğu gibi büyük tüccarların inisiyatifine
terk edilmiş ve yine sahipsiz bırakılmıştır. Sayın Bakan neden hâlâ hububat
üreticimize emeğinin karşılığını verecek taban fiyatları açıklamamıştır ve ne
zaman açıklanacaktır?
Teşekkür
ediyorum Sayın Başkanım.
BAŞKAN
– Sayın İrgil…
15.- Bursa Milletvekili Ceyhun İrgil’in, AKP Genel Başkanı ve Adalet
Bakanının CHP’nin başlattığı adalet yürüyüşü hakkında sarf ettikleri bazı
ifadelerine ilişkin açıklaması
CEYHUN
İRGİL (Bursa) – Sayın Başkanım, teşekkür ederim.
Başlatılan
adalet yürüyüşü için AKP Genel Başkanı “Anayasa’nın 138’inci maddesini hiçbir
zaman unutmasınlar, bu maddeyi onlara hatırlatıyorum ve onun için herkes
konumunu iyi bilsin ve o konumda, orada bir güç alarak bir yerlere baskı yapma
yoluna gitmesinler.” demiş. Anayasa’nın 138’inci maddesi ne diyor? “Görülmekte
olan bir dava hakkında herhangi bir beyanda bulunulamaz.” AKP Genel Başkanının
“Anayasa Mahkemesi kararını tanımıyorum.” dediğinde Adalet Bakanının
“Demokratik bir hak.” dediğini henüz unutmadık. Adalet Bakanı adalet yürüyüşü
için “Endişe verici.” demiş. Asıl endişe verici olan savcıların aranıp talimat
verilmesidir. Asıl endişe verici olan mahkemelerin karar verirken talimat
gelmese bile korku ve baskıyla iktidarı ölçü almasıdır. Asıl endişe verici olan
parası, arkası olanlara ayrıcalık sağlanmasıdır.
(Mikrofon
otomatik cihaz tarafından kapatıldı) 
BAŞKAN – Sayın
Kuyucuoğlu…
16.- Mersin Milletvekili Serdal Kuyucuoğlu’nun, CHP Genel Başkanının
adalet için yürüdüğüne ve adaletin herkese lazım olduğuna ilişkin açıklaması
SERDAL
KUYUCUOĞLU (Mersin) – Teşekkür ederim Sayın Başkan.
Bugün şöyle
başlıklara baktığımızda TÜSİAD diyor ki: “Adalete güven zedelendi.” Bunun
nedeni aşağıdaki açıklamalarına göre geriye doğru giden demokratik haklar ve
özgürlükler. 
Yine, duayen
politikacı Hüsamettin Cindoruk diyor ki: “Yürüyen CHP değil, toplumun
vicdanıdır.” 
Yine, Sayın
Cumhurbaşkanının ifadesi var: “Bu nasıl hukuk, bu nasıl adalet?”
Cumhuriyet Halk
Partisi Genel Başkanı yürüyor, adalet için yürüyor. Adalet, bildiğiniz gibi,
herkese lazım; dün “Ergenekoncular” denilen kesime lazımdı, bugün FETÖ’cülere,
demokrasi, özgürlük ve insan haklarından yana olanlara lazım, gazetecilere,
askere, akademisyenlere, öğretmenlere, siyasetçilere lazım; yarın Tayyip
Erdoğan’a da lazım olacak. Nitekim, Recep Tayyip Erdoğan’ın 12 koruması için
Amerika Birleşik Devletleri’nde çıkarılan tutuklama kararına “Bu ne biçim
adalet?” dedi.
(Mikrofon
otomatik cihaz tarafından kapatıldı) 
BAŞKAN –
Teşekkür ederim Sayın Kuyucuoğlu.
Birer dakikalık
konuşmalar sona ermiştir. 
Şimdi, sayın
grup başkan vekillerine söz vereceğim.
İlk söz Sayın
Akçay’ın.
Buyurunuz Sayın
Akçay.
17.- Manisa Milletvekili Erkan Akçay’ın, Mısır’ın darbeci Cumhurbaşkanı
Sisi’nin Katar gibi Türkiye’ye de yaptırım uygulanması çağrısını kınadıklarına,
Türkiye’nin terörle mücadelede önemli başarılar elde ettiğine, Milliyetçi
Hareket Partisi olarak bugüne kadar olduğu gibi bundan sonra da terörle
mücadelenin arkasında olacaklarına ve her türlü desteği vermeye devam
edeceklerine ilişkin açıklaması
ERKAN AKÇAY
(Manisa) – Teşekkür ederim Sayın Başkan.
Mısır’ın darbeci
Cumhurbaşkanı Sisi’nin “Katar gibi Türkiye’ye de yaptırım uygulansın.” çağrısı
kamuoyuna yansımıştır. Bir darbecinin yaptığı bu çağrıyı ve teklifi kınıyoruz
ve Türkiye düşmanlığı olarak kabul ediyoruz. Sisi’nin çağrısı, günlerdir gerek
bir kısım yabancı kamuoyunda gerekse yerli iş birlikçilerinde dile getirilen,
Katar’dan sonra sıranın Türkiye’ye geleceğine dair yorumların somut bir
yankısıdır. 
Katar’dan sonra
sıranın Suriye ve Türkiye’ye geleceğini söyleyenlere soruyoruz: Sıra Türkiye’ye
geldiğinde siz nerede duracaksınız? Safınız neresi olacak? Türkiye düşmanı iş
birlikçilerin ve darbeci Sisi’nin yanında mı hizalanacaksınız, yoksa
Türkiye’nin varlığı, birliği, bütünlüğü ve milletin yanında mı olacaksınız? 
Türkiye
terörle mücadelede önemli başarılar elde etmektedir. Türk Silahlı
Kuvvetlerimizin gerçekleştirdiği başarılı operasyonlarda özellikle bölücü terör
örgütüyle mücadelede önemli adımlar atılmıştır, mesafeler alınmıştır. Yapılan
operasyonlarda 60 terörist etkisiz hâle getirilmiş, ayrıca roketatardan
makineli tüfeğe, el bombasından başka pek çok silah ve teçhizata kadar ele
geçirilmiştir. Bu dönemde ayrıca terör örgütünün ekonomik kaynakları olan uyuşturucu
ve diğer kaçakçılıkla mücadelede de önemli başarılar elde edilmiştir ve bu
operasyonlarda 7 askerimiz şehit olmuş, 19 askerimiz de yaralanmıştır.
Şehitlerimize Allah’tan rahmet, yaralı askerlerimize acil şifalar temenni
ediyoruz. 
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum Sayın Akçay, bir dakika süreyle ek süre veriyorum. 
ERKAN
AKÇAY (Manisa) – Terörle mücadelede başarılar elde eden askerlerimizle ve
güvenlik güçlerimizle gurur duyuyoruz. Hepsini Cenab-ı Allah’a emanet ediyoruz.
Terörle mücadelede kesin netice için hepsine başarılar diliyoruz. Bugüne kadar
olduğu gibi bundan sonra da Milliyetçi Hareket Partisi olarak terörle
mücadelenin arkasında olacağız ve her türlü desteği vermeye devam edeceğiz. 
Teşekkür
ederim Sayın Başkan. 
BAŞKAN
– Teşekkür ederim Sayın Akçay.
Sayın
Yıldırım…
18.- Muş Milletvekili Ahmet Yıldırım’ın, 16 Haziran Çölleşme ve
Kuraklıkla Mücadele Günü’ne, Meclis tarihi boyunca devamsızlıktan ötürü
hakkında işlem yapılan milletvekili olup olmadığını, devamsızlıktan muaf olmak
için herhangi bir yasal statüsü olmayan Ahmet Davutoğlu için bir işlem
yapılmasının düşünülüp düşünülmediğini öğrenmek istediğine ilişkin açıklaması
AHMET
YILDIRIM (Muş) – Teşekkür ederim Sayın Başkan.
Sayın
Başkan, bugün 16 Haziran Çölleşme ve Kuraklıkla Mücadele Günü. Maalesef bu
konuda Türkiye son yıllarda her geçen süre içerisinde yeşil alanını kaybeden,
azaltan, bunu bazen, işte, adına “mega proje” denilen projelere feda eden bir
politik ve idari hat izlemektedir. Bu, hem bir siyasetçi hem de bir coğrafyacı
olarak beni içtenlikle yaralamaktadır ve bu hafta, özellikle, Genel Kurulumuzun
gündemine getirilmiş olan torba yasada bulunan zeytinliklerin, meraların,
otlakların ve kıyı kullanımıyla ilgili olarak doğaya ciddi zararlar verecek
olan yasa maddelerinin içerisinde olduğu bir tasarıyla karşılaşıyoruz.
Siyasi
iktidar sıklıkla şunu söylüyor: “Evet, burası kesilecek, bu orman bu kadar ağaç
kaybedecek ama biz onun iki mislini dikeceğiz.” Bir coğrafyacı olarak ifade
edeyim. Her ağaç popülasyonunun belli bir endemik ortamı vardır. Kesilen
ağaçlar, dikilerek bugünlere gelmiş olan ağaçlar değildir. Doğal orman
kavramından bihaber olanlar, ekim dikim işlerini maalesef mega projelerle
iltisaklandırarak ele almaktadırlar. Birçok zeytinlik, birçok orman popülasyonu
kendi doğal ortamında, kendi doğal seleksiyonunda yüzlerce yıllık bir emeğin
ürünü olarak bugüne gelirler. Ekimle dikimle olabilecek ormanların kültür
ormanı olarak ülke içerisindeki oranı oldukça sınırlıdır. Bu yönüyle Türkiye,
hidrografik yapısı, iklimi, toprağıyla bugünkünden çok daha fazla orman alanına
sahip olması gerekirken topraklarımızın sadece yüzde 24’ü orman sahası olarak
bulunmaktadır.
(Mikrofon
otomatik cihaz tarafından kapatıldı)
BAŞKAN – Bir
dakikalık ek sürenizi veriyorum Sayın Yıldırım.
AHMET YILDIRIM
(Muş) – Teşekkür ederim Sayın Başkan.
Bir diğer husus
Sayın Başkan, şu doksan yedi yıllık Meclis tarihi boyunca acaba devamsızlıktan
ötürü hakkında işlem yapılan, ödenekleri ve maaşı kesilen ve milletvekilliğinin
düşürülmesi gündeme alınan hiç örnek var mıdır? Veya biz kendi Meclis
tarihimizden vazgeçtik, bundan ötürü dünya örneğiyle karşılaşabiliyor muyuz?
Bu, Meclisin içerisine sürüklenmiş olduğu bu darbeler silsilesinden bağımsız
gelişen bir durum değildir.
Bakın, size bir
örnek vereyim eğer devamsızlık ise söz konusu olan. Hani, İç Tüzük’ün
tanımladığı, devamdan muaf olan milletvekillerimiz vardır: Bakanlar Kurulu,
Başkanlık Divanı, Danışma Kurulu ve kendi partisinin, Parlamentoda grubu
bulunan partilerin yönetiminde olan, genel başkan yardımcısı olan. Peki,
soruyorum…
(Mikrofon
otomatik cihaz tarafından kapatıldı)
AHMET YILDIRIM
(Muş) – Bitiriyorum Sayın Başkan.
BAŞKAN – Lütfen
tamamlayınız Sayın Yıldırım.
AHMET YILDIRIM
(Muş) – 22 Mayısta bize göre bir darbeyle Başbakanlık görevinden uzaklaştırılan
Ahmet Davutoğlu’yla ilgili özellikle yoklama tutanaklarına baktık, şimdiye
kadar, sadece ocak ayında birkaç defa Anayasa değişiklik paketi için oy
kullanmak üzere gelmiş. 
Meclis Başkanı
az önce geldi, burada bir tur attı. Maalesef, Meclisin ve gündem dışı
konuşmaların da mehabetini bozacak şekilde uğultuya da sebep oldu. Kendisine
sesleniyorum: Ahmet Davutoğlu için bir işlem yapmayı düşünüyor musunuz?
Devamsızlıktan muaf herhangi bir durumu, pozisyonu, yasal statüsü yoktur. 
Teşekkür ederim.

BAŞKAN –
Teşekkür ederim Sayın Yıldırım. 
Sayın Özel… 
19.- Manisa Milletvekili Özgür Özel’in, 16 Haziran Berkin Elvan’ın
vurulduğu günün 4’üncü yıl dönümüne, 18 Haziran Babalar Günü’ne, Soma’da,
Ermenek’te, Gezi’de, 15 Temmuzda ve yaşanan terör olaylarında evlatlarını
kaybetmiş babalar, babalarını kaybetmiş evlatlar için yüreklerin yandığına ve
CHP’nin yürüyüşünün tüm adalet arayanlar, haksızlığa uğrayanlar, yüreği
yananlar için olduğuna ilişkin açıklaması
ÖZGÜR ÖZEL
(Manisa) – Teşekkür ederim Sayın Başkan. 
Bugün, 269 gün
boyunca verdiği yaşam savaşını 11 Mart 2014’te, 15 yaşında, 16 kiloya düşerek
kaybeden Berkin Elvan’ın vurulduğu gün. Tam 4 yıl oldu, 1.461 gündür ailesinin
adalet arayışı devam ediyor. O hep 15 yaşında ve hepimizin yüreğinde,
hatıralarında 15 yaşında olarak kalacak. 
Bu pazar günü,
aynı zamanda Babalar Günü. Yüreği yanan, oğlu şehit olmuş, çocuğunu kaybetmiş
bir baba ve babasız kalmış bir evlat varsa onların acıları bir kez daha
hepimizin ortak acısıdır; bunun altını çizmek istiyoruz. Bugün Soma’da,
Ermenek’te, Gezi’de, 15 Temmuzda ve yaşanan terör olaylarında evlatlarını
kaybetmiş babalar, babalarını kaybetmiş evlatlar için yüreğimiz yanıyor.
Bizler, Berkin Elvan’ın da, Abdullah Tayyip Olçok’un da hepimizin, Türkiye'nin
şehitleri olduğu günü özlemle arıyoruz. Şehitleri ayrıştırmadığımız, evlatsız
babaları, babasız evlatları, babanın ya da evladın siyasetine göre değil,
insanlık onuru ve evlatlık üzerinden tarif eden bir Türkiye’ye hepimizin
ihtiyacı var. 
Cumhuriyet Halk
Partisi olarak yaptığımız yürüyüşün tüm adalet arayanlar için, tüm haksızlığa
uğrayanlar için, tüm yüreği yananlar için olduğunun bir kez daha altını
çiziyoruz. Biz Cumhuriyet Halk Partililer olarak hangi dağ efkârlıysa bundan
sonra da oradayız. 
Teşekkür ederim.
(CHP sıralarından alkışlar) 
BAŞKAN –
Teşekkür ederim Sayın Özel. 
Sayın Bostancı… 
20.- Amasya Milletvekili Mehmet Naci Bostancı’nın, 16-22 Haziran
Mülteciler Haftası’na, Filistin’de doğmuş Amerika’da hayatını kaybetmiş büyük
entelektüel Edward Said’i saygıyla andığına ve Orta Doğu’da yaşanan gelişmeleri
iç siyasetin bir rekabeti olarak görmenin Türkiye’nin hayrına olmadığına
ilişkin açıklaması
MEHMET NACİ
BOSTANCI (Amasya) – Teşekkürler. 
16-22 Haziran,
Mülteciler Haftası. Özellikle son yirmi yıl içerisinde dünya ölçeğinde
mülteciler dramatik şartlarda hayatlarını sürdürüyorlar. 
“Olmak ya da
olmamak” Shakespeare’in bir lafı ama mülteciler bunu kendi gerçek hayatlarında
yaşıyorlar, “ya ölüm ya hayat” böyle bir ikilem karşısında karar vermek
durumunda kalıyorlar. Bazen denizlerin azgın dalgalarına hayatlarını teslim
etmek durumunda oluyorlar, bazen de kendilerine açılmayan kapılar, çevrilen
dikenli teller yahut da kendilerine tekme atan kimi insanlarla
karşılaşabiliyorlar. İnkâr etmeyelim, müşfik bir şekilde, insani bir şekilde
karşılanan mülteciler de var elbette. Onların haklarını, hukuklarını, insan
olduklarını hatırlayarak onlara ilişkin talepleri dile getiren insanlar
olduklarını da biliyoruz dünyanın her yerinde ve Avrupa’da. 
Mülteciliğin iki
nedeni var. Bunlardan birincisi, küresel ölçekte, yine emperyalizmle alakalı,
sermayenin ve teknolojinin küresel ölçekte dolaşımına “evet” diyen ama emeği
lokalize eden anlayış; birinci neden bu. 
İkinci neden de
emperyal siyasetlerin bölgeleri istikrarsızlaştırarak insanlar için oradaki
hayatı cehennem yapmaları. Bunu Orta Doğu yaşıyor. 
Bu iki nedenden
dolayı dünyada mülteciler yurtlarını, vatanlarını, evlerini, topraklarını terk
etmek, yeni bir hayat ümidiyle başka ülkelere, başka diyarlara, uzak ufuklara
gitmek durumunda kalıyorlar. 
Türkiye
mülteciler meselesinde tarih yazmış bir ülke. Herkesin ahlak ve vicdan üzerine
bol miktarda retorik geçtiği, laf söylediği bir zamanda, kısıtlı imkânlarıyla…
(Mikrofon
otomatik cihaz tarafından kapatıldı) 
BAŞKAN – Buyurun
Sayın Bostancı.
MEHMET NACİ
BOSTANCI (Amasya) – …hemen yanı başımızda yaşanan Suriye vahşeti ve dehşetinden
kaçan 3 milyonu aşkın insana ev sahipliği yapıyor, kardeşlik hukukunun,
insanlık hukukunun gereğini yapıyor. Türkiye’yi burada dünyanın alkışladığını
biliyoruz, içeriden de herkesin vicdanen ve ahlaken Türkiye'nin bu yaptığını
onayladığını biliyoruz. 
Mülteciler
demişken, burada, çok önemli bir mülteciyi, Filistin’de doğmuş Amerika’da
hayatını kaybetmiş büyük entelektüel Edward Said’i de bir sürgün ve entelektüel
olarak saygıyla anıyorum; vefat etmişti, vefat edeli on beş yıl oluyor. 
Bir başka husus,
Orta Doğu’da yaşanan olaylara bakalım: Darbeci Sisi bir laf ediyor; Katar
ambargoya alınıyor, peşinden Amerika’yla uçak anlaşması yapıyor; Suudi
Arabistan, Amerikan hukuku çerçevesinde sıkıştırılıyor, 110 milyar dolarlık
anlaşma yapıyor.
(Mikrofon
otomatik cihaz tarafından kapatıldı) 
BAŞKAN
–Tamamlayınız Sayın Bostancı.
MEHMET NACİ
BOSTANCI (Amasya) – Teşekkürler.
Yemen’de
insanlar birbirini kırıyor. İran’a karşı izolasyon politikaları uygulanıyor.
Irak ve Suriye kan ve vahşeti yaşıyor. Bütün bunların müsebbibi emperyal
siyasetten; asıl aktör, temel aktör bu. Orta Doğu’da yaşananları
değerlendirirken “Buradan acaba Türkiye’ye de ne tür bir sonuç çıkar? İç
siyasette acaba bizim için ne tür gelişmeler olabilir?” tarzındaki
değerlendirmeleri çok yanlış bulduğumu ifade etmek isterim. Türkiye’de
insanların kaderi ortak, gelecekleri ortak. Bu bölgede yaşanan gelişmeleri iç
siyasetin bir rekabeti olarak görmenin Türkiye’nin hayrına olmadığını bu
vesileyle de bildirmek isterim.
Teşekkür ederim.
BAŞKAN –
Teşekkür ederim Sayın Bostancı.
V.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Mehmet Akif Hamzaçebi’nin, önemli
bir şarkiyatçı olan Edward Said’i saygıyla andığına ilişkin konuşması
BAŞKAN - Sizin
de sözünü ettiğiniz Edward Said’ı ben de saygıyla anıyorum, önemli bir
şarkiyatçıydı. “Orientalism” kitabı çok değerlidir ve göçmen mülteci sorununu
gerçekten olağanüstü ölçüde güzel anlatır kendisi 
Sayın
milletvekilleri, İstanbul Milletvekilli Sezgin Tanrıkulu’nun İç Tüzük’ün
58’inci maddesine göre geçen birleşimin tutanağında yer alan beyanını düzeltme
talebi vardır. 
Sayın Sezgin
Tanrıkulu, bu üç ne işaretiydi acaba?
MUSTAFA SEZGİN
TANRIKULU (İstanbul) – Dört değil, üç dakika yeter efendim.
BAŞKAN – Ben
size zaten üç dakika söz verecektim.
Buyurunuz,
58’inci maddeye göre size üç dakika süreyle söz veriyorum.
VII.- GEÇEN TUTANAK HAKKINDA KONUŞMALAR
1.- İstanbul Milletvekili Mustafa Sezgin Tanrıkulu’nun, 15/6/2017
tarihli 107’nci Birleşimdeki bazı ifadelerini düzelttiğine ilişkin konuşması
MUSTAFA SEZGİN
TANRIKULU (İstanbul) – Sayın Başkan, değerli milletvekilleri ve değerli tutuklu
milletvekilleri; dünkü tutanakta Anayasa Mahkemesine atfen “On gündür karar
vermiyor.”(x)
demiştim, bunu “on aydır” diye düzeltiyorum. 
Dün Genel Kurul
bu bağlamda yanlış bilgilendirildi Adalet ve Kalkınma Partisi Grup Başkan
Vekili Mehmet Muş tarafından. 10 Ekim 2013 tarihli Resmî Gazete burada. Bu
Resmî Gazete’de IŞİD terör örgütünün terör örgütü olarak tanımlandığı konusunda
herhangi bir bilgi yok. Okuyayım sizlere: “Birleşmiş Milletler Güvenlik
Konseyinin 1267, 1988 Kararlarıyla Listelenen Kişi, Kuruluş veya
Organizasyonların Tasarrufunda Bulunan Malvarlığının Dondurulmasına İlişkin
Bakanlar Kurulu Kararı.” Bir tane Türkiye Cumhuriyeti yurttaşı yok ve bu kararı
da Maliye Bakanlığı yürütür. Dolayısıyla uzun zamandır Parlamento Adalet ve
Kalkınma Partisi tarafından yanlış bilgilendiriliyor. 
OSMAN
AŞKIN BAK (Rize) – “Affiliated” diyor. Ekine bak, ekine, orada yazıyor. 
MUSTAFA
SEZGİN TANRIKULU (Devamla) – Yanlış bilgilendiriliyor. Dün de Sayın Erdoğan
bana atfen şu cümleleri kurdu… 
OSMAN
AŞKIN BAK (Rize) – Ekinde yazıyor “affiliated”, “El Kaide affiliated” diyor. 
MUSTAFA
SEZGİN TANRIKULU (Devamla) – “Parlamentoda bakıyorum, biri konuşuyor ve diyor
ki: ‘Bu iktidar DEAŞ’ı terör örgütü olarak görmemiştir.’” 
OSMAN
AŞKIN BAK (Rize) – Bilmiyorsan İngilizce, “El Kaide bağlantılı kişi” diyor.
MUSTAFA
SEZGİN TANRIKULU (Devamla) – “El insaf! Şu anda DEAŞ’a gerek Suriye’de gerekse
ülkemizde en ağır kaybı verdiren ülke Türkiye ve iktidar olmuştur.” Böyle
konuştu. 
OSMAN
AŞKIN BAK (Rize) – Doğru. Operasyon yaptık, doğru.
MUSTAFA
SEZGİN TANRIKULU (Devamla) – Bir itirazım yok. Şu anda ama şu anda. 
OSMAN
AŞKIN BAK (Rize) – Hayır, daha önce de yaptı operasyon. Karar ortada,
çarpıtıyorsun. Bak belgeler orada.
MUSTAFA
SEZGİN TANRIKULU (Devamla) – Benim bugüne kadar burada savunduğum tez 2015
yılına kadardır. 
OSMAN
AŞKIN BAK (Rize) – “Affiliated” diyor.
MUSTAFA
SEZGİN TANRIKULU (Devamla) – 2015 yılına kadar Adalet ve Kalkınma Partisinin,
bu Hükûmetin aldığı herhangi bir karar yoktur.
OSMAN
AŞKIN BAK (Rize) - “El Kaide affiliated” diyor. “El Kaide’yle bağlantılı örgütler
listesi var orada, onlar orada.
MUSTAFA
SEZGİN TANRIKULU (Devamla) – Artı, İçişleri Bakanlığı da, Emniyet Genel
Müdürlüğü de bu örgütü terör örgütü olarak tanımlamamıştır. 
OSMAN
AŞKIN BAK (Rize) – Karar orada, karar.
MUSTAFA
SEZGİN TANRIKULU (Devamla) – Emniyet Genel Müdürünün soruma karşılık olarak
Darbe Komisyonundaki sözleri: “Türkiye IŞİD’i diye bir çalışmamız yok.” Burada
yok. 2015 yılına kadar yok böyle bir çalışma.
CEYHUN
İRGİL (Bursa) – Belge gösteriyor Osman, belge gösteriyor.
OSMAN
AŞKIN BAK (Rize) – Ben belgeyi gördüm.
MUSTAFA
SEZGİN TANRIKULU (Devamla) – Değerli arkadaşlar, Yargıtayın 7 Nisan 2015
tarihli kararı. 
CEYHUN
İRGİL (Bursa) – Sizin Resmî Gazete’niz.
MUSTAFA
SEZGİN TANRIKULU (Devamla) – Burada, bakın, değerli arkadaşlar, kararı bozmuş
ve göndermiş, diyor ki: “Türkiye IŞİD’iyle ilgili olarak hangi araştırmayı
yaptın? Bu örgütün şeması ne?”
OSMAN
AŞKIN BAK (Rize) – IŞİD terör örgütüyle onların mali bağlantılarının kesilmesi
için mücadele, 10 Ekim 2013
BAŞKAN
– Sayın milletvekilleri, lütfen... 
OSMAN
AŞKIN BAK (Rize) - 10 Ekim 2013.
BAŞKAN
- Lütfen efendim, lütfen laf atmayınız.
MUSTAFA
SEZGİN TANRIKULU (Devamla) – Efendim, üç dakikadır laf atıyor ama olmaz ki ya.
BAŞKAN
- Yani belli bir süre bekledim, lütfen…
MUSTAFA
SEZGİN TANRIKULU (Devamla) – Üç dakikadır ama benimle aynı hızla konuşuyor.
BAŞKAN
- Buyurunuz Sayın Tanrıkulu.
MUSTAFA
SEZGİN TANRIKULU (Devamla) – Ayıp ama ya gerçekten! 
OSMAN
AŞKIN BAK (Rize) – Ne alakası var canım?
MUSTAFA
SEZGİN TANRIKULU (Devamla) – Bakın, yaranız olmasa böyle gocunmazsınız. 
OSMAN
AŞKIN BAK (Rize) – Ne yarası, sana belgeyi gösterdi ya.
MUSTAFA
SEZGİN TANRIKULU (Devamla) – 2015 yılına kadar böyle bir karar yok. 
OSMAN
AŞKIN BAK (Rize) – Hayır, var. Belgeyi gösterdi, var.
MUSTAFA
SEZGİN TANRIKULU (Devamla) – Sayın Erdoğan “şu an” demekle haklı ama 2017
öncesiyle ilgili olarak herhangi bir kayıt yok ve mücadele de yok, görmezden
gelme var, destek var, lojistik destek var. 
OSMAN
AŞKIN BAK (Rize) – Ben belgeyi gördüm, belge var, merak etme, var.
MUSTAFA
SEZGİN TANRIKULU (Devamla) – Dünyanın bütün cihatçıları...
OSMAN
AŞKIN BAK (Rize) – Hiçbir şekilde destek yok, bu ülkeden IŞİD’e hiçbir şekilde
destek olunmamıştır! 
MUSTAFA
SEZGİN TANRIKULU (Devamla) – ...Türkiye’nin kara sınırlarını hallaç pamuğu gibi
yaparak Türkiye’den geçti ve...
OSMAN
AŞKIN BAK (Rize) – Bu ülke hiçbir şekilde IŞİD’e destek olmamıştır!
MUSTAFA
SEZGİN TANRIKULU (Devamla) – ...Türkiye’de eylem yaptılar ve 2015 yılına kadar
da destek olundu. 
(Mikrofon
otomatik cihaz tarafından kapatıldı)
OSMAN
AŞKIN BAK (Rize) – IŞİD bir terör örgütüdür, DAEŞ bir terör örgütüdür, PKK
terör örgütüdür; onu söyle. 
CEYHUN
İRGİL (Bursa) – Sayın Başkanım, müdahale eder misiniz.
BAŞKAN
– Sayın Tanrıkulu, laf atmalar nedeniyle konuşmanız yeterince anlaşılamadı. 
Size
ilave bir dakika süre veriyorum. 
MUSTAFA
SEZGİN TANRIKULU (Devamla) – Değerli arkadaşlar, bakın, Yargıtay kararı burada,
2015 yılına kadar Adalet ve Kalkınma Partisi hükûmetlerinin DEAŞ’a ve IŞİD
terör örgütüne karşı bir mücadelesi olmamıştır, IŞİD terör örgütünü Türkiye’de
terör örgütü olarak tanımlamamıştır, Bakanlar Kurulu kararı yok, Emniyet Genel
Müdürlüğünün bir tanımlaması yok.
OSMAN
AŞKIN BAK (Rize) – Doğru değildir, 10 Ekim 2013’te aldığı kararla mücadele
etmiştir. IŞİD’le mücadele yapmıştır, IŞİD’e destek vermemiştir.
BAŞKAN
– Sayın Bak, lütfen efendim. 
MUSTAFA
SEZGİN TANRIKULU (Devamla) – Karar da burada, Resmî Gazete’de burada, tutanak
da burada. 
OSMAN
AŞKIN BAK (Rize) – Bunu tutanaklara geçirmeye çalışıyor. Bu ülke, IŞİD’le
mücadele etmiştir, IŞİD’e hiçbir şekilde destek olmamıştır. 
MUSTAFA
SEZGİN TANRIKULU (Devamla) – 2015 yılından sonra mücadele vardır, Türkiye’de de
vardır, Suriye’de de vardır. O yüzden, Sayın Erdoğan’ın “Şu anda mücadele
ediyoruz.” sözleri doğrudur. 
OSMAN
AŞKIN BAK (Rize) – Bu ülke IŞİD’e hiçbir şekilde destek olmamıştır! 
BAŞKAN
– Sayın Bak, devam ederseniz tekrar ilave süre vermek zorunda kalacağım. 
OSMAN
AŞKIN BAK (Rize) – Fark etmez, verin, verin.
BAŞKAN
– Lütfen efendim. (CHP sıralarından alkışlar) 
MUSTAFA
SEZGİN TANRIKULU (Devamla) – Değerli arkadaşlar, o yüzden, Parlamentoyu doğru
bilgilendirin. 
OSMAN
AŞKIN BAK (Rize) – Hayır, doğru bilgilendir, sen doğru bilgilendir!
MUSTAFA
SEZGİN TANRIKULU (Devamla) – Resmî Gazete de burada, isteyene veririm. 
BAŞKAN
– Teşekkür ederim Sayın Tanrıkulu.
CEYHUN
İRGİL (Bursa) – Sayın Milletvekili elinde Resmî Gazete’yle bilgi veriyor. 
OSMAN
AŞKIN BAK (Rize) – 10 Ekim 2013’te karar alınmıştır, IŞİD’e destek
olunmamıştır. 
MEHMET
NACİ BOSTANCI (Amasya) – Sayın Başkan...
BAŞKAN
– Sayın Bostancı...
CEYHUN
İRGİL (Bursa) – Sayın Milletvekili elinde Resmî Gazete’yle bilgi veriyor. 
OSMAN
AŞKIN BAK (Rize) – Resmî Gazete orada, biz gördük, resmî bilgiyi gördük. 
MEHMET
NACİ BOSTANCI (Amasya) – Sayın Tanrıkulu dünkü tutanaklara ilişkin...
CEYHUN
İRGİL (Bursa) – Elindeki ne? 
OSMAN
AŞKIN BAK (Rize) – Evrak burada ya! 
BAŞKAN
– Sayın Bostancı, bir saniye, duyamıyorum sizi. 
Sayın
milletvekilleri...
OSMAN
AŞKIN BAK (Rize) – Kendi ülkenizi suçluyorsunuz ya!
MEHMET
NACİ BOSTANCI (Amasya) – Sayın Tanrıkulu, dünkü tutanaklara ilişkin açıklama
yapma talebiyle söz aldı. 
BAŞKAN
– Evet. 
MUHARREM
ERKEK (Çanakkale) – Ülkeyi değil, basiretsiz Hükûmeti! 
OSMAN
AŞKIN BAK (Rize) – Ülkeyi suçluyorsunuz! 
MEHMET
NACİ BOSTANCI (Amasya) – Daha sonra dün yaşanan bir tartışmaya atıfla bizim
grup başkan vekilimizin yanlış bilgi verdiğini söyledi. 
BAŞKAN
– Evet Sayın Bostancı... 
MEHMET
NACİ BOSTANCI (Amasya) – Bu açık bir sataşma. 
BAŞKAN
- Buyurunuz Sayın Bostancı. (AK PARTİ sıralarından alkışlar) 
İki
dakika süreyle söz veriyorum. 
VIII.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın, İstanbul Milletvekili
Mustafa Sezgin Tanrıkulu’nun geçen tutanak hakkında yaptığı konuşması sırasında
AK PARTİ Grubuna sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; Sayın Tanrıkulu’nun
göstermiş olduğu Bakanlar Kurulu kararı, terörün en önemli ayağı olan mali
organizasyonlara ilişkin terör örgütlerinin listelerine ait, onları tanımlayan
bir karardır ve bunun içinde IŞİD vardır, DAİŞ vardır. Dolayısıyla bu karar…
“Terör” dediğiniz bir taraftan silahla olur, diğer taraftan mali “network”
marifetiyle yürütülür. Her terör örgütünün bir sosyal, iktisadi temele
dayandığını biliyoruz ve siz terörle mücadele ederken bir, onun silahlı
güçlerine karşı mücadele edersiniz; iki, onun mali yapılarına karşı bir
mücadele sergilersiniz. Türkiye bu kararıyla DAİŞ’i bir terör örgütü olarak
görerek buna karşı mücadelenin önünü açıyor. Bu, idari bir tanımlamadır; aynı
zamanda, hukuki tanımlama için Türkiye yargısının, birtakım olaylar yaşanması
veya bu olaylara tevessül edildiğine dair emareler ortaya çıkması, hukuka
intikal etmesi ve neticede karar alması gerekir. Yargısal olarak DAİŞ’le
mücadele ve onun bir terör örgütü olarak tanımlanması ile idari olarak
tanımlanması arasında elbette bir fark olacaktır. 
İkincisi:
Türkiye Müslüman bir ülke. Muhafazakâr iktidarların İslam’a bakışı, demokrasi
ve özgürlükler temelinde halk rızası ve iradesiyle iktidara gelmek ve dünyayla
evrensel referanslar çerçevesinde ilişkiler kurmak şeklindedir.
(Mikrofon
otomatik cihaz tarafından kapatıldı) 
MEHMET NACİ
BOSTANCI (Devamla) – Herhangi bir şekilde maceraperest eğilimlere girerek silah
marifetiyle iş yapmaya kalkanlarla ne Türkiye’deki muhafazakârların ne de
dünyanın başka yerlerindeki aynı çizgide olan insanların bir ilişkisi yoktur.
Herkes bu değerlendirmeyi doğru ve tutarlı yapsın. Herkesi aynı torbaya koyma
anlamına gelebilecek değerlendirmelerde bulunmasın. 
Teşekkür ederim.
(AK PARTİ sıralarından alkışlar)
BAŞKAN –
Teşekkür ederim Sayın Bostancı.
MUSTAFA SEZGİN
TANRIKULU (İstanbul) – Sayın Başkan…
BAŞKAN – Sayın
Tanrıkulu…
MUSTAFA SEZGİN
TANRIKULU (İstanbul) – Benim söylemediğim bir konuyla ilgili olarak,
kastetmediğim bir konuyla ilgili olarak bana atfen konuştu. Düzeltmem lazım. 
BAŞKAN – Sayın
Tanrıkulu, nedir o?
MUSTAFA SEZGİN
TANRIKULU (İstanbul) – Efendim, bakın, yani bir cezai tanımlama var, idari
tanımlama diye bir şey yok. Ben burada Yargıtay kararını söyledim ama bununla
ilgili bir şey söylemedim. O yüzden, bunu düzeltmem lazım kürsüde efendim.
BAŞKAN – Sayın
Tanrıkulu, bir sataşma yok burada. Sayın Bostancı bir açıklama yaptı.
MUSTAFA SEZGİN
TANRIKULU (İstanbul) – Efendim, açıklama getireyim o zaman, yerimde açıklama
getireyim. 
BAŞKAN –
Buyurunuz, yerinizden bir dakika süreyle söz vereyim size. 
VI.- AÇIKLAMALAR (Devam)
21.- İstanbul Milletvekili Mustafa Sezgin Tanrıkulu’nun, Amasya
Milletvekili Mehmet Naci Bostancı’nın sataşma nedeniyle yaptığı konuşmasındaki
bazı ifadelerine ilişkin açıklaması
MUSTAFA SEZGİN
TANRIKULU (İstanbul) – Sayın Başkan, değerli milletvekilleri; elimde Yargıtayın
7 Nisan 2015 tarihli kararı var, o kararda şunu söylüyor: 3713 sayılı Yasa’nın
1’inci maddesi ve TCK’nın 314’üncü maddesi uyarınca bu örgütü sen tanımladın
mı? Bunu soruyor ve kararı bozuyor. Bakın, FETÖ’yle ilgili olarak, 2015 yılında
Emniyet Genel Müdürlüğü terör örgütleri listesine aldı, o zaman bir Yargıtay
kararı yoktu onunla ilgili olarak ama Emniyet Genel Müdürlüğü listeye aldı ve terör
örgütü olarak kabul etti. 
Ben dört yıldır
bu Parlamentoda bunun mücadelesini veriyorum. Neden Emniyet Genel Müdürlüğü “Türkiye
IŞİD’i” adlı bir örgütünü terör örgütleri listesine almadı? Neden almadı, neden
tanımlamadı ve neden IŞİD’le Türkiye’de mücadele etmedi, bunu soruyorum ama
bugüne kadar bana verdikleri bir yanıt yok; yanıltıcı bir biçimde uluslararası
sözleşme uyarınca imzalamak zorunda oldukları bu Resmî Gazete’yi gösteriyorlar.
Bu Resmî Gazete’de Maliye Bakanlığı görevli kılınmış, dolayısıyla tamamen
yanlış, 2015 yılına kadar da mücadele etmediler.
BAŞKAN –
Teşekkür ederim Sayın Tanrıkulu.
Gündeme
geçiyoruz. 
Başkanlığın
Genel Kurula sunuşları vardır.
Meclis
araştırması açılmasına ilişkin üç önerge vardır, önergeleri ayrı ayrı
okutacağım. 
Birinci ve
ikinci sırada okutacağım Meclis araştırma önergeleri 500 kelimeden fazla olduğu
için önergelerin özeti okunacaktır ancak önergelerin tam metni tutanak
dergisinde yer alacaktır.
IX.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- HDP Grup Başkan Vekili Diyarbakır Milletvekili Çağlar Demirel’in,
2016/4 sayılı Millî Güvenliği Tehdit Eden Örgüt ve Yapılarla İrtibatlı Kamu
Çalışanları Hakkında Genelge’nin hukuki durumunun ve kamusal emek alanında
yaratacağı tahribatın araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/571) (X)
Türkiye Büyük Millet Meclisi Başkanlığına
Başbakanlık
tarafından, 17/2/2016 tarihli (2016/4) sayılı “Milli Güvenliği Tehdit Eden
Örgüt ve Yapılarla İrtibatlı Kamu Çalışanları” konulu yayımlanan genelgenin
hukuki durumunun ve kamusal emek alanında yaratacağı tahribatın tüm
boyutlarıyla araştırılması amacıyla Anayasa'nın 98'inci İç Tüzük’ün 104'üncü ve
105'inci maddeleri gereğince Meclis araştırması açılmasını arz ve teklif
ederim.
 Çağlar
Demirel 
 Diyarbakır

 HDP
Grup Başkan Vekili
Gerekçe Özeti:
Başbakanlık
tarafından 17/2/2016 tarihli (2016/4) sayılı "Milli Güvenliği Tehdit Eden
Örgüt ve Yapılarla İrtibatlı Kamu Çalışanları” konulu bir genelge yayımlandı.
Genelge birçok husus bakımından hukuka aykırı olduğu gibi ciddi hak kayıplarına
da neden olacaktır.
Kamu
çalışanlarının ödev ve sorumlulukları Devlet Memurları Kanunu'nun (DMK) 6’ncı
ve devamı maddelerinde sıralanmıştır. Bu maddeler ve özellikle vurgulanan
devletin ve ülkenin menfaatlerini koruma yükümlülüğü, DMK'nın 7’nci maddesinde
“Tarafsızlık ve devlete bağlılık” başlığı altında hüküm altına alınmıştır. 
Genelgenin
yineleyerek vurguladığı hususlar darbe döneminin tüm siyasi hareketleri, düşünce,
ifade ve örgütlenme özgürlüklerini baskılayan havasında kanun metnine eklenmiş
olan hususlardır.
Genelgede kamu
görevlilerinin, "hizmet içi ve dışındaki davranışlarının kamu görevliliği
ile bağdaşması" zorunluluğuna yapılan vurgu ve aksi şekilde davranan
kişilerin adli ve idari yollarla takip edileceğinin belirtilmesi, kamu
görevlilerinin, hayatlarının her alanında bir gözetim rejimine tabi
tutulacaklarının göstergesidir.
Genelgedeki
“legal görünüm altında illegal faaliyet yürüten yapılarla mücadele” ibaresi,
hak ve özgürlükler rejiminin temel ilkeleriyle uyuşmamaktadır. Yasal olarak
kurulmuş bir dernek veya benzeri başka bir örgütlenmenin faaliyetlerini illegal
olarak etiketlemek örgütlenme özgürlüğünü sınırlar niteliktedir. Eğer legal
yapının altında illegal faaliyet yürütülmekteyse bu faaliyetlerin tespiti ve
kovuşturulması için devlet mekanizmasının yapabilecekleri ceza ve ceza
muhakemesi mevzuatında açıkça belirtilmiştir.
İllegal örgüt ve
yapıların emir ve talimatıyla hareket etmek ve örgütlere yardım etmek de aynı
şekilde, ceza hukuku kapsamında ele alınmış, sınırları ve hukuki mahiyetleri
belirlenmiş fiillerdir. Ancak uygulamada, alelade bir toplantı ve gösteri
yürüyüşüne katılmak, örgüt talimatıyla hareket etmek olarak
yargılanabilmektedir. Herhangi bir örgütle bağlantısı olmayan kişiler sadece
demokratik bir haklarını kullandıkları için mevcut sistemde mahkûm
edilebilmektedirler.
Tıpkı ceza
hukuku rejiminde olduğu gibi idari cezalarla ilgili ilkeler de bellidir.
Kanunsuz suç ve ceza olmayacağı ilkesi yani kanunilik prensibi idari cezalar
için de geçerlidir. Bir kamu görevlisinin, fiili nedeniyle idari soruşturmaya
tabi tutulabilmesi ve karşılığında disiplin cezası alabilmesi için bu fiillerin
DMK'nın 125’inci maddesinde düzenlenmiş olması gerekir. Burada bulunmayan
hiçbir fiilden dolayı kamu görevlileri hakkında soruşturma açılamaz. Genelgede
sayılan maddeler bu kapsamda belirlenen sınırı aşar nitelikte oldukları için
hukuka aykırıdırlar. Zira genelgeyle idari soruşturmayı gerektiren bir fiil belirlenemeyeceği
gibi genelgedeki bir hüküm, normlar hiyerarşisi gereği kanunla çizilmiş sınırı
aşamaz.
Genelgede
belirtilen hususlar 28 Şubat döneminde olduğu gibi hukuki mevzuatın bir kenara
bırakılarak andıçlar, genelgeler, sözlü talimatlarla muhalif kesimler üzerinde
baskı oluşturulduğu dönemlerdeki uygulamaları hatırlatmaktadır.
Genelge daha
yayınlanmadan binlerce muhalif kamu emekçisinin sürgün edildiği, yüzlercesinin
işten çıkartıldığı bilinmektedir. Ayrıca hâlihazırda kişisel sosyal medya
paylaşımlarından, çocuklar ölmesin diye, Ankara katliamında yaşamını yitiren
arkadaşlarının anısına eylem ve etkinliklere katıldığı, grev hakkını kullandığı
için çok sayıda kamu emekçisi hakkında adli ve idari soruşturma başlatılmış
durumda. Bu genelgeyle kamu emekçilerinin en ufak bir itirazı "terör suçu”
kapsamına alınmak ve kamu emekçileri sindirilmek istenmektedir.
Genelgeyle
muhbirlik artacak, emekçilerin kişisel sosyal hesaplarındaki paylaşımlar,
yorumlar, sendikal aidiyetler, yaşam tarzları, fikir ve düşünceler soruşturma
ve cezai işlemlere gerekçe yapılması yoğunlaşacaktır. Başbakanlık genelgesi bu
baskının ve yönelimin sınır tanımaz bir şekilde artacağını, yaygınlaşacağını
göstermektedir. Bu bağlamda, genelgenin hukuki durumunun ve kamusal emek
alanında yaratacağı tahribatın tüm boyutlarıyla araştırılması amacıyla
Anayasa'nın 98'inci İç Tüzük’ün 104'üncü ve 105'inci maddeleri gereğince Meclis
araştırması açılmasını arz ve teklif ederim.
2.- Van Milletvekili Lezgin Botan ve 22 milletvekilinin, 16 Ağustos 2015
tarihinden beri uygulanan sokağa çıkma yasağı kararlarının Anayasa’ya ve
uluslararası sözleşmelere uygunluğunun, bu kararların uygulanmasında ortaya
çıkan yaşam hakkı ihlalleri ile vatandaşların yaşadığı maddi ve manevi
zararların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/572) (x)
Türkiye Büyük Millet Meclisi Başkanlığına
Türkiye'de 16
Ağustos 2015 tarihinden beri uygulanan sokağa çıkma yasağı kararlarının
Anayasa’ya ve Türkiye'nin taraf olduğu uluslararası insan hakları sözleşmeleri
hükümlerine uygunluğu ile bu kararların uygulanmasında ortaya çıkan yaşam hakkı
ihlalleri ile vatandaşların yaşadığı maddi ve manevi zararların tespit edilerek
alınması gereken önlemlerin belirlenmesi amacıyla Anayasa'nın 98'inci İç
Tüzük’ün 104'üncü ve 105'inci maddeleri gereğince Meclis araştırması açılması
için gereğini arz ve teklif ederiz.
1) Lezgin Botan  (Van)
2) İdris Baluken
 (Diyarbakır)
3) Filiz
Kerestecioğlu Demir  (İstanbul)
4) Garo Paylan  (İstanbul)
5) Hüda Kaya  (İstanbul)
6) Müslüm Doğan  (İzmir)
7) Ali Atalan  (Mardin)
8) Erol Dora  (Mardin)
9) Mithat Sancar
 (Mardin)
10) Ahmet
Yıldırım  (Muş)
11) Burcu Çelik  (Muş)
12) Besime Konca
 (Siirt)
13) Kadri
Yıldırım  (Siirt) 
14) Aycan İrmez  (Şırnak)
15) Faysal
Sarıyıldız  (Şırnak)
16) Ferhat Encu  (Şırnak)
17) Leyla Birlik
 (Şırnak)
18) Dilek Öcalan
 (Şanlıurfa)
19) İbrahim
Ayhan  (Şanlıurfa)
20) Osman
Baydemir  (Şanlıurfa)
21) Alican Önlü  (Tunceli)
22) Nadir
Yıldırım  (Van)
23) Tuğba Hezer
Öztürk  (Van)
Gerekçe Özeti:
16 Ağustos 2015
tarihinde Muş Valiliğince 5442 sayılı İl İdaresi Kanunu’nun 11/C maddesini
gerekçe göstererek Varto ilçesinde uygulamaya koyduğu sokağa çıkma yasakları
bugüne kadar 7 kentin 20 ilçesinde onlarca mahalleyi kapsayacak şekilde 57 kez
ilan edilmiştir. Toplamda 418 gündür sürdürülen sokağa çıkma yasakları şu an
Cizre, Silopi, İdil ve Sur olmak üzere 4 ilçede devam etmektedir. Yasakların
bittiği ilan edilen yerlerde ise alınan sıkı güvenlik önlemleri devam
etmektedir.
Sokağa çıkma
yasaklarının ilan edildiği yerleşim yerlerinde toplamda 200 binden fazla
kişinin evlerini terk ettiği, aralarında kadın ve çocukların da bulunduğu
yüzlerce yurttaşın hayatını kaybettiği yönündeki bilgiler kamuoyuna
yansımaktadır.
Anayasa’nın
13’üncü maddesi temel hak ve özgürlüklerin sınırlandırılmasının ancak kanunla
olabileceğini belirtmiştir. İl İdaresi Kanunu'nda ise sokağa çıkma yasağı ilan
etme yetkisi düzenlenmemiştir. 
Bu durum
valilerin İl İdaresi Kanunu'nun 11/C maddesine dayanarak sokağa çıkma yasağı
ilan etmesinin Anayasa’nın 13’üncü maddesine aykırı olduğunu göstermektedir.
Yine, Kanun’da yer almayan bir yetkinin kullanılması Anayasa’nın 7’nci
maddesindeki “Yasama yetkisi Türk Milleti adına Türkiye Büyük Millet
Meclisinindir. Bu yetki devredilemez.” hükmüne de aykırıdır. Zira sokağa çıkma
yasağı yetkisi Kanun’da açıkça yer alması gereken bir yetki olup yorum yoluyla
bu yetkinin çıkarılmasının yasama yetkisinin devredilmezliği ilkesine de aykırı
olduğu açıktır. Yorum yoluyla hakların sınırlandırılması veya durdurulması
kabul edilirse Anayasa’nın 6’ncı maddesinde düzenlenen hiçbir kimse veya organ
kaynağını Anayasa’dan almayan bir devlet yetkisi kullanamaz hükmüne de
aykırılık sonucu doğacaktır.
Sokağa çıkma
yasaklarının seyahat özgürlüğünün kullanılmasını durduran, yurttaşı ev hapsine
mahkûm eden bir yasak olduğu ve bu yönüyle Anayasa'nın “Temel Hak ve
Hürriyetlerin Durdurulması” başlıklı 15’inci maddesinde ifade edilen şekil ve
şartlar yerine getirilmeden uygulanması mümkün olmayan bir durumdur.
Anayasa’nın
15’inci maddesi temel hak ve özgürlüklerin durdurulmasındaki rejimi
göstermiştir. Buna göre: “Savaş, seferberlik, sıkıyönetim veya olağanüstü
hallerde, milletlerarası hukuktan doğan yükümlülükler ihlâl edilmemek kaydıyla,
durumun gerektirdiği ölçüde temel hak ve hürriyetlerin kullanılması kısmen veya
tamamen durdurulabilir veya bunlar için Anayasada öngörülen güvencelere aykırı
tedbirler alınabilir”
Anayasa’nın
15’inci maddesinde sayılan temel hak ve özgürlüklerin durdurulması yetkisi
doğuran hâller savaş, seferberlik, sıkıyönetim ve olağanüstü hâldir. 2941
sayılı Seferberlik ve Savaş Hali Kanunu, 1402 sayılı Sıkıyönetim Kanunu ve 2935
Sayılı Olağanüstü Hal Kanunu temel hak ve özgürlüklerin durdurulması yetkisi
tanımaktadır.
Sokağa çıkma
yasağı yetkisi 1402 sayılı Sıkıyönetim Kanunu'nda sıkıyönetim komutanına
tanınan bir yetkidir. Yasa’nın 3/1 hükmüne göre sıkıyönetim komutanı; sokağa
çıkmayı kayıtlamak ve yasaklamak ve gerektiğinde sivil savunma tedbirlerinin
tümünü veya bir kısmını aldırmak yetkisine sahiptir. Sokağa çıkma yasağı
yetkisi 2935 sayılı Olağanüstü Hal Kanunu'nda ise olağanüstü hâl bir ili
kapsıyorsa il valisine, birden çok ili kapsıyorsa bölge valisine tanınan bir
yetkidir. Kanun’un 11/a maddesine göre olağanüstü hâl valisi, sokağa çıkmayı
sınırlamak veya yasaklamak yetkilerine sahiptir.
5442 sayılı İl
İdaresi Kanunu'nun çıkarılmasından sonraki dönemde Türkiye Avrupa İnsan Hakları
Sözleşmesi'ne (AİHS), Birleşmiş Milletler Medeni ve Siyasi Haklar Sözleşmesi'ne
(BM MSHS) ve temel hak ve özgürlükleri içeren birçok insan hakları belgesine
taraf olmuştur. Bu sözleşmelerde de hakların sınırlandırılması ve durdurulması
rejimi ayrıntılı bir biçimde düzenlenmiştir. Bunlardan AİHS madde 15 hükmü
taraf devletlere olağanüstü hâllerde yükümlülükleri askıya alma yetkisi
tanımıştır. Olağanüstü hâl ilanı gerektiren sokağa çıkma yasakları, hakların
durdurulması veya askıya alınması rejimlerinde Avrupa Konseyi Genel Sekreterini
bilgilendirmek yükümlülüğünü içeren AİHS’in 15’inci maddesinin de dolaylı ihlali
sonucunu doğurmaktadır.
Her şiddet
hareketinde olağanüstü hâl veya sıkıyönetim ilan edilmesinin yurttaşların diğer
temel hak ve özgürlüklerine de halel getireceği açıktır. AİHS’in “Hakları
Kötüye Kullanma Yasağı” başlıklı 17’nci maddesi bu nedenlerle taraf devletlere
“Bu sözleşme hükümlerinden hiçbiri, bir devlete, topluluğa veya kişiye,
sözleşmede tanınan hak ve özgürlüklerin yok edilmesine veya burada
öngörüldüğünden daha geniş ölçüde sınırlandırmaya yönelik bir faaliyete girişme
ya da eylemde bulunma hakkını verir anlamında yorumlanamaz.” yükümlülüğü
getirmektedir. Yine, AİHS'in “Hakları Sınırlama Ölçülerinin Kullanılma Sınırı”
başlıklı 18’inci maddesi de taraf devletlere bu sözleşmenin hükümleri
gereğince, sözü edilen hak ve özgürlüklere getirilen sınırlamalar ancak
öngörülen amaçlar için uygulanabilir yükümlülüğü getirmektedir. Bu nedenle
sokağa çıkma yasağı yurttaşların can ve mal güvenliği açısından mutlak gerekli
ise Anayasa ve uluslararası sözleşmelerde ifade edilen şekil ve şartlar
çerçevesinde gerekli düzenlemeler yapılmak suretiyle yasal bir yetkiye
dönüştürülebilir. Olağan dönemlerde olağanüstü hâl ve sıkıyönetim rejimlerinin
kullanabileceği yetkilerin kullanılması hukuk devleti ilkesiyle bağdaşmayan bir
durumdur.
Dört yüz on
sekiz gündür sürdürülen ve yasal dayanağı tartışmalı olan sokağa çıkma yasağı
kararlarının uluslararası insan hakları sözleşmelerine ve Anayasa’ya uygunluğu
ile bu kararların uygulanmasında ortaya çıkan yaşam hakkı ihlalleri ile
vatandaşların yaşadığı maddi ve manevi zararların tespit edilerek alınması
gereken önlemlerin belirlenmesi amacıyla Meclis araştırması açılmasını arz ve
teklif ediyoruz.
3.- Antalya Milletvekili Niyazi Nefi Kara ve 27 milletvekilinin,
Boğaçayı Projesi’nin yaratacağı doğal tahribatın araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/573)
Türkiye Büyük Millet Meclisi Başkanlığına
Antalya
Boğaçayı’nda yapılması planlanan projenin sahil şeridinin doğal yapısına
etkilerinin, yer altı sularında yaratacağı sonuçların ve proje kapsamında
düşünülen yapılaşmanın insan ve doğa üzerinde   oluşturacağı olumsuz
etkilerin araştırılması amacıyla Anayasa'nın 98'inci, İç Tüzük’ün 104 ve
105'inci maddeleri gereğince Meclis araştırması açılması için gereğini arz
ederim.
1) Niyazi Nefi Kara (Antalya)
2) Kadim Durmaz (Tokat)
3) Mazlum Nurlu (Manisa)
4) Vecdi Gündoğdu (Kırklareli)
5) Şenal Sarıhan (Ankara)
6) Ceyhun İrgil (Bursa)
7) Kemal Zeybek (Samsun)
8) Orhan Sarıbal (Bursa)
9) Tur Yıldız Biçer (Manisa)
10) Gülay Yedekci (İstanbul)
11) Kazım Arslan (Denizli)
12) Yakup Akkaya (İstanbul)
13) Akif Ekici (Gaziantep)
14) Türabi Kayan (Kırklareli)
15) Muharrem Erkek (Çanakkale)
16) Mahmut Tanal (İstanbul)
17) Mustafa Hüsnü
Bozkurt (Konya)
18) Haydar Akar (Kocaeli)
19) Gaye Usluer (Eskişehir)
20) Okan
Gaytancıoğlu (Edirne)
21) Tekin Bingöl (Ankara)
22) Çetin Arık (Kayseri)
23) Mustafa Ali
Balbay (İzmir)
24) Nihat Yeşil (Ankara)
25) Ali Haydar
Hakverdi (Ankara)
26) Ali Şeker (İstanbul)
27) Tahsin Tarhan (Kocaeli)
28) Didem Engin (İstanbul)
Gerekçe: 
Antalya
Boğaçayı ve havzası için düşünülen, kamuoyuna yerel makamlar tarafından
Antalya'nın asrın projesi gibi ifadelerle lanse edilen proje, ilk etapta mevcut
Boğaçayı’nın ıslahı ve çevresinin düzenlenmesi amacı yaratsa da planlanan
projenin çevreye vereceği zararlar göz ardı edilmektedir. Boğaçayı Antalya'nın
ve dünyanın en güzel kumsallarından biri olan Konyaaltı Plajı’nın da bulunduğu
noktadan denize dökülmektedir. Boğaçayı havzası için düşünülen proje
kapsamında, Boğaçayı başta olmak üzere çevresi görece iyileştirilecektir ancak
bu planlanan iyileştirme planlarında göz ardı edilen çok fazla nokta vardır. Bu
proje kapsamında ilgili meslek odaları ve sivil toplum kuruluşlarının
görüşlerine başvurulmakta ama dikkate alınmamaktadır. AKP iktidarının ve yerel
yönetimlerinin yenileme kavramına yükledikleri anlam yeni rant alanı sağlamak
olarak algılanabilir. Yabancı yatırımcıların, özellikle de Basra Körfezindeki
Arap Ülkelerinin projeye yatırım yapacağı ve bu bölgenin yeni rant alanları
sağlayacağı açıkça öngörülebilmektedir. 
Boğaçayı
Projesi’nde bilimsel verilerin dikkate alınması gereklidir. Çünkü Boğaçayı
Projesi kapsamında yapılması planlanan mega yat limanının Konyaaltı Plajı’na
vereceği zarar bilimsel raporlarda yer almaktadır. Boğaçayı'na yapılacak yat
limanı Konyaaltı Plajı’nın doğal yapısını ve plajı kullanan vatandaşlar
açısından risk oluşturacaktır. Boğaçayı'nın proje sonrası yapısında,
Boğaçayı'nın batı yakası tamamen liman alanı olarak konumlandırılacak ve sahil
yok olacaktır. Bu etki sonucu sahil şeridinin doğu yakası da zaman içinde
tahrip olacak ve kumsal yok olma tehlikesi ile karşı karşıya kalacaktır. İnşaat
Mühendisleri Odası Antalya Şubesi tarafından yapılan açıklamalarda Konyaaltı
Plajı’nda 1934'teki bir topoğrafik fotoğrafla 2010 yılına ait bir uydu
fotoğrafı karşılaştırıldığında Boğaçayı’n denize döküldüğü alan etrafında büyük
bir kumsalın yok olduğu, kumulların yerini denizin aldığının görüldüğü ve
sahildeki kaybın 70 metreye yakın olduğu belirtilmektedir.
Boğaçayı havzası
mutlak 1’inci ve 2’nci derece yer altı suyu koruma alanları üzerinde yer
almaktadır, koruma alanlarında yapılacak inşa faaliyetleri yer altı sularına
onarılamaz zararlar verecektir.
Yapılacak proje
ile Boğaçayı’nda su kotu deniz seviyesinden aşağıya çekilerek uygun hâle
getirilerek teknelerin içeri girebilmesi sağlanacak, bu yüzden teknelerin
oluşturacağı kirlilik nedeniyle çevresel faktörler dikkate alınmamaktadır.
Boğaçayı yer altı sondaj kuyularındaki suların tuzlanması neticesinde tatlı su
kaynaklarının da tehlikeye girebileceği iddiaları mevcuttur. Yer altı
sularındaki tuzlanma sonucu kullanım suyu ve tarımda kullanılan suyun
kullanılamama riski mevcuttur. Boğaçayı Projesi şehrin altyapı ve üst yapısına
uygun olmak zorundadır ancak bu uygunluk aynı zamanda doğal çevreyi
etkilememelidir, bilimsel verilerin ve ilgili oda ve STK'ların görüşleri
mutlaka dikkate alınmalıdır, doğada yaratacağınız bir tahribatın sonuçları ne
yazık ki yıkıcı olabilmektedir. Deniz seviyesi yükselmesi, fırtına ve taşkın
gibi doğal olayların yaratacağı olumsuzluklar detaylı senaryolarla
incelenmemiştir. Oluşacak doğal afetler sonucu oluşacak yıkım istenmeyen üzücü
olaylara yol açabilir.
Boğaçayı Projesi
için gerekirse yapılacak proje için yurt içi ve yurt dışından bilim
insanlarının görüşlerini de içeren bir çalıştay düzenlenmeli ve teknik imkânlar
doğrultusunda yeni bir proje hayata geçirilmelidir. Yerel makamların müteahhit
zihniyetinden kurtulması evrensel normlarda insan ve doğanın uyumunu dikkate
alan çalışmalar yapması gereklidir. Mevcut Boğaçayı Projesi’nin yaratacağı
doğal tahribatın insanlar ve şehir yaşamına etkileri uzun yıllar sonra daha net
görülecektir, bu yüzdendir ki mevcut projenin yaratacağı doğal tahribatın
Antalya iline vereceği zararların araştırılması elzemdir.
BAŞKAN –
Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır. 
Türkiye Büyük
Millet Meclisi Başkanlığının yedi tezkeresi vardır, ayrı ayrı okutup oylarınıza
sunacağım. 
B) Tezkereler
1.- Türkiye Büyük Millet Meclisi Başkanlığının, Anayasa Komisyonunun
Türkiye Büyük Millet Meclisinin tatilde ve ara vermede bulunduğu dönemde de
çalışabilmesine dair taleplerinin uygun görüldüğüne ilişkin tezkeresi (3/1077)
16/06/2017
Türkiye Büyük Millet Meclisi Genel Kuruluna
Anayasa
Komisyonunun, Türkiye Büyük Millet Meclisinin tatilde ve ara vermede bulunduğu
dönemde çalışabilmesine dair bir talebi olmuştur. Başkanlığımızca uygun görülen
bu talep İç Tüzük’ün 25’inci maddesi gereğince Genel Kurulun tasviplerine
sunulur. 
 İsmail
Kahraman 
 Türkiye
Büyük Millet Meclisi 
 Başkanı
ÖZGÜR ÖZEL
(Manisa) – Karar yeter sayısının aranmasını talep ediyorum.
BAŞKAN – Evet,
karar yeter sayısını arayacağım. 
Kabul edenler…
Kabul etmeyenler… Karar yeter sayısı yoktur. 
Birleşime on
dakika ara veriyor.
Kapanma Saati : 15.11
İKİNCİ OTURUM
Açılma Saati: 15.21
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay)
-----0-----
BAŞKAN
– Sayın milletvekilleri, Türkiye Büyük Millet Meclisinin 108’inci Birleşiminin İkinci
Oturumunu açıyorum.
Anayasa
Komisyonunun tatil ve ara vermede çalışabilmesine dair Başkanlık tezkeresinin
oylamasında karar yeter sayısı bulunamamıştır. 
Şimdi tezkereyi
ikinci kez oylarınıza sunacağım ve karar yeter sayısı arayacağım. 
Kabul edenler…
Kabul etmeyenler… Kabul edilmiştir, karar yeter sayısı vardır. 
Tezkerelerin
okunmasına devam ediyoruz. 
2.- Türkiye Büyük Millet Meclisi Başkanlığının, Adalet Komisyonunun
Türkiye Büyük Millet Meclisinin tatilde ve ara vermede bulunduğu dönemde de
çalışabilmesine dair taleplerinin uygun görüldüğüne ilişkin tezkeresi (3/1078)
Türkiye Büyük Millet Meclisi Genel Kuruluna
Adalet
Komisyonunun, Türkiye Büyük Millet Meclisinin tatilde ve ara vermede bulunduğu
dönemde çalışabilmesine dair bir talebi olmuştur. Başkanlığımızca uygun görülen
bu talep İç Tüzük'ün 25'inci maddesi gereğince Genel Kurulun tasviplerine
sunulur.
 İsmail
Kahraman
 Türkiye
Büyük Millet Meclisi
 Başkanı
BAŞKAN – Kabul
edenler… Kabul etmeyenler… Kabul edilmiştir. 
3.- Türkiye Büyük Millet Meclisi Başkanlığının, Anayasa ve Adalet
Komisyonu Üyelerinden Kurulu Karma Komisyonun Türkiye Büyük Millet Meclisinin
tatilde ve ara vermede bulunduğu dönemde de çalışabilmesine dair taleplerinin
uygun görüldüğüne ilişkin tezkeresi (3/1079)
Türkiye Büyük Millet Meclisi Genel Kuruluna
Anayasa ve
Adalet Komisyonu üyelerinden kurulu Karma Komisyon Başkanlığının, Türkiye Büyük
Millet Meclisinin tatilde ve ara vermede bulunduğu dönemde çalışabilmesine dair
bir talebi olmuştur. Başkanlığımızca uygun görülen bu talep İç Tüzük'ün 25'inci
maddesi gereğince Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi
 Başkanı
BAŞKAN - Kabul
edenler…Kabul etmeyenler…Kabul edilmiştir. 
4.- Türkiye Büyük Millet Meclisi Başkanlığının, Kamu İktisadi Teşebbüsleri
Komisyonunun Türkiye Büyük Millet Meclisinin tatilde ve ara vermede bulunduğu
dönemde de çalışabilmesine dair taleplerinin uygun görüldüğüne ilişkin
tezkeresi (3/1080)
16/6/2017
Türkiye Büyük Millet Meclisi Genel Kuruluna
Kamu İktisadi
Teşebbüsleri Komisyonunun, Türkiye Büyük Millet Meclisinin tatilde ve ara
vermede bulunduğu dönemde çalışabilmesine dair bir talebi olmuştur.
Başkanlığımızca uygun görülen bu talep İç Tüzük'ün 25'inci maddesi gereğince
Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi
 Başkanı
BAŞKAN - Kabul
edenler… Kabul etmeyenler… Kabul edilmiştir. 
5.- Türkiye Büyük Millet Meclisi Başkanlığının, Dilekçe Komisyonunun
Türkiye Büyük Millet Meclisinin tatilde ve ara vermede bulunduğu dönemde de
çalışabilmesine dair taleplerinin uygun görüldüğüne ilişkin tezkeresi (3/1081)
16/6/2017
Türkiye Büyük Millet Meclisi Genel Kuruluna
Dilekçe
Komisyonunun, Türkiye Büyük Millet Meclisinin tatilde ve ara vermede bulunduğu
dönemde çalışabilmesine dair bir talebi olmuştur. Başkanlığımızca uygun görülen
bu talep İç Tüzük'ün 25'inci maddesi gereğince Genel Kurulun tasviplerine
sunulur.
 İsmail
Kahraman
 Türkiye
Büyük Millet Meclisi
 Başkanı
BAŞKAN - Kabul
edenler… Kabul etmeyenler… Kabul edilmiştir. 
6.- Türkiye Büyük Millet Meclisi Başkanlığının, İnsan Haklarını İnceleme
Komisyonunun Türkiye Büyük Millet Meclisinin tatilde ve ara vermede bulunduğu
dönemde de çalışabilmesine dair taleplerinin uygun görüldüğüne ilişkin
tezkeresi (3/1082)
16/6/2017
Türkiye Büyük Millet Meclisi Genel Kuruluna
İnsan Haklarını
İnceleme Komisyonunun, Türkiye Büyük Millet Meclisinin tatilde ve ara vermede
bulunduğu dönemde çalışabilmesine dair bir talebi olmuştur. Başkanlığımızca
uygun görülen bu talep İç Tüzük'ün 25'inci maddesi gereğince Genel Kurulun
tasviplerine sunulur.
 İsmail
Kahraman
 Türkiye
Büyük Millet Meclisi
 Başkanı
BAŞKAN - Kabul
edenler… Kabul etmeyenler… Kabul edilmiştir. 
7.- Türkiye Büyük Millet Meclisi Başkanlığının, Kadın Erkek Fırsat
Eşitliği Komisyonunun Türkiye Büyük Millet Meclisinin tatilde ve ara vermede
bulunduğu dönemde de çalışabilmesine dair taleplerinin uygun görüldüğüne
ilişkin tezkeresi (3/1083)
16/6/2017
Türkiye Büyük Millet Meclisi Genel Kuruluna
Kadın Erkek
Fırsat Eşitliği Komisyonunun, Türkiye Büyük Millet Meclisinin tatilde ve ara
vermede bulunduğu dönemde çalışabilmesine dair bir talebi olmuştur.
Başkanlığımızca uygun görülen bu talep İç Tüzük'ün 25'inci maddesi gereğince
Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi
 Başkanı
BAŞKAN - Kabul
edenler… Kabul etmeyenler… Kabul edilmiştir. 
Türkiye Büyük
Millet Meclisi Başkanlığının milletvekillerinin izin talepleri ile ödenek ve
yolluklarına ilişkin bir tezkeresi vardır, okutuyorum: 
8.- Türkiye Büyük Millet Meclisi Başkanlığının, Van Milletvekili Tuğba
Hezer Öztürk ile Şırnak Milletvekili Faysal Sarıyıldız’ın izin talepleri ile
ödenek ve yolluklarıyla ilgili Türkiye Büyük Millet Meclisi Başkanlık Divanı
kararlarına ilişkin tezkeresi (3/1084)
16/6/2017
Türkiye Büyük Millet Meclisi Genel Kuruluna
Türkiye Büyük
Millet Meclisi Başkanlık Divanının 15 Haziran 2017 tarihli toplantısında
milletvekili izin talepleri ile ödenek ve yolluklarına ilişkin olarak ekli
hususlar kararlaştırılmıştır.
Genel Kurulun
onayına ayrı ayrı sunulur. 
Saygılarımla.
 İsmail
Kahraman
 Türkiye
Büyük Millet Meclisi
 Başkanı
BAŞKAN - Sayın
milletvekilleri, şimdi, Başkanlığın okunan tezkeresine konu Başkanlık Divanı
kararlarını ayrı ayrı okutup oylarınıza sunacağım: 
Başkanlık Divanının Genel Kurula Sunulacak İzin Talepleri İle Ödenek Ve
Yolluklara İlişkin 15/6/2017 Tarihli Kararları
(Başkanlık Divanı Kararlarının İlgili Kısmı)
1) Van
Milletvekili Tuğba Hezer Öztürk'ün, gerek kendisinin ve siyasi partisinin
bildirimlerinden gerekse Genel Kurulun 30/5/2017 tarihli 98'inci Birleşiminde
alınan karar ve alenileşen sair olgular mucibince İkinci Yasama Yılı Ocak,
Şubat, Mart ve Nisan döneminde yurt dışında bulunduğunun ve Genel Kurulun 37
birleşimine katılmadığının sabit olduğu tespitiyle, Sayın Milletvekilinin
devamsız olduğu tespit edilen dönemin aralıksız iki ayı aşması sebebiyle İç
Tüzük’ün 154'üncü maddesi hükmü kapsamında 1 Ocak ila on beş günlük ara verme
sürecinin başladığı 21 Mart gününe kadar olan dönem için iki ay yirmi bir
günlük ödenek ve yolluğunun verilmemesinin Genel Kurula teklif edilmesine,
karar
verildi.”
BAŞKAN
– Kabul edenler… Kabul etmeyenler… Kabul edilmiştir.
ERTUĞRUL
KÜRKCÜ (İzmir) - Sayın Başkan, oylamadan önce…
BAŞKAN
– Sayın Kürkcü…
ERTUĞRUL
KÜRKCÜ (İzmir) – Sayın Başkan, bu, bizim partiye tebliğ edilmiş ya da
grubumuzun bilgisine sunulmuş değil.
MUSTAFA
ELİTAŞ (Kayseri) - Partiyle alakalı değil efendim, milletvekiliyle alakalı iş.
ERTUĞRUL
KÜRKCÜ (İzmir) – Dolayısıyla, bununla ilgili bir görüşme yapmamız için bir süre
verilmesini rica ediyorum. 
MUSTAFA
ELİTAŞ (Kayseri) – Başkanlık Divanında görüşülen bir iş bu.
BAŞKAN
- Sayın Kürkcü, şimdi okutup oylarınıza sunduğum bu tezkere Başkanlık Divanı
toplantısında kararlaştırılan bir husustur. Başkanlık Divanında siyasi
partilerin bütün temsilcileri bulunmaktadır. O çerçevede alınmış olan bu kararı
bugün “Başkanlığın Genel Kurula Sunuşları” bölümünde Genel Kurulun bilgisine ve
onayına sunuyorum.
“2- Şırnak
Milletvekili Faysal Sarıyıldız'ın, gerek kendisinin ve siyasi partisinin
bildirimlerinden gerekse Genel Kurulun 30/5/2017 tarihli 98'inci Birleşiminde
alınan karar ve alenileşen sair olgular mucibince İkinci Yasama Yılı Ocak,
Şubat, Mart ve Nisan döneminde yurt dışında bulunduğunun ve Genel Kurulun 37
birleşimine katılmadığının sabit olduğu tespitiyle, Sayın Milletvekilinin
3/3/2017-15/3/2017 tarihlerine ilişkin “seyahat edemez” doktor raporuna dayalı
izin talebinin, bu raporun Hakem Hastanenin fenne uygun olmadığına ilişkin
bildirimi, Sayın Milletvekilinin belirtilen dönemde kamuoyuna yansıyan birçok
siyasi faaliyete katılımının bulunması ile yasama görevinin uzun süre yerine
getirilmemesinin kamu yararına ters düşmesi dikkate alınarak reddinin İç
Tüzük’ün 151’inci maddesinin (3)’üncü fıkrası uyarınca Genel Kurulun onayına
sunulmasına,
karar verildi.”
BAŞKAN – Kabul
edenler… Kabul etmeyenler… Kabul edilmiştir. 
“3 - Şırnak
Milletvekili Faysal Sarıyıldız'ın devamsız olduğu tespit edilen birleşimlerin
(önceki devamsızlık dönemiyle birlikte değerlendirildiğinde) aralıksız iki ayı
aşması sebebiyle İç Tüzük’ün 154'üncü maddesi hükmü kapsamında 21 Şubat ila on
beş günlük ara verme sürecinin başladığı 21 Mart gününe kadar olan dönem için
yirmi dokuz günlük ödenek ve yolluğunun verilmemesinin Genel Kurula teklif
edilmesine, 
karar verildi.”
BAŞKAN – Kabul
edenler… Kabul etmeyenler… Kabul edilmiştir.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
X.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Muş Milletvekili Ahmet Yıldırım
tarafından, OHAL sürecinde akademisyen ve eğitimcilerin uğramış oldukları hak
kayıplarının açığa çıkarılması ve OHAL KHK’larıyla ihraç edilen tüm akademisyen
ve eğitim emekçilerinin görevlerine iade edilmeleri için alınması gereken
tedbirlerin belirlenmesi amacıyla 16/6/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 16 Haziran 2017 Cuma günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
16/6/2017
Türkiye Büyük Millet Meclisi Başkanlığına
Danışma Kurulu
16/6/2017 Cuma günü (bugün) toplanamadığından, grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Ahmet
Yıldırım
 Muş
 Grup
Başkan Vekili
Öneri:
16 Haziran 2017
tarihinde Muş Milletvekili Grup Başkan Vekili Ahmet Yıldırım tarafından verilen
4846 sıra numaralı OHAL sürecinde akademisyen ve eğitimcilerin uğramış
oldukları hak kayıplarının açığa çıkarılması ve OHAL KHK'leri ile ihraç edilen
tüm akademisyen ve eğitim emekçilerinin görevlerine iade edilmeleri için
alınması gereken tedbirlerin belirlenmesi amacıyla Türkiye Büyük Millet
Meclisine verilmiş olan Meclis araştırma önergesinin Genel Kurulun bilgisine
sunulmak üzere bekleyen diğer önergelerin önüne alınarak 16/6/2017 Cuma günlü
birleşiminde sunuşlarda okunması ve görüşmelerin aynı tarihli birleşiminde
yapılması önerilmiştir.
BAŞKAN –
Halkların Demokratik Partisi Grubu önerisi lehinde Garo Paylan, İstanbul
Milletvekili.
Buyurunuz Sayın
Paylan. (HDP sıralarından alkışlar)
GARO PAYLAN
(İstanbul) – Sayın Başkan, değerli milletvekilleri; hepinizi saygıyla
selamlıyorum.
Değerli
arkadaşlar, az önce elleri kaldırdınız indirdiniz ve Meclis tarihinde bir ilke
daha imza attınız. Ben Sayın Ahmet Davutoğlu’nu Anayasa oylamasına burada oy
vermesi dışında hiç görmedim, siz de görmediniz. Sizden 20 milletvekili daha
sayarım, herhangi bir yetkili kurulunuzda olmamasına rağmen bir kere buraya
gelmeyen milletvekilleri var. 
LEZGİN BOTAN
(Van) – Sayın Başkan…
GARO PAYLAN
(Devamla) – Ama çoğunluk değil mi? Bugünler böyle…
BAŞKAN – Sayın
Paylan, bir saniye… 
Sayın
milletvekilleri, efendim, lütfen… Sayın hatip kürsüde konuşuyor. 
Devam ediniz.
GARO PAYLAN
(Devamla) – …çoğunluk sizsiniz, el kaldırır indirirsiniz, vekillikleri
düşürürsünüz ama düşürdüğünüz vekillikler, yaptığınız mağduriyetler Meclise
atılmış bombalardır arkadaşlar. Gün döner hesap döner, biliyorsunuz, bugün bize
yarın size. Yaptığınız, milletvekilliğine yapılan bir itibar kaybıdır. Hep
muktedir kalacak değilsiniz ama yaptığınız milletvekilliğine, Parlamentoya
maalesef büyük bir itibar kaybettiriyor. Ne diyeyim, Allah sizi ıslah etsin.
OSMAN AŞKIN BAK
(Rize) – Sen kendine bak.
GARO PAYLAN
(Devamla) – Değerli arkadaşlar, bakın, olağanüstü bir dönemden geçiyoruz. Evet,
bir darbeden geçtik. Biz sizi uyardık, darbe geliyor dedik, dinlemediniz. Çünkü
saraydaki irade de darbeci bir anlayışla yürüyordu, ona paralel irade de
darbeci bir anlayışla yürüyordu ama ikisinin ortak bir düşüncesi vardı,
ideolojik olarak birlikteliği vardı. Çünkü -biliyorsunuz- 2014 sonuna doğru
barış süreci akamete uğradı, uğrar uğramaz Kürt meselesinde aldıkları pozisyon
iki darbeci anlayışın da aynıydı. Sonra çatışmalar, bombalar, manipülasyonlar…
Sonunda darbeyi yaşadık biz sizi uyardığımız hâlde, “Demokratik siyasete
dönün.” dediğimiz hâlde. Böyle olağanüstü dönemlerde o ülkenin Parlamentosunun
ne yaptığı, o ülkeyi belirler. Hani, tabii ki, bir yerde bir muktedir olabilir,
o muktedir darbeci anlayışı sürdürmek isteyebilir ama ona had bildiren başka
mekanizmaların olması gerekir. O mekanizmalar yoksa darbeci anlayış suç işler
ve bunu da sizin adınıza yapar, çoğunluk partisi adına yapar ve bugün işlenen
her suç, emin olun, size yazacak. 1990’lı yılların muktedirleri vardı,
bilirsiniz, onlar pek çok suçlar işlerlerdi ve bunu vatan adına, millet adına
yaptıklarını söylerlerdi. Ama o gün işledikleri suçların hiçbir tanesini o
dönemin muktedirleri şu anda sahiplenemiyorlar, hepsi utançla o dönemin vekili
olduklarını dahi söyleyemiyorlar çünkü muktedirin yaptığı suç aynı zamanda da
çoğunluk partisine yazar. 
Maalesef, bu
dönemde de olağanüstü bir dönemden geçiyoruz ve pek çok mağduriyet var. Değerli
arkadaşlar, bu mağduriyetler yalnızca darbeci anlayışa değil, muhalif
gördüğünüz herkese karşı yapılıyor. Maalesef, bakın, kanun hükmünde
kararnamelerle ihraç edilen 102,551 kamu personeli var. Bunların içinde binlerce
akademisyen var. Bu akademisyenlerden 2’si bir eyleme başladı. Biliyorsunuz,
kimisi karşı karşıya kaldığı mağduriyete karşı sessizliğe bürünür, kimi de:
“Ben bu haksızlığa tahammül edemiyorum.” der isyan eder, bu isyanını göstermek
için de bir eylem yapar. Nuriye Gülmen ve Semih 9 Kasım günü Ankara’da, İnsan
Hakları Anıtı önünde oturma eylemine başladılar. Daha sonra da açlık grevine
başladılar değerli arkadaşlar. Bugün açlık grevlerinin 100’üncü günü, farkında
mısınız? Kendileri onlarca gün, o İnsan Hakları Anıtı’nın önünde yalnızca
“İşimi geri istiyorum.” dedi çünkü bir haksızlığa uğradıklarını söylediler.
Sizler bazı görüşmeler yaptınız, vaatlerde bulundunuz ama ne hikmetse saraydaki
irade vicdanlarınızın harekete geçmesi yönünde maalesef sizleri büyük bir
vesayet altında bırakıyor. Oysa 2 insanın hayatı pek çok noktadan, bizim burada
çıkardığımız pek çok yasadan çok daha önemli ama bugün 100’üncü günü. Nuriye ve
Semih, göz göre göre eriyor arkadaşlar. Biliyorsunuz, 90’ıncı günü geçen açlık
grevlerinden sonra artık ölüm sınırına yaklaşılır. Nuriye ve Semih’in şu anda
-söylemek istemiyorum ama- kasları erimiş durumda, iç organları geriye dönüşü
olmayan noktada, işleyemez durumda. Nuriye şu anda yürüyemeyecek hâlde, kalem
dahi tutamayacak hâlde. Semih’te de benzer pek çok emare var. 
Değerli
arkadaşlar, talepleri çok basit “Ben işime geri dönmek istiyorum.” diyor.
Bununla ilgili bir komisyonumuz var, öyle değil mi? Bir komisyon var ama o
komisyonun temmuz ayında başvuruları almaya başlayacağını söylüyorsunuz, temmuz
ayında başvuruları alacak ve iki yıl görev yapacak. İki yılın sonunda kararlar
vermeye başlayacak ve daha sonra idari yargı yolu açılacak, idari yargıda üç
yıl bekleyecek, daha sonra akademisyenler, kamu görevlileri üç beş yıl Anayasa
Mahkemesinde koşturacaklar, daha sonra Avrupa İnsan Hakları Mahkemesine
gidecekler, üç beş yıl da orada sürünecekler. On yıl, on beş yıl sonunda adalet
bulabilirlerse bulacaklar. 
Şu
gün gülümsüyorsunuz, ne güzel ama değerli arkadaşlar, 1990’lı yıllarda da pek
çoklarınıza “terörist” dediler. Siz adalet aradınız, isyan ettiniz, daha sonra
beraat ettiniz o sizin hakkınızda dava açanlar konusunda ama adalet geç
kalmıştı, pek çok mağduriyetler oldu ama ölümden büyük mağduriyet yok. Birisi
28, birisi 34 yaşında olan 2 genç insan şu anda ölüyor arkadaşlar, ölüm
aşamasında. Meclisin bununla ilgili ivedi adım atması lazım.
1990’lı
yılların Mehmet Ağar’ı her hak talebinde şöyle derdi: “Onlar terörist.” Hani
“Mevzubahis vatansa gerisi teferruattır.” söylemiyle vicdanları köreltmek isterdi
ve becerirdi. Oysa 1990’lı yılların mağdurlarının bugün hikâyelerini
okuyorsunuz, “Bu nedir kardeşim, bu nasıl bir adaletsizlikmiş?” diyorsunuz.
Bugün de vakanüvis her şeyi yazıyor ve her şeyi size yazıyor arkadaşlar. Eğer
ki Nuriye ve Semih ölürse -Allah korusun- hayatlarını kaybederlerse bunlar -biz
elimizden geleni yapmaya çalışıyoruz ama- önce sizin, hepimizin boynumuzun
borcu olacak. Size yazacak arkadaşlar, vakanüvis bütün bunu size yazacak. Bu
konuda parmaklarınızı kımıldatacak mısınız? 
1990’lı
yılların Mehmet Ağar’ı var da bu yılların, bu zulmün bir aktörü olmaz mı?
Süleyman Soylu Nuriye ve Semih tutuklandığında -hani terör örgütü üyeleriymiş-
hiçbir sabıkaları olmadığı hâlde masumiyet karinesini yok sayarak gözaltına
alınanları anında terör örgütü üyesi olarak yaftaladı, aynı 90’lı yılların
Mehmet Ağar’ı gibi. Aynı 90’lı yılların Mehmet Ağar’ı bugünlerin Süleyman
Soylusu ve siz de maalesef bunlara yedekleniyorsunuz. 
Değerli
arkadaşlar, davanın ilk duruşmasını da ne zamana verdiler biliyor musunuz? 14
Eylül 2017 yani bundan üç ay sonrasına verdiler. Nuriye ve Semih’in üç ayı daha
yok arkadaşlar ve hapishane koşullarında biliyorsunuz, enfeksiyon kapmak da bu
açlık grevindeki insanların ölümü de hızlanır. Gelin, bununla ilgili ivedi
tedbir alalım. Bu komisyonun işlemesini beklemeyelim arkadaşlar, biz bir
araştırma komisyonu ihdas edelim. Öncelikle Nuriye ve Semih’i kurtaralım,
canlarını kurtaralım, daha sonra 101 bin kamu görevlisiyle ilgili adımların
ivedi atılmasını sağlayalım. 
Değerli
arkadaşlar, 40’ın üzerinde kamu görevlisi intihar etti. 90’lı yıllarda da
intihar edenler olmuştu, daha sonra onların masum olduğu ortaya çıktı. FETÖ’cü
diye yaftaladığınız bazı insanların, intihar ettikten sonra masum oldukları
ortaya çıktı. Bunlarla ilgili parmaklarınız, vicdanlarınız kımıldayacak mı
acaba? Bu dönem yaptığınız ve yol verdiğiniz her şey; bakın, tekrarlıyorum, her
şey, iktidar partisine yazılacak arkadaşlar. Bu anlamda, bu dönemde
yaptıklarınızla ilgili hayırla yad edilmek istiyorsanız, öncelikle sembol olmuş
Nuriye ve Semih’le ilgili adım atmakla başlayalım derim. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Paylan. 
Önerinin
aleyhinde Hurşit Yıldırım, İstanbul Milletvekili. 
Buyurunuz
Sayın Yıldırım. (AK PARTİ sıralarından alkışlar) 
HURŞİT
YILDIRIM (İstanbul) – Sayın Başkan, kıymetli milletvekilleri; hepinizi saygıyla
selamlıyorum. 
HDP
grup önerisi aleyhinde söz almış bulunmaktayım. 
Grup
önerisinde KHK’yla ihraç edilen akademisyen ve eğitimcilerin görevlerine iade
edilmeleri için alınması gereken önlemlerin belirlenmesi amacıyla Meclis
araştırması açılması talep edilmiştir. 
Türk
siyasi tarihinin en büyük buhranlarından bir tanesi de darbelerdir. Parlamenter
siyasi hayata geçtiğimiz günden itibaren hep siyaset ve millî irade baskı
altında tutulmuştur. Adnan Menderes’in yerli ve millî bakış açısıyla milletiyle
kucaklaşmasından, devleti ve milletin büyümesinden rahatsız olanlar 27 Mayıs
darbesiyle darbeler tarihini başlatmışlardır. Her on yılda bir darbelerle
mağdur olan Türkiye 15 Temmuzda bu defa hain FETÖ’nün darbe girişimine karşı
dik durmuş, darbecilere boyun eğmemiş, istikbalini ve istiklalini
yitirmemiştir. 15 Temmuz darbe girişimi öncesi bürokratik tüm birimlere sızan
FETÖ’nün hayalini topyekûn milletimiz bir gecede tarihe gömmüştür.
Cumhurbaşkanımız Recep Tayyip Erdoğan’ın 15 Temmuz darbe girişimine kadar MİT
olayı, 17-25 Aralık darbe girişimi, Gezi olayları gibi sayısız darbe
girişimlerini atlatması, vesayet güçlerinin beklemediği refleksleri göstermesi,
her daim milletin verdiği millî iradeye sahip çıkması, liderlik karizması ve
dik duruşu millete güç ve güven vermiştir. İlk defa bir darbe girişimi
karşısında önceki alışkanlıklar gibi teslim olan değil, tam aksine, darbeye
karşı çıkan bir lider etrafında millet topyekûn birleşmiştir. Siyasi
tarihimizde 27 Mayıs, 12 Mart, 12 Eylülde cuntacıların Silahlı Kuvvetlerdeki
bir kısım unsurları kullanarak ülke yönetimine el koyma geleneği 15 Temmuzda
Recep Tayyip Erdoğan’ın cep telefonundan televizyonlara bağlanarak milletine
“Ben halkın gücünün üstünde bir güç tanımadım. Milletimi havaalanlarına,
meydanlara çağırıyorum.” çağrısıyla milyonlar anında sokaklara dökülmüş ve ilk
defa silahlı bir darbe girişimi de püskürtülmüştür. 15 Temmuzdan sonra bütün siyasi
partilerin millî iradeye sahip çıkmasını ve darbe girişiminden hemen sonra
partiler tarafından kaleme alınan ortak bildiriyi de anlamlı buluyorum. 
Sayın
milletvekilleri, OHAL sadece ulusal güvenliğimizi ve ülkemizi tehdit eden FETÖ,
PKK, PYD, DAEŞ gibi terör örgütlerinin faaliyetlerine karşı alınmış yasal ve
hukuki bir uygulamadır, AK PARTİ iktidarlarından çok önce de zaman zaman
başvurulmuş Anayasal bir tariftir. 15 Temmuz hain FETÖ darbe girişiminden sonra
hiçbir şey olmamış gibi davranamayız, 15 Temmuzda bize destek veren
milletimizin isteklerini görmezlikten gelemeyiz. 15 Temmuz, Türkiye için yeni
bir milattır. 
15 Temmuz darbe
girişiminden sonra, hepimizin bildiği gibi, ülkemiz bambaşka bir döneme
girmiştir. Olağanüstü durumlarda olağanüstü kararlar almak ve olağanüstü
kararları da yıldırım hızıyla almak gerekmektedir. Olağanüstü dönemlerde de
olağanüstü kurallar geçerlidir. Devletin demokratik işleyişini bozma tehdidi
taşıyan kamu personeli ve unsurlarının bürokrasiden de temizlenmesi gerekir. Başka
bir ifadeyle devlete sadakatle bağlı olmayan bürokrasi ile devletin beraber
çalışması beklenemez. 
Sayın
milletvekilleri, biraz önce bahsettiğimiz 15 Temmuz hain darbe girişimine ve
terör eylemlerine karşı yine hukuk içerisinde Anayasa’mızın 119, 120 ve
121’inci maddelerinde ifade edilen OHAL düzenlemesini yürürlüğe koymak zaruri
olmuştur. Böyle bir dönemde OHAL ve KHK düzenlemeleri yapılmayacaktır da ne
zaman yapılacaktır? Ayrıca, Avrupa İnsan Hakları Sözleşmesi’nin 15’inci
maddesinde de bu mücadelenin hukuki kaynakları izah edilmiştir. Devletler kamu
düzenini bozan, ulusal varlığını tehdit eden tehlikeler karşısında gerekli
tedbirleri de almak durumundadır. 
Sayın hatibin
vicdani değerlendirmesi ülke gerçeklerine de uygun değildir.
GARO PAYLAN
(İstanbul) – Ölüyor diyoruz, ölüyor. 
HURŞİT YILDIRIM
(Devamla) – Sayın milletvekilleri, OHAL ve KHK düzenlemeleri toplumun gündelik
rutin yaşantısını etkilememektedir. 
MAHMUT TOĞRUL
(Gaziantep) – 15 Temmuzu Nuriye mi yaptı? Semih mi yaptı 15 Temmuzu? İnsan
birazcık utanır ya!
HURŞİT YILDIRIM
(Devamla) – Tam aksine, vatandaşlarımızın gündelik hayatlarını sürdürmesi için
uygulanmaktadır.
Ayrıca, Bakanlar
Kurulunun OHAL kararını ve OHAL'in uzatılması kararını Parlamento tarafından
onaylama ya da reddetme hakkımız da bulunmaktadır. Dolayısıyla gerek OHAL
kararında gerekse KHK’larda Parlamentonun devrede olduğu İç Tüzük ve Anayasa
gereği mevcut hükümlerin uygulandığı hukuk sisteminin işlediğini de ifade etmek
gerekir. 
Saygıdeğer
milletvekilleri, son üç yılda bizim yaşadıklarımızın onda 1’ini dahi yaşamamış
ülkeler OHAL ilan etmekten geri kalmadılar. Fransa Charlie Hebdo ve Paris
katliamı gibi iki üzücü terör olayını da yaşamış ve hemen akabinde OHAL'e
geçmiştir. İki yılı geçmiş olmasına rağmen hâlen OHAL kararı sürdürülmektedir. 
MAHMUT TOĞRUL
(Gaziantep) – Siz insanları öldürüyorsunuz, insanları. Orada var mı böyle bir
şey?
HURŞİT YILDIRIM
(Devamla) – 12 Haziran 2016 günü Amerika'da Orlando’da bir gece kulübü
saldırısı sonucu Florida eyaletinde olağanüstü hâl ilan edilmiştir. 
GARO PAYLAN
(İstanbul) – Kaç kişi ihraç ettiniz?
MAHMUT TOĞRUL
(Gaziantep) – İbrahim Kaboğlu ne yaptı 15 Temmuzda? 
HURŞİT YILDIRIM
(Devamla) – 23 Temmuz 2016 tarihinde Almanya’nın Münih kentinde bir alışveriş
merkezinin etrafında ateş açılması sonucu 15 kişi hayatını kaybetmiştir.
Yaşanan terör olayı sonrası Almanya da OHAL ilan etmiştir. 
ZİYA PİR
(Diyarbakır) – Almanya’da OHAL ilan edilmedi. Almanya’da ne zaman OHAL ilan
edildi? Kandırmayın milleti kandırmayın!
HURŞİT YILDIRIM
(Devamla) – Bizse sayısız terör olaylarına maruz kaldık ama 15 Temmuz darbe
girişiminden ve küresel terör hedefinden sonra OHAL ilan etmeyeceğiz de ne
zaman ilan edeceğiz?
Sayın Başkan,
kıymetli milletvekilleri; kamu kurumlarında öncelikle açığa alma işlemi yaparak
bir araştırma neticesinde ihracın gerçekleştiğini görüyoruz. 
ZİYA PİR
(Diyarbakır) – İnsanları kandırmayın, Almanya’da OHAL ilan edilmedi son
senelerde.
HURŞİT YILDIRIM
(Devamla) – 100 bin kişiden bahsediyoruz. Bu kadar büyük bir sayı içerisinde
hatalar da olabilir ama bu hataların zaman içinde düzeltildiğini, KHK’lar
yayınlanırken iade kararlarının da verildiğini hep beraber görüyoruz.
MAHMUT TOĞRUL
(Gaziantep) – Ölüyor ölüyor, neyin hatası. Öldükten sonra mı hatasını
gidereceksiniz?
ZİYA PİR
(Diyarbakır) – Yalan konuşuyor, yalan. 
BAŞKAN – Sayın
milletvekilleri, lütfen…
HURŞİT YILDIRIM
(Devamla) – Siz ne kadar bağırırsanız bağırın, benim konsantrasyonumu
bozamazsınız. (AK PARTİ sıralarından alkışlar) 
BAŞKAN – Sayın
milletvekilleri, görüşüne katılmayabilirsiniz. Sayın hatip kendi görüşünü ifade
ediyor. 
MAHMUT TOĞRUL
(Gaziantep) – Sayın Başkan, ama giderilemeyecek şeyler söylüyor. 
BAŞKAN – Lütfen
sayın milletvekilleri…
HURŞİT YILDIRIM
(Devamla) – Bu KHK’lar yayınlanırken iade kararlarının verildiğini hep beraber
görüyoruz. İtirazlar için oluşturulan mekanizmada başvuru sayısının yoğunluğu,
mükerrer başvurular, bu kadar yoğun başvuru içerisinde tabii ki soruşturma
neticesinde alınacak kararlarda elbette gecikmeler olacaktır. Bunları da olumlu
karşılamak gerektiğini düşünüyorum çünkü 15 Temmuzun ülkemize verdiği hasar çok
büyüktür. Bu kadar büyük bir hainlik karşısında devletin toparlanması elbette
zaman alacaktır. Bu hasarı gidermek için tüm kurumlarımız birlik ve beraberlik
içerisinde olmalıdır. Hiçbir devlet kamuda istihdam ettiği yetişmiş
eğitimcisinden, akademisyeninden vazgeçmek istemez. Bir eğitimcinin, bir
akademisyenin, bir doktorun yetiştirilmesi hem aileler hem de devletim için
büyük bir zaman ve büyük bir emek gerektirmektedir ancak yerli ve millî olmayan,
devletin ve milletin bekasıyla ortak hareket etmeyen, bu milletin
demokrasisine, geleceğine, özgürlüğüne kastedenler devletin ve milletin beraber
yürümesini de hiç kimse beklemesin. 
Saygıdeğer
milletvekilleri, OHAL ve KHK’ların amacı devletin bekası ve milletin
geleceğiyle ilgili olduğunu hep söylüyoruz. Bu mücadele yapılırken elbette
hukuk içerisinde ve evrensel hukuk ilkelerine bağlı kalınmasına azami gayret
gösterilmektedir ve gösterilmelidir. Temel hak ve özgürlüklerin ihlal
edilmemesine özen gösterilmelidir. Bu nedenle yine kararnameyle olağanüstü hâl
işlemlerini inceleme komisyonunun kurulmasına karar verilmiştir. 23 Ocak 2017
tarihinde kurulan bu komisyonun görevleri de belirlenmiştir. Malumunuz olduğu
üzere, bu komisyonun üyeleri de tespit edilmiş bulunmaktadır. OHAL kanun
hükmünde kararnameleri nedeniyle işleminin haksız olduğunu iddia edenler bu
komisyona başvurabileceklerdir. Bu komisyonun faaliyetleri de yine yargı
denetimi altındadır. Komisyon kararlarına karşı, Hâkimler ve Savcılar Yüksek
Kurulunca belirlenecek Ankara İdare Mahkemesine iptal davası da
açılabilecektir. Meslekte kalmasının uygun olmadığına ve meslekten
çıkarılmasına karar verilenler kararın kesinleşmesinden itibaren altmış gün
içinde ilk derece mahkemesi olarak Danıştaya dava açabileceklerdir.
Sayın
milletvekilleri, ülkemiz, coğrafyamız her alanda yedi düvelin saldırısıyla
karşı karşıyadır. Sömürgeci zihniyet ile küresel şer odakları topyekûn hareket
etmektedir. Bu şartlar altında herkesin bu vatana karşı şuurlu, sorumlu ve
duyarlı bir şekilde hareket etmesi gerekir. Türkiye yaşadığı bunca olaya, bunca
terör saldırılarına rağmen hukuka bağlı bir şekilde mücadelesini sürdüren nadir
devletlerden biridir. 
Ülkemiz,
devletimiz yıkılmaya çalışılıyor. 249 şehidimiz, 2.193 gazimiz var. Dünyada
Türkiye'nin yaşadıklarını yaşayıp da hukuka bu kadar bağlı kalabilecek bir
başka ülke olduğunu da sanmıyorum. 
Yaşadığımız
darbe girişimi sıradan bir olay değildir. Kırk yıldır devletin içine sızmış
FETÖ ile yine devletin bekasına karşı eylem yapan PKK, DAEŞ gibi uluslararası
küresel şer güçleriyle irtibatlı bu terör örgütlerinin kamudan ve devletin tüm
birimlerinden atılması ve temizlenmesi elbette zaman alacaktır. Biraz önce
söylediğim gibi, Türkiye, bunca badireye rağmen hukuk içerisinde kalabilen tek
ülkedir. 
Hem
ülkemizin bekası hem milletimizin geleceği hem de gerek 15 Temmuzda gerekse tüm
terör olaylarındaki şehit ve gazi kardeşlerimize karşı, 15 Temmuz sonrası
oluşan ruhu devam ettirmek zorundayız. Başka bir ülkemiz ve geleceğimiz
olmadığı gibi bu uğurda canlarını seve seve feda eden şehit ve gazilerimizin
mesajlarını doğru okumalıyız diyor; bu vesileyle HDP grup önerisi hakkında
aleyhte oy kullanacağımızı beyan ediyor, Genel Kurulu saygıyla selamlıyorum.
(AK PARTİ sıralarından alkışlar) 
BAŞKAN
– Teşekkür ederim Sayın Yıldırım.
Önerinin
lehinde Zeynep Altıok, İzmir Milletvekili.
Buyurunuz
Sayın Altıok. (CHP sıralarından alkışlar) 
ZEYNEP
ALTIOK (İzmir) – Değerli Başkan, sayın milletvekilleri; Nazım Hikmet’in
dizeleriyle sözlerime başlamak istiyorum: 
“Koşuyor altı
yaşında bir oğlan, 
uçurtması
geçiyor ağaçlardan,
siz de böyle
koşmuştunuz bir zaman.
Çocuklara
kıymayın efendiler.” 
Dört yıl önce
bugün vurulan Berkin Elvan’ı saygıyla ve üzüntüyle anıyorum. 
Bin dört yüz
altmış bir gün önce ekmek almaya giderken vurdular onu. Çocuk gülüşünden,
heyecanından, umudundan korkanlar verdi talimatı, elindeki sapanla hiç kuş
vurmuş muydu Berkin bilinmez ama onu gözlerini kırpmadan kuş gibi vuranlar
gönendiler. Berkin’in 16 kilogram bedeninin ağırlığı her geçen gün artıyor ve
siz de altında daha fazla eziliyorsunuz. 
Buraya Genel
Başkanımız Sayın Kemal Kılıçdaroğlu’nun, ülkemizde gün geçtikçe artan hak
ihlalleri sonucu başladığı “adalet” yürüyüşünden geliyorum. Sayın
Kılıçdaroğlu’nun haklı davası ve yürüyüşünü dünya duydu, 10 binlerce kilometre
ötedeki insanlar duydu ama siz umursamıyor, duymazdan geliyorsunuz, hatta
âdetiniz olduğu üzere suç isnat etme gayreti içerisindesiniz. Tıpkı Meclisin
600 metre ötesinde aylarca seslerini duyurmaya çalışan Nuriye ve Semih’i
duymadığınız gibi. Konfüçyüs “Adalet kutup yıldızı gibi yerinde durur ve geri
kalan her şey onun çevresinde döner.” diyordu. Ama siz adaletin yerine
damatları koyarsanız o zaman da her şey damatların etrafında döner. 
Bugün Türkiye’de
adalet sistemi ile Nuriye Gülmen ve Semih Özakça’nın durumu aynıdır değerli
milletvekilleri. Bugün adalet sisteminin mağdur ettiği farklı toplum
kesimlerinden herkesin sesidir Nuriye ve Semih. Tıpkı adalet gibi Nuriye ve
Semih de can çekişiyorlar. Tam yüz gündür açlık grevindeler, tıpkı Berkin gibi
Nuriye Gülmen ve Semih Özakça’nın da kavgası ekmek kavgasıdır. Berkin’in evine
götüremediği ekmekten tam yüz gündür bir lokma yemiyorlar. Onlar adalet
istiyorlar. Bir gün bu iktidar gider, adalet sistemi düzelir ama Nuriye ve Semih’in
sağlığı da, canı da geri gelmez. Adil olun değerli milletvekilleri. Adalet
herkes için gereklidir. 
Dünyanın gözleri
önünde hak ihlallerinde bir ilk yaşanıyor. Nuriye Gülmen ve Semih Özakça’nın
eylemlerine başladığı İnsan Hakları Anıtı bile abluka altında ve tutuklu.
“Türkiye hiç bu kadar özgür olmadı.” diyen zihniyet bir anıtı dahi tutukladı.
Yetmiş beş gün boyunca orada oturarak kendi bedenlerinden başka hiç kimseye
zarar vermeden hak arayan Nuriye Gülmen ve Semih Özakça akıl almaz bir
vicdansızlıkla önce gözaltına alındılar sonra tutuklandılar. OHAL
fırsatçılığıyla delilsiz, soruşturmasız işinden, ekmeğinden edilen bu insanlar
bu ülkenin Bakanı tarafından yine delilsiz, yargısız peşin suçlu ilan
edildiler. Örgüt üyesi suçlamasıyla peşin hüküm giydiler, o da yetmedi,
mahkemesiz, hukuksuz bu hüküm üzerinden milyonlar önünde hakarete maruz
kaldılar, hedef gösterildiler. Bu, insan hakları ihlalinden de öte açık bir
vicdansızlıktır. 
Süleyman
Soylu’nun vicdansızca yapmış olduğu açıklamaları ben utanarak dinledim. Bakan
bu ülkenin kötülük tarihinin şaşırtmayan ortak söylemini yıllarca toplumsal
hafızayı, eğitimi baskılayarak ve yok ederek körleştirilen, tehdit ve şiddetle
korkutularak yıldırılan yandaşlara kabul ettirebilir belki ama kimsenin aklını
da kendisininkinden az görmemesi gerekir. Söylediklerindeki çelişkiyi
görebilecek kadar yaşanmışlık ve deneyim sahibiyiz. Ne diyor Bakan? “Sayısız
kez gözaltına alınmış örgüt üyeleri bunlar, o nedenle suçludurlar.” diyor.
Uyarılara rağmen eylemi bırakmadığı için 1 kez, örgüte yönelik operasyonlar
sonrasında 1 kez ve aç kalarak sokakta oturdukları için 14 kez gözaltına
alınarak terörist ilan edildiler ve bu nedenle suçları sabitmiş bu 2 genç
insanın! Kimse sormaz sanılıyor. O zaman neden tutuklanmadan serbest kaldılar?
Madem örgüt üyesi oldukları, suçları yıllardır sabit, neden memur olarak
atandılar? “Kim emanet eder terör örgütü mensuplarına öğrencileri?” diye
soruyor Sayın Bakan. Sormazlar sanılıyor “Daha önce öğrenciler onlara nasıl ve
kim tarafından emanet edildi?” 
Kabataş
yalanında bir türlü bulunamayan video kayıtları gibi kayıt altında olsa gerek
Sayın Bakanın iddia ettiği ziyafet sofraları. Çünkü “Onlar yemek yiyorlar.” da
dedi Sayın Bakan. Bir insan nasıl söyler bu sözü? Eğer vicdan sahibiyse birisi
nasıl böyle bu söz söyleyebilir? “Ölümden çıkarınız ne?” diye sorabilen akıl
bile bu kadarını düşünemez.
“Böyle kişilere
devlet neden maaş verir?” diyorsunuz ya, Siz, asıl, bu iktidarın, horlayan
Fetullah Gülen mensubu sanıkları serbest bırakıp ölüm sınırına yaklaşan 2 KHK
mağduru insanı tutuklayan, acılı anaları yerlerde sürükleyen, maden cinayetinde
ölenlerin yakınlarını tekmeleyen danışmanlarına, yöneticilerine, kurullarına
verilen maaşları sorgulayın demek isterim. Bu kadar vicdansız nasıl olunur?
diye sormak isterim.
Nuriye ve
Semih’le ilgili 11 Mayısta soru önergesi verdim ve Başbakan Binali Yıldırım’a
tek bir soru sordum, soru şuydu: “Doksan gündür açlık grevinde olan ve her
geçen gün ölüme yaklaşan bu 2 genç insanın bu durumu vicdanınıza dokunmuyor
mu?” Böyle hayati bir konudaki önerge, tam yirmi altı gün geçtikten sonra,
“kişisel yorum” ve “özel hayat” gerekçesiyle işleme alınmadı. Nuriye ve
Semih’in durumu ne özel hayat ne de yorumdur; apaçık ortadadır, apaçık
vicdansızlıktır.
Ben burada,
sayın milletvekilleri, bir kez daha aynı sorumu sizlerin vicdanına
yöneltiyorum: Yüz gündür açlık sınırında olan, açlık grevini devam ettiren, hak
için, adalet için direnen insanların bugün ölümün eşiğine gelmiş olması
sizlerin vicdanlarına dokunmuyor mu? (CHP sıralarından alkışlar) 
Ben bugün,
gazetecilerin, akademisyenlerin, eğitimcilerin, sanatçıların, yazarların
tutuklu olduğunun; masum insanların hapiste olduğunun ve adaletin herkes için
gerekli olduğunun bilinciyle, ilkeli ve vicdanlı tüm milletvekillerimizin
dikkatine, benim de üyesi bulunduğum Uluslararası PEN Yazarlar Örgütünün
Türkiye Merkezi tarafından 15 Haziran günü yani dün yaptığı bir açıklamayı
sunarak sözlerime devam etmek istiyorum. 
PEN Türkiye
Merkezinden yapılan açıklama şöyle: “Adaletin olmadığı bir dünyanın sonu çoktan
gelmiş demektir. Adaletin olmadığı bir toplumu birbirine bağlayan hiçbir şey
kalmamış demektir. Adaletin olmadığı bir yerde ne yazlar güzeldir ne meyveler
lezzetlidir. Adaletin olmadığı yerde türküler yalan, şarkılar ikiyüzlü, şiirler
sahte sayılır. Adaletin olmadığı bir ülke ne tarihiyle övünebilir ne geleceğini
aydınlık görebilir. Adaletin olmadığı bir gün bile bir yüzyıla bedeldir.
Adaletin olmadığı bir dünyaya tabiat da küser; ağaçlar kurur, sular çekilir,
kuşlar susar. Adaletin olmadığı bir yerde zulüm vardır, haksızlık vardır,
kötülük vardır. Adalet varsa bir uygarlık vardır, bir ülke vardır, şan, şeref,
gurur vardır, tarih vardır, insan vardır; adalet yoksa hiçbir şey yoktur.”
Değerli
milletvekilleri, çocukluğunda masal dinlemeyeniniz yoktur. Masallarda hepinizin
aşina olduğu şekilde “Az gittiler, uz gittiler; demir asa eğilene, demir çarık
delinene kadar yürüdüler.” derlerdi. Bizler de haklı, sessiz ve barışçı
direnişimize, adalet için “herkes için adalet” talebiyle başlattığımız sessiz
eylemimize, yürüyüşümüze demir asa eğilene, demir çarık delinene, sizlerin
demir vicdanları eriyene kadar devam edeceğiz.
Saygılarımla
efendim. (CHP ve HDP sıralarından alkışlar) 
BAŞKAN –
Teşekkür ederim Sayın Altıok. 
Önerinin
aleyhinde Halil Eldemir, Bilecik Milletvekili.
Buyurunuz Sayın
Eldemir. (AK PARTİ sıralarından alkışlar) 
HALİL ELDEMİR
(Bilecik) – Sayın Başkanım, değerli milletvekilleri; Halkların Demokratik
Partisinin OHAL’de ihraç edilen akademisyenlerle ilgili grup önerisinin
aleyhinde söz almış bulunuyorum. Bu vesileyle sizleri, sizlerin nezdinde de
aziz milletimizi saygıyla selamlıyorum.
15 Temmuz hain
darbe girişiminin hemen ardından, milletimizce püskürtülen bu darbe girişiminin
hemen ardından Millî Güvenlik Kurulunun tavsiye kararıyla, Hükûmetin
tezkeresiyle Türkiye Büyük Millet Meclisinin Genel Kuruluna gelen olağanüstü
hâl ilanıyla ilgili bir karar aldık ve bu karardan itibaren de yaklaşık olarak
geride bıraktığımız bu dokuz ayda da birkaç sefer de uzatarak olağanüstü hâli
devam ettiriyoruz. 
Şimdi, bizim
Sayın Cumhurbaşkanımızın, Sayın Başbakanımızın da sürekli olarak vurguladığı,
olağanüstü hâl kararı milletimize karşı almış olduğumuz bir karar değildir, bu
karar terör örgütlerine karşı almış olduğumuz bir karardır.
MUHARREM ERKEK
(Çanakkale) – Sayın Milletvekili, İbrahim Kaboğlu niçin ihraç edildi, İbrahim
Kaboğlu terörist mi? 
HALİL ELDEMİR
(Devamla) – Şimdi, siz…
MUHARREM ERKEK
(Çanakkale) – İbrahim Kaboğlu niçin ihraç edildi?
BAŞKAN – Devam
ediniz Sayın Eldemir.
HALİL ELDEMİR
(Devamla) – Şimdi, olağanüstü hâl kararı ilan edildikten sonra devletin
arındırılması politikasına tekabül eden kanun hükmünde kararnameler ihdas
edilmiştir. Kanun hükmünde kararnamelerle amaçlanan, devletin içindeki FETÖ,
PKK, DHKP-C gibi terörist yapılanma mensuplarının ayıklanmasıyla millet ve
millete karşı muhtemel tehditlerin önlenmesi ve bu yapılara mensup olanların
devletimize ve milletimize karşı saldırı girişimine engel olunmasıdır. Bu da
bir nevi, milletimizin ve devletimizin beka mücadelesidir. 
Kararnameler
incelendiğinde görüleceği üzere düzenlemeler, terör örgütü üyeliği, mensubiyeti
veya iltisakı yahut bunlarla irtibatı olduğu değerlendirilen kamu personelinin
devletten arındırılmasına yöneliktir. Böylece, öncelikle FETÖ, PKK ve benzeri
terörist yapıların amaç ve hedeflerine hizmet edildiğini ortaya koyan kriterler
belirlenmiş, kanun hükmünde kararnamelerin çizdiği çerçeveye uygun olarak da
devletten arındırma sürecine girişilmiştir. 
Ülkemizde
terörün kökü kurutuluncaya kadar mücadele etmek hepimizin boynunun borcudur.
Sorumluluk sahibi hiçbir yönetici, hiçbirimiz bu ülkenin özgürlüğüne kastetmeye
çalışanlarla iş birliği yapanların, bunların bayraklarını sallayanların kamuda
barınmasını istemez. Ama bunlarla irtibatlı olmayanların da bunlardan ayrılması
bizim hem vicdani hem devlet sorumluluğumuzdur. 
Bizim en büyük
zenginliğimiz insan kaynağımızdır değerli milletvekillerimiz. Hiçbir devlet
beşerî sermayesinden vazgeçmez. Bir profesörün, bir akademisyenin, bir
doktorun, bir subayın, askerin, mühendisin, avukatın yetişmesi için ailelerin,
devletimizin ne kadar maliyetli bir yatırım içerisine girdiğini hepimiz
biliyoruz. Bundan dolayı da devletimizin hiçbirinden vazgeçmeyeceği hepimizin
bilgisindedir.
Şimdi, eğitim,
AK PARTİ iktidarlarında en çok önem verilen konuların başında gelir. AK PARTİ
iktidarlarında 2002 yılında 76 olan üniversite sayısını biz her fırsatta
artırdığımızla övünüyoruz. Şu anda görüştüğümüz yasanın içerisinde de 3 tane
üniversite açılması öngörülüyor. Biz üniversite dediğimiz zaman sadece fiziki
mekânları kastetmiyoruz, o binalara ruh katacak akademisyenleri de çalışanları
da ve öğrencileri de kastediyoruz. Akademisyenler olmadan o binaları yapmanın
bir anlamı olmayacağını da biliyoruz ama bu akademisyenler eğer bu terör
örgütlerinin ağabeyi konumundaysa, bir karargâhın içerisinde generalleri
yönlendirmeye çalışıyorsa, müsaade edin, devlet de kendisini korusun,
geleceğimizi de güvence altına alsın. 
Değerli
milletvekillerimiz, Adil Öksüz vakasını unutmayalım. İktidar olsun, muhalefet olsun,
sorumluluk makamında kim olursa olsun, bu örgütün bütün unsurlarıyla birlikte
devletin bünyesinden sökülüp atılması için birlikte mücadele etmek, devletin
bekası, milletimizin birlik ve beraberliği, ülkemizin bölünmez bütünlüğü için
elzemdir. 
Bu görüş ve
düşünceler içerisinde önerinin aleyhinde olduğumu belirtiyor, yüce heyetinizi
ve milletimizi tekrar saygıyla selamlıyorum. (AK PARTİ sıralarından alkışlar)
BAŞKAN –
Teşekkür ederim Sayın Eldemir.
GARO PAYLAN
(İstanbul) – Sayın Başkan…
BAŞKAN – Sayın
Paylan…
GARO PAYLAN
(İstanbul) – Sayın Başkan, kayıtlara geçsin diye söylüyorum: Biz bu önergeyi
cezaevinde açlık grevlerinin yüzüncü gününde olan 2 akademisyen ve eğitim
insanı için verdik ve şu anda ölüm sınırına gelmiş durumdalar. AKP’li 2 hatip
bu 2 kişinin isimlerini dahi anmadan, bununla ilgili alınabilecek tedbirlerle
ilgili hiçbir şey söylemeden niçin ölmeleri gerektiğini söylediler yalnızca. Bu
kadar mı vicdansız olacağız Naci Hocam, söyleyecek iki cümleniz yok mu? (AK
PARTİ sıralarından gürültüler)
Sayın Başkan,
karar yeter sayısı istiyorum.
BAŞKAN –
Teşekkür ederim Sayın Paylan.
Tutanaklara
geçmiştir.
OSMAN AŞKIN BAK
(Rize) – Sana ne kardeşim! Sen mi öğreteceksin konuşmayı! İstediği gibi
konuşur, sana ne!
BAŞKAN – Sayın
Bostancı…
ALİM TUNÇ (Uşak)
– Provokatör!
BAŞKAN – Sayın
Bostancı’yı dinliyorum.
MEHMET NACİ
BOSTANCI (Amasya) – Sayın Başkan, Meclisteki konuşmalarda eleştiri yaparken…
ALİM TUNÇ (Uşak)
– Her zaman yaptığını yapıyorsun! Provokatör!
GARO PAYLAN
(İstanbul) – Kes sesini lan!
ALİM TUNÇ (Uşak)
– Keserim ben sesini.
MEHMET NACİ
BOSTANCI (Amasya) – Arkadaşlar…
BEHÇET YILDIRIM
(Adıyaman) – Dövecek misin! Dövecek misin!
ALİM TUNÇ (Uşak)
– Ne! Ne yapacaksın! 
BEHÇET YILDIRIM
(Adıyaman) – Doğruyu söylüyor! Sen doktorsun, doktor! Sen doktorsun! Orada iki
insan ölüyor!
ALİM TUNÇ (Uşak)
– Doktorum! Doktora ihtiyacı var da onun için geliyorum, doktora ihtiyacı var
onun. 
BAŞKAN – Sayın
Bostancı, devam edin efendim. Sizin konuşmanız herkesi susturacaktır,
biliyorum. 
BEHÇET YILDIRIM
(Adıyaman) – Ayıp ya, ayıp ya! İki akademisyen ölüyor. 
MEHMET NACİ
BOSTANCI (Amasya) – Bir gruba dönerek “vicdansızlar” şeklindeki bir tanımlama
Meclisin olağan müzakere dili içerisinde değildir. Bu bir sataşmadır, bu
çerçevede söz verilirse…
BAŞKAN –
Buyurunuz Sayın Bostancı. (AK PARTİ sıralarından alkışlar)
VIII.- SATAŞMALARA İLİŞKİN KONUŞMALAR (Devam)
2.- Amasya Milletvekili Mehmet Naci Bostancı’nın, İstanbul Milletvekili
Garo Paylan’ın yerinden sarf ettiği bazı ifadeleri sırasında AK PARTİ Grubuna
sataşması nedeniyle konuşması
MEHMET NACİ
BOSTANCI (Amasya) – Sayın Başkan, değerli arkadaşlar; hepimizin vicdanı var,
insanlığa karşı sorumluluklarımız var; ülkemize, bu ülkede yaşayan insanların
geleceğine ve esenliğine karşı sorumluluklarımız var. Bunları nasıl yapacağımıza
ilişkin fikirlerimiz farklı olabilir ama temel insanlık kriterleri bakımından
eminim burada bir ortaklığımız var, bizler gelişmiş insanlarız ve bu işleri
nasıl müzakere edeceğimiz ve nasıl ortaklaştıracağımız hususunda da
kullanacağımız dil meselesinde herhâlde böyle bir muhakemeye yaslanarak
konuşmak gerekir. Sayın Paylan’ın biraz önceki tavrını bu bakımdan uygun
bulmuyorum. 
Şimdi, iki kişi
burada ölüm orucu marifetiyle bir sonuç almak istiyor. Biz kesinlikle hiç
kimsenin ölüm orucu tutmasını, bu şekilde, böyle bir riskle karşılaşmasını
istemeyiz. Bizim görevimiz, FETÖ’ye karşı mücadele ederken insanların hak arama
yollarını da açık tutacak şekilde düzenleme yapmaktır. Nitekim, bir komisyon
kurulmuştur, hukuk yolları da açık hâle gelecektir. Bu arkadaşlara da
tavsiyemiz, kesinlikle hayatta kalmaları, ölüm orucunu bırakmaları, eğer hak
arayışı içinde olduklarını düşünüyorlarsa olağan, meşru yollarla bu hak
arayışını gerçekleştirmeleridir. 
MAHMUT TOĞRUL
(Gaziantep) – Olağan, meşru yol yok, kapalı Naci Bey.
MEHMET NACİ
BOSTANCI (Devamla) – Biz kimsenin ölmesini istemeyiz, kimsenin ölüm orucu
tutmasını istemeyiz ama kabul edin, hiç kimsenin de böyle bir yöntemle, “Bizim
dediğimiz olacak.” tarzında tahakküm kurmasını kabul etmeyiz çünkü bu, aynı
zamanda bir tahakküm stratejisidir.
ERTUĞRUL KÜRKCÜ
(İzmir) – Lütfen...
MEHMET NACİ
BOSTANCI (Devamla) – Öyledir, bu bir tahakküm stratejisidir.
Üzülürüz;
kesinlikle, hemen ölüm orucunu bırakmalarını isteriz. 
(Mikrofon
otomatik cihaz tarafından kapatıldı)
MAHMUT TOĞRUL
(Gaziantep) – Ölüm orucu yapmıyorlar, açlık grevindeler.
MEHMET NACİ
BOSTANCI (Devamla) – Olağan yollarla hak aramalarını -öyle düşünüyorlarsa-
isteriz, talep ederiz ama “Mutlaka böyle yapacaksınız, bizim dediğimiz gibi
yapacaksınız.” dayatmasını kabul etmiyoruz. 
Teşekkürler. (AK
PARTİ sıralarından alkışlar)
BEHÇET YILDIRIM
(Adıyaman) – Geç kalmayalım, geç.
BAŞKAN –
Teşekkür ederim Sayın Bostancı.
X.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili Muş Milletvekili Ahmet Yıldırım
tarafından, OHAL sürecinde akademisyen ve eğitimcilerin uğramış oldukları hak
kayıplarının açığa çıkarılması ve OHAL KHK’larıyla ihraç edilen tüm akademisyen
ve eğitim emekçilerinin görevlerine iade edilmeleri için alınması gereken tedbirlerin
belirlenmesi amacıyla 16/6/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 16
Haziran 2017 Cuma günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN – Öneriyi
oylarınıza sunuyorum...
ERTUĞRUL KÜRKCÜ
(İzmir) – Karar yeter sayısı istiyoruz.
BAŞKAN – Karar
yeter sayısı arayacağım.
Kabul edenler...
Kabul etmeyenler... 
Başkanlık
Divanında karar yeter sayısının olup olmadığı konusunda bir kanaat
oluşmadığından, varlığını elektronik cihazla arayacağım.
İki dakika süre
veriyorum.
(Elektronik
cihazla oylama yapıldı)
BAŞKAN – Karar
yeter sayısı yoktur. 
Birleşime on beş
dakika ara veriyorum. 
Kapanma Saati: 16.11
ÜÇÜNCÜ OTURUM
Açılma Saati: 16.29
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay)
-----0-----
BAŞKAN – Sayın
milletvekilleri, Türkiye Büyük Millet Meclisinin 108’inci Birleşiminin Üçüncü
Oturumunu açıyorum.
Halkların
Demokratik Partisi Grubu önerisinin oylamasında karar yeter sayısı
bulunamamıştı. Şimdi grup önerisini ikinci kez oylarınıza sunacağım ve karar
yeter sayısı arayacağım.
Kabul edenler…
Kabul etmeyenler… Öneri kabul edilmemiştir, karar yeter sayısı vardır.
Cumhuriyet Halk
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
2.- CHP Grubunun, Bursa Milletvekili Erkan Aydın ve arkadaşları
tarafından, sigortasız, kayıt dışı çalışan yurttaşların kayıt altına alınma
yöntemlerinin araştırılması amacıyla 16/6/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 16 Haziran 2017 Cuma günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma Kurulu
16/6/2017 Cuma günü (bugün) toplanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Özgür
Özel
 Manisa
 Grup
Başkan Vekili
Öneri: 
Bursa
Milletvekili Erkan Aydın ve arkadaşları tarafından sigortasız, kayıt dışı
çalışan yurttaşlarımızın kayıt altına alınma yöntemlerinin araştırılması
amacıyla 16/6/2017 tarihinde Türkiye Büyük Millet Meclisi Başkanlığına verilmiş
olan Meclis araştırma önergesinin (1272 sıra no.lu) Genel Kurulun bilgisine
sunulmak üzere bekleyen diğer önergelerin önüne alınarak 16/6/2017 Cuma günlü
birleşimde sunuşlarda okunması ve görüşmelerinin aynı tarihli birleşiminde
yapılması önerilmiştir.
BAŞKAN – Öneri
üzerindeki söz taleplerini karşılamadan önce bir konuyu bilginize sunmak
istiyorum.
V.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Mehmet Akif Hamzaçebi’nin, Artvin
Milletvekili Uğur Bayraktutan’ın annesine Allah’tan rahmet dilediğine ilişkin
konuşması
BAŞKAN – Artvin
Milletvekilimiz Sayın Uğur Bayraktutan’ın annesi Hakk’ın rahmetine kavuşmuştur.
Sayın Bayraktutan’ın annesine Allah’tan rahmet diliyorum, ailesine sabır
diliyorum.
X.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Bursa Milletvekili Erkan Aydın ve arkadaşları
tarafından, sigortasız, kayıt dışı çalışan yurttaşların kayıt altına alınma
yöntemlerinin araştırılması amacıyla 16/6/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 16 Haziran 2017 Cuma günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN –
Cumhuriyet Halk Partisi Grubu önerisi lehinde Bülent Kuşoğlu, Ankara
Milletvekili.
Buyurunuz Sayın
Kuşoğlu. (CHP sıralarından alkışlar)
BÜLENT KUŞOĞLU
(Ankara) – Sayın Başkan, değerli milletvekilleri; hepinizi saygıyla
selamlıyorum.
Değerli
arkadaşlar, şu meşhur kurbağa örneği vardır, hani bir sıcak suya atarsanız
hemen sıçrar ama yavaş yavaş kaynamakta olan bir suya atarsanız alışır, kalır
orada. Şimdi, birçok mevzuyla ilgili olarak da böyle, etrafımızda alıştığımız
birçok konu var, fark etmiyoruz ama çok önemli konular oluyor bunlar. Bunlara
alışmamak gerekiyor, çözüm bulmak gerekiyor. Bunlardan bir tanesi de özellikle
kayıt dışı istihdam konusudur. İstihdam konusu çok çok önemli, Türkiye için bu
konjonktürde çok daha önemli. 
Ekonomide bu
dönemde şöyle bir eğilim başladı, bunu geçenlerde iktidar ve muhalefete mensup
parti gruplarıyla Avrupa Birliğine yaptığımız, Brüksel’e yaptığımız
seyahatlerde de gördük, gözlemci olarak katıldığımız ekonomi toplantılarında da
müşahede ettik. Şuna bakmıyorlar: Yani “Genel olarak makro göstergelerin ne
gösterdiği çok önemli değil.” diyorlar oralarda yeni bir eğilim olarak,
özellikle siyasiler, milletvekilleri. İnsani olması önemlidir, özellikle
ekonominin insanı ilgilendirmesi, vatandaşı ilgilendirdiği, toplumu
ilgilendirdiği boyut çok önemlidir. Bu açıdan da istihdam gibi konular
öncelikleniyor. Yani, büyüme… Ne olursa olsun, öncelikle o büyüme istihdam
yaratıyor mu, vatandaşa, insana yarıyor mu, bu tarafına bakıyorlar. Bu tarafı
çok daha fazla önem kazandı, bununla uğraşılıyor şu anda. 
Konumuz olan
kayıt dışı istihdamla ilgili, 2016 yılı sonu TÜİK istatistiklerine göre,
Türkiye’de kayıt dışı istihdam oranı yüzde 33,49. Çok yüksek bir oran bu, OECD
ülkeleri içerisinde en yüksek oranlı ülkelerden bir tanesiyiz. Bununla ilgili
olarak da bir Meclis araştırması yapılması gerekir kanaatindeyiz değerli
arkadaşlarım. 
Şimdi, şöyle bir
şey söyleyeyim: Bir işletmeniz söz konusu olsa, basit bir işletmeniz söz konusu
olsa, orada bazı bilgileri kayda almasanız, bir sistem dâhilinde o bilgiler
size gelmese bir süre sonra orası iflas eder çünkü herkes istediği gibi, sizin
de denetleyemediğiniz rakamlar oluşur. Kayıt dışılık, orada kayıt dışı
çalışanlar veya kayıt dışı giriş çıkışlar, kayıt dışı üretim, kayıtlara
girmeyen üretim nedeniyle basit de olsa o işletme bir süre sonra iflas
noktasına gelir. Devletler iflas etmez ama eğer kayıt dışılık var ise, kayıt
dışı istihdam var ise devletler devletliğini yapamaz, devletlerin devletliği
söz konusu olamaz. Onun için, kayıt dışı istihdam bir devletin devlet olmasını
gerektiren bir konudur, önemlidir.
Kayıt dışılığın,
kayıt dışı istihdamın birçok sebebi var, mali ve ekonomik nedenler. Mesela,
tutup da rekabeti sağlayabilmek için birçok işletme kayıt dışı istihdam yapar,
kayıt dışı işçi çalıştırır. Enflasyondan kaynaklanan nedenler vardır. Esnek
çalışma biçimleri, maalesef, bazı işletmeleri kayıt dışı istihdama iter.
İşsizliğin yüksek olduğu ortamlarda da kayıt dışı istihdam artışı söz konusu
olur. Küçük ve orta boy işletmelerin çok yaygın olduğu, çok önemli yerinin
olduğu ekonomilerde de kayıt dışı istihdam artar. Bunun haricinde, hukuki
nedenler de vardır kayıt dışı istihdam için. Onun haricinde, tabii ki sosyal ve
kültürel nedenler de mevcuttur. 
Şimdi ben
sizinle kayıt dışı istihdam oranlarını paylaşmak istiyorum müsaade ederseniz.
Özellikle en fazla tarımda var, sektörler itibarıyla baktığımız zaman. Yüzde
82’ye çıkmış, tarımda kayıt dışı istihdam yüzde 82. Kayıt dışı, tarım dışındaysa
yüzde 21’lerde. Sanayide yüzde 20. Bu da yüksek bir oran ama genel
ortalamamızın altında. Hizmet sektöründe de yüzde 20. İnşaat sektöründe -ki
Türkiye için lokomotif sektördür inşaat- ortalamanın üzerinde, yüzde 35,76’lık
bir kayıt dışı istihdam söz konusu. Genel oran, demin de bahsettiğim gibi,
yüzde 33,49. İktisadi faaliyet kollarına göre de Sosyal Güvenlik Kurumuna
baktığımızda, eğitim hizmetlerinde çok düşük olduğunu, yüzde 3’lere indiğini…
Çünkü, bilinç düzeyiyle ilgilidir bir tarafıyla da kayıt dışı istihdam ve kayıt
dışılık. En yüksek de yine demin söylediğim gibi tarımdadır, ondan sonra en
fazla inşaat ve bayındırlık işlerinde yüksek görünüyor.
Bölgeler
itibarıyla bakıyoruz değerli arkadaşlar, bölgeler itibarıyla da en düşük Ankara
ve İstanbul’da, Türkiye’nin en büyük şehirleri bunlar, yüzde 17’lerde; yüzde 19
İstanbul’da, yüzde 17 Ankara’da. Şehirlerin gelir seviyesine, eğitim seviyesine
göre bu değişiyor. En yüksek olduğu yerler doğu ve güneydoğu illerimiz maalesef
yine. Ağrı, Kars, Iğdır ve Ardahan’da çok yüksek; 68,52’ye kadar çıkıyor. Van,
Muş, Bitlis, Hakkâri’de de yüzde 66,92 gibi yüksek bir orana sahip. Şimdi,
kayıt dışı istihdama sektörler itibarıyla baktığımızda, bölgeler itibarıyla
baktığımızda bunlar söz konusu, sıkıntılar var ama bir taraftan da en son
istatistiklere bakıyorsunuz, mesela, TÜİK’in dün yayımlanan mart ayıyla ilgili
istihdam verilerine, kayıt dışı istihdam oranının yine artmaya, binde de olsa
artmaya başladığını, binde 2 oranında bir artış gösterdiğini gösteriyor. İşsizliğimiz
biliyorsunuz çift hane, hâlâ çift hane ve 2000’li yıllarda, 2002 gibi bir yılda
ki cumhuriyet tarihinin en derin krizini, ekonomik krizini yaşadığımız yılda
yüzde 6’larda; 6,5’lardaydı işsizlik, şimdi tam 2 misli, yüzde 11-12 civarında
bir işsizliğimiz var. Bu çok önemli bir rakam. Türkiye’nin bu konuyu muhakkak
araştırması gerekiyor.
Değerli
arkadaşlar, resmî rakamlara göre 3 milyon 700 bin yani 4 milyona yakın işsiz
var; gayriresmî rakamlara göre bu 2 misli olması gereken bir rakam. Çok önemli
bir konu. Sonuç olarak vatandaşı etkiliyor. İşsiz olan tabii ki teröre bulaşır,
işsiz olan tabii ki şiddete bulaşır, işsiz olan tabii ki çevresiyle ilgili,
mala mülke, çevresine zarar verir, bir yığın maliyeti vardır bu konunun. Onun
için, bu, muhakkak araştırılması gereken çok önemli bir konu. Onun için, baştan
size bu kurbağa hikâyesini anlattım. Bizim de alıştığımız, Hükûmetin de
alıştığı bir konu istihdam konusu, istihdamın kayıt dışılığı konusu. Bu konunun
muhakkak çözülmesi lazım. Bu konuyla ilgili de doğru dürüst bir araştırma
yapmamız lazım çünkü Sayın Başbakanın en son açıkladığına göre son dört ayda,
beş ayda 1 milyon istihdam sağlamışız, 1 milyon. Ama kayıt dışı rakamlarına
bakıyorsunuz, istihdam rakamlarına bakıyorsunuz böyle bir şey söz konusu değil.
Demek ki rakamlarda da bir anormallik var. Rakamlar doğru değil ya da
Başbakanın söylediği doğru değil. Bunlar muhakkak araştırılması gereken
konular. 
Çalışma
Bakanlığı tarafından istihdam artışı sağlanmasıyla ilgili bir kampanya
başlatıldı. İşte “1 milyon istihdam artışı sağladık.” dendi, hedef 2 milyondu,
2 milyonun üzerine çıkmaktı, 1 milyonda kaldığı söylendi ama istatistikler bunu
doğrulamıyor. 
Dolayısıyla, bu
konularla ilgili olarak muhakkak bir Meclis araştırması açılması lazım, bu
konuları doğru dürüst araştırmamız ve buna göre Türkiye'nin ekonomisini,
politikalarını düzenlemesi lazım. Biraz önce söylediğim gibi bunlar, sadece
basit olarak kâğıt üzerinde işsizlik olarak, istihdam meselesi olarak görülecek
konular değil. Bunlar, güvenliği de etkileyen konular, tartıştığımız terörü de
etkileyen konular. Bunlar, her türlü sosyoekonomik, kültürel olaya etki eden
konular. Onun için, hiçbirimizin küçümsememesi, bu konuyla ilgili olarak önemle
üzerinde durulması gerekiyor. Konuyla ilgili olarak hassasiyet göstereceğinizden
eminim. 
Bu vesileyle
saygılar sunuyorum. (CHP sıralarından alkışlar) 
BAŞKAN –
Teşekkür ederim Sayın Kuşoğlu. 
Önerinin
aleyhinde Fahrettin Oğuz Tor, Kahramanmaraş Milletvekili. 
Buyurunuz Sayın
Tor. (MHP sıralarından alkışlar) 
FAHRETTİN OĞUZ
TOR (Kahramanmaraş) – Sayın Başkan, değerli milletvekilleri; Türkiye’deki
sigortasız, kayıt dışı çalışan yurttaşlarımızın kayıt altına alınma
yöntemlerinin araştırılması konusunda Cumhuriyet Halk Partisi tarafından
verilen araştırma önergesi hakkında Milliyetçi Hareket Partisi adına söz almış
bulunuyorum. Bu vesileyle yüce heyetinizi saygılarımla selamlıyorum.
Tabii, benden
önce konuşan Ankara Milletvekilimiz kıymetli Sayın Bülent Kuşoğlu konunun
uzmanı olarak bu kısa süre içerisinde önemli konulara değinmiştir, aynen
katılıyorum.
Değerli
milletvekilleri, ülkemizin en büyük sorunu işsizliktir. Bu konuda bir tereddüt
yoktur. İşsizlik artarak devam etmektedir. Şubat 2017 verilerine göre, aktif
işsiz sayısı geçen yılın aynı dönemine göre 676 bin artarak 3 milyon 900 bin
kişiye ulaşmıştır. İşsizlik oranı ise 1,7 puan artışla yüzde 12,6 seviyesinde
gerçekleşmiştir. Genç nüfusta işsizlik oranı yüzde 23,3’e çıkmıştır yani her 4
gençten 1’isi işsizdir Türkiye’de. Şubat 2017 verilerine göre, istihdam oranı
bir önceki yılın aynı dönemine göre bir değişim göstermemiştir, yüzde 45,3’tür.
İşsizlik, kayıt dışı ekonomi ve göç olgularını birleştirdiğimizde gelecekteki
tablo umut vadetmemektedir. Kayıt dışı çalışanlar oranının yüzde 33’ler olduğu,
işsizliğin rekor bir artışla 12,6’ya ulaştığı, nüfusun en aktif kesimi olan
genç işsizlerin oranının yüzde 23,3’e ulaştığı bir ortamda, artan göç nedeniyle
kentli nüfusun yüzde 80’leri aştığı bir ortamda sigortasız çalıştırmayı
önleyemezsiniz, kayıt dışını önleyemezsiniz. 
Olaya sadece
sigortasız çalışma olarak bakmamak lazımdır, bir bütün olarak bakmak lazımdır;
problemin en önemli halkası ise kayıt dışı istihdamdır. Son yıllarda çok küçük
iyileştirmelere rağmen kayıt dışı istihdam, sigortasız işçi çalıştırma konusu
çalışma hayatının en önemli ve çözülmesi gereken sorunu olarak karşımızda
durmaktadır. Esasen, kayıt dışı istihdamın kayıt dışı ekonomiden ayrı
düşünülmemesi gerekir. Zira, kayıt dışı istihdam kayıt dışı ekonominin önemli
bir boyutunu oluşturmaktadır. Günümüzde kayıt dışı istihdam, çalışanların
Sosyal Güvenlik Kurumuna hiç bildirilmemesi, çalışma gün sayılarının eksik
bildirilmesi, sigorta primine esas kazanç tutarlarının eksik bildirilmesi
şeklinde kendisini göstermektedir. Bu çerçevede ülkemizde toplam istihdamın önemli
bir oranını kayıt dışı istihdam oluşturmakta ve tarım sektörü, inşaat sektörü,
küçük işletmeler, geçici ve mevsimlik işler, otel ve restoranlar kayıt
dışılığın en yoğun olduğu sektör ve işletmeleri oluşturmaktadır. 
Türkiye’de
kayıt dışılığın sebeplerine baktığımızda temel olarak kayıt dışı istihdamın var
olması ekonomik sorunlardan kaynaklanmaktadır. İşsizliğin fazla olması ve
yoksulluk kayıt dışı istihdamın büyümesine neden olan ekonomik problemlerin
başında gelmektedir. İşsizliğin yüksek olduğu ülkemizde bireyler kayıtlı iş
bulmakta zorluk çekmeleri yüzünden kayıt dışı işlere yönelmeyi tercih
etmektedirler. 
TÜİK’in
yayınlamış olduğu verilere göre ülkemizde 15 ve daha yukarı yaştaki işsiz
sayısı 2015 yılında bir önceki yıla göre 204 bin kişi artarak 3 milyon küsura
ulaşmış, işsizlik oranı da yüzde 10,3 seviyesine çıkmıştı. Bugün aradan geçen
iki yıl sonunda işsizlik oranı yüzde 12,6’dır, artış yüzde 2,3’tür. Yine
İstatistik Kurumunun verilerine göre iki yıl önce ülkemizde ortalama kayıt dışı
istihdam oranı yüzde 35 iken bugün Şubat 2017 itibarıyla kayıt dışı
çalışanların oranı yüzde 33 seviyesindedir. Yani her üç çalışandan biri kayıt
dışı çalışmaktadır. Tarım sektöründeyse kayıt dışılık oranı yüzde 80’ler
seviyesindedir. Avrupa Birliği ülkelerindeki kayıt dışı istihdam oranının
ortalama yüzde 15’ler seviyesinde olduğu dikkate alındığında ülkemizdeki yüzde
30-35 seviyesindeki kayıt dışı istihdamın çok yüksek olduğu, bu sebeple de
başta Çalışma Bakanlığı ve Maliye Bakanlığına çok büyük görevler düştüğü açıktır.

Bakınız,
2009 yılında yüzde 44 olan kayıt dışı istihdam oranı 2014 yılında yüzde 35
seviyelerine gerilemiştir. İyileşme, kayıt dışı istihdamın geriye gitmesi yüzde
9’dur. Ancak 2014’lerde yüzde 35’lerde olan kayıt dışılık, aradan geçen üç
yılın sonunda, 2017’de yüzde 33’e inmiştir. İyileşme sadece 2 puan olarak
gerçekleşmiştir. Bu düşüş asla yeterli değildir. 
Tekraren
söylemek isterim ki Türkiye, kayıt dışını Avrupa’da olduğu gibi yüzde 10’lar,
hatta daha alt seviyelere düşürmediği müddetçe hiçbir alanda başarılı
olamayacaktır. Zira sosyal güvenlik sistemine hazineden aktarılan çok ciddi
destekler ancak kayıt dışı istihdamın azaltılmasıyla mümkün olacaktır.
Ülkemizde sosyal güvenliğin sağlanması için ödenen primlerin yüksek olması,
işveren açısından işçi maliyetini artıran bir etken olarak görülmekte ve
işvereni bu tür bir maliyetten kaçınmak adına kayıt dışı işçi çalıştırmaya
teşvik etmektedir. Bunun yanı sıra, küçük ve orta ölçekli iş yerlerinin
sayısının fazla olması ve bu ölçekteki iş yerlerinin denetiminin tam anlamıyla sağlanamaması,
kayıt dışı çalışan sayısını artıran bir başka etkendir.
Ekonomik
nedenlerin yanı sıra hızlı nüfus artışı, göç ve eğitim, kayıt dışı istihdamın
var olmasına ve giderek artmasına sebep olan sosyal nedenler arasında yer
almaktadır. Nüfus artış hızının fazla olması ve bununla beraber yeterince
formel istihdamın yaratılmaması kayıt dışı istihdamın artmasına neden
olmaktadır. Çok çocuklu ailelerde aile nüfusunun fazla olmasının yanında, geçim
sıkıntısının yaşanması, çocuklar ve anne başta olmak üzere aile bireylerini
kayıt dışı çalışmaya mecbur bırakmaktadır.
Kayıt dışı
istihdamın tarım sektöründeki boyutu daha da vahimdir. Kırsal kesimde yaşayan
vatandaşlarımızın büyük çoğunluğu hem düşük ücretle hem de sosyal güvencesiz olarak
çalışmaktadırlar. Şu anda tarım sektöründe çalışan her 5 kişiden 3’ü sosyal
güvenlikten yoksun olarak çalışmaktadır. Bunun dışında, genel ücret ve emekli
aylıklarının seviyesinin düşük olması, yaşam standardını yükseltmek ve daha
fazla gelir elde etmek amacıyla birden fazla işte çalışan kişiler, ikinci
çalıştıkları işlerde kayıt dışı çalışmayı tercih etmektedirler. Aynı şekilde,
emekli aylığı alan kişiler de çoğunlukla ikinci işlerinde kayıt dışı
çalışmaktadırlar. Kayıt dışı istihdama ilişkin son yıllarda yaşanan önemli bir
gelişme de ülkemizde yabancı iş gücünde meydana gelen artıştır. İşverenlerin iş
gücü maliyetini düşürmek adına, zor şartlarda, sosyal güvenceden yoksun ve
ucuza işçi çalıştırmaları ülkemizde yabancı kaçak işçi sorununu doğurmuştur.
Çalışmakta olan yabancı kaçak işçi sayısına ve çalıştıkları alanlara dair kesin
bilgiler olmamakla birlikte, ülkemizde sayılarının oldukça fazla olduğu tahmin
edilen yabancı kaçak işçilerin kayıt dışı olarak çalıştıkları herkes tarafından
bilinmektedir. 
Suriye’den gelen
göç nedeniyle Gaziantep, Adana, Hatay, Osmaniye, Kahramanmaraş, Kilis’te yoğun
kaçak işçi mevcuttur. Aynı şekilde bazı Doğu Bloku ülkeleri vatandaşları da
benzer durumdadırlar. 
Kayıt dışı
istihdam hem çalışan hem işveren hem de devlet açısından pek çok olumsuz sonuç
doğurmaktadır. Her şeyden önce, kayıt dışı çalışan bir birey sosyal haklardan
faydalanamamakta ve bunun en büyük sıkıntısını da sağlıkla ilgili konularda
yaşamaktadır. Kayıt dışı çalışan işçiler herhangi bir iş kazası durumunda
sosyal güvenlik kurumlarının tedavi imkânlarından faydalanamamaktadırlar;
sakatlandıklarında malul aylığı, yaşlandıklarında ise emekli aylığından
yararlanamamaktadırlar. 
Bunun yanı sıra,
kayıt dışılığın yarattığı olumsuz koşullar işvereni ve devleti de olumsuz
olarak etkilemektedir. Kayıt dışı işçi çalıştıran firmalar, kayıtlı faaliyet
gösteren firmalara karşı haksız rekabet ortamı yaratmaktadır. Kayıt dışı işçi
çalıştıran firmaların düşük maliyetli ucuz üretimi sonunda adil olmayan bir
piyasa ortamı yaratılmaktadır. Devlet açısından baktığımızda da büyük oranda
vergi ve prim açığı ortaya çıkmakta, bu durum Sosyal Güvenlik Kurumunu olumsuz
olarak etkilemekte ve bütçe açığına sebep olmaktadır. 
Değerli
milletvekilleri, çeşitli tedbirler söyleyebiliriz ama zamanın darlığı nedeniyle
bunları atlıyorum. Sonuç olarak şunu söylüyorum: Türkiye, kayıt dışı istihdamı
çözmeden hiçbir problemini çözemeyecektir, gerisi lafügüzaftır. 
Bir husus da
şudur: Kayıt dışı çalıştırarak kul hakkı yiyenlere de yuh olsun diyor, yüce
heyetinizi saygıyla selamlıyorum. (MHP sıralarından alkışlar) 
BAŞKAN –
Teşekkür ederim Sayın Tor.
Önerinin lehinde
Bedia Özgökçe Ertan, Van Milletvekili. 
Buyurunuz Sayın
Özgökçe Ertan. (HDP sıralarından alkışlar)
BEDİA ÖZGÖKÇE
ERTAN (Van) – Teşekkür ediyorum Sayın Başkan.
Değerli
milletvekilleri, öncelikle, 4 Kasımdan beri, yaklaşık iki yüz yirmi beş gündür
rehin edilen, rehin edilmiş olan çok kıymetli, sevgili eş genel başkanlarımı,
milletvekili arkadaşlarımı, yerlerine kayyum atamak için tutuklanmış olan ve
hâlâ birçoğu hakkında iddianame dahi düzenlenmemiş olan sevgili, kıymetli
belediye eş başkanlarımı, parti yöneticilerimi ve tutsak edilmiş tüm
yoldaşlarımı saygı ve sevgiyle selamlıyorum.
Sayın
milletvekilleri, CHP Grubunun verdiği önerge üzerinde grubum adına söz almış
bulunuyorum. Sermayenin ve sermayedarların devlet ve iktidarlar tarafından
halk, işçi, emekçi aleyhine destekleniyor olması, az gelişmiş ya da gelişmekte
olan ülkelerde her daim çok yönlü bir sorun alanı oluşmasına neden olmaktadır. 
Sonuçlarından
hareketle, Türkiye’deki duruma bakacak olursak, aslında bu konunun sadece
izlenen yanlış ekonomi politikalarından kaynaklanmadığını, hukuki, toplumsal,
sosyal, siyasal alanlardaki yanlış düzenleme ve politikalardan da
kaynaklandığını söylemek hiç de yanlış olmayacaktır. 
Neredeyse her
gün karşılaştığımız işçi cinayetleri ya da uzuv kaybına ve sakatlanmalara yol
açan ağır yaralanmalar. 
Denetimsiz ya da
iş yeri güvenliğinin alınmadığı, alınmamasına göz yumulan ve yine katliam gibi
ölümlere yol açan iş yerlerinin, madenlerin, ocakların hâlâ aynı koşullarda
çalıştırılıyor olması. 
Her defasında
“kaza” ya da “kader” denilerek üzeri örtülen cinayetler, güvencesiz
çalıştırmaya mahkûm eden kiralık işçilik yasaları. 
Hangi kademede
ve hangi bilgiyle donatılmış olursa olsun, bir gece yarısı, KHK’larla sadece
“muhalif” diye işlerinden ihraç edilen yüz binlerce insan ve hâlâ KHK’ların,
Demokles’in kılıcı gibi âdeta, toplum üzerinde çok ciddi bir şeklide tehdit
oluşmaya devam ediyor olması. 
Mevsimlik Kürt tarım
işçilerinin uğradığı nefret ve linç girişimleri sonucu yaşanan ölümler ve ciddi
toplumsal kutuplaşma. 
Alınması gereken
önlemlere uyulmadığı ya da önlemler alınmadığı için yine ölümle sonuçlanan
fiziksel koşulların varlığı. 
Yabancı ve
göçmenlerin, sığınmacıların ucuz iş gücü olarak kullanılması konusunda hiçbir
düzenleme yapılmaması ya da yine göz yumulması. 
Öyle çok sorun
alanı var ki burada belki saymakla bitiremeyeceğimiz kadar çok fazla. Ama her
birisi, ayrı ayrı çeşitli toplumsal sorunlara da tekabül ediyor. 
Devlet bir
yandan sürekli tedbir aldığını söylüyor ama sonuçta emek her daim sömürülmeye,
işçiler güvencesiz çalışmaya, iş cinayetleri artmaya ve halk gittikçe
yoksullaşmaya devam ediyor. 
Bakın, sayısal
olması açısından son derece çarpıcıdır: Yüzde 13’le son kırk yılın en yüksek
işsizlik oranına 2016 yılının sonunda ulaşıldı ve bu orana kayıt dışı işsizlik
dâhil değildir ve gençler içerisindeki işsizlik bunun çok daha üzerindedir.
Gençler arasındaki işsizliğin yüzde 25’e ulaştığı bilinen veriler arasındadır.
Sayın
milletvekilleri, çok defa kâğıt üzerinde düzenlemeler yapıldı ama kayıt dışı
istihdamın önüne geçilemedi. Bir devlet kurumu olan TÜİK verilerine göre -her
sene düzenli olarak açıklanıyor- eldeki sonuçlara göre çalışan nüfusun üçte 1’i
yani yüzde 33’ü kayıt dışı istihdam edilmektedir, diğer bir deyişle kaçak
çalışıyor. Milyonlarca yurttaşın kaçak işçi olarak çalıştırılması, anayasal
haklarının ihlal edilmesi, İş Yasası’nın sağladığı haklarının ihlal edilmesi,
bütün sosyal güvencelerinin gasbedilmesi anlamına geliyor. Bu insanların hasta
olmaya hakları yok çünkü sosyal güvenceleri yok. Bu insanların haftalık ya da
yıllık izin kullanma hakları yok çünkü kâğıt üstünde böyle bir işçi yok. 
Sayın
milletvekilleri, çalışan nüfusun üçte 1’inin kayıt dışı istihdam edilmesi
“Önüne geçilemeyen bir sorun.” demekle açıklanamaz. Bu husus, ancak Hükûmetin
gizli ajandasında yazılı bir politika olmasıyla açıklanabilir. Her politikanın
yazılı olması yahut parti programında yer alması gerekmiyor. Hükûmetler eğer
var olan bir yanlışı görmezden geliyorlarsa, milyonlarca yurttaşın güvencesiz
bir şekilde çalıştırılmasına göz yumuyorlarsa ve hatta güvencesiz çalıştırmaya
yol açan yasal düzenlemeler yapıyorlarsa bu, açıkça bilinçli yürütülen bir
devlet politikası hâline gelmiş demektir. Bugün burada konuştuğumuz bu konudan
haberdar olmayan tek bir milletvekili dahi yoktur. 
Kayıt
dışı istihdamın hangi çalışma koşullarında, ne koşullarda yürütüldüğünü hepimiz
çok iyi biliyoruz. Bağı, bahçesi, tarlası olan sayın milletvekilleri ve kişiler
de gayet iyi biliyorlar ki yılın bu aylarında doğu ve güneydoğu kentlerinden
yoğun bir işçi akını başlar batı illerine doğru. Şimdi, soruyorum: Acaba
mevsimlik Kürt tarım işçilerinin asgari insani koşullarda sosyal güvenceyle çalıştırıldığını
kim iddia edebilir? Tarım işçiliği, kayıt dışı istihdam sorununun besleyici
ögesidir. Bu insanlar hangi hava koşulu altında olurlarsa olsunlar çadırlarda
yaşamak zorunda bırakılan, gündelik yevmiyeyle çalıştırılan Kürtlerdir. Peki,
tarım işçilerinin geldikleri iller ve çalıştıkları iller tesadüf müdür? Elbette
ki hayır. Yıllardır ifade edilen bölgesel eşitsizliğin en somut göstergesi
mevsimlik Kürt işçilerdir. Kürt tarım işçilerinin karşı karşıya kaldıkları tek
sorun elbette ki kayıt dışı çalıştırılmaları değildir ne yazık ki. Kamyonet
arkalarında ulaşım, derme çatma çadırlarda barınma, sağlıksız beslenme, temiz
suya ve tuvalete erişim gibi hijyen koşulları, günde on dört-on beş saate varan
çalışma koşulları, düşük günlük yevmiyeler, bahsi dahi edilmeyen iş güvenliği,
sağlık ve sosyal güvence eksikliği, çocuklarının eğitimden kopması, etnik
ayrımcılıkla karşılaşmak ve dışlanma, tarım işçilerinin en sık maruz kaldıkları
sorun alanlarıdır. Etnik ayrımcılıkla karşılaşma ayrı bir gündemin konusu olmakla
beraber, çok kısa olarak sadece şu hususlara değineceğim: Bu ülkede bir kentin
valisi, Kürt tarım işçilerinin boş vakitlerinde şehir merkezine inmesini
yasakladı. Neredeyse her gün bir şehirden Kürt işçilere ya da Suriyeli işçilere
yönelik saldırı haberleri geliyor. Sırf Kürt olduğu için ırkçı bir saldırıya
maruz kalıp diri diri yakılan Kürt işçi insanları birçoğunuz hatırlar. Hafta
başında Nallıhan’da Kürt işçilerine yine saldırı oldu. Daha dün akşam ise
Sakarya’nın Hendek ilçesinde Suriyeli bir işçiye saldırı oldu ve bu saldırılar
maalesef küçük çaplı olarak kalmıyor. Bu sonuçlar, son iki yıldır izlenen aşırı
güvenlikçi ve nefret söylemini körükleyen politikaların bir ürünüdür aslında.
“Kürtleri istemiyoruz.” diye bağıran yüzlerce insan, bu işçilerin kaldıkları
yerleri ateşe veriyorlar ve ölümle tehdit ediyorlar.
Sayın
Başkan, değerli milletvekilleri; mevsimlik işçilerden bahsetmişken çocuk
işçiliğine de kısaca değinmek istiyorum. Malumunuz, 12 Haziran Dünya Çocuk
İşçiliğiyle Mücadele Günü’ydü. Bugün Türkiye’de çocuk işçi sayısı 2 milyona
yaklaşmış durumdadır. DİSK’in araştırmasına göre, sayıları 2 milyona yaklaşan
çocuk işçilerin yüzde 80’i kayıt dışı olarak çalıştırılmaktadır. Hepimizin
bildiği bir sahnedir, okulların kapanmasına yakın son aylarda doğu ve
güneydoğudaki okullarda öğrenci kalmaz çünkü aileleriyle beraber batıya tarım
işçisi olarak göç etmek zorundadırlar ve yaşlarına bakılmaksızın hepsi, okul
parasını çıkarmak ya da aile bütçesine katkı sunmak için çalışmak durumunda
kalırlar.
Bilgi
Üniversitesinin araştırmasına göre de mevsimlik tarım işçilerinden 12 ve 18 yaş
arası çocukların yüzde 73’ü tarlada çalışıyor. Oysa İş Yasası çok açık bir
şekilde 15 olarak belirlemiştir bu yaşı. DİSK’in de bir raporu var ve şu
ifadelere yer veriyor: “Türkiye’de 14 yaşını doldurmuş ve zorunlu ilköğretim
çağını tamamlamış olan çocuklar bedensel, zihinsel, sosyal ve ahlaki
gelişmelerine ve eğitime devam edenlerin okullarına devam etmesine engel
olmayacak hafif işlerde çalıştırılabilmektedir.” deniyor. 
Değerli
milletvekilleri, çocuk işçiliğinin kayıt dışı istihdam yoluyla yaygınlaşmasının
önemli bir nedeni de ülkemizde geçici koruma statüsünde bulunan Suriyelilerin
çalışma koşullarının hâlâ mevzuata göre düzenlenmemiş olmasından kaynaklanıyor.
Zira şu anda, Türkiye’de yaşayan Suriyelilerin yüzde 45’inin 18 yaşının altında
olduğu ve bu çocukların yarıya yakınının da eğitim olanaklarından
yararlanmadığı için kayıt dışı sektörlerde çalıştıkları raporlara yansıyan bir
başka gerçekliktir. Ben bunun nedeninin ucuz iş gücü yaratma amacından
kaynaklandığını düşünüyorum çünkü ekonomik büyümenin, kontrolsüz bir şekilde ve
sermaye sahiplerinin lehinde olacak şekilde yürütülmesinin koşulu ucuz iş
gücüdür. Kayıt dışı istihdam edilen bir insanın da bu gayriinsani koşullara
itiraz etme şansının olmadığını hepimiz biliyoruz. Bugün, Suriyeli
sığınmacılar, emek sömürüsü ilişkilerinin en vahşi koşullarını yaşayan
kesimdir. Tıpkı 1960’larda Almanya’ya göç eden Türkiyelilerin maruz kaldığı
ırkçı muamelelere şu an Suriyeliler bizim ülkemizde maruz kalıyorlar. 
Sayın
Başkan, değerli milletvekilleri; kayıt dışı istihdamı ya da mevsimlik tarım
işçiliğini ülkenin siyasi gündeminden bağımsız düşünemeyiz. 1990’lı yıllarda
izlenen köy boşaltma politikaları sonucu Kürt halkının çok büyük bir kesimi
evsiz ve işsiz kalmıştır. Yerinden edilmeye maruz kalmadan önce kendi
topraklarını işleyebilen ve üretime fayda sağlayan bu kesim, o yıllardan beri
defalarca kez farklı dışlanma süreçlerine maruz kalmış…
(Mikrofon
otomatik cihaz tarafından kapatıldı) 
BEDİA ÖZGÖKÇE
ERTAN (Devamla) – Sayın Başkan, tamamlamak için…
BAŞKAN –
Açıyorum mikrofonunuzu, tamamlayınız. 
BEDİA ÖZGÖKÇE
ERTAN (Devamla) – Teşekkür ediyorum Sayın Başkan.
Evet, değerli
arkadaşlar, o günlerden bugünlere defalarca kez farklı dışlanma süreçlerine
maruz kalarak güvencesiz, eşit ve adil olmayan bir biçimde çalışma ve yaşama
koşullarına sahip olmaları hiç tesadüf değildir. Kayıt dışı istihdamın en büyük
grubunu oluşturan mevsimlik Kürt tarım işçilerinin defalarca ölümle burun
buruna gelmeleri, ırkçı saldırılara maruz kalmaları, varlıklarının sadece
trafik kazalarıyla ülke gündemine gelmesi sadece bir ekonomi politikasıyla
açıklanamayacak hâldedir. Bu alanın ne kadar Kürt sorununun çözümüyle de ilgili
olduğunun bir karşılığıdır. Kürt sorunu ile zorunlu göç arasındaki bağ
kurulmadıkça bizler ne mevsimlik işçiliğe çözüm bulabiliriz ne de Hükûmetin
kayıt dışı istihdamın önüne geçmesini bekleyebiliriz diyorum ve hepinizi
saygıyla selamlıyorum. (HDP sıralarından alkışlar)
BAŞKAN –
Teşekkür ederim Sayın Özgökçe Ertan. 
Önerinin
aleyhinde Halil Etyemez, Konya Milletvekili. 
Buyurunuz Sayın
Etyemez. (AK PARTİ sıralarından alkışlar)
HALİL ETYEMEZ
(Konya) – Sayın Başkan, saygıdeğer milletvekilleri; Cumhuriyet Halk Partisinin
vermiş olduğu grup önerisinin aleyhinde konuşmak üzere söz almış bulunmaktayım.
Hepinizi saygıyla selamlıyorum. 
AK PARTİ olarak
iktidara geldiğimiz günden beri, çalışma hayatında sosyal diyaloğu, emek ile
sermayenin birlikte çalışma barışını sağlayacak şekilde faaliyetlerini
yürütmelerini esas aldık. Hükûmetimiz, aynı zamanda, çalışanların da haklarını
ve çalışma şartlarını geliştirici çalışmalarına devam etti. On beş yıllık
iktidarı döneminde Hükûmetimiz, hem kalkınmayı, yatırımı önemsedi, öncelikli
hâle getirdi; aynı zamanda da sosyal devlet olmanın gereği, çalışma hayatının
bir parçası olan sosyal politikalar da elbette ki bu kalkınmanın vazgeçilmez
bir parçası ve önemli unsuru olduğundan dolayı, yapmış olduğu çalışmalarla
çalışma hayatında son derece önemli adımlar attı. 
Bugün, burada şimdi
Cumhuriyet Halk Partisinin vermiş olduğu öneri çerçevesinde -kayıt dışıyla
ilgili- kayıt dışıyla mücadelenin on beş yıl içerisinde ne derece yapıldığını
sizlerle paylaşmak istiyorum. Tabii, çalışma hayatında çok önemli, diğer
yaptıklarımızı birlikte paylaşarak bu mücadeleyi ifade etmek istiyorum. Çünkü
sosyal güvenlik kuruluşlarını, 3 ayrı sosyal güvenlik kurumunu tek çatı altında
toplayarak bütün milletimizin hizmetine sunduk. Sağlıkta erişimi
kolaylaştırdık, eşitliği sağladık. Sendikalar ve Toplu İş Sözleşmesi Kanunu’nu
yeniden düzenleyerek çalışma hayatına kazandırdık. Kamu Görevlileri Sendikaları
ve Toplu Sözleşme Yasası’yla toplu sözleşme hakkını vererek onların toplu
sözleşme masasında haklarını savunacağı bir ortam oluşturduk. Yine, müstakil bir
İş Sağlığı ve Güvenliği Yasası’nı çıkararak uluslararası ILO normlarına uygun,
çalışma hayatında iş sağlığı güvenliği ortamını sağlayacak bir yasa çıkardık.
Elbette ki çalışma hayatında iş sağlığı, güvenliği, çalışma şartları son derece
önemli. İstihdam önemli olduğu gibi, saygın işin de öneminin bilincinde olarak,
çalışma ortamlarının düzeltilmesi ve insan onuruna yakışacak bir çalışma
ortamının sağlanmasına da elbette ki esas aldık.
Yine, AK PARTİ
iktidarı döneminde, ilk 2002 yılında -hepimiz biliyoruz ki- 5,6 milyon olan
sigortalı sayısı 2016 itibarıyla yaklaşık 7,4 milyon artarak 13 milyona
çıkarılmıştır. Çalışma hayatı açısından genç nüfusa sahip olan Türkiye, her yıl
iş gücüne 750 bin gencini katmaktadır. Elbette, her yıl iş gücüne katılan bu
750 bin kişinin istihdamını sağlarken aynı zamanda, işsizlerin de işsizliğini
giderecek, istihdamını sağlayacak bir mücadele ortaya koyarak, birtakım
teşvikler uygulayarak bölgelere mahsus, bölgelerin kalkındırılmasıyla üretimin
artırılmasını, yatırımın artırılmasını teşvik edecek birtakım önlemler aldık. 
Bugün, bu, tek
çatı altına toplanmış Sosyal Güvenlik Kurumu 78 milyon vatandaşımızın sosyal
güvenlik kapsamında hizmetlerini yürütmektedir. 
Bugün itibarıyla
toplam iş gücümüz 31 milyon, istihdam edilen 27 milyon 489 bin iş gücümüz var.
Kadın istihdamı yüzde 28 oranlarına çıkmış durumda, yüzde 11’lerden alınarak.
Bugün emekli sayımız 11 milyon civarında ve aktif sigortalı sayısı ise 2005’te
12 milyon iken 2016’da 22 milyonu bulmuştur. Kayıt dışı çalışan oranı ise -ki
bu önerinin konusu- yüzde 52’lerden bugün itibarıyla yüzde 32’lere kadar
düşürülmüştür. Bu, elbette ki bir mücadelenin sonucu. Bizim çalışma alanımızın,
çalışma hayatımızın en önemli sorunlarından bir tanesi elbette ki kayıt dışı
sorunudur. Bu sorunla ilgili, AK PARTİ geldiği günden beri ciddi mücadeleler
ortaya koymaktadır ki en önemlisi, mücadelelerinin başında, kayıt dışını
önlemek için kayıtlı istihdamı teşvik edici birtakım vergi indirimleri ve aynı
zamanda sigorta destekleriyle bu mücadeleyi sürdürmektedir. 
Yine -merkezî
sistemle kontrol edilerek- bakanlık bünyesinde Kayıt Dışı İstihdam Daire
Başkanlığı oluşturuldu. Aynı zamanda, illerde kayıt dışıyla mücadele servisleri
oluşturuldu, kurumlar arası bilgi ve veri paylaşımı süreciyle çapraz denetim yapılması
sağlandı, denetim sisteminin etkinleştirilmesi ve risk odaklı denetim modeline
geçiş uygulaması yapıldı. 1.500 sigorta müfettişiyle bu kayıt dışı denetimleri
gerçekleştirilmektedir. 
Banka kanalıyla
maaşların yatırılması zorunlu hâle getirildi. 10 işçi çalıştırma zorunluluğu
varken şimdi 5 işçi çalıştıran iş yerinin maşları banka kanalıyla yatırması
zorunluluğunu sağladık.
Kamu
kurumlarıyla, sivil toplum örgütleriyle, üniversitelerle, medya organlarıyla iş
birliği içerisinde sürekli eğitim faaliyetleri, bilgilendirme faaliyetleri
yürütülmektedir. Bu şekilde toplumun bilinçlendirilmesi… Takdir edersiniz ki
yasaların zorlamasıyla bunu sağlama, her zaman istediğiniz oranda
gerçekleştirme imkânınız yoktur. Bunu bilinçli, sorumluluk sahibi insanlarımızın…
Hem işverende hem çalışanda bu bilinci oluşturarak bu kayıt dışıyla mücadelede
katkı sunmasını sağlamamız gerekiyor; aksi takdirde, bu mücadelede başarı elde
etme imkânımız yoktur. Geçmişte, hatırlayın, bugün 78 milyon sigortalı
insanımız Sosyal Güvenlik Kurumundan yararlanırken AK PARTİ iktidara gelmeden
önceki döneme bakarsanız yüzde 50’leri bulmayan sosyal güvenlik kapsamı, bugün
tamamını kapsamış durumda. Ne diyordu çalışanlar? “Benim yevmiyemi 3-5 kuruş
fazla ver, sigortamı yapma.” İşverenin de işine geliyordu ama artık bütün
çalışanlarımız sigortanın ve sosyal güvencenin ne demek olduğu bilincine
eriştikçe bu kayıt dışına karşı hem bireysel haklarını koruma adına
mücadelesini vermekte hem de işveren veya ekonomiyi yönetenler ve gerçekten
sorumluluk sahibi, sosyal sorumluluk sahibi işverenlerimiz, kayıt altına
alınmış çalışma hayatının hem kendisine hem çalışana hem de ekonomiye ve ülke
ekonomisine katkı sağlayacağının bilincinde olan işverenlerimiz kayıt dışıyla
mücadele ederek kayıtsız çalıştırma yöntemlerini tercih etmemektedir. O nedenle
burada bizim üzerimize düşen en önemli görevin, aslında, hem eğitim süreci
içerisinde bireylerimizi, insanlarımızı bilinçlendirmek hem de mevcut iş hayatı
içerisinde bulunan hem çalışanlara hem de işverenlere bu bilinci kazandırmaktan
geçtiğini düşünüyorum. Yoksa, aksi takdirde, kanunlarla veyahut da denetim
mekanizmasını sağlayarak bütün iş yerlerini aynı anda denetleme imkânınız
olmadığından dolayı elbette ki başarıyı zorlaştırmaktadır. O nedenle bu bilinci
sağlayıcı ciddi bir şekilde eğitim faaliyetleri Çalışma Bakanlığımız
tarafından, aynı zamanda, yine diğer kurumlarımız tarafından da, sivil toplum
örgütlerimiz tarafından, sendikalar tarafından bu bilinçlendirme çalışmaları
elbette ki yapılıyor. 
Yine, Çalışma Bakanlığı,
Alo 170 hattını uygulamaya koyarak işverenlerimizin de, çalışanlarımızın da
veyahut da kayıt dışı çalıştırılanlarla ilgili mücadelede de bu Alo 170
hattıyla denetim sistemini harekete geçirerek çalışma hayatını denetlemektedir.
Biraz önce
burada ifade edildi, Türkiye artık hedef ülke konumunda yani yurt dışından,
dışarıdan ülkemize çalışmak için gelen insan sayısı arttı. Sadece Suriyelilerin
çalışma hayatına girmesiyle ilgili bir şey değil bu. Bu, son on beş yıl
içerisinde, daha önce Çalışma Bakanlığına 10 bin civarında yabancı işçi
başvururken bugün 80 bin, 100 bin civarında bir çalışma iznine başvuran yabancı
işçilerin olduğunu görüyoruz. Geçmişte geçiş ülkesi olan Türkiye bugün artık
çalışma açısından hedef ülke konumuna gelmiş durumda. 
(Mikrofon
otomatik cihaz tarafından kapatıldı) 
HALİL ETYEMEZ
(Devamla) - O nedenle de bugün iş gücü piyasasıyla ilgili bir genel müdürlük
oluşturulmuş durumda ve bununla ilgili de kayıt altına alınacak çalışmalar
yürütülüyor. 
Ben tekrar
hepinizi saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederim Sayın Etyemez.
Sayın Kuşoğlu,
İç Tüzük madde 60’a göre söz talebiniz var sanıyorum, mikrofonunuzu açıyorum.
VI.- AÇIKLAMALAR (Devam)
22.- Ankara Milletvekili Bülent Kuşoğlu’nun, Konya Milletvekili Halil
Etyemez’in CHP grup önerisi üzerinde yaptığı konuşmasındaki bazı ifadelerine
ilişkin açıklaması
BÜLENT KUŞOĞLU
(Ankara) – Çok teşekkür ederim Sayın Başkanım.
Sayın vekilim
güzel bilgiler verdi, kendisi de Çalışma Bakanlığında Bakan Yardımcılığı yapmış
olması hasebiyle bilgilendik. Ancak bunların bazılarıyla ilgili, düzeltme de
demeyim ama doğrulama yapmak isterim. Özellikle çalışma alanı, iktidarın, bana
göre en başarısız olduğu alanlardan bir tanesi, dış politika gibi. 
Sayın konuşmacı
“Kayıt dışı istihdam oranını yüzde 50’lerden yüzde 32’ye düşürdük.” dedi. Ancak
şöyle: Üç şekilde kayıt dışı istihdamda kaçakçılık söz konusu olabiliyor. Ya
tümüyle kayıt dışı gösterilmek suretiyle veya gün sayısı eksik gösterilmek
suretiyle yani bir ay çalıştırıp da on beş gün gösterilmek suretiyle, tam gün
çalıştırılıp yarım gün gösterilmek...
(Mikrofon
otomatik cihaz tarafından kapatıldı) 
BAŞKAN –
Teşekkür ederim Sayın Kuşoğlu.
X.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Bursa Milletvekili Erkan Aydın ve arkadaşları
tarafından, sigortasız, kayıt dışı çalışan yurttaşların kayıt altına alınma
yöntemlerinin araştırılması amacıyla 16/6/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 16 Haziran 2017 Cuma günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Öneriyi
oylarınıza sunuyorum...
III.- YOKLAMA
(CHP
sıralarından bir grup milletvekili ayağa kalktı)
ÖZGÜR ÖZEL
(Manisa) – Yoklama talebimiz var.
BAŞKAN – Bir
yoklama talebi vardır, yoklama işlemini gerçekleştireceğim.
Sayın Özel,
Sayın Basmacı, Sayın Aydın, Sayın Tarhan, Sayın Gürer, Sayın Bektaşoğlu, Sayın
Engin, Sayın Kaplan Hürriyet, Sayın İrgil, Sayın Akyıldız, Sayın Arslan, Sayın
Gökdağ, Sayın Çamak, Sayın Özdemir, Sayın Tuncer, Sayın Gündoğdu, Sayın Köksal,
Sayın Erkek, Sayın Yüksel, Sayın Kuşoğlu.
Yoklama için iki
dakika süre veriyorum. 
(Elektronik
cihazla yoklama yapıldı)
BAŞKAN –
Toplantı yeter sayısı yoktur.
Birleşime
17.30’a kadar ara veriyorum.
Kapanma Saati: 17.19
DÖRDÜNCÜ OTURUM
Açılma Saati: 17.30
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay)
-----0-----
BAŞKAN – Sayın
milletvekilleri, Türkiye Büyük Millet Meclisinin 108’inci Birleşiminin Dördüncü
Oturumunu açıyorum.
III.- YOKLAMA
BAŞKAN –
Cumhuriyet Halk Partisi grup önerisinin oylamasından önce istem üzerine yapılan
yoklamada toplantı yeter sayısı bulunamamıştı. 
Şimdi yoklama
işlemini tekrarlayacağım. 
Yoklama için iki
dakika süre veriyorum. 
(Elektronik
cihazla yoklama yapıldı) 
BAŞKAN – Yapılan
ikinci yoklamada da toplantı yetersayısı bulunamadığından, alınan karar
gereğince kanun tasarı ve teklifleri ile komisyonlardan gelen diğer işleri
sırasıyla görüşmek için 17 Haziran 2017 Cumartesi günü saat 14.00’te toplanmak
üzere birleşimi kapatıyorum.
İyi akşamlar,
hayırlı iftarlar diliyorum. 
Kapanma Saati: 17.36




(x) Bu düzeltmeye ilişkin ifade 15/6/2017
tarihli 107’nci Birleşim Tutanağı’nın 162’nci sayfasında yer almaktadır.


(X) (10/571) esas numaralı Meclis
Araştırması Önergesi’nin tam metni tutanağa eklidir.


(x) (10/572) esas numaralı Meclis
Araştırması Önergesi’nin tam metni tutanağa eklidir.




