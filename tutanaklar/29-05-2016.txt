






TBMM Tutanak Müdürlüðü






 
 TÜRKİYE BÜYÜK MİLLET MECLİSİ
 TUTANAK DERGİSİ

 94’üncü
Birleşim
 29
Mayıs 2016 Pazar

(TBMM Tutanak Hizmetleri Başkanlığı tarafından hazırlanan bu Tutanak
Dergisi’nde yer alan ve kâtip üyeler tarafından okunmuş bulunan her tür belge
ile konuşmacılar tarafından ifade edilmiş ve tırnak içinde belirtilmiş alıntı
sözler aslına uygun olarak yazılmıştır.)

 İÇİNDEKİLER



I.-
GEÇEN TUTANAK ÖZETİ
II.-
GELEN KÂĞITLAR
III.-
YOKLAMA
IV.-
OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail Kahraman’ın, İstanbul’un fethinin
563’üncü yıl dönümüne ilişkin konuşması 
V.-
AÇIKLAMALAR
1.-
Ankara Milletvekili Levent Gök’ün, İstanbul’un fethinin 563’üncü ve Gezi
olaylarının 3’üncü yıl dönümüne ilişkin açıklaması
2.-
Diyarbakır Milletvekili İdris Baluken’in, Konya’dan Rize’ye gitmekte olan bir
yolcu otobüsünün Yozgat-Çorum arasında devrilmesi sonucu yaşamını yitirenlere
Allah’tan rahmet, yaralılara acil şifalar dilediğine, Zonguldak’ta bir maden
ocağında 20’ye yakın işçinin açlık grevinin 11’inci günü dolmasına rağmen
yetkililerin duyarsızlıklarının devam ettiğine ve gözaltında bulunan Demokratik
Bölgeler Partisi Şırnak yöneticisi Hurşit Külter’den herhangi bir haber
alınamadığına ilişkin açıklaması
3.-
İzmir Milletvekili Oktay Vural’ın, İstanbul’un fethinin 563’üncü yıl dönümüne
ilişkin açıklaması
4.-
Amasya Milletvekili Mehmet Naci Bostancı’nın, İstanbul’un fethinin 563’üncü yıl
dönümüne ve Gezi olaylarının, seçim sandığında alt edilemeyen iktidarlara karşı
muhalif enerjiyi çeşitli vesilelerle toparlayıp sokaklarda kaos çıkartarak
demokratik iktidarları zor durumda bırakma girişimlerinin küresel örneklerinden
biri olduğuna ilişkin açıklaması

VI.- GÜVEN OYLAMASI
1.- Başbakan Binali Yıldırım tarafından kurulan
Bakanlar Kurulu hakkında güven oylaması

VII.- TEBRİK, TEMENNİ VE
TEŞEKKÜRLER
1.- Başbakan Binali Yıldırım’ın, Bakanlar Kurulunun
güvenoyu alması dolayısıyla teşekkür konuşması

VIII.-
OYLAMALAR
1.-
Başbakan Binali Yıldırım tarafından kurulan
Bakanlar Kurulu hakkında güven oylaması
29 Mayıs 2016 Pazar
BİRİNCİ OTURUM
Açılma Saati: 11.00
BAŞKAN: İsmail KAHRAMAN
KÂTİP ÜYELER: Ali Haydar
HAKVERDİ (Ankara), Fehmi KÜPÇÜ (Bolu)
-----0-----
BAŞKAN – Türkiye Büyük Millet Meclisinin 94'üncü
Birleşimini açıyorum.
III.- YOKLAMA
BAŞKAN - Elektronik cihazla yoklama yapacağız.
Yoklama için beş dakika süre verilecektir.
Sayın milletvekillerinin oy düğmelerine basarak
salonda bulunduklarını bildirmelerini, bu süre içerisinde elektronik sisteme
giremeyen milletvekillerinin salonda hazır bulunan teknik personelden yardım istemelerini,
buna rağmen sisteme giremeyen üyelerin ise yoklama pusulalarını görevli
personel aracılığıyla beş dakikalık süre içerisinde Başkanlığa ulaştırmalarını ve
salondan ayrılmamalarını rica ediyorum.
Yoklama işlemini başlatıyorum.
(Elektronik cihazla yoklama yapıldı)
BAŞKAN – Sayın
milletvekilleri, toplantı yeter sayısı vardır, görüşmelere başlıyoruz.
IV.- OTURUM BAŞKANLARININ KONUŞMALARI
1.-
Oturum Başkanı TBMM Başkanı İsmail
Kahraman’ın, İstanbul’un fethinin 563’üncü yıl dönümüne ilişkin konuşması 
BAŞKAN - Sayın
milletvekilleri, bugün, İstanbul’un fethinin 563’üncü yıl dönümüdür. Çağ açıp
çağ kapayan ecdadımızı, başta 21 yaşında fethi gerçekleştiren büyük komutan,
atamız Fatih Sultan Mehmet Han olmak üzere, bütün fetih şehitlerimizi rahmetle
ve minnetle anıyoruz. Şanlı fethin ardından İstanbul, adalet, hoşgörü ve
barışın merkezi hâline gelmiştir. Bugün de her renkten, ırktan, dilden ve
dinden insanı barındıran aziz İstanbul, barışın ve hoşgörünün merkezi olmaya
devam etmektedir. Peygamberimiz’in fetih hadisişerifindeki müjdeye eren,
geçmişi destanlarla ve kahramanlıklarla dolu milletimizin, birlik, beraberlik
ve tarih şuuruyla nice yüzyıllara kavuşmasını niyaz ediyorum. 
Talep eden grup başkan
vekilleri olursa kendilerine yerlerinden iki dakikalık söz vereceğim. 
Söz isteyen, Cumhuriyet Halk
Partisi Grubu adına Levent Gök Bey.
Levent Bey, buyurun efendim.
V.- AÇIKLAMALAR
1.- Ankara Milletvekili Levent Gök’ün, İstanbul’un
fethinin 563’üncü ve Gezi olaylarının 3’üncü yıl dönümüne ilişkin açıklaması
LEVENT GÖK (Ankara) –
İstanbul’un fethi, bir dönemi kapatıp çağ açan önemli bir hadisedir. İstanbul,
bütün dünyanın şehirleri arasında gerek nüfusu gerek tarihi gerekse tabiat
güzellikleriyle dünyanın incisi olan bir kentimizdir. 
İstanbul başka özellikleriyle
de bilinir; özellikle bundan üç yıl önce, tabiatı korumak için binlerce insanın
hem İstanbul’da hem de İstanbul halkının öncülüğünde tüm Türkiye’de ağaçlara
sahip çıktığı bir kenttir. Ağaçlara sahip çıkarken, tabiatı korurken,
demokrasiyi, hoşgörüyü unutan ve çevre hakkı, ağaç hakkı adına toplanan
binlerce insanın üzerine acımasızca TOMA’larla biber gazlarıyla saldıran bu
iktidarı Türkiye halkı unutmadı. 
Gezi olayları, İstanbul’un
öncülüğünde despotizmin ve çevre
hakkının korunması önünde önemli bir direniştir. 3’üncü yılını doldurduğumuz Gezi
olaylarında birçok insanımız masum yere hayatını kaybetti, onlarcası gözünden,
uzuvlarından oldu ve 10 bini aşkın insanımız yaralandı. Biz İstanbul’da olan
Gezi olaylarını da bu yüzden unutmuyoruz Sayın Başkan. Gezi olaylarında çevre
hakkını savunan ve despotizme karşı dik duran bütün Türkiye halkına selam
olsun. (CHP sıralarından alkışlar) 
BAŞKAN – Teşekkür ediyorum. 
Halkların Demokratik Partisi
adına Sayın İdris Baluken. 
Buyurun Beyefendi. 
2.- Diyarbakır Milletvekili İdris Baluken’in,
Konya’dan Rize’ye gitmekte olan bir yolcu otobüsünün Yozgat-Çorum arasında
devrilmesi sonucu yaşamını yitirenlere Allah’tan rahmet, yaralılara acil
şifalar dilediğine, Zonguldak’ta bir maden ocağında 20’ye yakın işçinin açlık
grevinin 11’inci günü dolmasına rağmen yetkililerin duyarsızlıklarının devam
ettiğine ve gözaltında bulunan Demokratik Bölgeler Partisi Şırnak yöneticisi
Hurşit Külter’den herhangi bir haber alınamadığına ilişkin açıklaması
İDRİS BALUKEN (Diyarbakır) – Teşekkür ediyorum. 
Sayın Başkan, değerli milletvekilleri; bugün
aldığımız üzücü bir haberi Genel Kurulla ve Türkiye kamuoyuyla paylaşarak
başlamak istiyorum. Konya’dan Rize’ye gitmekte olan bir yolcu otobüsünün
Yozgat-Çorum arasında devrilmesi sonucu 3 yurttaşımızın yaşamını yitirdiğini, 5
yurttaşımızın ağır yaralandığını ve 30’un üzerinde yurttaşımızın da yaralanarak
hastaneye kaldırıldığını üzüntüyle öğrenmiş bulunmaktayız. Yaşamını yitiren
yurttaşlarımıza Allah’tan rahmet, yaralılara acil şifalar, bütün halkımıza da
başsağlığı dilemek istiyoruz. 
Diğer taraftan, Zonguldak’ta bir maden ocağında
açlık grevinde bulunan 20’ye yakın işçinin açlık grevi 11’inci gününü doldurdu.
Hükûmet ve devlet yetkilileri hâlâ bu maden ocağıyla ilgili, maden işçilerinin
sorunlarıyla ilgili duyarsızlıklarını devam ettiriyorlar. Orada taleplerini
dile getiren halka karşı, polis gözetiminde acımasız saldırılar yapılıyor. Bu
saldırıları kabul edilemez bulduğumuzu, madencilerin yanında olduğumuzu ve
madenci emekçilerin sorunlarının bir an önce giderilmesi gerektiğini ifade
etmek istiyoruz. 
Sayın Başkan, yirmi dört saati aşkın bir süredir
Şırnak Demokratik Bölgeler Partisi Yöneticimiz Hurşit Külter gözaltına
alınmasına rağmen, hâlâ kendisinden bir haber almış değiliz. İçişleri Bakanlığı
yetkilileriyle yaptığımız bütün görüşmelere rağmen, Adalet Bakanlığı
yetkililerine ulaşmak için ortaya koyduğumuz bütün çabalara rağmen, polis
adreslerinden gözaltına alındığı ifade edilen Hurşit Külter’den dünden beri
hâlâ herhangi bir haber alamadık. 
Bütün Kabine üyeleri, İçişleri Bakanı ve Başbakan da
burada. 
(Mikrofon otomatik cihaz tarafından kapatıldı) 
BAŞKAN – Bir dakika daha ekliyoruz efendim. 
Buyurun. 
İDRİS BALUKEN (Diyarbakır) – Sayın Başbakanın da
burada olduğu bir saatte tekrar ifade ediyorum: Yirmi dört saati aşkın bir
süredir gözaltına alındığını bildiğimiz Hurşit Külter nerede? Hurşit Külter’den
hâlâ herhangi bir haber almış değiliz. Halkların Demokratik Partisi olarak
bugünden itibaren konuyu Birleşmiş Milletler, Avrupa Parlamentosu, Uluslararası
Af Örgütü, İşkenceyi Önleme Komitesi başta olmak üzere bütün uluslararası
kurumlara da taşıyacağız. Ailesi, Hurşit Külter’in gözaltında kaybedildiğinden
ve can güvenliğinin olmadığından derin endişe duyuyor. O nedenle, bütün Kabine
üyeleri buradayken özellikle Sayın Başbakanın talimat vermesini ve Hurşit
Külter’le ilgili hızla grubumuza bir bilgilendirme yapılmasını özellikle
belirtiyorum. 
Hepinizi selamlıyorum. Sağ olun. 
BAŞKAN – Teşekkür ediyorum. 
Milliyetçi Hareket Partisi Grup Başkan Vekili Oktay
Vural. 
Buyurun Oktay Bey.
3.- İzmir Milletvekili Oktay Vural’ın, İstanbul’un
fethinin 563’üncü yıl dönümüne ilişkin açıklaması
OKTAY VURAL (İzmir) – Teşekkür ederim Sayın Başkan. 
Kadim Türk şehri, aziz İstanbul’un fethinin 563’üncü
yıl dönümü münasebetiyle Peygamber Efendimiz’in duasına mazhar olmuş Fatih
Sultan Mehmet Han Hazretleri ile tüm komutanlarını ve Türk ordusunu rahmet ve
minnetle anıyoruz. Bu vesileyle, 6 Ekim 1923’te Gazi Mustafa Kemal Atatürk ve
Şükrü Naili Paşa komutasındaki ordumuza ve bu işgalden, İstanbul’u işgalden
kurtaran bütün komutanlarımıza da şükran ve minnetlerimizi arz ediyoruz. Bu
vesileyle, bu coğrafyamızı vatanlaştıran aziz şehitlerimiz ve gazilerimizi
rahmet ve minnetle anıyoruz.
Teşekkür ederim.
BAŞKAN – Teşekkür ediyorum efendim.
Adalet ve Kalkınma Partisi Grup Başkan Vekili Naci
Bostancı.
Buyurun Naci Bey.
4.- Amasya Milletvekili Mehmet Naci Bostancı’nın,
İstanbul’un fethinin 563’üncü yıl dönümüne ve Gezi olaylarının, seçim
sandığında alt edilemeyen iktidarlara karşı muhalif enerjiyi çeşitli
vesilelerle toparlayıp sokaklarda kaos çıkartarak demokratik iktidarları zor
durumda bırakma girişimlerinin küresel örneklerinden biri olduğuna ilişkin
açıklaması
MEHMET NACİ BOSTANCI (Amasya) – Sayın Başkan,
teşekkür ediyorum. 
İstanbul’un fethinin 563’üncü yılındayız. Törenlerle
kutlanacak. İstanbul milattan sonra 3’üncü yüzyılda kuruldu. Bin yüz yıl
Bizans’a başkentlik yaptı, İpek Yolu üzerinde önemli bir merkezdi. Osmanlı
İmparatorluğu kurulmaya başladığında hem onun tarihsel dönüşümü hem de dünya
tarihinin dönüşümü bakımından son derece sembol önemde bir fetih olarak tarihe
geçti. 
Bizim için İstanbul’un fethi sadece geçmişte kalmış
bir olay değil. Esasen, tarih şuuru dediğimiz hadise geçmişte yaşananların
gelecekte de topluma cesaret vermesi, cüret vermesi; bir zamanlar
yapılabilenlerin yeni kuşaklar tarafından yapılabileceğine işaret eden bir
anlam taşır. Kastımız yeni toprakların fethi değildir; hakkaniyet ve adalet
dolu bir dünya için ortaya irade ve cesaret koymaktır. Bugün, Türkiye bunu da
yapıyor, bunu yaparken hiç şüphesiz geçmişteki ihtişamlı tarihinden de ilham
alıyor. Büyük milletler böyledir. Türkiye Cumhuriyeti, burada yaşayan insanlar,
Türk milleti de büyük bir millettir. Geleceğe ilişkin de böyle bir iddiası
vardır. Bu iddiasının en önemli karinesi de tarihtir. 
Diğer taraftan, Gezi olayına ilişkin
değerlendirmeler yapıldı. Gezi olayı, modern dünyada demokratik iktidarlara
karşı protest hareketler ile toplum mühendisliğinin birleştiği örnek olaylardan
biridir. Sahada, seçim sandığında alt edilemeyen iktidarlara karşı muhalif
enerjiyi çeşitli vesilelerle toparlayıp sokaklarda kaos çıkartarak demokratik
iktidarları zor durumda bırakma girişimlerinin çeşitli küresel örneklerinden
biri olarak yaşanmıştır. Meselenin ağaç olmadığını bizzat Gezi’ye katılanlar
söylüyor.
(Mikrofon otomatik cihaz tarafından kapatıldı)
BAŞKAN – Bir dakika ekliyorum efendim.
Buyurun Sayın Bostancı.
MEHMET NACİ BOSTANCI (Amasya) – Eğer, gerçekten de
iddia ağaç ve çevre meselesi olsa idi on dört yıllık iktidarı boyunca 3 milyar
ağaç dikmiş olan, Türkiye'nin ormanlarını büyüten bu iktidara karşı Gezi’de
toplananların teşekkür mitingi yapması gerekirdi. Bu işin ağaçla ilgisinin
olmadığı çok açık. Bu tür girişimler yeni de değildir, nevzuhur bir hadise de
değildir; 17-25 Aralık, geçmişteki darbe girişimlerinin zincirinin bir
parçasıdır. Birileri böyle maceraperest işlere girebilir ama demokratik, meşru
zeminlerde siyaset yapanların sokağa ilgi göstermesi -“sokak” derken olağan
demokratik protestoları kastetmiyorum- doğrudan iktidara yönelik suikast
anlamını taşıyan, tahrik amaçlı olaylara ilgi göstermesi hiçbir biçimde kabul
edilemez. Parlamento ne için var? Her kim bu iktidara karşı ne söyleyecekse
burada söyler, halktan yetkisini alır. Yegâne meşruiyet kaynağı halktır, bunu
unutmamak gerekir. 
Saygılarımla. (AK PARTİ sıralarından alkışlar)
BAŞKAN – Teşekkür ediyorum.
LEVENT GÖK (Ankara) - Sayın Başkan…
BAŞKAN – Levent Bey, bir beklentiniz mi var?
LEVENT GÖK (Ankara) – Evet efendim.
Tutanaklara geçmesi açısından ifade etmek istiyorum.
BAŞKAN – Kanaatlerini izhar ettiler.
BÜLENT TURAN (Çanakkale) – Herkes kanaatini aktardı
Sayın Başkan.
BAŞKAN – Zatıalinize veya grubunuza bir şey demiş
değiller. 
LEVENT GÖK (Ankara) – AKP grup başkan vekilinin ifade
ettiği değerlendirmeler kendi değerlendirmeleri olup bütün Türkiye'nin
değerlendirmelerinin dışındadır. 
BÜLENT TURAN (Çanakkale) – Yapma ya!
LEVENT GÖK (Ankara) – Kaldı ki Gezi olaylarında
polisin orantısız güç kullandığı, iktidarın haksız uygulamalarda bulunduğu,
bizzat bu iktidar tarafından belirlenen kamu denetçisi raporu ve İnsan Hakları
Kurumu raporlarına dahi girmiştir. Devletin raporlarına dahi girmiş olan bu
orantısız güç kullanımından 8 yurttaşımız hayatını kaybetmiştir; onlarcasının
gözü, başka uzuvları yok olmuştur, 10 bini aşkın kişi de yaralanmıştır. Bunları,
kendi halkına karşı TOMA’larla, basınçlı sularla, biber gazlarıyla saldıran bir
iktidarın bu şekilde savunmasının Mecliste yapılması da çok haksızdır. 
Bilinmelidir ki önümüzdeki hafta Cumhuriyet Halk
Partisi Grubu olarak bu Mecliste Gezi olaylarının bütün yönleriyle
tartışılacağının bilinmesini istiyoruz. (CHP sıralarından alkışlar) 
BÜLENT TURAN (Çanakkale) – Ne konuşacağımıza onlar
mı karar veriyor Sayın Başkan.
BAŞKAN – Teşekkür ediyorum.
MEHMET NACİ BOSTANCI (Amasya) – Sayın Başkan…
BAŞKAN – Naci Bey, buyurun Beyefendi.
MEHMET NACİ BOSTANCI (Amasya) – Ben de kayıtlara
geçsin diye ifade ediyorum.
Benim yaptığım değerlendirme elbette AK PARTİ
Grubuna ilişkin bir değerlendirme. Sayın Levent Bey’in yaptığı değerlendirme de
CHP Grubuna ilişkin bir değerlendirme. Sonuçta toplam değerlendirmeyi de millet
yapar, Parlamento da bunun bir göstergesidir.
Saygılarımla. (AK PARTİ sıralarından alkışlar) 
BAŞKAN – Teşekkür ederim.
İDRİS BALUKEN (Diyarbakır) – Sayın Başkan…
BAŞKAN - İdris Bey, evet Beyefendi…
İDRİS BALUKEN (Diyarbakır) – AKP Grup Başkan Vekili
Sayın Bostancı’nın Gezi direnişiyle ilgili ortaya koymuş olduğu çerçeveyi kabul
etmek mümkün değildir. Gezi’de tabii ki mesele birkaç ağaç meselesi değildir; bir
bütün olarak kentteki bütün ekolojik talana karşı halkın göstermiş olduğu
duyarlılıktır. Gezi direnişi daha fazla demokrasi, yerinden yönetim anlayışının
hayata geçmesi, halkın yerelde karar alma süreçlerine katılması ve özgürlüklerin
genişletilmesini de içeren bir bütün olarak Türkiye’nin yaşadığı bütün sorunlara
aslında dikkat çeken son derece önemli bir halk uyarısıdır. Ancak halkın ortaya
koyduğu bu demokratik duruşa rağmen Gezi Parkı’na saldırmak suretiyle, oradaki
çadırları yakmak suretiyle, oradaki gençleri yaralamak suretiyle orada
olayların müsebbibi olan AKP Hükûmetinin kendisi ve talimatlandırdığı güvenlik
güçleridir. Dolayısıyla, hem suçlu hem güçlü pozisyonunda. Şimdi çıkıp tekrar
Gezi’deki insanları, demokratik talepleri mahkûm etmeyi kabul etmediğimizi
ifade etmek istiyorum. 
Başta Berkin Elvan, Ethem Sarısülük, Ali İsmail
Korkmaz olmak üzere yaşamını yitiren bütün Gezi şehitlerini buradan rahmetle,
saygıyla anıyorum. Bütün yaralıları da buradan bir kez daha acil şifalar
dileğimle bütün Halkların Demokratik Partisi adına saygıyla anmak istiyorum. 
Teşekkür ederim. 
BAŞKAN – Görüşleriniz zabıtlara geçti. 
LEVENT GÖK (Ankara) – Bir cümle Sayın Başkan, sadece
bir cümle…
BAŞKAN – Buyurun Sayın Gök. 
LEVENT GÖK (Ankara) – Sayın Başkan, Sayın Naci
Bostancı elbette AKP Grubunun değerlendirmelerini ifade etti. Ama, ben, Gezi’yi
bir kaos çıkarmak ya da Hükûmeti değiştirmek gibi bir olayla ilintilendirmek
isterken kendisinin, 4 Mayısta AKP Grubu içerisinde bizzat saray darbesiyle bir
hükûmetin nasıl devrildiğini de anlatmasını isterdim. 
Saygılarımla. (CHP sıralarından alkışlar) 
MUSTAFA ELİTAŞ (Kayseri) – 7 Mayıs 2010’u unutma, 7
Mayıs 2010’u unutma. 
BAŞKAN – Efendim, görüşlerinizi serdettiniz ve
tutanaklara geçti. 
Şimdi, gündeme geçiyoruz.
VI.- GÜVEN OYLAMASI
1.-
Başbakan Binali Yıldırım tarafından
kurulan Bakanlar Kurulu hakkında güven oylaması
BAŞKAN – Gündemin “Özel Gündemde Yer Alacak İşler”
kısmında bulunan, Başbakan Sayın Binali Yıldırım Bey tarafından kurulan
Bakanlar Kurulu hakkında Anayasa’nın 110 ve İç Tüzük’ün 124’üncü maddeleri
gereğince güven oylaması yapılacaktır. 
Güven oylamasının açık oy şeklinde yapılması İç
Tüzük’ün 124’üncü maddesi gereğidir. İç Tüzük’ün 139’uncu maddesine göre de
açık oylama şekline Genel Kurul karar vermektedir. 
Açık oylamanın elektronik oylama cihazıyla
yapılmasını oylarınıza sunuyorum: Kabul edenler… Kabul etmeyenler… Kabul
edilmiştir. 
Alınan karar gereğince, açık oylama elektronik
cihazla yapılacaktır. 
Oylama için beş dakika süre vereceğim. 
Bu süre içerisinde sisteme giremeyen üyelerin Genel
Kurulda bulunan teknik personelden yardım istemelerini, buna rağmen sisteme
giremeyen üyelerin oy pusulalarını oylama için öngörülen beş dakikalık süre
içinde Başkanlığa ulaştırmalarını rica ediyorum. Ayrıca, vekâleten oy
kullanacak sayın bakanlar varsa hangi bakana vekâleten oy kullandığını, oyunun
rengini ve kendisinin ad ve soyadı ile imzasını taşıyan oy pusulasını yine
oylama için öngörülen beş dakikalık süre içerisinde Başkanlığa ulaştırmalarını rica
ediyorum. 
Şimdi, açık oylama işlemini başlatıyorum. 
(Elektronik cihazla oylamaya yapıldı) 
BAŞKAN – Sayın milletvekilleri, oy kullanma için
tayin olunan süre sona ermiştir.
Elektronik oylama cihazından alınan sonuca göre oy
pusulalarının karşılaştırma yapılarak ilave edilmesi suretiyle kâtip üyelerce
oluşturulacak açık oylama sonuç tutanağını biraz sonra açıklayacağım.
Teşekkür ederim.
Sayın milletvekilleri, güven oylamasına ilişkin açık
oylama sonuç tutanağı gelmiştir. 
Başbakan Sayın Binali Yıldırım tarafından kurulan
65’inci Hükûmet hakkında yapılan güven oylaması açık oylama sonucunu arz
ediyorum:




“Kullanılan
  oy sayısı


:


453








Kabul


:


315








Ret


:


138 


(x)







Kâtip Üye
Fehmi Küpçü
Bolu


Kâtip Üye
Ali Haydar Hakverdi
Ankara”



(AK PARTİ ve Bakanlar Kurulu sıralarından alkışlar)
Bu sonuca göre, Başbakan Sayın Binali Yıldırım Bey
tarafından kurulan 65’inci Hükûmete Meclisimizce güvenoyu verilmiştir. Sayın
Başbakanımızı ve Hükûmet üyelerimizi kutlar; milletimiz, vatanımız, gönül
coğrafyamız ve insanlık âlemi için hayırlı çalışmalara ve neticelere ulaşmaları
niyazıyla başarılar dilerim. 
Sayın milletvekilleri, teşekkür için söz talebi
vardır, Sayın Başbakan konuşma yapacaklardır.
Buyurun Sayın Başbakan. (AK PARTİ ve
Bakanlar Kurulu sıralarından ayakta alkışlar)
VII.-
TEBRİK, TEMENNİ VE TEŞEKKÜRLER
1.-
Başbakan Binali Yıldırım’ın,
Bakanlar Kurulunun güvenoyu alması dolayısıyla teşekkür konuşması
BAŞBAKAN BİNALİ YILDIRIM (İzmir) – Sayın Başkan,
saygıdeğer milletvekilleri; hepinizi saygıyla selamlıyorum. Yüce Meclisimizin
Hükûmetimize gösterdiği güven için hepinize teşekkür ediyorum, şükranlarımı
sunuyorum. (AK PARTİ ve Bakanlar Kurulu sıralarından alkışlar)
65’inci Cumhuriyet Hükûmetimiz hayırlı, uğurlu
olsun. Cenab-ı Mevla’mdan hayırlı hizmetler yapmamızı niyaz ediyorum.
Bu vesileyle, görevi devraldığım 64’üncü Hükûmetin
Başbakanı ve Bakanlar Kurulu üyelerine de, Sayın Davutoğlu ve arkadaşlarına da
yaptıkları hizmetlerden dolayı çok teşekkür ediyorum. (AK PARTİ ve Bakanlar
Kurulu sıralarından alkışlar)
65’inci Hükûmet Programı görüşmeleri esnasında
görüşlerini dile getiren bütün milletvekillerimize, muhalefet partisi grup
başkan vekillerine ve bu program üzerinde eleştirileriyle, önerileriyle bize
ışık tutan bütün milletvekillerimize huzurlarınızda teşekkür ediyorum.
Şüphesiz, eleştiriler, uyarılar, öneriler bizim için yol göstericidir; daha
güzel kararlar, daha doğru işler yapmamız için mutlaka yardımcı olacaktır. 
Değerli milletvekilleri, AK PARTİ hükûmetleri olarak
bizim bir özelliğimiz var: Seçimlerde ne kadar oy alırsak alalım bu çatı
altında güvenoyu aldıktan sonra artık herkesin hükûmetiyiz, 79 milyonun
hükûmetiyiz. (AK PARTİ ve Bakanlar Kurulu sıralarından alkışlar) Güzel ülkemiz
Türkiye’miz, 65’inci Hükûmet döneminde çok daha güzel hizmetleri geçmiş dönemde
yapılan hizmetlere ilave ederek Mustafa Kemal Atatürk’ün 2023 hedeflerine doğru
emin adımlarla yürüyecektir. (AK PARTİ ve Bakanlar Kurulu sıralarından
alkışlar) 
Demokrasimizi daha da ileri düzeye taşıyacağız.
İnsan hak ve hürriyetlerini çok daha geliştireceğiz. Milletimizin birliği,
beraberliği, kardeşliğinin daim olması için gece gündüz demeden çalışacağız.
Milletimizin barışı, huzuru için hayatını seve seve veren şehitlerimize
Allah’tan rahmet diliyorum, gazilerimize acil şifalar temenni ediyorum. 
Sayın Başkan, değerli milletvekilleri; bu
duygularla, yüce Meclisimizden güvenoyu alan 65’inci Cumhuriyet Hükûmetinin
üyeleri ve başkanı olarak, bir kez daha duyduğunuz güvenden dolayı sizlere
teşekkür ediyorum. Allah yâr ve yardımcımız olsun. (AK PARTİ ve Bakanlar Kurulu
sıralarından ayakta alkışlar)
BAŞKAN – Teşekkür ediyorum Sayın Başbakan ve başarı
dileklerimizi de tekrar ediyorum.
Değerli milletvekilleri, alınan karar gereğince,
kanun tasarı ve teklifleri ile komisyonlardan gelen diğer işleri sırasıyla
görüşmek için, 31 Mayıs 2016 Salı günü saat 15.00’te toplanmak üzere birleşimi
kapatıyorum.
Teşekkür ederim. 
Kapanma
Saati: 11.58




(x) Açık
oylama kesin sonuçlarını gösteren tablo tutanağa eklidir. 




