



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 46’ncı
Birleşim
 22
Ocak 2015 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Uşak Milletvekili Dilek Akagün Yılmaz’ın, Uşak
ilinin sorunlarına ilişkin gündem dışı konuşması
2.- Kars Milletvekili Yunus Kılıç’ın, dünyadaki ilk
veterinerlik fakültesinin açılış yıl dönümüne ilişkin gündem dışı konuşması
3.- Ankara Milletvekili Özcan Yeniçeri’nin, terör ve
bölücülüğe ilişkin gündem dışı konuşması

IV.- SATAŞMALARA İLİŞKİN KONUŞMALAR
1.- Şırnak Milletvekili Hasip Kaplan’ın, Ankara
Milletvekili Özcan Yeniçeri’nin yaptığı gündem dışı konuşması sırasında
Halkların Demokratik Partisine sataşması nedeniyle konuşması
2.- Ankara Milletvekili Özcan Yeniçeri’nin, Şırnak
Milletvekili Hasip Kaplan’ın sataşma nedeniyle yaptığı konuşması sırasında
şahsına sataşması nedeniyle konuşması
3.- Şırnak Milletvekili Hasip Kaplan’ın, Ankara
Milletvekili Özcan Yeniçeri’nin sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması

V.- AÇIKLAMALAR
1.- İstanbul Milletvekili Mehmet Akif Hamzaçebi’nin,
Aydın Güven Gürkan’ın 9’uncu ölüm yıl dönümüne ilişkin açıklaması
2.- Kayseri Milletvekili Yusuf Halaçoğlu’nun, MHP Grubu
olarak, Aydın Güven Gürkan’a Allah’tan rahmet dilediklerine ve her türlü terör
ve insanlık suçunu lanetlediklerine ilişkin açıklaması
3.- Şırnak Milletvekili Hasip Kaplan’ın, insanlığa
karşı suç işleyen herkesi kınadıklarına ilişkin açıklaması

VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, Başkanlık Divanı olarak, Aydın Güven Gürkan’ı saygıyla
andıklarına ilişkin konuşması

VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Abdullah Levent Tüzel ve 22
milletvekilinin, cezaevlerinde
açlık grevi yapan tutukluların sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1176)
2.- İzmir Milletvekili Birgül Ayman Güler ve 21
milletvekilinin, Türk kamu yönetimi yapısının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1177)
3.- İzmir Milletvekili Birgül Ayman Güler ve 21
milletvekilinin, büyükşehir
belediyesi modelinin kuruluş ve işleyişinin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1178)

VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)

4- Milli Mayın Faaliyet Merkezi Kurulmasına İlişkin
Kanun ile Bazı Kanunlarda Değişiklik Yapılmasına Dair Kanun Tasarısı ve Milli
Savunma Komisyonu Raporu (1/996) (S. Sayısı: 672)
5.- Türkiye Cumhuriyeti ve Ürdün Haşimi Krallığı
Arasında Hükümlülerin Nakline Dair Anlaşmanın Onaylanmasının Uygun Bulunduğu
Hakkında Kanun Tasarısı ve Dışişleri Komisyonu Raporu (1/740) (S. Sayısı: 425) 
6.- Türkiye Cumhuriyeti ile Avrupa Nükleer Araştırma
Örgütü (CERN) Arasında CERN'de Ortak Üye Statüsü Verilmesi Hakkında Anlaşmanın
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu (1/950) (S. Sayısı: 676)
7.- Türkiye Cumhuriyeti Hükümeti ile Kuzey Kıbrıs Türk
Cumhuriyeti Hükümeti Arasında Gençlik ve Spor Bakanlığı Yurtdışı Koordinasyon
Ofisinin Kurulması ve Faaliyetlerine İlişkin Anlaşmanın Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/968) (S.
Sayısı: 648)
8.- Türkiye Cumhuriyeti Hükümeti ile İsveç Krallığı
Hükümeti Arasında Çevre Teknolojileri Alanında Ticaret, Yatırım ve İşbirliğinin
Geliştirilmesine İlişkin Mutabakat Zaptının Onaylanmasının Uygun Bulunduğuna
Dair Kanun Tasarısı ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu ve Dışişleri Komisyonu Raporları (1/806) (S. Sayısı: 565)

IX.- OYLAMALAR
1- (S. Sayısı: 672) Milli Mayın Faaliyet Merkezi
Kurulmasına İlişkin Kanun ile Bazı Kanunlarda Değişiklik Yapılmasına Dair Kanun
Tasarısı’nın oylaması
2.- (S. Sayısı: 676) Türkiye Cumhuriyeti ile Avrupa
Nükleer Araştırma Örgütü (CERN) Arasında CERN'de Ortak Üye Statüsü Verilmesi
Hakkında Anlaşmanın Onaylanmasının Uygun Bulunduğuna Dair Kanun Tasarısı’nın
oylaması
3.- (S. Sayısı: 648) Türkiye Cumhuriyeti Hükümeti ile
Kuzey Kıbrıs Türk Cumhuriyeti Hükümeti Arasında Gençlik ve Spor Bakanlığı
Yurtdışı Koordinasyon Ofisinin Kurulması ve Faaliyetlerine İlişkin Anlaşmanın
Onaylanmasının Uygun Bulunduğuna Dair Kanun Tasarısı’nın oylaması

X.- YAZILI SORULAR VE CEVAPLARI
1.- Ankara
Milletvekili Özcan Yeniçeri'nin, yayın yasaklarına ilişkin sorusu ve Adalet
Bakanı Bekir Bozdağ’ın cevabı (7/55008)
2.- İstanbul Milletvekili Mustafa Sezgin Tanrıkulu'nun,
2004-2014 yılları arasında Bakanlıkta görev yapan müsteşarlara ilişkin sorusu
ve Millî Savunma Bakanı İsmet Yılmaz’ın cevabı (7/56060)
3.- Balıkesir Milletvekili Ahmet Duran Bulut'un, tarım
arazilerinin kullanımına dair hazırlanan kamu spotunun gerçeklerle örtüşmediği
iddiasına ve acele kamulaştırma yöntemine ilişkin Başbakandan sorusu ve Gıda
Tarım ve Hayvancılık Bakanı Mehmet Mehdi Eker’in cevabı (7/56855)
4.- İstanbul Milletvekili Mustafa Sezgin Tanrıkulu'nun,
son on iki yıl içinde kaybedilen tarım arazilerine ilişkin Başbakandan sorusu
ve Gıda Tarım ve Hayvancılık Bakanı Mehmet Mehdi Eker’in cevabı (7/56875)
5.- Manisa Milletvekili Sakine Öz'ün, Akhisar Sigara
Fabrikası arazisinin kullanımına ilişkin Başbakandan sorusu ve Gıda Tarım ve
Hayvancılık Bakanı Mehmet Mehdi Eker’in cevabı (7/56882)
6.- İstanbul Milletvekili Umut Oran'ın, elektrik
abonelerine ve elektrik faturalarındaki çeşitli kesintilere ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/56983)
7.- Van Milletvekili Nazmi Gür'ün, Van'ın Tuşba
ilçesine bağlı bir köyde yaşanan elektrik kesintilerine ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/56985)
8.- İstanbul Milletvekili Mustafa Sezgin Tanrıkulu'nun,
İstanbul'daki bağlı kurum ve kuruluş binalarının depreme dayanıklılığına ve
alınan önlemlere ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/56986)
9.- Mersin Milletvekili Ali Rıza Öztürk'ün, MİGEM'in
kullandığı MYBS sisteminin devre dışı bırakılmasına ve yeni sisteme geçiş ile
ilgili iddialara ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/56987)
10.- Manisa Milletvekili Hasan Ören'in, Soma Kömür
İşletmeleri AŞ.'nin Türkiye Kömür İşletmelerinden olan alacağına ilişkin sorusu
ve Enerji ve Tabii Kaynaklar Bakanı Taner Yıldız’ın cevabı (7/56988)
11.- Manisa Milletvekili Sakine Öz'ün, bir maden
firmasının TKİ Genel Müdürlüğü ve ELİ Müessese Müdürlüğü kayıtlarında
hakedişinin görünüp görünmediğine ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/56989)
12.- İzmir Milletvekili Alaattin Yüksel'in, İzmir'in
Bergama ilçesindeki altın madeninde meydana gelen siyanürlü atık kazasına
ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/56990)
13.- İstanbul Milletvekili Faik Tunay'ın, İstanbul'un
Esenyurt ilçesinde bulunan bir mahalledeki elektrik kesintisine ilişkin sorusu
ve Enerji ve Tabii Kaynaklar Bakanı Taner Yıldız’ın cevabı (7/56991)
14.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlarınca satın alınan kültür,
eğlence ve spor hizmetlerine ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/56992)
15.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlarınca satın alınan matbaa
ve yayıncılık hizmetlerine ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/56993)
16.- İstanbul Milletvekili Süleyman Çelebi'nin,
İstanbul'un Esenyurt ilçesinde bulunan bir parktan geçen yüksek gerilim hattına
ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/56994)
17.- İstanbul Milletvekili Celal Adan'ın, balıkçılık ve
su ürünleri alanındaki teşkilatlanma ile ilgili çeşitli hususlara ilişkin
Başbakandan sorusu ve Gıda Tarım ve Hayvancılık Bakanı Mehmet Mehdi Eker’in
cevabı (7/57153)
18.- Ankara Milletvekili Levent Gök'ün, 2013 ve 2014
yıllarında tarım alanında meydana gelen daralmaya ve etkilerine ilişkin
Başbakandan sorusu ve Gıda Tarım ve Hayvancılık Bakanı Mehmet Mehdi Eker’in
cevabı (7/57157)


19.- Balıkesir Milletvekili Ahmet Duran Bulut'un,
Susurluk Şeker Fabrikası ile ilgili çalışmalara,
- Mersin Milletvekili Ali Öz'ün, imara açılan tarım
arazilerine ve tarım arazilerinde en çok kayıp yaşanan illere,
- Ardahan Milletvekili Ensar Öğüt'ün, Toprak Mahsulleri
Ofisinin Hazine'yi zarara uğrattığına dair iddialara ve hububat alımına,
Toprak Mahsulleri Ofisi tarafından üreticiden hububat
alımına ve hububat ithalatına,
Daha fazla tarım alanının sulanmasına ve fındıktan
kaynaklı görev zararına,
2002-2014 yıllarında tahıl, buğday, çeltik, pirinç,
mısır ve ayçiçeği rekoltelerine ve üreticiye ödenen miktara, 
- İstanbul Milletvekili Mahmut Tanal'ın, Çankırı'da
gıda, tarım ve hayvancılık sektöründe faaliyet gösteren iş yeri ve kişi sayısına,
İlişkin soruları ve Gıda Tarım ve Hayvancılık Bakanı
Mehmet Mehdi Eker’in cevabı (7/57192), (7/57193), (7/57194), (7/57195),
(7/57196), (7/57197), (7/57198)
20.- Iğdır Milletvekili Sinan Oğan'ın, Türkiye'ye
sığınan Doğu Türkistanlıların sorunlarına ilişkin Başbakandan sorusu ve
Başbakan Yardımcısı Numan Kurtulmuş’un cevabı (7/57304)
21.- Iğdır Milletvekili Sinan Oğan'ın, Türkiye'den
başka ülkeye gitmek isteyen Suriyeli sığınmacılara ilişkin Başbakandan sorusu
ve Başbakan Yardımcısı Numan Kurtulmuş’un cevabı (7/57305)
22.- İstanbul Milletvekili Mustafa Sezgin
Tanrıkulu'nun, Bakanlık istisnai kadrolarına yapılan atamalara,
- İstanbul Milletvekili Abdullah Levent Tüzel'in,
Tarımsal Kalkınmayı Destekleme Kurumunda çalışan sözleşmeli personele,
- Niğde Milletvekili Doğan Şafak'ın, Niğde'de yaşanan
don olayı sebebiyle elma üreticilerinin uğradığı zararın giderilmesine,
- Kütahya Milletvekili Alim Işık'ın, 2003-2014 yılları
arasında Bakanlık ile bağlı kurum ve kuruluşların kadrolarına yapılan açıktan
atamalara,
2003-2014 yılları arasında Bakanlık ile bağlı kurum ve
kuruluşların istisnai kadrolarına yapılan atamalara,
İlişkin soruları ve Gıda Tarım ve Hayvancılık Bakanı
Mehmet Mehdi Eker’in cevabı (7/58024), (7/58025), (7/58026), (7/58027),
(7/58028)
22 Ocak 2015
Perşembe
BİRİNCİ OTURUM
Açılma Saati:
14.00
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul)
-----0-----
BAŞKAN – Türkiye Büyük Millet
Meclisinin 46’ncı Birleşimini açıyorum. 
Toplantı yeter sayısı vardır. 
Görüşmelere başlıyoruz. 
Gündeme geçmeden önce üç sayın
milletvekiline gündem dışı söz vereceğim. 
Gündem dışı ilk söz, Uşak ilinin
sorunları hakkında söz isteyen Uşak Milletvekili Dilek Akagün Yılmaz’a aittir. 
Buyurun Sayın Yılmaz. (CHP sıralarından
alkışlar)
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Uşak Milletvekili Dilek Akagün
Yılmaz’ın, Uşak ilinin sorunlarına ilişkin gündem dışı konuşması

DİLEK AKAGÜN YILMAZ (Uşak) – Sayın
Başkan, sayın milletvekilleri; bugün, size, milletvekili olduğum Uşak’ın,
âşıklar diyarı Uşak’ın hem sorunlarını anlatmak hem de Uşak’ın tanıtılması
amacıyla söz almış bulunuyorum. 
Uşak, 1953 yılında Kütahya'dan
ayrılarak il oldu. Son verilere göre, Uşak ilimiz 347 bin nüfusa sahip; Eşme,
Banaz, Sivaslı, Ulubey, Karahallı ve merkez ilçe olmak üzere 6 ilçeden kurulu
ve 256 köyümüz bulunuyor. Ankara-İzmir kara yolu üzerinde bulunan ilimize komşu
olan kentler Manisa, Denizli, Kütahya ve Afyon’dur. Yani Uşak, iç Ege'de olan
bir ildir aslında. Ancak, plakamızın (64) olması nedeniyle ilimizi (63)
Şanlıurfa civarında zannedenlere bu açıklamayı her zaman yapmak durumunda
kaldığımızı bilmenizi isterim. 
Uşak küçük bir kent olmasına rağmen, 3
organize sanayi bölgesi bulunuyor. Merkez ilçede bulunan 2 organize sanayi
bölgesinin alanı dolduğundan dolayı Karahallı ilçemizdeki Organize Sanayi
Bölgesi’ne yeni yatırımlar yapılmaya başlanmıştır. Ancak Karahallı Organize
Sanayi Bölgesi’nin en önemli sorunu Uşak ile Karahallı arasındaki dere yolunun
genişletilmemesidir. Biz çok daha fazla yatırım yapılması için, Uşak’ta
istihdam sağlanabilmesi için en kısa zamanda bu yolun genişletilmesini ve
artık, bu talebe Bakanlığın bir cevap vermesi gerektiğini düşünüyoruz. 
Uşak sanayisinin en önemli üretim
sektörleri tekstil, deri ve seramiktir. Tekstil sektöründe ise geri dönüşüm çok
önemli bir yer tutmaktadır. Tekstil teleflerinden iplik, pet şişeden elyaf ve
araba lastiklerinden kauçuk üretmekteyiz. Türkiye'deki battaniye üretiminin
yüzde 90’ı Uşak'ta yapılmaktadır. Uşak, geri dönüşümde dünyada 3’üncü kent
durumundadır. Yani, dünyanın nereye atacağını bilemediği atıklarını biz geri
dönüşümle yeniden ekonomiye kazandırıyoruz. Ancak, binlerce işçiye istihdam
sağlanan bu sektörde KDV indirimi, enerji ve prim desteği gibi gerekli destekleri
ne yazık ki alamıyoruz. Umarım buradan sesimiz duyulur, Hükûmet yetkililerinden
tek bir Bakan var ama sesimizin duyulacağını zannediyoruz. 
Deri ve tekstil sektöründeki diğer
önemli sorun ise Rusya-Ukrayna ve Suriye pazarlarını kaybetmiş olmamızdır. İhracat
Uşak için durma noktasına gelmiştir. Ayrıca, son günlerde ülkemize Pakistan ve
Çin'den ithal ham bez girmeye başlaması nedeniyle, büyük firmalara fason üretim
yapan ve 12 bin civarındaki kişinin geçimini sağlayan ham bez üreticileri çok
zor durumdadır. Bu şekilde giderse Uşak’taki fabrikaların kapanma riski vardır.
Bu nedenle, zor durumda olan bu işletmelere borç ertelemelerinin, enerji ve
prim desteklerinin yapılmasını, dokumacılar için ise Pakistan ve Çin'den ham
bez ithalatına son verilmesini talep etmekteyiz.
Uşak'ın tüm bu üretimi nedeniyle
Türkiye bütçesine katkısı 399 milyon liradır ancak aldığı kamu yatırımı ise 83
milyon liradır. Örneğin, tarımsal destekte hâlen daha 2013 yılının ekilen
ürünlerinin desteği alınamamıştır. Tütünde, pancarda, haşhaşta, üzümde,
hayvancılıkta çiftçilerimiz emeklerinin gerçek karşılığını alamamaktadırlar. 
İlkler kenti olan Uşak'ta, 1926 yılında
Uşaklı müteşebbislerce Nuri Şeker’in önderliğinde kurulan anonim şirket ilk
şeker fabrikasını yani Nuri Şeker Uşak Şeker Fabrikasını kurmuştur ancak bu
şeker fabrikamız da çiftçiye, hayvancılığa, nakliyeciye, işçiye ödemeleriyle
Uşak ekonomisine 40 milyon lira civarında katkı sağlamasına rağmen
özelleştirilmek ve kapatılmak istenmektedir. 
1998’de açılan ve son zamanlarda sadece
seçim dönemleri öncesinde uçak seferleri yapılan Uşak Havaalanı atıl
durumdadır. Karahallı ve Ulubey ilçelerimizin adliyeleri ne yazık ki
kapatılmıştır.
Avrupa liginde ve Türkiye'de Birinci
Lig’de oynayan Uşak Sportif Basketbol Takımı’na ne yazık ki bir destek
alamıyoruz. Cumartesi günü Galatasaray Basketbol Takımı’yla maçımız vardır.
Gelebilecek arkadaşlarımızı bu basketbol maçına bekliyoruz. 
İlkler kenti olan Uşak'ımızda Lidya
uygarlığı döneminde ilk paranın kullanılmasına, 1909’da sokakların aydınlatıldığı
ilk Anadolu kenti olmasına rağmen, biz Uşak olarak yeterince tanıtıldığımız ve
devletten yatırım alabildiğimiz kanaatinde değiliz. 
Uşak'ın halısının bütün dünya
saraylarında tercih edildiğini, Eşme kilimlerini, Uşak tarhanasını Karun
hazinelerinin Uşak'ta bulunduğunu…
(Mikrofon otomatik cihaz tarafından
kapatıldı)
DİLEK AKAGÜN YILMAZ (Devamla) -
…dünyanın 2’nci uzun kanyonunun Uşak Ulubey Kanyonu olduğunu hiçbiriniz
bilmiyorsunuz. Biz de bunları yeterince tanıtabilmiş değiliz. Ancak, bundan
sonraki dönemlerde ve bu dönemde yer alan bürokratlarımız ve
siyasetçilerimizle, Uşak ilinin tanıtılması konusunda ve devletten yatırım
alması konusunda daha fazla çaba sarf edeceğimizi bilmenizi isteriz. 
Saygılar, sevgiler sunuyorum. (CHP
sıralarından alkışlar)
BAŞKAN – Teşekkür ederim Sayın Akagün
Yılmaz. 
Gündem dışı ikinci söz, veteriner
fakültesinin açılış yıl dönümü nedeniyle söz isteyen Kars Milletvekili Yunus
Kılıç’a aittir.
Buyurun Sayın Kılıç.(AK PARTİ
sıralarından alkışlar)
2.- Kars Milletvekili Yunus Kılıç’ın,
dünyadaki ilk veterinerlik fakültesinin açılış yıl dönümüne ilişkin gündem dışı
konuşması

YUNUS KILIÇ (Kars) – Sayın Başkan,
saygıdeğer milletvekilleri; dünyada veteriner hekimlik mesleğinin eğitiminin
başlamasının, bu yıl yaklaşık iki yüz elli üçüncü yılının kutlandığı bir günü
vesile kılarak veteriner hekimlik mesleğinin dünyadaki ve Türkiye’deki
durumuyla alakalı sohbet imkânı bulmuşken bunu sizlerle paylaşmak istiyorum. 
Veteriner hekimliği, ta hayvanın
evcilleştirilmesiyle beraber başlayan, ampirik tarzda devam eden,
1750’li-1800’lü yıllarda özellikle Avrupa’da büyük hayvan ölümleriyle ortaya
çıkan hayvansal protein eksiğinin giderilmesi amacıyla, Fransa’da Lion kentinde
başlayan, daha sonra Avrupa’da yayılan ve bundan yaklaşık seksen yıl sonra da
Türkiye’de ilk veteriner eğitiminin başlamasıyla devam eden bir süreç. 
Tabii, veteriner hekimlik zor bir
meslek. Veteriner hekimlikle, genellikle insanların anladığı şekilde sadece
hasta olan hayvanları iyileştirmeye yönelik bir meslekten öteye, daha çok halk
sağlığı, veteriner halk sağlığı, hayvan sağlığı, hayvan refahı ve gıda
güvenliğini de içerisine alacak kadar geniş bir alanda geniş bir spektrumu olan
bir meslek grubundan, meslek mensuplarından bahsediyoruz. 
Cumhuriyetin ilk kurulduğu yıllarda
topluma, toplumun sıkıntılarına, özellikle hayvansal protein eksiğinin
giderilmesine yönelik ciddi katkılar sunmaya devam eden ve 1980’li yıllara
kadar bu verimliliğini artıran bir meslek grubuyken ne yazık ki 1980’li
yıllarda, yanlış ihracat politikalarıyla ve hayvansal ürünlerin destekleme
kapsamından çıkarılmasıyla beraber, hayvancılık sektöründe meydana gelen ciddi
bir küçülme, köylümüzün hayvancılıktan çıkması, gelirlerinin düşmesi, hayvan
varlığının azalmasıyla birlikte, meslek mensuplarının da özlük hakları ve
gelirlerinin zayıflamaya başladığı ve sıkıntıların başladığı bir dönem başlıyor
bu meslek için. Üstelik, bir de, o yıllardan sonra çok fakülte, fazla mezun, az
istihdam politikalarının da izlenmesiyle beraber, ziraat fakültesi mezunları
gibi, su ürünleri fakülteleri, gıda mühendisliği ve bunların teknisyenleri,
teknikerleri gibi, veteriner hekimlik mesleği de ülkemizde her geçen gün biraz
daha sıkıntı yaşamaya başlayan bir meslek grubu hâline geliyor. 
Ta ki 1989 yılından 2002 yılına kadar
istihdam edilmeyen bu mesleklerde, 2002 yılından itibaren yeniden devlette
veteriner hekim istihdamları başlıyor. Bugüne kadar Tarım Bakanlığı bünyesinde
çalışmakta olan veteriner hekimlerin -hemen hemen 6.500 kişiye yakındır- tamamı
2002 yılından sonra alınan veteriner hekimleri içeriyor. Ayrıca, diğer meslek
gruplarından da yine Tarım Bakanlığı içerisinde, o yıldan sonra 12 binin
üzerinde istihdam başlıyor. 
Ancak, bu fazla fakülte, fazla mezun
ama az istihdam politikaları bu mesleklerin sıkıntılarını ortadan kaldırmaya
yetmiyor. Ayrıca, veteriner hekimliğin kaybetmiş olduğu bir hak, gene 1981 YÖK
Kanunu’yla beraber, veteriner hekim uzmanlık eğitimi de ne yazık ki ortadan
kaldırılıyor. Ülkemizde ihtiyaç olan spesifik alanlarda daha eğitimli, daha
donanımlı insanların, veteriner hekimlerin yetişmesinin önündeki kapı ne yazık
ki kapatılmış oluyor. Şükürler olsun, Türkiye Sağlık Enstitüleri Başkanlığının
kurulmasıyla beraber, veteriner hekimliğinde uzmanlık eğitimini de yine bu yıl,
tekrar meslektaşlarımıza kazandırmış olmanın huzuru içerisindeyiz. 
Veteriner hekimlerin aynı zamanda özlük
haklarıyla alakalı da şöyle bir sıkıntısı var saygıdeğer milletvekilleri:
Eskiden Hıfzıssıhha Kanunu’yla, Belediye Kanunu’yla aslında veteriner hekimler
Sağlık Bakanlığı içerisinde temel unsur olarak kabul edilmiş ve özlük hakları
tabiplerle birlikte seyrederken daha sonra çıkarılan yasalarla sağlık
meslekleri grubundan çıkarılmış. Yani, bunu çıkaran hangi kafaydı bilemiyorum
ama dünyada sağlık içerisindeki veteriner hekimliklerin yerini iyi kavrayamamış
insanlar tarafından çıkarıldığı açık. Yani, Sağlık Bakanlığı içerisinde sağlık
personeli grubundan çıkarılmış, aynı zamanda Tarım Bakanlığı içerisinde de ne
yazık ki teknik sınıfın imkânlarından yararlanamayan bir meslek grubu olarak
ortada duruyor. Umarım, gelecek zamanlarda, dönemlerde hep birlikte, bütün
Parlamentoda milletvekillerinin katkılarıyla veteriner hekimlerin önünde duran
bu sıkıntıların aşılması noktasında gerekli yasal düzenlemeleri yaparız diyor,
hepinize saygılar sunuyorum. (AK PARTİ sıralarından alkışlar)
BAŞKAN – Teşekkür ederim Sayın Kılıç.
Gündem dışı üçüncü söz, terör ve
bölücülükle ilgili söz isteyen Ankara Milletvekili Özcan Yeniçeri’ye aittir. 
Buyurun Sayın Yeniçeri. (MHP
sıralarından alkışlar)
3.- Ankara Milletvekili Özcan
Yeniçeri’nin, terör ve bölücülüğe ilişkin gündem dışı konuşması

ÖZCAN YENİÇERİ (Ankara) – Sayın Başkan,
değerli milletvekilleri; terör ve bölücülük, Türkiye’nin bugün en acil ve en
önemli sorunudur. Terör Türkiye’de yapısallaşmaktadır, terör Türkiye’de
kurumsallaşmaktadır, terör Türkiye’de devletleşmektedir. 
Herkesin aklını başına devşirmesi için
bu konuşmayı özellikle ifade etmek istiyorum. Türkiye’nin sınırları kevgire
dönmüş, serseri mayın gibi dolaşan milyonlarca göçmenin sığınağı hâline
gelmiştir. Bugün, Türkiye'nin güneydoğusu, sokaklarında silahlı adamların
dolaştığı bir yerdir. Yine burada şanlı bayrak askerî karargâhlardan
indirilmiş, bölücülük, yıkıcılık ve terör gemi azıya almıştır. Çözüm süreci
sayesinde güneydoğuda güvenlik, düzen ve kontrol PKK milislerinin eline
geçmiştir. AKP Hükûmetinin bölgede meydana gelen olaylar karşısında yaptığı tek
şey Öcalan, HDP ve Kandil'den yardım talep etmektir. AKP Hükûmeti 26 gün
şehirlerarası bir yolun PKK çeteleri tarafından kapatılmasına ses
çıkarmamıştır. Devletin egemenlik hakkı bu PKK’lı teröristlere
kullandırılmıştır. Mahallelerin giriş ve çıkışını hendeklerle kapatan ve
özerklik ilan eden PKK’lı eşkıya sürüsüne AKP müdahale ettirmemiştir. “Çözüm
süreci zarar görmesin.” diye devletin ve milletin bölgeden sürülmesini AKP
seyretmektedir. AKP, devletin egemenlik hakkını PKK’yla paylaşarak büyük bir
suç işlemiştir. HDP’nin 6-7 Ekimde “Sokakları Kobani’ye çevirin.”
talimatlarıyla başlayan ve 50 civarında vatandaşın öldürülmesiyle sona eren eylemler
dolayısıyla AKP, suç ortağı HDP hakkında işlem dahi yaptırmamıştır. PKK silahlı
mücadeleyle iradesiz AKP’ye diz çöktürmüştür. AKP ise “Çözüm silahla değil
müzakereyle olur.” diyerek bölge halkını PKK’nın silahlı militanlarına teslim
etmiştir. AKP’nin bu politikası bölgede korucuları, devlete bağlı halkı ve
devleti sahipsiz bırakmıştır. Sonuçta, bölgeden batıya göç hızlanmıştır. PKK
bölgeden haraç almakta, yargı yapmakta, yol kapamakta, kimlik sormaktadır.
Devletin güvenlik güçleri ise AKP tarafından eli kolu bağlı, olanı biteni
seyretmektedir. Güneydoğuda bıçak kemiğe dayanmıştır. Halk “Ya devlet başa ya
PKK leşe!” sloganı atmaya başlamıştır.
Değerli milletvekilleri, Cizre'de
HÜDA-PAR ile PKK on saati aşkın ağır silahlarla çatışıyor, orta yerde devlet ve
güvenlik güçleri yok. Aynı şey Kobani'de yaşanıyor; orada da YPG ile IŞİD
çarpışıyor, orada da Suriye güçleri yok. AKP yönetiminde Cizre ile Kobani,
Türkiye ile Suriye arasında hiçbir fark kalmamıştır.
Yalçın Akdoğan: "Cizre'de yaşanan
olaylara HDP müdahale etmeli." diyor. Bundan daha utanç verici bir
açıklama olabilir mi? Yaşananlardan çok daha tehlikeli bir gelişme Türkiye'yi
bekliyor: PKK bölgede silah dağıtmadık ev bırakmamıştır. Uyarıyorum buradan
özellikle, dikkatle izleyin bunu. Örgüt çok güvendiği YDG-H unsurlarına
Kalaşnikof yerine Bixi silahlarını dağıtmıştır. Dağıtılan silah ve mühimmat
içerisinde suikast silahları Kanaslar da vardır. Son bir aydır Cizre, Silopi ve
Yüksekova'da her akşam silahlar ateşleniyor, molotoflar atılıyor, gece saatlerine
kadar çatışmalar sürüyor. Bütün bunlar spor olsun diye yapılmıyor beyler.
PKK/YDG-H'nin şehirlerde açtıkları
hendekler güvenlik güçlerinin değil, PKK'nın talimat ve müdahalesiyle
kapatılmıştır. PKK kentlerdeki milislerine şu talimatı veriyor: "Artık,
hendekleri kapatın. Hendek açtığınızda sadece bir mahalle bizim oluyordu.
Artık, şehirlerin tamamı bizim, hendeklere gerek yok, kapatın." Bu talimat
üzerine, YDG-H timleri açtıkları hendekleri kapatıyor. Bütün bunların ne anlama
geldiği açıktır.
PKK, tüm şehirlerde son isyan ve
devrimci halk ayaklanması için tüm silah ve teçhizatını tamamlamış durumda. Her
şey Hükûmetin gözleri önünde, hatta onun göz yummasıyla yapılıyor. İktidar
“Aman çözüm ve seçim süreci zarar görmesin.” diye olanı biteni sineye çekiyor.
Çözüm süreci terörü değil, devleti çözmüştür. AKP döneminde bölücülük tavan
yapmıştır. PKK iç çatışma için bütün hazırlıklarını tamamlamıştır, AKP ise
büyüklere çözüm masalları anlatmaktadır.
Durum hem acil hem de vahimdir. Türk
milletini AKP'den hesap sormaya, devletine ve bayrağına sahip çıkmaya
çağırıyorum. Halkın tercihi ya AKP'den ya da Türkiye'nin bütünlüğünden yana
olacaktır. Üçüncü bir yol kalmamıştır. (MHP sıralarından alkışlar)
BAŞKAN – Teşekkür ederim.
HASİP KAPLAN (Şırnak) – Sayın Başkan…
BAŞKAN – Buyurun Sayın Kaplan.
HASİP KAPLAN (Şırnak) – Partimizi
telaffuz ederek sataşmada bulundu sayın konuşmacı. “Cizre’de sokakları kana
boğdunuz…”
BAŞKAN – “Suç ortağıdır.” dedi.
HASİP KAPLAN (Şırnak) – Evet.
BAŞKAN – Buyurun, iki dakika...
S. NEVZAT KORKMAZ (Isparta) – Bu arada,
siz niye ekliyorsunuz Sayın Başkan?
BAŞKAN – Ben dinliyorum, onu da
söylüyorum, ben de dinliyorum.
S. NEVZAT KORKMAZ (Isparta) – Hayır,
siz soruyorsunuz “Gerekçesi nedir?” diye, siz gerekçe buluyorsunuz Sayın
Başkan.
BAŞKAN – Lütfen, müdahale etmeyin.
Buyurun.
IV.- SATAŞMALARA İLİŞKİN KONUŞMALAR
1.- Şırnak Milletvekili Hasip Kaplan’ın, Ankara
Milletvekili Özcan Yeniçeri’nin yaptığı gündem dışı konuşması sırasında
Halkların Demokratik Partisine sataşması nedeniyle konuşması

HASİP KAPLAN (Şırnak) – Sayın Başkan,
değerli milletvekilleri; sayın hatibi dinlerken sanki Türkiye’de yaşamıyor,
Mali’de, Afganistan’da yaşıyor -veya Boko Haram’ın- gibi şeyler söyledi. 
Evet, Türkiye’de hiçbir şey güllük
gülistanlık değil ama burada söylenenlerin hepsi külliyen doğru değil. Açık
söyleyeyim, Cizre’de bir sıkıntı var, doğrudur ve bu sıkıntının bizzat kamu
düzenini, devletin güvenlik güçleri içinde çöreklenmiş ve 7 kişiyi öldürenler
yapıyor. Sizin burada kalkıp Nihat Kazanhan’ın -12 yaşında bir çocuk- top
oynarken kafasına fişek sıkıp öldüren kişileri kınamanızı beklerdik. Asıl terör
bu değil mi? 12 yaşındaki bir çocuğu, son bir haftada… 14 yaşında, 15 yaşında,
16 yaşında, 19 yaşındaki çocukların kafasına sıkanlar teröristtir. Biz, her
gün, burada “Adalet gerçekleşsin, failleri bulun.” demiyor muyuz? Şimdi, kalkıp
bir de bizi burada sorumlu tutmaya kalkarsanız…
S. NEVZAT KORKMAZ (Isparta) – Hasip
Bey, gelin, hem PKK terörünü -nereden gelirse gelsin- hem bu terörü de
lanetleyelim.
HASİP KAPLAN (Devamla) - …yanlış
yaparsınız. Yanlış yaptığınız için de siyaseten doğru bir yere varamazsınız.
Evet, biz bunu çözeceğiz. Çözüm süreci barışa ve çözüme kavuşacak, Cizre
olayları da bitecek. Bu ülkeye huzur gelecek. Bu ülkede birlikte yaşama arzusu
güçlüdür ve bu ülkede birlikte demokratik çözümü bulacağız. Bu ülke kimsenin
babasının tapulu malı değildir; 784 bin metrekaresinde yaşayan her yurttaşın
iştirak hâlinde hissesi vardır ve herkes eşit yurttaştır; herkes için adalet,
herkes için özgürlük, herkes için eşitlik olacaktır, bundan hiç kimsenin
tereddüdü olmasın.
Bunların doğru olmadığını ifade etmek
istiyorum. Buyurun, Cizre’ye gelin, inceleme, araştırma yapın. (HDP
sıralarından alkışlar) 
BAŞKAN – Teşekkür ederim. 
ÖZCAN YENİÇERİ (Ankara) – Sayın Başkan…
BAŞKAN - Sayın Yeniçeri, buyurun. 
ÖZCAN YENİÇERİ (Ankara) – Benim
söylediklerimin gerçeklerle ilgisi olmadığını söyleyerek son derece yanlış bir
beyanda bulundu; hem bu beyana hem de sataşmaya…
BAŞKAN – Sizin için de…
HASİP KAPLAN (Şırnak) – Nihat
Kazanhan’ı kim öldürdü? Çıksın söylesin. 
BAŞKAN – “Sizden de 12 yaşındaki
çocuğun kafasına kurşun sıkanları eleştirmenizi beklerdim.” dedi.
Size de iki dakika söz veriyorum. 
HASİP KAPLAN (Şırnak) – Ümit’i kim
öldürdü 14 yaşında? Kim? Çıksın söylesin! Yani o kadar basit değil bu, burada
bir partiyi şey yapmak!
S. NEVZAT KORKMAZ (Isparta) – PKK
terörünü de lanetleyelim, hadi!
BAŞKAN – Sayın Korkmaz…
HASİP KAPLAN (Şırnak) – Ben devletin
terörünü, failini hepsini de lanetliyorum. Böyle laf olmaz! Polemik değil!
BAŞKAN – Sayın Kaplan ile Sayın
Korkmaz…
HASİP KAPLAN (Şırnak) – Polemik değil.
En büyük terörizm bir halkı inkâr etmektir. 
BAŞKAN - Buyurun, size de iki dakika
söz veriyorum. 
2.- Ankara Milletvekili Özcan Yeniçeri’nin, Şırnak
Milletvekili Hasip Kaplan’ın sataşma nedeniyle yaptığı konuşması sırasında
şahsına sataşması nedeniyle konuşması

ÖZCAN YENİÇERİ (Ankara) – Teşekkür
ederim Sayın Başkan. 
Türkiye’de terör PKK’nın ürünüdür.
Türkiye’de, dağların başında elinde silahla…
HASİP KAPLAN (Şırnak) – Sürekli, devlet
terörüyle bu ülke terörize edildi.
ÖZCAN YENİÇERİ (Devamla) - …her tarafa
mayın döşeyen, insan kaçıran, yol kesen, sokakları savaş alanına çeken bir
unsur vardır o da PKK terör örgütüdür, YDG-H’dir, KCK da bunu organize
etmektedir. Sizler de bunları kınamanın yolunu bulacağınız yerde, bunlardan
kurtulmanın yolunu bulacağınız yerde demagojiyle işin içerisinden sıyrılmaya
çalışıyorsunuz. Çıkın buraya, PKK terör örgütünü ve katlettiği onlarca
Mehmetçik’i önce bir rahmetle anın, ondan sonra da PKK terör örgütünü adam gibi
bir kınayın, ondan sonra bize laf söyleme hakkını kendinizde bulun. 
S. NEVZAT KORKMAZ (Isparta) – PKK’nın
öldürdüğü çocukları bir konuşalım.
OKTAY VURAL (İzmir) – Bunlar çocuk
değil mi? 
ÖZCAN YENİÇERİ (Devamla) - Biz,
elbette, kimin kafasına kim silah sıkmışsa, kim öldürmüşse bütün bunların
hepsini lanetliyoruz ve kınıyoruz, ondan hiç kimsenin kuşkusu olmasın ama
bölgede terör örgütü ciddi bir biçimde kalkışma içerisindedir.
HASİP KAPLAN (Şırnak) – Dünkü öldürülen
çocuk daha kaç yaşındaydı? Nihat kaç yaşındaydı? Çıkın söyleyin bakalım. 
S. NEVZAT KORKMAZ (Isparta) – PKK niye
diyemiyorsunuz Hasip Bey? Eliniz, ağızınız mı bağlı, niye PKK diyemiyorsunuz?
ÖZCAN YENİÇERİ (Devamla) - Milleti
uyuttunuz, efsunladınız. Ben çok net bir şeklide söylüyorum: Bugünkü bu PKK
terör örgütü yarın sizin başınıza bela olacak. Hasip Kaplan’ın memleketinde de,
Şırnak’ta da, Hasip Kaplan’ın siyaset yapmasını da bu terör örgütü
engelleyecektir.
HASİP KAPLAN (Şırnak) – Herkes geliyor
benim memleketime.
ÖZCAN YENİÇERİ (Devamla) - Aklınızı
başınıza devşirin; sağduyudan yana, akıldan yana, ahlaktan yana ve memleketten
yana olun.
“Bu devlet kimsenin tapulu malı
değildir.” sözü de doğru bir söz değildir. O devlet… O, devletin toprağın
altına koyduğu şehitlerin verdiği tapudur ve o tapu da Türk milletine aidiyet
hissedenlerindir. Bu topraklar Türk milletinindir; bu topraklar üzerinde
operasyonu, bu topraklar üzerinde hiçbir hak iddiasını da kabul etmiyoruz. 
Teşekkür ediyorum. (MHP sıralarından
alkışlar) 
HASİP KAPLAN (Şırnak) – Sayın Başkan…
BAŞKAN – Ben de teşekkür ederim. 
Buyurun. 
HASİP KAPLAN (Şırnak) – Sataşma çok
açık. 
BAŞKAN – Gerekçesini söyleyin, kızıyor
sonra Sayın Korkmaz bana! 
HASİP KAPLAN (Şırnak) – Hatip bu sefer
direkt bizim partimizi hedef alarak…
BAŞKAN – Pardon… 
Ama, ben, Sayın Yeniçeri’ye de
gerekçeyi söyledim, siz duymadınız. 
Buyurun. 
S. NEVZAT KORKMAZ (Isparta) – İç
Tüzük’te böyle bir şey yok. 
HASİP KAPLAN (Şırnak) – Sayın hatip
direkt partimizi hedef alarak sanki bütün Türkiye’de olanların sorumlusu gibi anlatmaya
kalkıyor burada. Buna cevap vermek istiyorum. 
YUSUF HALAÇOĞLU (Kayseri) – Parti
demedi, “PKK” dedi. 
BAŞKAN – “PKK” dedi ama HDP’yi de
suçladı, evet. Yani, “Bu yolu açıyorsunuz ve destekliyorsunuz.” dediniz. 
ÖZCAN YENİÇERİ (Ankara) – Hayır… “Kobani’ye
çevirin!” dedi mi, demedi mi? Açıkça söylesin. 
BAŞKAN – Buyurun. 
3.- Şırnak Milletvekili Hasip Kaplan’ın, Ankara
Milletvekili Özcan Yeniçeri’nin sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması

HASİP KAPLAN (Şırnak) – Bu ülkede otuz
yıldır bir çatışma süreci yaşandı. Bu Meclis, bu siyaset kurumu bunu çözemediği
için hep güvenlik güçlerine havale etti. 
ÖZCAN YENİÇERİ (Ankara) – Sayenizde.
S. NEVZAT KORKMAZ (Isparta) – Müsebbibi
PKK. 
HASİP KAPLAN (Devamla) – 1990’lı
yıllarda, 4 bin tane köyünü yakıp yıkan, bombalayan bir dönemi yaşadık
arkasından, 17.500 faili meçhul cinayet işlendi. Bu ülkede, bu ülkenin
yurttaşlarına kendine görev bilip dışkı yedirenler oldu. Bu ülkede, düşünceleri
nedeniyle, kimliği nedeniyle, etnisitesi nedeniyle, inancı nedeniyle, mezhebi
nedeniyle insanlar kurşuna dizildi. Demin de çıktınız, burada dediniz ki: “Bu
ülkenin 784 bin metrekaresi sadece Türklerindir.” Değil mi? 
ÖZCAN YENİÇERİ (Ankara) – Toprağın
altındakilerindir. Kim ki toprağın altında, vermişse hayatını, onundur. Türk
milletine ait olanlarındır bu toprak. Türkiye Cumhuriyeti'dir buranın adı.
Burası herkesin üzerinde tasarruf yapacağı kadavra değildir. Haddinizi bilin!
Hukukunuzu bilin! Adamlığınızı bilin! 
HASİP KAPLAN (Devamla) – Türkiye'de,
Anadolu’da 77 milyon insan yaşıyor, Türk’ü yaşıyor, Kürt’ü yaşıyor, Çerkez’i
yaşıyor, Arap’ı yaşıyor, Boşnak’ı yaşıyor, Laz’ı yaşıyor, Arnavut’u yaşıyor, bu
ülkenin her yurttaşı şereflidir, bu ülkenin her vatandaşı bu toprağın
sahibidir. Bu ülkenin, kimliği, inancı, mezhebi…
S. NEVZAT KORKMAZ (Isparta) – Toprağa,
vatana sahip çıkın! Vatana sahip çıkın, vatana! 
HASİP KAPLAN (Devamla) – …ne olursa
olsun, herkes bu ülkenin en az senin kadar sahibidir. Senden daha çok hak
sahibidir. 
ÖZCAN YENİÇERİ (Ankara) – O zaman,
ellerinde silahlarla bebeklere kurşun sıkanları, katilleri lanetleyin. 
HASİP KAPLAN (Devamla) – Sen kimsin ki
bu halkın evlatlarına, bu ülkenin yurttaşlarına burada nefret kusacaksın,
ayrımcılık yapacaksın, aşağılayacaksın! Ne hakla siz bunu konuşuyorsunuz? 
ÖZCAN YENİÇERİ (Ankara) – Tamamen yalan
konuşuyorsunuz. 
YUSUF HALAÇOĞLU (Kayseri) - Ayrımcılığı
siz yapıyorsunuz, PKK’yı lanetlemiyorsunuz! Tamamen sana ait onlar. 
ÖZCAN YENİÇERİ (Ankara) – Sorunu çözmek
silahı bırakmaktır. Gidin adalete teslim olun. 
HASİP KAPLAN (Devamla) – Gelin, sorun
çözelim. Burada bir Kürt’e “Yoksun.” dediğiniz zaman… Bu kürsüden bir Kürt’e
“Yoksun.” diyemezsiniz, bir Arap’a, bir Süryani’ye, bir Arnavut’a, bir
Boşnak’a, bir Çerkez’e “Sen bu ülkenin yurttaşı değilsin. Ben bu ülkenin
sahibiyim.” diyemezsiniz bu ülkede. 
ÖZCAN YENİÇERİ (Ankara) – Herkes bu
ülkenin yurttaşı, ondan kimsenin kuşkusu yok. Saptırıyorsun konuları. 
HASİP KAPLAN (Devamla) – Bu ülkenin
bütün yurttaşları bu Meclisin sahibidir, bu çatının altında kurulan ilk
Meclisin anayasasını okuyun. “Türkiye ahalisi” diyordu, “Türkiye halkı”
diyordu, “Türkiye Cumhuriyeti vatandaşı” diyordu. 
S. NEVZAT KORKMAZ (Isparta) – Tabii ki…
ÖZCAN YENİÇERİ (Ankara) – “Türkiye
halkı”, “ Türkiye vatandaşı” deniyor o zaman! “Kürdistan” demiyordu ama! 
HASİP KAPLAN (Devamla) – Hadi Yeniçeri,
hadi bakalım, bu kafayla...
(Mikrofon otomatik cihaz tarafından
kapatıldı) 
HASİP KAPLAN (Devamla) – …Mussolini’yi
de Hitler’i de sollarsınız, bu kafayla bir yere varamazsınız! Ben bunu açık
söyleyeyim size. 
S. NEVZAT KORKMAZ (Isparta) – Vatana
sahip çıkın, vatana!
BAŞKAN – Teşekkür ederim Sayın Kaplan. 
Sayın milletvekilleri…
YUSUF HALAÇOĞLU (Kayseri) – Sayın
Başkanım, bir cümle sarf edeceğim.
BAŞKAN – Ben konuşmamı yapayım, sonra
sizlere söz vereceğim.
Birbirimizle ilişkilerimizi kin
üzerinden değil, kardeşlik hukuku üzerinden ilişkilerimizi tanzim etme dileğimi
sunuyorum ve bu tartışmayı burada kapatıyorum. Lütfen…
Sayın Hamzaçebi, sisteme girmişsiniz.
Buyurun. 
V.- AÇIKLAMALAR
1.- İstanbul Milletvekili Mehmet Akif Hamzaçebi’nin,
Aydın Güven Gürkan’ın 9’uncu ölüm yıl dönümüne ilişkin açıklaması

MEHMET AKİF HAMZAÇEBİ (İstanbul) –
Teşekkür ederim Sayın Başkan.
Değerli milletvekilleri, bugün,
Türkiye'nin ve sosyal demokrat siyasetin önemli isimlerinden değerli insan
Sayın Aydın Güven Gürkan’ın 9’uncu ölüm yıl dönümü. Ölüm yıl dönümünde Sayın
Aydın Güven Gürkan’ı rahmetle, şükranla anıyorum. 
Sayın Gürkan kişiliğiyle, birikimiyle,
güven veren tarzıyla, çalışmasıyla, sosyal demokrat harekette birlik sağlama,
sosyal demokrat hareketi daha güçlü kılma yönündeki çabalarıyla Türkiye'nin
siyaset tarihine ismini yazdırmış çok değerli bir insandır. Bu vesileyle
kendisini tekrar anıyorum, eşine, çocuklarına sabır diliyorum.
Teşekkür ederim.
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, Başkanlık Divanı olarak, Aydın Güven Gürkan’ı saygıyla
andıklarına ilişkin konuşması

BAŞKAN – Evet, ben de Divan olarak
Aydın Güven Gürkan için aynı dileklere katılıyorum. Kendisi Türkiye'nin
yetiştirdiği ender entelektüellerden biriydi, saygıyla anıyorum kendisini. 
YUSUF HALAÇOĞLU (Kayseri) – Sayın
Başkan…
BAŞKAN – Sayın Halaçoğlu, buyurun.
V.- AÇIKLAMALAR (Devam)
2.- Kayseri Milletvekili Yusuf Halaçoğlu’nun, MHP Grubu
olarak, Aydın Güven Gürkan’a Allah’tan rahmet dilediklerine ve her türlü terör
ve insanlık suçunu lanetlediklerine ilişkin açıklaması

YUSUF HALAÇOĞLU (Kayseri) – Teşekkür
ederim Sayın Başkanım.
Sayın Gürkan’a Allah’tan rahmet
diliyoruz parti grubu olarak.
Ayrıca, şunu ifade edeyim, bugüne kadar
Türkiye'de kim ki köyleri basmış, çoluk çocuk demeden katletmişse, kim ki
insanları herhangi bir şekilde insanlık dışı hareketlere maruz bırakarak, hukuk
dışı onlara eziyet etmişse, bu ülkede kim ki yine hak ve hukuku çiğneyerek
cebini doldurmuşsa, kim ki milletin malını yemişse hepsini toptan lanetliyorum,
12 yaşındaki çocuğu öldüreni de.
Ama, şunu da herkes söyleyebilsin: Kim
ki eline silah alıp hukuksuz olarak dağa çıkmış ve terörü yaratmışsa, kim ki
köyleri basmışsa, mezraları basmışsa, çoluk çocuk demeden bütün insanları
katletmişse, PKK terörünü aynı şekilde lanetlesinler şuraya çıkıp. Bakın,
hepsini biz söyleyebiliyoruz, hepsini lanetliyorum, parti olarak lanetliyoruz, insanlık
adına lanetliyoruz. Çıksınlar, desinler ki: “PKK terörünü biz de lanetliyoruz.”
Ben söylüyorum, 12 yaşındaki çocuğu öldüreni de lanetliyorum. Kim ki bu
milletin evlatlarını öldürmüşse hepsini lanetliyorum, bunu açıkça söyleyebilsin
birileri.
Teşekkür ediyorum.
BAŞKAN – Ben de teşekkür ederim.
HASİP KAPLAN (Şırnak) – Sayın Başkan,
sadece tutanaklara geçsin.
BAŞKAN – Mikrofondan lütfen…
3.- Şırnak Milletvekili Hasip Kaplan’ın, insanlığa
karşı suç işleyen herkesi kınadıklarına ilişkin açıklaması

HASİP KAPLAN (Şırnak) – Biz insanlığa
karşı işlenen her suçtan, insana karşı işlenen her suçta…
YUSUF HALAÇOĞLU (Kayseri) – İsmini
söyleyin, “PKK” deyin.
HASİP KAPLAN (Şırnak) - …herkesi, eşit
ve kimliğine, örgütüne, görevine bakmaksızın bu kürsüde kınadık. Araştırma
önergeleri verdik geçmişle, hakikatlerle, adaletle yüzleşelim. Bunu söyledik.
BAŞKAN – Sayın Kaplan, siz de…
YUSUF HALAÇOĞLU (Kayseri) – İsmini
söyleyemiyorsunuz. Bakın, ben söylüyorum, hepsini söylüyorum.
S. NEVZAT KORKMAZ (Isparta) – Hasip
Bey, bir de “PKK” deyin. 
HASİP KAPLAN (Şırnak) – Ben katillerden
bahsediyorum! 
YUSUF HALAÇOĞLU (Kayseri) – Ben de
katilden bahsediyorum. PKK katil değil mi?
HASİP KAPLAN (Şırnak) - Ali İhsan
Korkmaz’ı dün öldürenler var ya… Siz görmüyorsunuz gözünüzle. 
BAŞKAN – Sayın Kaplan… Sayın Kaplan…
HASİP KAPLAN (Şırnak) – Siz, Cizre’de,
burada çıkıp biz söyleyene kadar burada lanetlemediniz! 
YUSUF HALAÇOĞLU (Kayseri) – Hepsini
söyledik. Hepsini söyledik.
HASİP KAPLAN (Şırnak) – Aynen öyle
diyorum. 
Bir gün çıkın şu kürsüden de…
BAŞKAN – Sayın Kaplan, teşekkür ederim.
Anlaşıldı…
(MHP ve HDP sıralarından karşılıklı laf
atmalar)
OKTAY VURAL (İzmir) – Uyuşturucu
ticareti yapan cinayet şebekesidir. 
BAŞKAN - Teröre ve şiddete karşı
kardeşlik hukuku içinde ilişkilerimizi düzenlememiz gerektiği konusunda bir
ortak payda var. 
ÖZCAN YENİÇERİ (Ankara) – Kitle
katliamcısıdır PKK. PKK’yı kınamadan “Katilleri kınadık orada.” diyorsunuz!
S. NEVZAT KORKMAZ (Isparta) – “PKK”
diyemiyorsunuz. 
BAŞKAN - Bu konuyu herkes paylaşıyor
diye düşünüyorum. 
ÖZCAN YENİÇERİ (Ankara) – Başkatiller
PKK’lılardır! Örgütlü, katil çetesidir! 
BAŞKAN – Gündeme geçiyoruz.
ÖZCAN YENİÇERİ (Ankara) – Kitle
katliamı yapan terör örgütüdür! 
OKTAY VURAL (İzmir) – Kürtleri öldüren
PKK ya. 
BAŞKAN - Başkanlığın Genel Kurula
sunuşları vardır.
Meclis araştırması açılmasına ilişkin
üç önerge vardır, ayrı ayrı okutuyorum:
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Abdullah Levent Tüzel ve 22
milletvekilinin, cezaevlerinde
açlık grevi yapan tutukluların sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1176)

Türkiye Büyük
Millet Meclisi Başkanlığına
Cezaevlerinde bulunan Kürt siyasi tutuklularca
12/09/2012 tarihinde başlatılan, 683 tutuklu tarafından sürdürülen açlık
grevleri elli beşinci güne girmiş olup 5 Kasım 2012 tarihi itibariyle bu
sayının 10 bine ulaşacağı açıklanmaktadır. Tutukluların aileleri yürekleri
ağzında, açlık grevinin bitirilmesi ve çocuklarının taleplerinin kabul edilmesi
için siyasi partileri ziyaret etmekte, basına açıklamalar yapmaktadır. Tüm bu
insani çabalar güvenlik güçlerinin saldırılarına maruz kalmaktadırlar.
Türkiye'de 1981 yılından bu yana cezaevlerindeki açlık grevlerinde 110
yurttaşımız yaşamını kaybetmiş, binlercesi sakat kalmış, sağlık sorunlarıyla
karşılaşmıştır. Geçmişteki açlık grevi örneklerinde görünen tek gerçek, ölümler
olmadan sonlanan grevlerin, tutukluların taleplerinin kabul edilmesiyle sona
eren açlık grevleri olmasıdır. Kürt siyasi tutukluların taleplerinin toplumun
büyük çoğunluğunca makul, kabul edilebilir olduğu bilinmektedir.
Bugüne kadar cezaevlerinde açlık grevi
yapan tutukluların talepleri, kendileri ve ailelerinin yaşadıkları psikososyal,
ekonomik sorunların araştırılmasının, devam eden açlık grevlerinin sona
erdirilmesi bakımından önemli olduğu kanaatiyle Anayasa'nın 98’inci ve İç
Tüzük’ün 104 ve 105’inci maddeleri gereğince Meclis araştırması açılmasını arz ederim.
06/11/2012
1) Abdullah Levent Tüzel  (İstanbul)

2) Pervin Buldan  (Iğdır)
3) İdris Baluken  (Bingöl)

4) Sırrı Sakık  (Muş)
5) Murat Bozlak  (Adana)

6) Halil Aksoy  (Ağrı)
7) Ayla Akat Ata (Batman)
8) Hasip Kaplan  (Şırnak)
9) Hüsamettin Zenderlioğlu  (Bitlis)
10 Emine Ayna  (Diyarbakır)
11) Nursel Aydoğan  (Diyarbakır)
12) Altan Tan  (Diyarbakır)
13) Adil Zozani  (Hakkâri)
14) Esat Canan  (Hakkâri)
15) Sırrı Süreyya Önder  (İstanbul)
16) Sebahat Tuncel  (İstanbul)
17) Mülkiye Birtane  (Kars)
18) Erol Dora  (Mardin)
19) Ertuğrul Kürkcü  (Mersin)
20) Demir Çelik  (Muş)
21) İbrahim Binici  (Şanlıurfa)
22) Nazmi Gür  (Van)
23) Özdal Üçer  (Van)
Gerekçe:
Adalet Bakanlığının yaptığı açıklamaya
göre, 66 cezaevinde 683 Kürt siyasi tutuklu süresiz dönüşümsüz açlık grevinin
elli beşinci gününde bulunmaktadır. 5 Kasım 2012 tarihi itibarıyla 10 bin
tutuklunun açlık grevine başlayacağı açıklanmaktadır. Türk Tabipleri Birliği ve
İnsan Hakları Örgütünün açıklamalarında açlık grevcilerinin kritik sınırı
aştıkları, ölümlerin an meselesi olduğu gibi, pek çok tutuklunun da beyin ve
hayati organlarında kalıcı sakatlanmalara yol açmasının kaçınılmaz olduğu
kaydedilmektedir.
Başbakan ve AKP yetkilileri,
cezaevlerinde açlık grevlerinin olup olmamasını da önemsemeyen tutumlarını
sürdürmektedir. Başbakan ve AKP sözcüleri bir yandan BDP'lileri suçlarken öte
yandan "Yiyorlar, içiyorlar; bir sorun yok." gibi konuşmalarla açlık
grevcilerini şekerli su, tuz ve vitamin almaktan vazgeçirecek bir çizgi
izlemektedir.
Diğer yandan, açlık grevine destek
veren tutuklu yakınlarının, BDP ve açlık grevcilerinin taleplerinin kabulünü
isteyen demokrasi güçlerinin, insan hakları savunucularının miting, basın
açıklaması gibi eylemlerine de Emniyet güçleri cop, gaz, tazyikli suyla
müdahale etmektedir. Diyarbakır'da, İstanbul'da cezaevindekilere destek amaçlı
düzenlenmek istenen mitingin yasaklanmasına tepki gösteren halka karşı vahşice
saldırılmıştır. Başbakan ve AKP yetkilileri bu tutumlarıyla siyasi tutukluların
ölmesi ya da kalıcı biçimde sakat kalmalarını umursamadıklarını
göstermektedirler. Ancak hiç kimse BDP'yi, KCK'yı suçlayarak işin içinden
sıyrılamaz çünkü cezaevlerindeki sorun, bir sistem sorunudur ve Hükûmetin
sorumluluğundadır. Meclis de bu sorumluluktan azade değildir.
Açlık grevcilerinin iki talebi
bulunmaktadır. Bu talepler, seksen dokuz yıldır inkâr edilen Kürt sorunu ve
yurttaşlarımızın talepleridir. Nedir bu talepler? Ana dilde eğitim ve savunma
hakkının tanınması, Kürt halkının lider kabul ettiği Abdullah Öcalan'a bir
buçuk yıldır uygulanan avukat yasağının ve tecridin kaldırılması; sağlık,
güvenlik ve özgürlük koşullarının düzeltilerek müzakere sürecinin
başlatılmasıdır.
Ana dilde eğitim ve savunma hakkı,
evrensel insan haklarından ve doğuştan sahip olunan haklardandır. Çok uluslu
pek çok ülke bu sorunları geçmiş yüzyılda çözüme kavuşturmuştur. Demokratik ve
çağdaş ülkeler böyle bir sorun yaşamadığı gibi, ileri demokrasiyle yönetildiği
iddia edilen Türkiye’de, 21’inci yüzyılda bile insanların doğuştan sahip olunan
haklarını talep ettikleri için binlercesi birden cezaevlerine doldurulmaktadır.
Kürt siyasi tutuklular, Kürt sorununun çözümünde bir adım atılması ve
müzakerelerin başlatılması için cezaevlerinde hayatlarını ortaya koymaktadır.
Gelinen noktada, Meclisin, insanların temel hakları için açlık grevlerinde
cezaevlerinde ölümlerine seyirci kalmaması gerekir.
Türkiye’de 12 Eylül askerî faşist
darbesinden sonra cezaevlerinde siyasi tutuklular tarafından açlık grevleri
yapılmıştır. İşkence ve yaşanan katliamlarla hafızalardan silinmeyen Diyarbakır
Askerî Cezaevinde, 1981 ve 1984 yılları arasında açlık grevlerinde 34 kişi
hayatını kaybetmiş, onlarca kişi sakat kalmıştır. 1996 yılında yaklaşık 43
cezaevinde, toplam 2.174 tutuklu açlık grevi, 355 tutuklu da ölüm orucuna
katılmış ve 12 kişi hayatını kaybetmiş, onlarcası ise açlığa bağlı sağlık
problemleriyle karşılaşmıştır. 1996 ve 2000’li yıllarda açlık grevleri
nedeniyle pek çok mahkûm, özellikle Wernicke Korsakoff sendromuna
yakalanmıştır. Bugüne kadar yapılan açlık grevlerinde 110 kişi hayatını
kaybetmiş, binlercesi sakat kalmıştır.
Açlık grevlerinin en kötü sonucu
ölümdür. Ölümlerin ve sakat kalmaların önlenmesi için açlık grevcilerinin
taleplerinin dikkate alınması en önemli adım olacaktır. Yine açlık grevlerinin
diğer bir boyutu da sakatlanma ve sağlık problemleridir. Meclisin, açlık
grevleri sonrasında kalıcı sağlık sorunları nedeniyle tutukluların ve
ailelerinin yaşadığı psikososyal, ekonomik ve sağlık problemlerini giderme
koşullarının tespit edilmesi ve gerekli önlemlerin alınması için Meclis
araştırma komisyonu kurulması gerekmektedir. 
2.- İzmir Milletvekili Birgül Ayman Güler ve 21
milletvekilinin, Türk kamu yönetimi yapısının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1177)

Türkiye Büyük
Millet Meclisi Başkanlığına
Türk kamu yönetimi yapısının,
halkımızın gerçek gereksinmelerini eşitlik ilkesi temelinde ve iktisadi
kalkınma hedefimizi ülkemizin bağımsızlığını güvence altına alarak
karşılayabilecek biçimde örgütlenip geliştirilmesi hakkında Anayasa’mızın 98,
İç Tüzük’ün 104 ve 105’inci maddeleri uyarınca bir Meclis araştırması açılması
için gereğini arz ederiz.
1) Birgül Ayman Güler (İzmir)
2) Muharrem Işık (Erzincan)
3) Ali Serindağ (Gaziantep)
4) Mehmet Şeker (Gaziantep)
5) İzzet Çetin (Ankara)
6) Hasan Akgöl (Hatay)
7) Ali Rıza Öztürk (Mersin)
8) Mahmut Tanal (İstanbul)
9) Rahmi Aşkın Türeli (İzmir)
10) Musa Çam (İzmir)
11) Kazım Kurt (Eskişehir)
12) Osman Taney Korutürk (İstanbul)
13) Hurşit Güneş (Kocaeli)
14) Uğur Bayraktutan (Artvin)
15) Ali Haydar Öner (Isparta)
16) Orhan Düzgün (Tokat)
17) Dilek Akagün Yılmaz (Uşak)
18) Rıza Türmen (İzmir)
19) Atilla Kart (Konya)
20) Ramazan Kerim Özkan (Burdur)

21) Alaattin Yüksel (İzmir)
22) Celal Dinçer (İstanbul)
Gerekçe:
Ülkemizin kamu yönetimi yapısı
küreselleşme, özelleştirme ve yerelleşme süreçlerinin baskısı altında farklı
zamanlarda parça parça yapılan yönetsel değişikliklerle iç dengesini ve varlık
nedeni olan gerçek amaçlarla bağını büyük ölçüde koparmıştır.
1) Merkezî yönetimin merkez örgütü,
kuruluş ve kuralları bakımından,
2)  Merkezî yönetimin merkez örgütü ile
taşra örgütü kuruluş ve ilişkileri bakımından,
3) İl ve ilçelerin kuruluş ölçütleri
bakımından,
4) Merkezî yönetim -merkez ve taşra
örgütleri- ile yerel yönetim ilişkileri hizmet iş bölümü ve ilişkileri
bakımından,
dört temel boyutta kapsamlı bir biçimde
araştırma konusu yapılmalıdır.
Merkezî yönetimin geleneksel özünü,
devlet işlerini üstlenmiş olan bakanlıklar oluşturur. Bakanlıklar, günümüzde
kanun hükmünde kararnamelerle düzenlenmiş yapılar olarak kuruluş ve işleyişleri
TBMM değerlendirmesinden kaçırılmış olan yapılardır. Bunlara 2000'li yıllarda
ortaya çıkmış üst kurullar eklenmiş, bakanlıklar ile üst kurullar merkezî
yönetimin merkez örgütünde farklı esas ve usullere açık yapılarıyla
denetlenemez bir karmaşaya sürüklenmiştir.
Merkezî yönetimin Ankara'da yerleşik
merkez örgütü ile bunun taşradaki hizmet sunan birimleri arasındaki iş bölümü
bakanlıktan bakanlığa ve bölgeden bölgeye farklılıklar göstermektedir. Bazı
bakanlıkların taşra örgütlenmesi yokken bazıları bölgesel düzeyde örgütlenmiş,
Anayasa'da öngörülen "il esasına dayanmak" temel kuralı uygulanamaz
hâle gelmiştir. Bu yapı GAP, DAP, DOKAP gibi idarelerin kurulmasıyla, öbür
tarafta kalkınma ajansları gibi bölgesel kuruluşların ortaya çıkmasıyla
yönetimin halk tarafından denetlenme olanağını da ortadan kaldırmış durumdadır.
Tüm yönetim sisteminin Anayasa
gereğince dayanması gereken iller ile yasa gereği dayanması gereken ilçeler,
günümüzde sınırları bakımından sürekli tartışma konusudur. Çok sayıda beldenin
ilçe olması, bazı ilçelerin ise il olma talepleri, TBMM arşivinde uzun zamandan
bu yana beklemekten sararmış durumdadır. İktidarlar bu talepleri çoğu zaman göz
önüne almadan yeni ilçeler kurma kararları almaktadırlar. Ne var ki il ve ilçe
kurma ölçütleri belirlenmemiştir; yönetimin ülke genelinde yükseldiği bu zemin
için kullanılabilir ölçütler yoktur.
Merkezî yönetim ile yerel yönetimler arasındaki ilişkiler,
Anayasa ile ilgili yasa hükümleri arasındaki çelişki başta gelmek üzere,
tanımsız ve kişiliksiz bir duruma gelmiştir. Anayasa, yerel yönetimleri
idarenin bütünlüğü temelinde "idari vesayet" çerçevesinde tanımlarken
5216, 5393 ve 5302 sayılı yasalar yerel yönetimleri "idari ve mali
özerklik" çerçevesinde tanımlamıştır. Bu durum, yasalarda getirilen
kuralların birbirini tamamlamak bir yana, anlaşılması, açıklanması,
yorumlanması olanaksız bir hâle sürüklemiştir. Böyle bir karmaşa geçerli iken
merkezî yönetim, yerel yönetim ve yerel yönetim türleri -il özel idaresi,
belediye, köy- arasındaki iş bölümü ve akçal denkleştirme sisteminin
işlerliğinden söz etmek âdeta olanaksızdır.
Anayasa'nın "İdarenin esasları" başlıklı 123’üncü
maddesinin birinci fıkrasına göre "İdare, kuruluş ve görevleriyle bir
bütündür ve kanunla düzenlenir." Yönetsel kurumlaşmayı Türkiye Büyük
Millet Meclisinin temel görev alanlarından sayan Anayasa'nın bu emri, kısmi ve
dar zamanlarda çıkarılan yasalarla yapılmamalıdır. Daha önemlisi, bu görev
kanun hükmünde kararnamelerle sürekli bir yetki devrine konu edilmemelidir.
Türkiye Büyük Millet Meclisinin temel görevini olması
gerektiği gibi hakkıyla yerine getirmek üzere, kamu yönetimi örgütlenmemiz
bilimsel, hukuksal, günün ve geleceğin gereklerine uygun biçimde bir Meclis
araştırmasına konu edilmelidir. Böyle bir çalışma, 24’üncü Dönem
milletvekillerinin hem kendi görevlerini hem gelecek dönem milletvekillerinin
yükümlülüklerini yerine getirmelerini sağlayacak, TBMM kararlarının uzun erimli
güçlü yasalar hâline gelmesine katkıda bulunacaktır.
3.- İzmir Milletvekili Birgül Ayman Güler ve 21
milletvekilinin, büyükşehir
belediyesi modelinin kuruluş ve işleyişinin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1178)

Türkiye Büyük Millet Meclisi
Başkanlığına
Büyükşehir belediyesi modelinin kuruluş ve işleyişi hakkında
Anayasa’mızın 98, İç Tüzük’ün 104 ve 105’inci maddeleri uyarınca bir Meclis
araştırması açılması için gereğini arz ederiz.
1) Birgül Ayman Güler (İzmir)

2) Muharrem Işık (Erzincan)
3) Ali Serindağ (Gaziantep)
4) Mehmet Şeker (Gaziantep)
5) İzzet Çetin (Ankara)
5) Hasan Akgöl (Hatay)
7) Ali Rıza Öztürk (Mersin)
8) Musa Çam (İzmir)
9) Rahmi Aşkın Türeli (İzmir)
10) Uğur Bayraktutan (Artvin)
11) Ali Haydar Öner (Isparta)
12) Kazım Kurt (Eskişehir)
13) Osman Taney Korutürk (İstanbul)
14) Hurşit Güneş (Kocaeli)
15) Orhan Düzgün (Tokat)
16) Dilek Akagün Yılmaz (Uşak)
17) Rıza Türmen (İzmir)
18) Osman Oktay Ekşi (İstanbul)
19) Atilla Kart (Konya)
20) Ramazan Kerim Özkan (Burdur)
21) Alaattin Yüksel (İzmir)
22) Celal Dinçer (İstanbul)
Gerekçe:
Büyükşehir
belediyesi modeli, ülkemizde 1960'lı yıllarda başlayan arayışların
sonuçlanmasıyla 1984 yılında 3030 sayılı Yasa’yla yürürlüğe girmiştir.
Başlangıçta
Ankara, İstanbul ve İzmir için öngörülen model, bu 3 kentin merkezlerinde
uygulamaya girmiştir. Sonraki yıllarda uygulandığı il merkez sayısı bunlarla
birlikte 16'ya çıkmış, aynı zamanda uygulama alanı da pergel yasasıyla
genişletilmiştir. Günümüzde 8 Ekim 2012 günü TBMM Başkanlığına Hükûmet
tarafından verilen bir yasa önerisiyle il sayısı 29'a çıkarılmak ve alan ise il
mülki sınırlarına çakıştırılmak istenmektedir.
Büyükşehir
modeli, metropoliten bölge/kent için yaratılmış bir model olmaktan çoktan
çıkmış, hatta son girişimlerle büyük şehirler için olmaktan bile uzaklaşmıştır.
Yönetim modelleri eğer yönetmekle sorumlu tutuldukları alanların nitelik ve
özelliklerine uygun değilse sosyoiktisadi yapı ile yönetsel yapı arasında kan
uyuşmazlığı doğmakta, bunun maliyetini ise bütün halk ve koca bir ülke
ödemektedir.
Ülkemizin
gayrisafi yurt içi hasılasının çok büyük bir bölümünü oluşturan illerin tümü
için son derece önemli sonuç ve etkiler yaratacağı tartışılmaz olan bu model,
otuz yıldan bu yana denenmiş ve hemen tüm çevrelerce sorunlu olduğu dile
getirilmiş bir yapıya sahiptir.
Günümüzde 5216
sayılı Yasa çerçevesinde uygulanan büyükşehir modeli 2 kademeli bir modeldir.
Üst kademe, koordinasyon sağlamakla görevlendirilmesine karşın, tam anlamıyla
icracı belediye görevleriyle donatılmıştır. Yalnızca bu nedenle ister farklı
partilerden ister aynı partiden olsun üst-alt kademe belediyeler arasındaki
çatışma bitmek tükenmek bilmez. Yasanın “eş güdümden sorumlu” diye tanımladığı
üst kademeler, yine yasanın verdiği görevleri yerine getirmeye girişince
çatışma yaratıcı aktörlere dönüşmektedir. Bu özellik, 3030'dan yani 1984
yılından beri geçerlidir; şimdi alan genişletilerek eş güdüm gereği daha da
yakıcı hâle gelmekle birlikte, çatışmanın temelini oluşturan yanlış yapı olduğu
gibi varlığını korumaktadır.
Büyükşehir
modeli, benzer gelişme dinamiklerine sahip olan gelişmiş ülkelerde 1970'li
yıllarda yükselmiş, 1980'li yıllarda geri alınmaya başlanmış bir yönetim
modelidir. Türkiye'de ise kendi içinde tanım sorunu olan model, 2010'lu yıllarda
hesapsız bir biçimde genişletilmektedir. Bu tercih, gerçekte yalnızca
büyükşehir modelinin kentlere daha fazla akçal kaynak çekmek olanağı vermesiyle
ilgilidir. Bu bir gerçektir ama aynı zamanda büyükşehir olmak harcama, yatırım
sürecinde savurganlık ve yerel halk için de daha yüksek maliyete ve daha pahalı
bir yerel yaşama katlanmak anlamına gelir.
Ülkemizde
kentleşmenin niteliği ve özellikleri belirlenmelidir. Yönetim modeli bu
özelliklere uygun olarak kurulmalıdır. Aksi hâlde akçal denkleştirme sistemi,
şimdi olduğu gibi adaletsiz ve savurgan bir sistem içinde amaçlarından iyice
uzağa savrulacaktır.
Türkiye Büyük Millet Meclisinin
geleceği yönlendiren yasaları doğru ve açık kararlar olarak kaleme alması ancak
ve ancak sağlam ve kapsamlı bir karar süreci temelinde çalışmasıyla mümkündür.
Önerilen araştırma komisyonu, ülkemizin kentsel üretim, dağıtım, tüketim,
kısaca tüm yaşam sistemini gerçek ve akılcı bir biçimde kurmamıza doğrudan
hizmet edecektir. 
BAŞKAN – Bilgilerinize sunulmuştur.
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler, sırası
geldiğinde yapılacaktır.
Gündemin "Kanun Tasarı ve
Teklifleri ile Komisyonlardan Gelen Diğer İşler" kısmına geçiyoruz.
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)

BAŞKAN - Komisyon? Yok.
Ertelenmiştir.
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)

BAŞKAN - Komisyon? Yok.
Ertelenmiştir.
3’üncü sırada yer alan, Ceza İnfaz
Kurumları Güvenlik Hizmetleri Kanunu Tasarısı ve Adalet Komisyonu Raporu’nun
görüşmelerine kaldığımız yerden devam edeceğiz.
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)

BAŞKAN - Komisyon? Yok.
Ertelenmiştir.
4’üncü sırada yer alan, Milli Mayın
Faaliyet Merkezi Kurulmasına İlişkin Kanun ile Bazı Kanunlarda Değişiklik
Yapılmasına Dair Kanun Tasarısı ve Millî Savunma Komisyonu Raporu’nun
görüşmelerine başlayacağız.
4-
Milli Mayın Faaliyet Merkezi Kurulmasına İlişkin Kanun ile Bazı Kanunlarda
Değişiklik Yapılmasına Dair Kanun Tasarısı ve Milli Savunma Komisyonu Raporu
(1/996) (S. Sayısı: 672) (X)
BAŞKAN – Komisyon? Burada.
Hükûmet? Burada. 
İç Tüzük’ün 91’inci maddesine göre
temel kanun olarak görüşülen tasarının 15 Ocak 2015 tarihli 43’üncü
Birleşiminde birinci bölümün maddelerinin oylama işlemleri tamamlanmıştı. 
Şimdi ikinci bölümün görüşmelerine
başlıyoruz. 
İkinci bölüm, çerçeve 34’üncü maddeye
bağlı 70/A ve 70/B maddeleri dâhil 30 ile 58’inci maddeleri kapsamaktadır. 
Şimdi, ikinci bölümde söz isteyen
konuşmacılardan Cumhuriyet Halk Partisi Grubu adına Adana Milletvekili Sayın
Osman Faruk Loğoğlu’nu kürsüye davet ediyorum. 
Buyurun. (CHP sıralarından alkışlar)
Süreniz on dakikadır Sayın Loğoğlu. 
CHP GRUBU ADINA OSMAN FARUK LOĞOĞLU
(Adana) – Sayın Başkan, teşekkür ediyorum. 
Değerli milletvekili arkadaşlarım,
Milli Mayın Faaliyet Merkezi Kurulmasına İlişkin Kanun ile Bazı Kanunlarda
Değişiklik Yapılmasına Dair Kanun Tasarısı’nın maddeleri üzerinde Cumhuriyet
Halk Partisi adına söz almış bulunuyorum. 
Konuşmama “Göreve geldiğimde artık torba
yasa olmayacak.” sözünü veren Başbakan Davutoğlu’na, görüşülen torba yasanın 19
ayrı kanunda değişiklik önerdiği gerçeğine işaret ederek başlamak isterim.
MEHMET GÜNAL (Antalya) – Yukarıda bir
daha var Sayın Loğoğlu, şu anda görüşüyoruz.
OSMAN FARUK LOĞOĞLU (Devamla) – Öyle
mi? 
“Başbakan Davutoğlu verdiği sözü tutmak
ister.” varsayımından hareketle, bu torba ya kendisinin bilgisi dışında Genel
Kurula getirilmiş ya da ona rağmen getirilmiş olmalıdır gibi garip bir durum
ortaya çıkmaktadır. Bunun izahını herhâlde kendisi ileride bize verecektir.
Ancak, bu bağlamda daha ciddi olan
sıkıntı ise iktidar partisinin, Adalet ve Kalkınma Partisinin torba yasa
yöntemini bir alışkanlık hâline getirmiş olmasıdır. Torba yasa iyi işleyen
parlamenter sistemlerde, olağanüstü hâllerde belirli bir ihtiyaca yanıt vermek
için başvurulan bir yöntemdir. AKP ise aklına her gelen ve birbiriyle ilgisi
bulunmayan konularda bu istisnai vasıtayı sıradanlaştırmış ve bu nedenle,
sağlıklı, iyi düşünülmüş, dört dörtlük yasalar yerine, sürekli tadil edilmesi
gereken, eksik, yanlış, yetersiz yasalar çıkartılmasına sebep olmuştur. Torba
yasa ihtiyacının bu kadar sık ve yoğun olması, AKP’nin planlı bir yönetim tarzı
yerine, fırsatçı, perakendeci bir yönetime kendisini mecbur hissettiğini göstermektedir.

Değerli arkadaşlar, Cumhuriyet Halk
Partisi olarak millî mayın faaliyet merkezinin kurulmasını gecikmiş bir adım
olarak görüyor ve Hükûmetin getirdiği tasarının eksiklerle dolu olduğunu
gözlemliyoruz. Bu nedenle, konuşmamın ilk bölümünde millî mayın faaliyet
merkezine ilişkin olarak 15 Ocak tarihinde yapılan görüşmelerde Cumhuriyet Halk
Partisinin dikkat çektiği hususlara ve söz konusu tasarının eksiklerine vurgu
yapacağım. 
Suriye’yle 1998 yılında imzalanan Adana
Mutabakatı’ndan beri mayınların temizlenmesi konusu Türkiye'nin gündemindedir.
O zaman Dışişleri Bakanlığı Müsteşarı olduğum için bu konunun geçmişini gayet
iyi hatırlıyorum. Bildiğiniz gibi, Türkiye, 1 Mart 2004 tarihinde taraf olduğu
Ottawa Sözleşmesi uyarınca Nisan 2014 tarihine kadar temizlenmesi gereken
döşeli kara mayınlarını on yıl içerisinde temizleyememiş ve sekiz yıllık ek bir
süre almıştır. Döşeli kara mayınlarının taahhüt edilen sürede temizlenememiş
olmasının iki vebali vardır. Bunlardan birincisi ve en önemlisi: Toplamda 1
milyon civarında mayının döşeli olduğu 17 ilimizde vatandaşlarımızın ve son
yıllarda ülkemize gelen sığınmacıların can güvenlikleri tehdit altındadır,
tehlike içindedir. 
İkincisi: Altında imzamızın olduğu
uluslararası bir sözleşmenin gereklerini zamanında yerine getirmemek
Türkiye'nin dünyada zaten kötü bir durumda olan itibarını daha da sarsmaktadır.
Ek süre isteyen başka ülkeleri örnek göstermek Türkiye'nin itibarını kurtarmaz,
sadece ve sadece yapmanız gereken bir işi layıkıyla ve zamanında yapmadığınızı
gösterir. 
Genel Kurulda 15 Ocak günü yaptığımız
görüşmelerde, kurulması planlanan millî mayın faaliyet merkezinin çalışmaları
konusunda iki husus öne çıkmıştı. Bunlardan birincisi, temizlendikten sonra
tarıma elverişli hâle getirilecek topraklar meselesi; ikincisi ise temizlik
çalışmalarında Türk firmalarının yer alması konusudur. 
Cumhuriyet Halk Partisinin bu
konulardaki görüşlerini kısaca hatırlatmak isterim. Birincisi: Hükûmet,
Anayasa’nın 44’üncü maddesinin gereğini yapmalıdır. Bir başka ifadeyle,
temizlenerek tarıma elverişli hâle getirilecek topraklar topraksız ve az
topraklı köylülerimizin kurdukları kooperatiflere ya da birliklere
dağıtılmalıdır. Bu yönde atılacak bir adım toplumsal barışa da hizmet
edecektir, bölge ekonomisine de yarar sağlayacaktır. Bu bağlamda, ihtiyaç
duyulursa tarıma yatkın olan Ahıskalı Türklerden de yararlanma imkânı üzerinde
durulabileceğine işaret etmek isterim. Bu başka bir konu ama burada sırf
“Ahıska Türkleri” tabirini kullanmak istediğim için bu konuya işaret ettim.
İkincisi: Sayın Millî Savunma Bakanı
mayın temizleme işinin neden Türk firmalarına verilmediği sorusunu “Temizlemiş
olduğu mayınlı alan için ‘Bu alan mayından arındırılmıştır.’ şeklinde sertifika
verebilecek Türk firması yoktur.” diyerek yanıtlamaya çalışmıştır. Bunu anlamak
veya kabullenmek mümkün değildir. Mayınları temizleyecek tecrübesi olduğunu
beyan eden ve bunu 1999 yılında açıklamış olan Türk Silahlı Kuvvetlerinin
mayınları temizlemesi neden hâlâ sağlanamamaktadır? Öte yandan, Hükûmet ve
iktidar partisi mensupları, mayınlı arazilerin bulunduğu illerde yaşayan
vatandaşlarımızı yakından ilgilendiren mayın temizleme faaliyetlerinin
denetimine ilişkin bir bilgi şimdiye kadar vermemişlerdir. Biz, Cumhuriyet Halk
Partisi olarak mayın temizleme faaliyetlerinin bu alanda uzmanlaşmış
uluslararası ve ulusal kuruluşlar tarafından izlenmesinin, tekrar ediyorum,
izlenmesinin yararlı olacağını düşünüyoruz. 
Kısacası, ülkemizdeki mayın temizleme
işlemleri Türk Silahlı Kuvvetlerinin ve yerel unsurların katkısıyla hızla
sonuçlandırılmalı, tarıma elverişli hâle gelen toprakların topraksız ya da az
topraklı çiftçilere verimli işletme gerekçeleriyle kurulacak kooperatifler
yoluyla verilmesi sağlanmalı ve bu işlemler için güvenilir bir denetim
mekanizması kurulmalıdır. 
Değerli arkadaşlar, bu torba yasa asker
intiharları konusunda önemli bir noktaya temas etmektedir. Asker kişilerin
görev esnasında veya görev yerlerinde ölümü hâlinde, ölenin mirasçılarının
seçtiği ya da baro tarafından görevlendirilen avukatın ücretinin ilgili
bakanlık tarafından karşılanacak olmasını olumlu buluyoruz fakat bu düzenleme
aynı zamanda eksik ve yetersizdir. Daha önce, Meclis çatısı altında da ifade
edildiği gibi, son on yılda askerde intihar eden gençlerimizin sayısı
şehitlerin sayısını geçmiştir. Bu torba içindeki küçük düzenlemeler, toplumun
kanayan yarası hâline gelen asker intiharlarına çözüm bulmaktan uzaktır.
Ayrıca, askerlik görevinin yerine getirilmesi sırasında gerçekleşen intihar
olaylarında ölenlerin yakınlarına, sakat kalınması durumunda da asker kişinin
kendisine tazminat ödenmemesi adil, hukuki ve eşitlikçi bir davranış değildir. 
Öte yandan, Cumhuriyet Halk Partisinden
Komisyon üyesi arkadaşlarımızın ifade ettikleri gibi, sadece parası olanın
askerlik hizmetinden muaf tutulmasına ilişkin düzenleme eşit ve adil değildir.
Bu konuda sosyal adaletin sağlanmasına, farklı gelir gruplarında yer alan
gençlerimizin arasında adaletin tesis edilmesine ihtiyaç vardır. Anlaşılan
iktidar partisi milletvekilleri bu ihtiyacı ciddiye almıyorlar ki konuya
ilişkin verdiğimiz önerge ve tasarıları bugüne kadar hep reddetmişlerdir. 
Değerli arkadaşlar, tasarıdaki
eksikliklerden biri de disiplin kararları ve yargı denetimine açık olan idari
işlemler nedeniyle Türk Silahlı Kuvvetleriyle ilişiği kesilenlerin özlük
haklarının iadesi ve bu nedenle yaşadıkları mağduriyetlerin giderilmesi
hususudur. Tasarı, bu konuyu neden içermemektedir? Ayrıca, resen emekliler için
de yapılan düzenlemelerin bu torba yasa tasarısı içinde yer alması gerekirdi.
Sözlerime son verirken görüştüğümüz
yasanın Türk Silahlı Kuvvetlerindeki haksız düzenlemelerin eşitlik temelinde
giderilmesi için adım attığını teslim ediyorum fakat bedelli askerlik, resen
emekliler, er ve erbaşların silah altında olduğu dönemde sigorta primlerinin
devlet tarafından ödenmesi, subay ve astsubayların ek göstergelerinin
düzenlenmesi, intihar vakalarında mirasçılara tazminat ve maaş sağlanması gibi
konular hâlâ eşitlikçi bir anlayışla ele alınmayı beklemektedir. Bu konularda
halkımızın beklentileri doğrultusunda adım atmadığımız sürece bu tasarı eksik
bir şekilde yasalaşacaktır ve bunun giderilmesi için vakit geç değilse
gerekenin yapılmasını istirham ediyorum ve hepinize saygılar sunuyorum. (CHP
sıralarından alkışlar) 
BAŞKAN – Teşekkür ederim.
Milliyetçi Hareket Partisi Grubu adına
Antalya Milletvekili Sayın Mehmet Günal konuşacak. 
Buyurun Sayın Günal. (MHP sıralarından
alkışlar) 
MHP GRUBU ADINA MEHMET GÜNAL (Antalya)
– Teşekkür ederim Sayın Başkan.
Değerli milletvekilleri, hepinizi
saygıyla selamlıyorum.
Değerli arkadaşlar, daha önce de geneli
üzerinde görüşlerimizi söyledik ama bir kısmı dikkate alındı, bir kısmıyla
ilgili Sayın Hükûmetten, bakanlardan biraz daha destek ve açıklama bekliyoruz.
Öncelikle tekraren söylüyorum: Millî
mayın merkezinin kurulması konusu gecikmiş bir husustur, 2009 yılında mayın
kanunu çıktığından beri kurulmalıydı. Hâlâ bu konuda yapılan çalışmalar olmakla
beraber bir koordinasyon olmadığını görüyoruz. Bu nedenle, yapılan mayın
ihaleleri sonucunda maalesef mesafe katedilemediğinden 2022’ye kadar uzatma
alındı Ottawa Sözleşmesi çerçevesinde. Hâlâ, sanki üç ayda temizlenecekmiş gibi
o gün Meclisi sıkıştıran irade ortadayken Suriye sınırındaki mayınların
temizlenmesi, son çalışmalardan sonra Suriye sınırındaki tartışmalarla beraber askıya
alınmış durumda. Bu çerçevede, bu kanunun gelmesini vesile kılarak, millî mayın
merkezinin bundan sonra yapılacak bütün ihalelerde, denetim işlerinde,
sertifikasyonda tek yetkili kurum olması gerektiğini, onlarla beraber ilgili
kurum ve kuruluşların da bu sürece girerek bu mayın temizleme işini yapması
gerektiğini düşünüyoruz. Onun için, tabii, burada arkadaşlarımız söylüyor ama
mayın merkezi “millî” derken uluslararası literatürde “national center” dendiği
için söyleniyor, mayınlar değil merkezin kendisi genel bir merkez olduğu için
bunlar söyleniyor.
Öncelikle, doğu sınırlarındaki
temizlemelerle ilgili, değerli arkadaşlar, Sayın Bakana da uyarıda bulunmuştum,
umut ediyorum o ihale süreci tamamlanmaz çünkü şimdilik geciktirilmiş durumda
Ermenistan sınırı, doğu sınırlarıyla ilgili yapılan bir mayın temizleme ihalesi
var ve bunu Birleşmiş Milletler Kalkınma Programı yapıyor. Bu kapsamda, bu
çalışmaların şimdilik durdurulması gerektiğini düşünüyorum, bilmiyorum, o
konuda Bakanlığımızın bir girişimi var mı? Onları da niye uyarmıştım değerli
arkadaşlar? Şu anda söz konusu olan Ermenistan sınırı, bildiğiniz gibi,
tehcirin yüzüncü yılı nedeniyle daha önem kazanmış durumda. Bu çerçevede de
birtakım uluslararası çalışmalar yapılıyor. Şu anda bir heyetimiz bunlarla
ilgili yurt dışına gidecek. Onun ötesinde, birçok ülkenin parlamentosunda sözde
Ermeni soykırımı yasa tasarıları görüşülüyor veya teklifler bekliyor. Bu
kapsamda dikkatli olunması gerektiğini düşünüyorum. Sayın Bakana da onun için
uyarıda bulunmuştum. “İnşallah, bu UNDP’nin yaptığı ihale tamamlanmadan millî
mayın merkezine devredilir.” diye bir daha temennide bulunuyorum. 
Neden önemli değerli arkadaşlar?
“Burada birtakım şeyler oluyor.” dedim. TİGEM Ermenistan sınırıyla ilgili
kiralama ihalesine çıkıyor aynı anda. Yani, hassas olmamızın nedenlerini
başlıkları itibarıyla söylemiştim ama birkaç örnek size vermek istiyorum:
Şimdi, Dilucu’nda, TİGEM’in, “tarımsal faaliyeti açma” adı altında
Ermenistan-İran-Nahcivan arasındaki sınırda askerî yasak bölgedeki Kâzım
Karabekir Çiftliğini otuz yıllığına özel sektöre devretmek üzere ilana
çıktığını söyledim. Maalesef, Tarım Bakanımızdan bu konuda tatmin edici bir
cevap gelmedi, tabii, Hükûmetimizin Millî Savunma Bakanı burada ama. Yani,
Sayın Bakanım, ben bunları tam anlayamıyorum. Yani, arkadaşlar buradayken şunu
soracağım: Bu söylediğimiz çiftliğin olduğu bölgeyi “Otuz yıllığına kiraya
vereceğiz.” diyorlar. Kaçıncı derece askerî yasak bölgededir acaba diye merak
ediyorum çünkü buralar hep askerî bölge. Geçtiğimiz yıllarda Tapu ve Kadastro
Genel Müdürlüğünün sizlerle belki istişareli olarak askerî yasak bölgeleri
yeniden bir elden geçirip tapularıyla… Tabii, daha açık söyleyeyim. Çünkü, biri
dedi ki: “Ya, bu Kara Harp Okulunun burada ne iş var, Ankara’nın en güzel, en
verimli yerinde?” Biz hemen alarma geçtik herhâlde burayı da AVM yapacaklar
diye. Onun için, şimdi böyle bir sınıf kaydırmaca olunca askerî ihtiyaçtan mı
kaynaklanıyor, ticari ihtiyaçtan mı kaynaklanıyor, siyasi ihtiyaçtan mı
kaynaklanıyor açıkçası kafamız karışıyor. Onun için, askerî yasak bölgede olan
yerler, tamam, bir kısmı ekiliyor, dikiliyor olabilir ama, bunların… Daha önce
de Ceylânpınar’da olmuştu biliyorsunuz, Suriye sınırındaki mayınlar
temizlenirken bunları da hep beraber “müştemilatı” diye buraya kanuna yazdılar
bir de yani “mütemmim cüzleri” diye. Eğer Allah göstermesin, o şekliyle
geçseydi kanun, Anayasa Mahkemesi o maddeyi iptal etmeseydi şimdiye çoktan
belki de oralara birileri yerleşmiş olacaktı dedim. Onun için bu konularda
hassasız çünkü yabancı ortak… Özel kesime açtığınız zaman “Ben yabancıya
vermem.” deme şansınız yok arkadaşlar. Açtınız, geldi bir yabancı şirket,
kiraladı. Daha net söylüyorum, Ermenistan sınırında, Amerika’da yaşayan bir
Ermeni uyruklu vatandaş gelmiş, bir şirket kurmuş, geldi aldı “Sınırda tarım
yapacağım.” diye. Şimdi, bizim bu, sınır güvenliğimiz açısından önemli bir
husustur. Hele hele bu konuda çalışmalar yapılıyor, basından izliyoruz,
birtakım konferanslar, paneller, işte kapalı sınır açılsın diye. Bizim bu konuda
hassas olduğumuzu bir defa daha belirtmek istiyorum. Neden? Bugün ayın 22’si.
İki gün önce 20 Ocak Bakü’nün işgalinin yıl dönümüydü. Onun arkasından yaşanan
katliamları, artı Karabağ’da hâlâ devam eden işgali biliyorsunuz. Şimdi,
Karabağ sorunu çözülmeden, bu konu tartışılmadan onunla ilgili birtakım siyasi
veya ticari faaliyetler oluyorsa buna şiddetle hep birlikte karşı çıkmamız
lazım. Böyle birkaç tane şey üst üste geldiği zaman değerli arkadaşlar, hem
askerî yasak bölgelerin sınıflandırmasının değiştirilmesi hem çiftliğin buradan
birtakım çalışmalarla özel sektöre açılması için ihalelere çıkılması ve en
önemlisi -daha önce de belirttim Sayın Bakana, değerli arkadaşlar da ifade
ettiler- buradaki mayın temizleme faaliyetinin önce -Avrupa Birliği- Sınır Yönetimi
Bürosu diyelim İçişleri Bakanlığının, sonrasında olmayınca da, şimdi yine UNDP
projesi olarak devam ettiğini söyledim. Ve komiktir arkadaşlar yani hadi Avrupa
Birliğine veriyorsunuz, niye diyoruz? 56 milyon eurocuk, onun da 39’unu Avrupa
Birliği verecekmiş, onun için ulusal katkıyla yapacağız. Yani “Bunu vermekten
âciz miyiz?” diye sordum. İnşallah bu kanun bir an önce yürürlüğe girer ve
millî mayın merkezi bütün bu mayın temizleme faaliyetlerini tek elden yürütmek
üzere yapar. Ama hâlâ eksiğimiz var Sayın Bakanım. 
Aslında, bu vesileyle, Suriye
Sınırındaki Mayınların Temizlenmesi Kanunu’nda olanları da alıp da genel bir
hüküm hâline getirmemiz lazım. Yani genel bir yetki alıyormuşuz gibi görünüyor
millî mayın merkezinin tanımında ama gerekirse geçici maddelerle bir ekleme
yaparak ilave şeylerle o özel çıkardığımız hükümler, yani Suriye sınırı diye
yaptığımız şeyleri millî mayın merkezine vermemiz gerekiyor. 
HAYDAR AKAR (Kocaeli) – Niye “millî”?
“Millî”siz olamaz mı? 
MEHMET GÜNAL (Devamla) – Mayın merkezi,
ulusal mayın merkezi fark etmiyor. Uluslararası, “national” diye geçtiği için
arkadaşlar öyle çevirmiş. 
Dolayısıyla bu mayın merkezinin bu
konularda tek otorite olması gerekiyor. Bunları yapmadığımız zaman, farklı
farklı, yeni yeni teklifler ortaya çıkacaktır. İnşallah, demin dediğim gibi,
Birleşmiş Milletlerin, Avrupa Birliğinin devreden çıkarılması, burada yapılan
ihalelerde de diğer bir husus -önergeyle kısmen düzeltti arkadaşlarımız- millî
şirketlerin, Türk şirketlerinin de bu mayın temizleme sürecine dâhil olması ve
tecrübe kazanması. Çünkü bu patlayıcılar ve mayın temizliği sektörü dünyadaki
en önemli, 3-4 trilyon dolarlık büyük bir sektör. Bu çerçevede, tecrübe
kazanmaları, yabancı şirketlerle beraber de olsa bir ortaklık kurarak bu
sektörde yer almaları gerektiğini düşünüyoruz. Kısmen yapılsa da inşallah
bunlar ikincil düzenlemelerde, yönetmelikte, esaslarda ve ihale şartnamelerinde
dikkate alınacaktır diye umut ediyorum. 
Diğer bir husussa bununla ilgili Sayın
Bakanım, temizlikle ilgili yapıyoruz ama buna bağlı olarak sınır fiziki
güvenlik sistemi çalışmalarımız maalesef tam tamamlanamadı. Bir taraftan mayını
temizledikten sonra, bunun arkasından da o güvenliği sağlamamız lazım. Sadece
elektronik değil kimi yerde fiziki olarak birtakım şeylerle bu çalışmaların
yapılması gerekiyor. Paralel bir şekilde, Millî Savunma Bakanlığımızın da,
ilgili kuruluşların, sınırdaki fiziki güvenlik sistemini güçlendirecek, olmayan
yerlerde tesis edecek çalışmaları bir an önce yapması sınırlarımızın yol geçen
hanı olmasını da engelleyecektir. Bu yaşanan kriz sürecinde, özellikle
Suriye’yle, Irak’la olan sınırlarımızda bu sorunları yaşadık. Mayınlar
temizlendikten sonra da bu fiziki güvenlik sisteminin tesis edilmesi gerekir.
İnşallah kanun, daha önce yapılan yanlışları da önleyerek şu anda devam eden
süreçleri de alıp ülkemizin çıkarları doğrultusunda yapılacak bir merkezin
kurulmasına vesile olur diyorum. 
Bu duygularla hepinizi saygıyla
selamlıyorum. (MHP ve CHP sıralarından alkışlar) 
BAŞKAN – Teşekkür ederim Sayın Günal.
Halkların Demokratik Partisi Grubu
adına Şırnak Milletvekili Sayın Hasip Kaplan konuşacak. 
Buyurun. 
HDP GRUBU ADINA HASİP KAPLAN (Şırnak) –
Sayın Başkan, değerli milletvekilleri; Halkların Demokratik Partisi Grubu adına
söz aldım. Hepinizi saygıyla selamlıyorum. 
Öncelikle, Somali’de heyetimize yapılan
bomba yüklü araçlı saldırı nedeniyle “Geçmiş olsun.” diyoruz. Orada hayatını
kaybedenlere de Allah’tan rahmet diliyoruz. 
Gerçekten Afrika’nın her tarafı mayın
gibi ve çok dikkatli olunması gereken bir alan. Bizler, mayın konusunda, 4
parti grubu da, akıl-mantık, ülke çıkarları, toplum çıkarları bir olunca demek
ki ortaklaşa bildiğimiz bazı konular var. Daha önceleri çok sert mayın
tartışmaları yaptık, ihalesini tartıştık, sonra bu Suriye’deki mayınların
sökülmesiyle ilgili “Ottawa Sözleşmesi” dedik ancak şunu gördük ki Orta
Doğu’daki gelişmeler apayrı bir evreye getirdi ve Türkiye dünyanın en büyük,
16’ncı büyük ekonomisi ise bu işini kendisi yapmalı. Ben ceza avukatlığı yaptım
otuz sene, inanın, ben kaçakçıların nasıl mayın söktüğünü elleriyle bilirim.
Onun için bunu, güvenlik nedeniyle de olsa, Türkiye’nin kendi silahlı güçleri
kontrolünde yapması son derece önemli. 
Ancak otuz yıllık çatışmanın getirdiği
bir de askerî güvenlik bölgeleri var, oraya konulan mayınlar var. O konuda çok
ciddi bir harita olayı yok. Bakanlığın bu konuda çok dikkat etmesi lazım. Süre
olayı değildir, yani süreyi uzatmak, Suriye’de IŞİD, El Nusra, El Kaide,
ortalıkta bombalı saldırılar, Reyhanlı… Bu kadar şeyler yaşanırken tabii ki
Suriye’de ne bir ihale yapılabilir ne bu mayınlar çıkarılabilir. Bunun
farkındayız, bu gerçekliğin ama mayınsız giriş kapılarından da herkesin çok
rahatlıkla girip çıktığı bir sınır olmaktan da alıkonulması gerekiyor. Çünkü
bütün dünyanın gözü Paris saldırısından sonra… Sanki herkes Türkiye’yi
kullanıyor, Türkiye bir köprü, Suriye sınırından geçişler turistik, böyle bir
konum söz konusu. 
Tabii, bu mayınları hangi ihtiyaç
koyduysa günümüzde kaldırılması da son derece… Doğu sınırı açısından farklı,
güney sınırı açısından farklı önlemlerin alınması gerekir. Ancak şuna
inanıyorum ki doğru bir dış politikayla Türkiye, çok doğru bir siyasetle,
stratejiyle kendi bütün sınırlarında dostluk ve güveni halklarla sağlayarak en
büyük güvenli sınırları oluşturabilir. Bu en önemli konudur. Doğru politika
budur. Bu komşularımızın içinde on binlerce yıldır bu topraklarda yaşayan kadim
halklar bizim de komşularımızdır. 
Şurada biraz önce Mecliste grubumuzu
ziyarete gelen –askerde- Şüpheli Ölümler ve Mağdurları Derneği Başkanı, Yönetim
Kurulu, onlar daha önceleri de çok sık geliyordu ve bizim de kanun
tekliflerimiz var. Yani bazı hassasiyetlerini burada tekrar vurgulamak
istiyorum: 
Birincisi; Millî Savunma Bakanlığının
avukat tutma olayını, evet, gerçekten doğru buluyorlar. Zaten onların da
istediği, onların istediği, bir avukat değilse baronun atayacağı bir avukat
çünkü güven sorunudur biraz avukatlık olayı ve bu şekildeki düzenleme bence
doğru. Çünkü ailenin güvendiği birini avukat tutması son derece önemlidir. 
Yine askerde yaşamını yitirenlerin
ailelerinin toplam sayısının son on yılda 6 bin -bilmiyorum Sayın Bakan bize
doğru bir rakam telaffuz edebilir mi- küsur civarında olduğu söylendi ve
bunlara şehitlik maaşının güvencesinin bağlanması, ailelerinin korunması, evli
iseler çocuklarının ki en önemlisi… Bunların sayısı çok değil. Askerde hayatını
kaybeden kazara olsun, intihar olsun, başka nedenle olsun evli askerler var.
Yani bunların 1 veya 2 çocukları var genellikle yaş itibarıyla, bu çocukların
sosyal güvencesi son derece önemli. Aile ve Sosyal Politikalar Bakanlığının
ilgi alanında ama tabii, şehitlik statüsü olmadığı için… 
Bir de yani şuna sitem ediyorlar:
“İntihar edenler hariç.” diyorlar ve de “psikolojik sorunu olanlar” kavramını
da doğru bulmuyorlar. “Zaten askere alınmada heyet raporuyla alınıyor
insanlar.” diyorlar. Bütün askerlerin bu şekilde kategorize edilmesini de yani
kolektif bir tanımlamayı da doğru bulmuyorlar, inciniyorlar. Yani “Pekâlâ asker
de olabilir, üstlerde de aynı tür sorun ve rahatsızlıklar olabilir.” diyorlar.
Bu kavramın kullanılmamasını özellikle, hassasiyetle istiyorlar, onu ifade
etmek istiyorum. 
Yani “Bedelli askerlik varsa biz yoksul
olan askerlere zorunlu askerlik mecburiyeti getirilmesi son derece haksız.”
diyorlar. Vicdani reddin mutlaka olmasını ifade ediyorlar. “Çünkü yoksul olmak
demek illa zorunlu askerlik yapmayı gerektiriyorsa parası olanın benden ne
ayrıcalığı var? Vatan borcu parayla mı ölçülüyor?” diyorlar. Yani haklılar bu
konuda yoksul, emekçi insanlar, bu konuda özellikle de ayrımcılığa uğrayanlar.
Bu şüpheli asker ölümlerinde adalet
arayışı vardır, bunu çok doğal karşılamak lazım. Aslında askerî yargı -ben
sıkıyönetim mahkemelerinde de görev yaptığım için bilirim- birlik mahkemeleri
biraz daha düzenli ve özenli de çalışır, dikkat eder bu tür konulara ama
özellikle askerlik göreviyle ilgili olmayan şüpheli ölümlerde adli yargıyı
mutlaka devreye koymak lazım. Bu, güven açısından önemli çünkü farklı bir
nedenle, asker, kışla içinde de ölü olsa… Ama askerlik göreviyle ilgili değilse
onu ayırmak lazım, bunu diyorlar.
Zaman aşımı konusunda da tereddütlü
onlar var. Yani bu tür suçlarda zaman aşımı olmamalı diyorlar çünkü yaşam
hakkı, bir kutsal vatan borcu nedeniyle… Böylesi bir sıkıntıyı ifade ediyorlar.

Şuna baktığımız zaman: Ben -Türkiye'de
bütçeye- daha önceki bakanla beraber ve özellikle uzmanlarla, hatta buradaki,
Komisyonda görevli değerli asker arkadaşlarla da bu konuyu konuştum, -askerde 6
bin civarında yaşamını yitiren, intihar, kayıp, kaza ne dersek diyelim farklı
biçimlerle- bunun mali boyutu -borç olarak, yük olarak- bütçeye çok değil. Yani
bakın, yüzde 5 işveren primini ödediğimiz zaman yüzde 5 prim, 5 milyar lira bir
yük getiriyor. Oysaki bu 6 bine yakın ailenin anne babaları genellikle
yaşlıdır, onların bir sosyal güvenceye kavuşturulması veya -bir önerge
vereceğiz zaten yeri geldiği zaman- o aileden birinin işe alınması veya sosyal
güvenlik nedeniyle çocuklarının güvence altına alınması, maaş bağlanması, bu
son derece yani sosyal devlet olmanın gereğidir. Yani bilmiyorum, bütün
devletlerde, bütün ülkelerde kendi askerlerine, böylesi bir yaşam hakkı ihlali
söz konusu olduğu zaman, kusurlu olsun olmasın; dikkatsizlik, tedbirsizlik
olsun olmasın… Bakın, önemli, altını çiziyorum. Yani tabii ki her kesimden
insanlar askere gidiyor ve çok farklı vakalar da var ama zaten askerliğin bir
süzgeci de var yani vakası olan insanı askere almıyor. Çürük raporu denilen bir
olay vardır, sağlık raporu denen bir olay vardır, bir heyet var. Eğer almışsa
ki normal bir insandır diye almıştır. O objektif sorumluluk dâhilinde olayları
değerlendirmek lazım. Onların bu beklentileri olduğunu ifade etmek istiyorum.
Sayın Bakan, maliyeden bir görüş
isterseniz, ne kadar yük getiriyor ne kadar evli olan, hayatını yitiren,
askerlik görevini yapan yurttaşımız vardır? Ben bunun çok büyük bir yük
getirmediğini ifade ediyorum. Bu yarayı sarma konusunda da sizlere büyük görev
düşüyor.
Teşekkür ediyorum.
BAŞKAN – Ben de teşekkür ederim.
Şahsı adına konuşmalar yok.
Sistemde soru olmadığı için soru-cevap
bölümünü de geçiyoruz.
Böylelikle ikinci bölüm üzerindeki
görüşmeleri tamamlamış bulunmaktayız.
Şimdi, ikinci bölümde yer alan
maddeleri, varsa o madde üzerindeki önerge işlemlerini yaptıktan sonra ayrı
ayrı oylarınıza sunacağım.
30’uncu maddede bir adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan Milli Mayın Faaliyet
Merkezi'nin Kurulmasına İlişkin Kanun ile Bazı Kanunlarda Değişiklik
Yapılmasına Dair Kanun Tasarısı'nın 30 uncu maddesi ile düzenlenen 211 sayılı Kanunun
66 ncı maddesinin son fıkrasında "askerlik hizmeti yapmakta iken"
ibaresinden sonra gelmek üzere "her ne şekilde vefat ederse etsin"
ibaresi eklenmesi için gereğini saygılarımla arz ve teklif ederim.
 Mustafa Moroğlu Haluk
Eyidoğan Ramazan Kerim Özkan
 İzmir İstanbul Burdur
 Turhan Tayan Dilek
Akagün Yılmaz Ali Serindağ
 Bursa Uşak Gaziantep
BAŞKAN – Komisyon önergeye katılıyor
mu?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Sayın Başkanım, esasen önergede yapılmak istenen
husus madde metninin içinde var olduğundan bu önergeye katılamıyoruz.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Muhterem Başkanım, biz de Komisyon Başkanımız gibi diyoruz. Mevcut
kanun, verilmek istenen önergeyle istenilen amacı sağlayacaktır. Dolayısıyla,
askerdeyken görev başında her ne sebeple olursa vefat edenlerin… Hepsini, bu
cenazeyle ilgili, Bakanlığımız karşılayacaktır.
Arz ederim.
BAŞKAN – Teşekkür ederim.
Önerge üzerinde kim konuşacak?
MUSTAFA MOROĞLU (İzmir) – Gerekçe…
BAŞKAN – Gerekçeyi okutuyorum:
Gerekçe: 
Getirilen bu düzenleme ile intihar eden
ya da ettiği söylenen erbaş ve erlerin de mezarlarının yapım giderlerinin bu
kapsamda değerlendirilmesi amaçlanmıştır.
BAŞKAN - Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
30’uncu maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
On beş dakika ara veriyorum. 
Kapanma Saati:
15.21
İKİNCİ OTURUM
Açılma Saati:
15.40
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul)
-----0-----
BAŞKAN – Sayın milletvekilleri, Türkiye
Büyük Millet Meclisinin 46’ncı Birleşiminin İkinci Oturumunu açıyorum. 
672 sıra sayılı Kanun Tasarısı’nın
görüşmelerine devam edeceğiz. 
Komisyon burada.
Hükûmet burada.
31’nci madde üzerinde bir adet önerge
vardır, okutuyorum:
 Türkiye Büyük
Millet Meclisi Başkanlığına 
672 Sıra Sayılı Kanun Tasarısının 31.
maddesinin 1. fıkrasında yer alan “sivil personel ve askeri öğrenciler”
ibaresinin “sivil personel, askeri öğrenciler” olarak değiştirilmesini arz ve
teklif ederiz. 
 İdris Baluken Pervin
Buldan  Adil Zozani
 Bingöl  Iğdır Hakkâri

 Hasip Kaplan  Gülser
Yıldırım
 Şırnak Mardin
BAŞKAN – Komisyon önergeye katılıyor
mu? 
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkan. 
BAŞKAN – Hükûmet? 
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan.
BAŞKAN – Gerekçeyi okutuyorum:
Gerekçe: 
Değişiklik ile bir cümlede çok sayıda
bağlaç kullanımının Türkçe yazım kurallarına göre düzenlenerek maddede anlam
bütünlüğü sağlanması amaçlanmıştır. 
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
Maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
32’nci maddede bir adet önerge vardır,
okutuyorum: 
 Türkiye Büyük
Millet Meclisi Başkanlığına 
672 Sıra Sayılı Kanun Tasarısının 32.
maddesinin a) bendinde yer alan “bunların emeklileri” ibaresinin “bu kadrolardan
emekli olanlar” olarak değiştirilmesini arz ve teklif ederiz. 
 İdris Baluken Pervin
Buldan  Adil Zozani
 Bingöl  Iğdır Hakkâri

 Hasip Kaplan  Gülser
Yıldırım
 Şırnak Mardin
BAŞKAN – Komisyon önergeye katılıyor
mu? 
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkan. 
BAŞKAN – Hükûmet? 
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan.
BAŞKAN – Gerekçeyi okutuyorum:
Gerekçe:
Değişiklik ile maddenin daha iyi
anlaşılması amaçlanmıştır. 
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
Madde 33’te bir adet önerge vardır,
okutuyorum:
 Türkiye Büyük
Millet Meclisi Başkanlığına 
672 Sıra Sayılı Kanun Tasarısının 33.
maddesinde yer alan “mensupları” ibaresinin “personeli” olarak değiştirilmesini
arz ve teklif ederiz. 
 İdris Baluken Pervin
Buldan  Adil Zozani
 Bingöl  Iğdır Hakkâri

 Hasip Kaplan  Gülser
Yıldırım
 Şırnak Mardin
BAŞKAN – Komisyon önergeye katılıyor
mu? 
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkanım. 
BAŞKAN – Hükûmet?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan.
BAŞKAN – Sayın Kaplan, konuşacak
mısınız?
HASİP KAPLAN (Şırnak) – Gerekçe…
BAŞKAN – Gerekçeyi okutuyorum:
Gerekçe:
Değişiklik ile maddenin daha iyi
anlaşılması amaçlanmıştır.
BAŞKAN – Önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir.
Maddeyi oylarınıza sunuyorum: Kabul
edenler... Kabul etmeyenler... Madde kabul edilmiştir.
Çerçeve 34’üncü maddeye bağlı madde
70/A’da iki adet önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan Milli Mayın Faaliyet
Merkezi'nin Kurulmasına İlişkin Kanun ile Bazı Kanunlarda Değişiklik
Yapılmasına Dair Kanun Tasarısı'nın 34 üncü maddesi ile düzenlenen 211 sayılı
Kanunun 70/A maddesindeki "askeri ihtiyaçlar" ibaresinden sonra
gelmek üzere "ve asker hastanesi bulunmayan yerler" ibaresinin
eklenmesi için gereğini saygılarımla arz ve teklif ederim.
 Mustafa Moroğlu Haluk
Eyidoğan Ramazan Kerim Özkan
 İzmir İstanbul Burdur
 Turhan Tayan Dilek
Akagün Yılmaz Ali Serindağ
 Bursa Uşak Gaziantep
Türkiye Büyük
Millet Meclisi Başkanlığına
672 Sıra Sayılı Kanun Tasarısının 34.
maddesinin Madde 70/A bendinde yer alan "maksadıyla askerî ihtiyaçlar
dikkate alınarak Genelkurmay Başkanlığınca asker hastaneleri kurulur."
ibaresinin "amacıyla Genelkurmay Başkanlığınca ihtiyaçlar dikkate alınarak
asker hastaneleri kurulur" olarak değiştirilmesini arz ve teklif ederiz.
 İdris Baluken Pervin
Buldan Adil Zozani
 Bingöl Iğdır Hakkâri

 Hasip Kaplan Gülser
Yıldırım
 Şırnak Mardin
BAŞKAN – Komisyon önergeye katılıyor
mu?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Başkanım.
BAŞKAN – Hükûmet?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkanım.
BAŞKAN – Gerekçeyi okutuyorum:
Gerekçe:
Değişiklik ile maddede anlam bütünlüğü
sağlanması amaçlanmıştır.
BAŞKAN – Önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan Milli Mayın Faaliyet
Merkezi'nin Kurulmasına İlişkin Kanun ile Bazı Kanunlarda Değişiklik
Yapılmasına Dair Kanun Tasarısı'nın 34 üncü maddesi ile düzenlenen 211 sayılı
Kanunun 70/A maddesindeki "askeri ihtiyaçlar" ibaresinden sonra
gelmek üzere "ve asker hastanesi bulunmayan yerler" ibaresinin
eklenmesi için gereğini saygılarımla arz ve teklif ederim.
Ali Serindağ (Gaziantep) ve
arkadaşları
BAŞKAN – Komisyon önergeye katılıyor
mu?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Başkanım.
BAŞKAN – Hükûmet?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkanım.
BAŞKAN – Önerge üzerinde Gaziantep
Milletvekili Sayın Ali Serindağ konuşacak.
Buyurun.
ALİ SERİNDAĞ (Gaziantep) – Teşekkür
ederim Sayın Başkan. 
Sayın Başkan, sayın milletvekilleri;
yüce heyetinizi saygıyla selamlıyorum. Milli Mayın Faaliyet Merkezi Kurulmasına
İlişkin Kanun ile Bazı Kanunlarda Değişiklik Yapılmasına Dair Kanun
Tasarısı’nın çerçeve 34’üncü maddesiyle ilgili olarak verdiğimiz önerge üzerine
söz almış bulunuyorum.
Sayın milletvekilleri, biliyorsunuz,
sınırlarımızın önemli bir kesiminde mayınlar bulunmakta. Şimdi, bu mayınlar
döşenmeden evvel bu topraklar çiftçilerden kamulaştırma yoluyla alınmış ve daha
sonra mayın döşenmiştir. Şimdi, bu arazilerin bu mayınlardan temizlenmesi
gündemde. Bunun için önemli olan şudur: Araziler mayından temizlendikten sonra
bu arazilerin kullanımı nasıl olacaktır? 
İkinci bir soru, ikinci bir husus: Bu
arazilerin mayından temizlenmesi hususunda ihale süreci şeffaf ve saydam
olabilecek midir? 
Birincisi, tüm konuşmalarımızda da
belirttiğimiz gibi bu hususta da ihale sürecinin şeffaf ve saydam olması, o
mayınların temizlenmesinden sonra buradan yararlanacak olanlar açısından da
önem arz etmektedir. 
İkinci husus da mayınlardan
temizlenecek olan arazinin bölge yakınında yaşayan ve bugüne kadar bu
mayınlardan şu veya bu şekilde mağdur olmuş insanlara, muhtaç insanlara
dağıtılması meselesidir. Bu nedenle bu konu üzerinde bu açıdan önemle durmak
gerekmektedir. Biliyorsunuz, Gaziantep önemli ölçüde bu mayınlardan etkilenmiş,
Gaziantep’te yaşayan insanlar bu mayınlardan önemli ölçüde etkilenmiş ve zarara
uğramışlardır. 
Ve Gaziantep açısından önemli ikinci
bir husus, daha doğrusu Gaziantep’i ve Gaziantep’te yaşayan insanları mağdur
eden husus Suriye olaylarından sonra Gaziantep’in ve Gazianteplilerin içine
düşürüldüğü durumdur. Bu konuda en zarar gören ilimiz Gaziantep olmuştur. Şu
anda ülkemizde 1 milyon 700 bini aşkın Suriyeli yaşamaktadır. Bunların bir
bölümü kayıt altına alınmış, bir bölümü de kayıtsız olarak şu veya bu şekilde
dolaşmaktadır. Gaziantep’te de zannediyorum 350 bine yakın insan kayıt altında
bulunmakta ama ona yakın veya en azından 100 bin civarında Suriyeli insan da
kayıtsız olarak Gaziantep’te yaşamını sürdürmektedir. 
Sayın milletvekilleri, işte böyle bir
ortamda, Gaziantep’i de çok ilgilendiren bir konunun gündeme getirilmiş
olduğunu görüyoruz. Biliyorsunuz, bu konu çok daha önce de gündeme getirilmiş
ancak sonuca ulaştırılmamıştı. Bugün, bu konunun bir sonuca bağlanması ve
özelikle de temizlenecek olan arazinin orada yaşayan, etkilenmiş olan, mayından
şu veya bu şekilde zarar görmüş olan insanlara dağıtılmasıdır. Özellikle
mayından temizlenme işlemiyle beraber bir rehabilitasyon merkezinin kurulması
ve mayından etkilenen insanların bu rehabilitasyon merkezinde rehabilite
edilmesi de önem arz etmektedir çünkü şu veya bu şekilde organlarını yitirmiş,
yaşam alanında zorluklarla karşılaşmış insanlarla karşı karşıyayız. 
Sayın milletvekilleri, şimdi, söz
almışken bir hususu dikkatinize sunmak istiyorum: Biz, hukuk devletinde
yaşadığımızı zannediyoruz. Dün, Kayseri’de bir dava görüldü. Olayın cereyan
ettiği yer Eskişehir, ailenin oturduğu yer Hatay, duruşmanın yapıldığı yer
Kayseri. Duruşmadan sonra, televizyonlara yansıyan görüntüler hepimizin içini
burktu. Adliye binasının etrafı bariyerlerle çevrilmişken, insanların oraya
hiçbir müdahalesi yokken, tamamen bu bariyerlerin dışında aile ve onun
avukatları, yakınları, arkadaşları sadece basın açıklaması yapmak üzere oraya
toplanmışken büyük bir gaz bombardımanıyla karşı karşıya kaldılar. O bembeyaz
gaz bulutundan tüm yurttaşlarımız hatta gaz sıkan polislerimiz bile etkilendi.
Öncelikle, bu iklimin bir
an önce Türkiye’den gitmesi ve Hükûmetin yaşanabilir bir iklim yaratması
hepimiz için, herkes için önem arz etmektedir.
Hepinizi saygıyla selamlıyorum.
Teşekkür ederim. (CHP sıralarından alkışlar)
BAŞKAN – Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
Çerçeve 34’üncü maddeye bağlı madde 70/B’yi oylarınıza
sunuyorum: Kabul edenler… Kabul etmeyenler… Kabul edilmiştir.
Madde 35’i oylarınıza sunuyorum: Kabul edenler… Kabul
etmeyenler… Madde kabul edilmiştir.
Madde 36’yı oylarınıza sunuyorum: Kabul edenler… Kabul
etmeyenler… Madde kabul edilmiştir.
Madde 37’yi oylarınıza sunuyorum: Kabul edenler… Kabul
etmeyenler… Madde kabul edilmiştir.
38’inci maddede bir adet önerge vardır, okutuyorum:
Türkiye Büyük Millet Meclisi
Başkanlığına
672 Sıra Sayılı Kanun Tasarısının 38. maddesine aşağıdaki
fıkranın eklenmesini arz ve teklif ederiz.
"Genelkurmay Başkanlığı bünyesinde görev yapan asker
kişilerin her ne sebeple olursa olsun yaşamını yitirmesi durumunda; yasal
mirasçılarına 2330 sayılı Nakdi Tazminat ve Aylık Bağlanması Hakkında Kanun ile
5510 Sayılı Sosyal Sigortalar ve Genel Sağlık Sigortası Kanunu hükümleri
uygulanır."
 İdris Baluken Hasip
Kaplan Pervin Buldan
 Bingöl Şırnak Iğdır
 Gülser Yıldırım Adil
Zozani
 Mardin Hakkâri
BAŞKAN – Komisyon önergeye katılıyor mu?
MİLLÎ SAVUNMA KOMİSYONU BAŞKANI OĞUZ KAĞAN KÖKSAL
(Kırıkkale) – Katılmıyoruz.
BAŞKAN – Hükûmet?
MİLLİ SAVUNMA BAKANI İSMET YILMAZ (Sivas) – Efendim, Maliye
Bakanlığı da dâhil olmak üzere –mali bir husus olduğu için- onlardan görüş
almamız lazım, üzerinde ilave çalışma yapılması lazım. Ancak şu aşamada
katılmıyoruz.
Arz ederim.
BAŞKAN – Teşekkür ederim.
HASİP KAPLAN (Şırnak) – Gerekçe okunsun.
BAŞKAN - Gerekçeyi okutuyorum:
Gerekçe:
Türkiye'de darbe
mekaniği hem siyasi hem de devleti temsil eden kurumlar üzerindeki
hegemonyasını sürdürmeye devam etmektedir. Askerlik kurumu darbelerin
planlandığı ve uygulandığı kurum olarak ülkedeki yönetim sisteminin üreticisi
olmuş ve yapısını bu doğrultuda korumaya devam etmiştir. Bu nedenle siyasal
iktidarlar tarafından yasama faaliyetleri kapsamında getirilen palyatif
değişiklikler sistemin büyük çıkmazlarını çözmekten çok uzak kalmaktadır.
Demokrasi
kurumunun hayat şansı bulamamasının en büyük nedeni darbeler ve kurumlaşan
darbe mekaniğidir. Rejimin her krizinde bu mekanik kolaylıkla harekete geçmekte
ve demokrasi kurumunu tehdit etmektedir. Dolayısıyla Türkiye'de gerçekleşen
darbelerle yüzleşmek kaçınılmaz bir hâl almıştır. Kenan Evren ve Tahsin
Şahinkaya'nın göstermelik mahkemeleri Türkiye'deki darbe mekaniğini çözmeye
yetmeyeceği bilinmelidir.
Askerlik kurumu
günümüzde darbe işlevini yitirmiş gibi görünse de yürütmenin emriyle sivil
insanları katletmeye devam etmektedir. Roboski'de gerçekleşen bombalama
neticesinde yaşamını yitiren yurttaşların dosyası hükümetin bilgisi dahilinde
Genelkurmay tarafından karartılmış ve katliamın detaylarının açığa çıkmasının
önüne geçilmiştir. Roboski katliamı ile birlikte 90'larda gerçekleşen sivil
katliamlar açığa çıkarılmadan askerlik sistemini ilgilendiren yasal
düzenlemelerin yasama faaliyeti konusu yapılması çözüm değildir.
Askerlik
sisteminin kanuni alt yapısının değiştirilmesinden önce ilk olarak ele alınması
gereken konu askerlik görevinin bir zorunluluk olmaktan çıkarılmasıdır.
Gelişmiş demokrasilerin tanıdığı temel insan hakkı olan "vicdani ret"
hakkının tanınmaksızın atılacak adımların demokrasi kültürü açısından ve barışı
arayan bir parti olarak tarafımızdan kabulü mümkün değildir. Vicdan sahibi
bütün siyasi parti ve örgütler de bu fikri paylaşmaktadır. Vicdani Ret hakkının
kamusal bir hak olarak tanınması için de gerekli yasal değişiklikler öncelikli
olarak gündeme alınmalıdır.
Ülkemizde
varlığını sürdüren savaş kurumlarından olan koruculuk sistemi diğer önemli
sorun alanlarından biridir. Kurulduğu günden bugüne kadar sayısız faili meçhul
cinayetin faili olarak bilinen koruculuk sisteminin lağvedilmesi sürdürülen
müzakere maddelerinden biri olduğu bilinmektedir. Koruculuk sisteminin
çözülmediği bir askeri yapı için önerilen yasal değişiklikler sistemi etkileme
kapasitesinden yoksundur.
Hâlen muvazzaf
personel şaibeli bir şekilde öldürülmekte ve askeri kanunlar koruyucu zırh
olarak kullanılmaktadır. Temel yaklaşım zorunlu askerlik görevini yerine
getirirken yaşamını yitiren yüzlerce askerin ölümlerini açığa çıkaracak bir
yapının oluşturulması ve faillerin yargılanmasını sağlayacak bir sistemin
kurulması olmalıdır.
Askerlik
sorunsalının ülke gündeminde makul yaklaşımlar çerçevesinde çözülebilmesi için
yukarıdaki ana maddeler Anayasal çerçevede ele alınmalı ve darbe kurumlarının
etkileri yok edilmelidir. Ana sorunların varlığı kabul edilmeden askeri
bürokrasiyi ilgilendiren küçük değişiklikler toplumsal taleplere cevap
olmayacak ve yasama faaliyetlerinin etkisi darbe mekaniğine karşı çıkmaya
yetmeyecektir.
Önerilen küçük değişiklikler ülkenin
askerlik sorununu çözmekten yoksundur. Ancak silahaltındayken yaşamını şüpheli
bir şekilde yitirenlerin ailelerinin taleplerinin bir kısmını karşılanması
amaçlanmaktadır. 
BAŞKAN – Önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir. 
Maddeyi oylarınıza sunuyorum: Kabul
edenler... Kabul etmeyenler... Madde kabul edilmiştir.
39’uncu maddede bir adet önerge vardır,
okutuyorum: 
Türkiye Büyük
Millet Meclisi Başkanlığına
Görüşülmekte olan Milli Mayın Faaliyet
Merkezi'nin Kurulmasına İlişkin Kanun ile Bazı Kanunlarda Değişiklik
Yapılmasına Dair Kanun Tasarısı'nın 39 ncu maddesinin tasarı metninden
çıkarılması için ile gereğini saygılarımla arz ve teklif ederim.
 Mustafa Moroğlu  Haluk
Eyidoğan Ramazan Kerim Özkan
 İzmir İstanbul Burdur
 Turhan Tayan Dilek
Akagün Yılmaz
 Bursa Uşak

BAŞKAN – Komisyon önergeye katılıyor
mu?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkanım. 
BAŞKAN – Hükûmet? 
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım. 
BAŞKAN – Önerge üzerinde İstanbul
Milletvekili Sayın Haluk Eyidoğan konuşacak. 
Buyurun. (CHP sıralarından alkışlar) 
HALUK EYİDOĞAN (İstanbul) – Sayın
Başkan, değerli milletvekilleri; hepinizin bildiği gibi, 22 Mart 2011 tarihli
6191 sayılı Kanun’la 926 sayılı Türk Silahlı Kuvvetleri Personel Kanunu’na
geçici madde 32 eklendi. Bu düzenlemeyle darbe süreçlerinde Türk Silahlı
Kuvvetlerinden haksız ve hukuksuz biçimde ilişiği kesilen askerlerin
yaralarının sarılması amaçlanmış idi. Ancak iktidar partisi AKP’nin
engellemeleriyle, amaçlanan düzenleme maalesef kadük oldu. 28 Şubat sürecinde
YAŞ kararlarıyla atılan askerlerin hakları verilirken 12 Mart 1971 sürecinde atılan
askerlerin tamamı ve 12 Eylül 1980 darbe sürecinde atılan askerlerin çoğunluğu
kapsam dışında bırakıldı. Bu askerlerin mağduriyetleri hâlâ sürüyor ve
sorumlusu AKP iktidarıdır. Hükûmet “darbe” deyince 28 Şubatı anlamakta, gerçek
darbe olan 12 Mart ve 12 Eylülü görmezden gelmektedir. 
Değerli milletvekilleri, Millî Savunma Bakanının bir dediği
bir dediğini tutmuyor. “Yargı denetimine açık işlemle ilişiği kesilen askerler
için yargı yoluna gitsinler.” demiştir maalesef Sayın Bakan. Ancak askerî yargı
yolunun çıkmaz sokak olduğunu Bakan da bilmektedir. Eğer Sayın Bakan
aksini iddia ediyorsa 32’nci maddeyle neden yargıya başvuru hakkı değil de YAŞ
mağdurlarına doğrudan özlük hakkı iadesi tesis edildiğini açıklamalıdır. Diğer
taraftan, 12 Mart ve 12 Eylül darbe dönemlerinde sıkıyönetim altında yargı
denetimine açık olduğunu söylemek mantık dışıdır. Yine, askerî öğrencilerin
subay ve astsubaylar gibi 926 sayılı TSK Personel Kanunu’na tabi asker
olduklarını, mecburi hizmete tabi olduklarını, İç Hizmet Kanunu’nun 92’nci
maddesi hükmüne göre harp okulu öğrencilerine subaylar gibi muamele
olunacağını, Emekli Sandığı Kanunu’na tabi olduklarını; mevzuata ve yargı
kararlarına göre hangi muvazzaf statünün öğrencisiyseler onlar gibi emeklilik
dâhil, tüm sosyal güvenlik haklarına sahip olduklarını bildiği hâlde Bakanlık
neden konuyu anlamazlıktan geliyor? Neden asker statüsünde olan öğrenci
askerler ile statüleri tamamen farklı olan tıp ya da mühendislik öğrencilerinin
aynı statüde oldukları söyleniyor? Dört yıl okuduktan sonra subay çıkmasına bir
hafta kala haksız ve hukuksuz bir şekilde okullarından atılan harp okulu
öğrencileri işkence görmüşler, er olarak askerlik yapmışlar, sonra tekrar
üniversiteye gidip dört yıl daha okumak zorunda kalmışlardır. Sayın Maliye
Bakanı da geri kalmıyor, sözde “Yargı yolu açık.” Yaklaşımıyla, ilişiği kesilen
öğrenci ve rütbeli askerlere hak verilir ise 1960’tan bu yana ilişiği kesilmiş
askerler, polisler, öğretmenler, öğrenciler, 1402’liklerin de kapsama
gireceğini, bu durumda altından kalkılamayacak bir mali yük çıkacağını
anlatıyor. 
Sayın Bakana soruyoruz: Bütün bu
saydığı kişilere haklarının defaten verildiğini, darbe mağduru olup da
haklarını alamayan sadece bir kısım asker kaldığını ve sayılarının 1.500-2.000
civarında olduğunu biliyor musunuz? 12 Eylül ve 12 Mart mağdurlarının yaş
ortalamasının 60 civarında olup çoğunun emekli olduğunu, yapılacak işlemin
sadece emeklilik intibakı olduğunu biliyor musunuz? Bal gibi biliyorsunuz ama
derdiniz “solcu” dediğiniz askerlere haklarını vermemek olduğundan,
bildiklerinizi bir anda unutuveriyorsunuz Sayın Bakan. Kaldı ki mali yük
çıkacak diye adaletsizlikleri görmezlikten gelmek demokratik hukuk devletine
yakışmaz Sayın Bakan. Tabii sizin hukuk devletinden ne anladığınıza bağlı bu
durum. 
Sayın milletvekilleri, vicdanları
sızlatan bu ayrımcılığın telafisi yüce Meclisimizin görevidir. Ayrımcılığa
uğrayan askerler üç yıldır Meclis koridorlarını arşınlıyorlar, ilgili
gördükleri çok sayıda kişiyle, parlamenterle ve hatta bakanla görüşüyorlar ama
iktidar partisi oyalama taktikleriyle ayrımcılığı unutturmaya çalışıyor, buna
izin vermeyeceğiz.
Sayın AKP milletvekilleri size
sesleniyorum: Ayak sürümelere son verin, ayrımcılıktan dönün, 28 Şubatta atılan
askerlere tanınan hakların 12 Mart 1971 ve 12 Eylül 1980 darbe süreçlerinde
atılan öğrenci askerler dâhil tüm askerlere verilmesini sağlayacak, kırk dört
yıldır süren bu mağduriyeti giderecek yasal düzenlemelerin yapılması için
engellemeyi bırakın. Aksi durumda, bu ayrımcılığın vebali boynunuzadır. Sizler
bu vebali taşırken vicdan huzuruyla yaşayabilecek misiniz diye de sormak
istiyorum.
Yüce Meclisi saygılarımla selamlıyorum.
(CHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
40’ıncı maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
41’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
42’nci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
43’üncü maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
44’üncü maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
45’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
46’ncı maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
47’nci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
48’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
49’uncu maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
50’nci maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
51’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
52’nci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
53’üncü maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
54’üncü maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
55’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
56’ncı maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
57’nci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
58’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
Böylelikle ikinci bölümde yer alan
maddelerin oylamaları tamamlanmıştır.
Şimdi üçüncü bölümün görüşmelerine
başlıyoruz.
Üçüncü bölüm, çerçeve 80’inci maddeye
bağlı ek 2 ve ek 3’üncü maddeler dâhil 59 ile 87’nci maddeleri kapsamaktadır.
Üçüncü bölüm üzerine Cumhuriyet Halk
Partisi Grubu adına İstanbul Milletvekili Sayın Mehmet Akif Hamzaçebi
konuşacak.
Buyurun Sayın Hamzaçebi. (CHP
sıralarından alkışlar)
CHP GRUBU ADINA MEHMET AKİF HAMZAÇEBİ
(İstanbul) – Sayın Başkan, değerli milletvekilleri; Cumhuriyet Halk Partisi Grubu
adına hepinizi saygıyla selamlıyorum.
Bölümle ilgili değerlendirmeme geçmeden
önce, dün Kayseri’de görülen rahmetli Ali İsmail Korkmaz davasına ilişkin
birkaç görüşümü, değerlendirmemi sizlerle paylaşmak istiyorum.
Her şeyden önce şunu ifade edeyim ki
dün mahkemenin vermiş olduğu karar kamu vicdanına oturmamıştır. Basına
bakıldığında, yorumlara bakıldığında ya da vatandaşla konuşulduğunda bu cezanın
gerçekte işlenen suçların karşılığı olduğunu söylemek mümkün değildir. Üzücü
olan birkaç olayı da söylemek istiyorum.
Ali İsmail Korkmaz, Gezi olayları
nedeniyle o protestolar çerçevesinde hayatını kaybetmiş, hayatına kastedilmiş,
katledilmiş olan bir gencimizdir. Bu davanın sanıklarından birisi, bir polis
şöyle bir değerlendirmede bulunmuş, şöyle bir savunmada bulunmuş mahkemede,
cümlesi aynen şöyle: “Gezi darbe girişimidir. Halkın malına canına
kastetmişlerdir. Gerçek katil varsa o çocukları sokağa çıkaranlardır.” Bu, son
derece önemli bir cümle; elbette, yargılanan kişiler savunma kapsamında her
türlü açıklamayı, her türlü değerlendirmeyi yapabilirler. Anayasa’nın 138’inci
maddesi çerçevesinde, yargı yetkisinin kullanılmasıyla ilgili olarak,
savunmayla ilgili olarak bizim burada herhangi bir değerlendirme veya yorum
yapmamız söz konusu değil. Ancak, bir polisin olaya bakış açısının ne olduğunu
ve o günlerdeki iklimin ne olduğunu hatırlamak açısından bu beyan son derece
önemlidir. Hatırlayacaksınız dönemin Başbakanı Sayın Erdoğan “Polise emri ben
verdim ve Gezi, bir darbe girişimidir.” dedi. Yani bu polis “Ben Sayın
Başbakanın, zamanın Başbakanının bu açıklaması çerçevesinde Gezi’yi bir darbe
girişimi olarak aldım ve yine Sayın Başbakanın talimatı çerçevesinde hareket
ettim.” demek istemektedir. Bu kadar vahim günler yaşayan bir ülkedeyiz ve
toplumun vicdanına oturmayan, o vicdanı kanatan bir karar söz konusu olmuştur.
Elbette yargı süreci bitmemiştir ama bu üzüntümü, acımı sizlerle paylaşmak
istiyorum. 
Değerli milletvekilleri, bir tasarıyı
görüşüyoruz. Bu tasarıda özlük haklarına ilişkin düzenlemeler de var. Bu
vesileyle bir konuyu Sayın Millî Savunma Bakanının ve Hükûmetin dikkatine
sunmak istiyorum. Konu şudur: Bugüne kadar Adalet ve Kalkınma Partisi
hükûmetleri “Darbe mağdurlarının mağduriyetini gideriyoruz.” başlığı altında
birçok yasa çıkardı, listesini çıkardım, hepsi burada. Toplam 4 yasa
çıkarmıştır Hükûmet bu konuda. Birincisi: 22/6/2006 tarihli 5525 sayılı Yasa.
İkincisi: 4 Temmuz 2012 tarihli ve 6353 sayılı Yasa. Üçüncüsü: 21 Temmuz 2013
tarihli ve 6495 sayılı Yasa. Dördüncüsü de 28/8/1999 tarihli ve 4445 sayılı
Yasa kapsamındaki birtakım disiplin cezalarına ilişkin olarak yeniden
düzenlenen bir yasa. Bu yasaların hepsinin ortak özelliği, ana özelliği 28
Şubat mağdurlarının haklarının iade edilmesidir, ağırlık budur. Şimdi, Hükûmet
darbe deyince, darbe teşebbüsü deyince, darbe girişimi deyince aklına sadece 28
Şubatı getiriyor, aklında sadece bu var. Türkiye’de 27 Mayıs yaşandı, 12 Mart
yaşandı, 12 Eylül yaşandı, 21 Mayıs var, 22 Şubatlar var, bütün bunlar bir
kenara atılıyor; 28 Şubat sonrasında kim memuriyetten atıldı, kim disiplin
cezasıyla memuriyetten çıkarıldı, kimin hakkı ihlal edildi, bütün bunların
hakları birer birer iade edildi. Elbette o memurlar da, o uygulamadan, 28
Şubattan mağdur olanlar da bizim vatandaşlarımızdır. Hiç kuşku yok, onların
mağduriyetinin giderilmesi devlet olmanın gereğidir, devletin görevidir, bunda
herhangi bir tartışma yok ama sıra 12 Mart mağdurlarına, 12 Eylül mağdurlarına,
diğer darbelerin mağdurlarına gelince Hükûmet bu konuda adım atmıyor. Bu
kürsüden bunları birçok kez konuştuk. Düzenlenen yasalar, çıkarılan yasalar bu
kişilerin memuriyete iadesi, işe iadesi, artı, memuriyetten ayrı kaldıkları
süreler için emekli keseneklerinin, sigorta primlerinin ve bunların devlete
düşen, kurumlara düşen karşılıklarının devlet tarafından ödenmesi, bütün
bunları kapsamına aldı ve ödemeleri yaptı. Ama bir yandan idari yargıya kapalı
olan birtakım işlemler nedeniyle görevi sona erdirilenler var, bunların küçük
bir bölümü döndü ama bunların yaklaşık 3 bini dönebilmiş değildir. Ya da bakan
onayıyla görevi sona erdirilenler var. Bu görevi sona erdirilen kişiler çeşitli
nedenlerle idari yargıya başvurmamış veya başvurmamış veya başvuramamış;
Türkiye’nin iklimi o günlerde ona uygun değil, görevi sona erdirilenlerin bu
işlemlerle ilgili yargı yolunun açık olduğuna ilişkin bilgileri yok. Birçok
konu var bu şekilde. Bütçe konuşmasında, burada, Başbakan Sayın Davutoğlu
Cumhuriyet Halk Partisine yönelik bir darbeci suçlamasında bulundu. Ben burada
çıktım, bütçe konuşmasında bir konuyu açıkladım. O da şu: Sayın Başbakan siz
Cumhuriyet Halk Partisine darbeci suçlamasını yaptınız. Biz bütün darbeleri
reddediyoruz. Ama, siz darbeleri reddederken bile –bir açık hava toplantısında,
mitingde- darbeleri sayarken 12 Eylülü saymıyorsunuz dahi. Ve sıra darbe
mağdurlarının haklarının iadesine gelince, bundan da sadece 28 Şubatı
anlıyorsunuz, 28 Şubat sonrasında kimin işine son verilmişse onların haklarının
iadesini anlıyorsunuz. Eğer siz gerçekten darbelere karşıysanız darbelerin
bütün olumsuz sonuçlarını, darbelerden mağdur olan kişiler, memurlar,
çalışanlar, kimler varsa bütün bunların yaşadığı mağduriyeti gidermek
zorundasınız. Darbelere karşı olmak budur. Ama, şu ana kadar Adalet ve Kalkınma
Partisi hükûmetleri darbeler arasında ayrım yapan bir politika izlemişlerdir.
Yani, hangi darbeler bizim tabanımıza zarar vermiştir, hangi darbeler bizim
tabanımıza zarar vermemiştir? Bu ayrım yapılmıştır. Sizin tabanınıza zarar
vermediğinizi düşündüğünüz darbelerin sonuçlarını, o darbelerden mağdur olan
kişilerin haklarını iade veya bu olumsuz sonuçları giderme konusunda hiçbir
adım atmadınız. Cumhuriyet Halk Partisinin bu konuda kanun teklifi var. Gelin,
bu kanun teklifini yasalaştıralım. “Hayır, o kanun teklifini biz doğru
bulmuyoruz, biz başka bir düzenleme yapacağız.” diyorsanız Sayın Bakan gelin,
bunu açıklayın; getirin, sizin getirdiğiniz kanunu biz destekleyelim,
çıkaralım. Ama, böyle ikili oynamak yok. Meydanlarda “Darbelere karşıyım.”
diyeceksiniz, buraya geleceksiniz, yasa çıkarırken diğer bütün darbelerin sonuçlarını
görmezlikten geleceksiniz.
Güvenlik soruşturması mağdurları vardır
bu ülkede. 1402 sayılı Sıkıyönetim Kanunu uygulamasının mağdurları vardır.
Görevlerine 28 Şubat değil, daha başka diğer saydığım darbeler sonrasında son
verilenler vardır. Yargı yolu kapalı olmuş olanlar vardır. Yargıda hakkını
arayamamış olanlar vardır. Bütün bunları kül hâlinde değerlendirip bir yasayı
çıkarmak gerekir. 
Zamanım bitiyor… Kumpas mağdurlarının
haklarının iadesi konusunda da bir kanun teklifimiz var. Türkiye, Ergenekon,
Balyoz gibi kumpas davalarını yaşadı. Burada Türk Silahlı Kuvvetlerinin,
Türkiye'nin çok değerli insanlarının hakları gasbedildi, unvanları gasbedildi,
hayatları çalındı. Bunların şimdi serbest bırakılmış olması, özgürlüğüne
kavuşmuş olması yeterli değil. Bunların haklarını iade etmek de devletin
görevidir. Bu konudaki kanun teklifimiz de Türkiye Büyük Millet Meclisinde
bekliyor; gelin, bunları yasalaştıralım. Bu dönem sona ermeden bu hakları iade
edelim. 
Hepinize saygılar sunuyorum. (CHP
sıralarından alkışlar)
BAŞKAN – Teşekkür ederim Sayın
Hamzaçebi. 
Milliyetçi Hareket Partisi Grubu adına
Isparta Milletvekili Sayın Nevzat Korkmaz konuşacak.
Buyurun Sayın Korkmaz. (MHP
sıralarından alkışlar)
MHP GRUBU ADINA S. NEVZAT KORKMAZ
(Isparta) – Sayın Başkan, değerli milletvekilleri; üçüncü bölüm üzerinde söz
aldım. Hepinizi saygıyla selamlıyorum. 
Değerli milletvekilleri, Milliyetçi
Hareket Partisi millî mayın merkezinin kurulması yönündeki görüşlerini sizlerle
ve kamuoyuyla paylaştı. Ben bu bölümde Türk Silahlı Kuvvetlerinin maalesef
yıllardır sorunları bir türlü çözülemeyen, hatta bırakın çözülmesini, dönüp
bakılmayan ve bu sorunlarla tüm ömrünü boğuşarak geçiren iki çalışan kesiminden
bahsedeceğim. Gerçi artık her fırsatı değerlendirip bu sorunları
dillendirişimiz onları, yüzleri buldu. 
Kendi çocukları, eş dost akrabalar için
neredeyse asırlık mevzuatları bile değiştiren AKP ve onların anayasal açıdan
sorumlu ama vicdani açıdan sorumsuz bakanları, bu sorunları dillendirdiğimizde
ya kulaklarını kapadılar ya da havaya tavaya bakarak dikkat dağıtmaya
çalıştılar. 
Türk Silahlı Kuvvetleri mensuplarının
tümünün sorunları var. Onları da anlattık, çözüm önerilerini sunduk ama ben bu
sınırlı zamanda uzman erbaşlar ile sivil memurların sorunlarını sizlere ve
elbette “Askerin bakanıyım.” diye ortalıkta dolaşan Sayın Millî Savuma Bakanına
bir kez daha hatırlatacağım ki birazdan bu konuşmalarımıza vereceği cevaplarla
da samimiyet derecesini hep birlikte ölçeceğiz. Gerçekten ordunun temsilcisi
olarak onların sorunlarının çözümüne liderlik eden, nezaret eden anlamında
bakan mı, yoksa meseleleri herkes gibi seyredip, bu meselelerin
kangrenleşmesine arkadan bakakalan mı, göreceğiz.
Sayın Bakana sözlü, yazılı birçok kez
kürsülerden de bu sorunları aktardık, hükûmet sıralarına kadar gidip yine
kendisine bu sorunları hatırlattık, çözüm beklediğimizi ifade ettik. Bu
sorunların çözümünün bir kısmı gerçekten yasal değişiklikler gerektiriyor.
Gerçi böyle bir değişikliğe destek olacağımızı her defasında yineledik. Bizler
kanun teklifleri de getirdik Meclise ama ne kendisi bir tasarı getirdi ne de
verdiğimiz tekliflere bir destek açıkladı. Bir milim ilerlemeden sorunlar
büyüdü gitti.
Kaldı ki, değerli milletvekilleri, bu
sorunların bir kısmı yasal değişikliklere ihtiyaç göstermiyor bile, sadece bu
kesimlere birazcık insani yaklaşımla bakışınızı değiştirerek çıkaracağınız
yazılı tebliğ ve talimatlarla halledilebilecek şeyler ama ne yaparsınız ki
Sayın Bakanın bu konuda ne bir inisiyatif alası var ne de değiştirme kudreti. 
Sayın Bakan, Sayın Hükûmet; bininci
kere söylüyoruz, bu sorunları daha da ötelemeniz mümkün değil. Öfke sel gibi,
çığ gibi. Bir an önce tedbir üretmeniz gerekiyor. Aksi takdirde ordumuzun en
önemli gücü olan iç huzurunun, dayanışma duygusunun yerinde yeller esecek. 
Sivil memurlarımız diyor ki: “Sayın
Bakan, biz de sizin gibi siviliz. Evet, askerî bir teşkilatta hizmet veriyoruz
ama asker değiliz. Bizim ya sorumluluk ve yükümlülüklerimizi sivilleştirin ya
da özlük haklarımızı askerleştirin.” 
Ortada kocaman bir Anayasa Mahkemesi
kararı var. 20 Eylül 2012’de, 2012/54 esas, 2012/125 karar sayısı ile vermiş
kararını “Sivil memurlar asker kişilerden değildir.” diye. Senin bir şey
söylemene gerek yok Sayın Bakan, ortada Anayasa Mahkemesi kararı var, sadece
gereğini iste. Bunu da söylemiyorsan Sayın Yılmaz sevsinler sizin “Askerî
vesayeti kaldırdık.” nutuklarınızı.
Kurumunuzda Sayın Bakan, bu bünyede çok
kıymetli elemanlarınız var, doktorlar, mühendisler, uzmanlar birçoğu master,
doktora yapmış. Özlük hakları maalesef yerlerde sürünüyor, sefalet ücretleri
neredeyse, bunları muadillerine bakarak görebilirsiniz. “Gitsin başka yerlerde
çalışsınlar.” da diyemezsiniz çünkü başka kurumlar için muvafakat da
vermiyorsunuz, şehit çocukları, kardeşleri dâhil. Çağdaş kölelik sistemi değil
de nedir bu? Geride kalan yakınlarıyla birlikte olmak istiyorlar. “Hayır”
diyorsunuz. Halbuki bunun için dört yıl önce bu kürsüden “Halledeceğim.” diye
söz verdiniz Sayın Bakan.
2010 yılında memurların hastalıkları
neredeyse sağlık kuruluşlarına gitmelerinde kurumlarından sevk alma zorunluluğu
kaldırılmış olmasına rağmen bu kolaylık Türk Silahlı Kuvvetlerindeki sivil
memurlar için geçerli değildir. Niye? Bunun için yasa yapmış Meclis, bunu niye
uygulamıyorsunuz Sayın Bakan? Askerî kurumlara bir hatırlatma yazısı gönderme
konusunda bu kadar mı âcizlik içerisindesiniz. Yoksa “Askerin bakanıyım.”
derken, sivil çalışanları personeliniz mi saymıyorsunuz? Emeklilik intibak
işlemleri, lojman hakkı, askerî sosyal tesisler ve servislerde yaşanan
adaletsizlikleri kim kaldıracak Sayın Bakan? Sivil çalışanların örgütlülük
haklarına niye saygı göstermiyorsunuz? Astsubay ve subay dernekleri kamu
yararına dernekler ama sivil memurların derneklerine niye bu hakkı çok
görüyorsunuz? Hâlâ daha bazı karargâh ve birliklerde âdeta mobbing unsuru
olarak sivil memurlara nöbet, içtima, ücretsiz ve sınırsız çalışma şartları
dayatılıyor. Sorduğunuzda “Siz de askerî kurumun personelisiniz.” diyorsunuz.
Sorumluluk var ama özlük haklarına gelince sıra, örneğin, kariyer planlaması,
görevde yükselme, fiilî hizmet zammı, asayiş tazminatına gelince sıra “Siz
sivilsiniz.” deyip çıkıyorsunuz. 
Sayın Bakan, Millî Savunma Bakanını biz
aydan mı getireceğiz, aydan mı ithal edeceğiz? Bunlar için iki satırlık bir
yazı, Meclise getireceğiniz 2 maddelik bir kanun teklifi sorunu çözmez mi? Bal
gibi biliyorsunuz çözeceğini ama derler ya: “Geçinmeye gönlünüz yok.” 50 bin
sivil memur, aileleriyle birlikte bu ilgisizliğin hesabını sormak için 7
Haziranı bekliyor, “El mi yaman, bey mi yaman?” göreceksiniz. 
Değerli milletvekilleri, uzman erbaşlar
da bahsetmek istediğim ikinci kesim: Sanal âlemi açtığınızda gerçi hep sizden
bahsediyorlar, kürsüden bir de ben hatırlatayım dedim. Kuş uçmaz, kervan geçmez
yerlerde vatan bekçiliği yapan, terörle mücadele eden bu yiğit Anadolu
çocuklarının içinde bulundukları şartlar son derece zor. Terör tehdidini
kastetmiyorum. Zaten gönüllü talip olmuş, taşı yastık, toprağı yorgan bilmiş bu
kardeşlerimiz. Kaygıları can değil, sevdiklerinin ve ailelerinin geleceği.
Onları güvenli bir geleceğe kavuşturmadan ortada bırakmaktan korkuyorlar. Can
pazarında kelle koltukta görev yapanlar için sözleşmeli çalışma zulümdür.
Herkese kadro verilirken uzman erbaşların unutulması, terörle mücadele edenleri
cezalandırmak değil ise, değerli milletvekilleri, olsa olsa gaflettir,
dalalettir. Hiç olmazsa belli bir hizmet süresinden sonra bu arkadaşlarımıza
derhâl kadro verilmelidir.
Üniformaları ile emekli olma hakkını
istiyorlar. Sanki sivil memurların sorunlarını çözmüşsün gibi, üniformalarını
çıkardıktan sonra uzman erbaşı sivil memur yapıyorsunuz, yani “Çile çekmeye
devam et.” diyorsunuz. Sivil memurluğa giriş derecesi 13, uzman erbaşlığa ise
10’dur. Sivil memurluğa geçtiğinde bir geriye gidiş yaşanıyor ki hakikaten uzman
erbaşın geçmişi yok kabul ediliyor. Sivil memurların giriş derecesi 10 olarak
belirlenir ise her iki kesimin de sorunu çözülmüş olacak. Ayrıca çoğu
üniversite mezunu bu kardeşlerimizin 1’inci dereceye kadar ilerlemesinin
önündeki mâniler kaldırılmalıdır, yine tahsil durumlarına göre intibakları
verilmelidir. 
Aldıkları disiplin cezaları,
hastalandıklarında verilen raporlar sözleşmelerini etkiliyor. Bu, insanlık dışı
bir uygulamadır. Hiçbir uzman erbaş hasta olduğu hâlde doktora gitmek
istemiyor. Bu insanlık dışı uygulamayı kaldırmak çok mu zor Sayın Bakan? Ne
hastalanma lüksleri var ne de üstlerinden aldıkları disiplin cezaları için hak
arayabilecekleri merciler. Doğu garnizonlarındaki görev süreleri subay ve
astsubayların ikişer yıl ama uzman erbaşların beş yıl. Dolayısıyla üçüncü doğu
hizmetinde verilen ek ödemelerde de sıkıntı yaşıyorlar, bir haksızlıkla karşı
karşıyalar. 
Lojmanlardaki ve sosyal tesislerdeki
eşitsizlikler, emeklilik maaşındaki haksızlıklar, daha bunlar ne kadar devam
edecek? Yani gözlerinizi kapatmışsınız. Aileleriyle birlikte, efendim, binlerce
kişi sizin bu sorunlara el atmanızı bekliyor, bu sorunların çözümünü bekliyor
ama hâlâ daha kılınızı kıpırdatmama konusunda istikrarlı bir biçimde devam
ediyorsunuz yolunuza. PKK ile müzakerelerde taraf olan askerin bakanı âciz,
suspus, Türk Silahlı Kuvvetlerinin sorunlarında maalesef sessiz ve dilsiz. 
Sizi, Sayın Bakan, inisiyatif almaya ve
devletin, milletin bakanı olmaya Milliyetçi Hareket Partisi olarak davet
ediyoruz.
Hepinizi saygıyla selamlıyorum. (MHP
sıralarından alkışlar) 
BAŞKAN – Teşekkür ederim Sayın Korkmaz.

Şahsı adına ilk konuşmacı Tokat
Milletvekili Sayın Reşat Doğru.
Buyurun Sayın Doğru. (MHP sıralarından
alkışlar) 
REŞAT DOĞRU (Tokat) – Teşekkür ederim
Sayın Başkan.
672 sıra sayılı Kanun Tasarısı’nın
üçüncü bölümü üzerine şahsım adına söz almış bulunuyorum. Yüce Meclisi saygıyla
selamlıyorum. 
Tabii, kanun, millî mayın temizleme
merkezi kanunu ve askeriyelerle ilgili kanundur. Bu vesileyle ben de sözlerimin
başında kahraman Türk Silahlı Kuvvetlerini, emniyet güçlerimizi, devlet
memurlarımızdan, Türk milliyetçilerinden bu vatan için, millet için, bayrak
için şehit olan insanlarımızı, şehit ve gazi olan insanlarımızı minnet ve
şükranla anıyorum. Onlar bir kahramandır, onları yüce Türk milleti hiçbir zaman
unutmayacaktır demek istiyorum. 
Tabii, kanunla birçok konu gündeme
getiriliyor. Biz kanunun tamamını Milliyetçi Hareket Partisi grubu olarak
destekliyoruz. Kanunun şimdiden ülkemize ve milletimize hayırlar getirmesini
temenni ediyorum. 
Biraz önce, kanunla ilgili konuşma
yapacağımı söyleyince arkadaşlarımızın bazılarından telefon geldi. Yine değerli
arkadaşım, biraz önceki konuşmacı da zaten gündeme getirdiler. Özellikle uzman
erbaşlardan, Tokat’tan Mehmet Güzel ve Ahmet Taştan, kendileri uzman erbaş
olarak çalışırken ayrılmışlar, devlet memurluğuna geçmek istiyorlar. Maalesef
bu geçmeleri esnasında da birçok engelle karşılaşıyorlar ama kapı kapı
dolaştıklarını ve bir türlü geçemediklerini ifade ediyorlar. 
Sayın Bakanımdan arzımız odur ki en
azından bu kanunun içerisine konulmasa bile bundan sonraki kanunlar içerisine
bunlarla ilgili en azından kolaylaştırıcı bir hüküm yani orada uzun bir süre
çalışmış olan insanlar oradan ayrıldıkları zaman, çeşitli sebeplerle
ayrıldıkları zaman başka kurum ve kuruluşlara geçişlerinde kadro tahsisi
istenmeden, direkt olarak geçişlerle ilgili bir madde konulmuş olsa herhâlde
bunları daha fazla kazanmış oluruz diye düşünüyorum. Çünkü bunlarla ilgili on
binlerce insan bunu bekliyor ve aileleriyle, çocuklarıyla beraber iş kapısı
bekliyorlar, iş imkânı bekliyorlar. Bunu da buradan bir vesile iletmek
istiyorum. 
Saygıdeğer milletvekilleri, tabii
askeriyeyle ilgili bir kanun olunca bazı şeyleri söylemek mecburiyetindeyiz.
Türkiye Cumhuriyeti devleti dünyanın en güzel, en müstesna yerlerinin başında
bulunmaktadır. Yani atalarımız dünyanın en güzel yeri olan Anadolu coğrafyasına
gelmiş yerleşmişlerdir. Bu coğrafyada yaşamak, bu coğrafyada hayatını devam
ettirmek, devletini devam ettirmek de ne kadar zordur. Dostlarımız olduğu kadar
düşmanlarımızın da yoğun bir şekilde olduğunu unutmamak mecburiyetindeyiz. Yani
Türk devletini bu coğrafyadan atmak, bu coğrafyadan Orta Asya’ya veyahut da
diğer yerlere gönderme noktasında da yoğun faaliyetler yapılmış olduğunu da
görüyoruz. Son zamanlarda, özellikle ülkemizdeki, doğu ve güneydoğuda olan
olayları da bu yönlü olarak değerlendirmek gerekmektedir. Yani bölücü terör
örgütleri, bölücü güçler hem içte ve hem dışta yoğun bir faaliyet göstererek bu
ülkeden insanlarımızı, yüce Türk milletini atmaya çalışıyorlar. 
Devletimizin sınırları içerisinde,
kardeşlerimizin yaşadığı bölgelerde, maalesef bazı yerlerde kanunların hâkim
olmadığını ve insanlarımızın da büyük bir mağduriyet içerisinde kaldığını
görüyoruz. Yani olaylar oluyor, dükkânlar kapanıyor, esnaf fakruzaruret
içerisinde ve insanlar mağdur oluyor.
Bakınız, son zamanlarda Cizre bu
bölgelerin başında geliyor. Cizre ilçesi neredeyse tamamıyla teröristlerin
eline geçmiş bir durumda görülüyor. Devlet bütün kurum ve kuruluşlarıyla bir
kenara itilmiş, korumasız bir şekilde bölge terör örgütünün insafına terk
edilmiştir. Şırnak ilinin Cizre ilçesinde çıkan olaylar, oradaki fiilî durumun
sorumlusu, değerli milletvekilleri, Türkiye Büyük Millet Meclisinden söylemek
isterim ki AKP iktidarı ve Hükûmetidir. Hükûmet suçların, cinayetlerin,
kanunsuzluğun hesabını, devlet gibi olmalı, devlet gibi sormalı ve de gereğini
yapmalıdır. Ancak yapılabilir mi? Merakla bekliyoruz. Habur Sınır Kapısı’nda
terör örgütü militanlarının ülkemize kahraman edasıyla girişiyle beraber, AKP
Hükûmetinin terörle mücadelesinin de bitmiş olduğunu değerlendiriyoruz. Daha
sonraki dönemlerde yapılan açılım fiyaskoları bu durumun sebebidir. “Açılımlar”
adı altında her geçen gün terör örgütü ve uzantılarına taviz üzerine tavizler
veriliyor. Kandil ve İmralı’dan gelecek olan haberler heyecanla bekleniyorsa
durumun ne kadar vahim olduğunu da hep beraber görmek mecburiyetindeyiz.
Bölücü terör örgütü kardeşliğimizi
bozmaya çalışıyor, bin yıllık kardeşliğimizi ortadan kaldırmaya çalışıyor.
Hâlbuki Atatürk bu ülkeyi “Ne mutlu Türk’üm diyene!” ilkesi içerisinde kurmuş,
o temeller üzerinde oturtmuştur. Ancak gördüğümüz kadarıyla terör örgütü önce
dağlara hâkim oldu, akabinde bölgelere hâkim oluyor, şehirlere hâkim oluyor ve
Cizre gibi ilçelerimizde mahallelerin etrafında hendekler kazıyor, oralara
giriş ve çıkışları kontrol ediyor. Yani şehirlere eşkıyaların hâkim olmakta
olduğunu görüyoruz. İşte, bu mealde bu toprakları bizlere emanet eden o
gazilerimizin ve şehitlerimizin de herhâlde yürekleri sızlıyordur diye düşünmek
mecburiyetindeyiz. Ama onun yanında da devlet gibi olmalıyız ve devlet gibi
hareket ederek oraları terör örgütüne bırakmamalıyız, oradaki insanlarımızı
kucaklamalıyız diyor, yüce Meclisi saygıyla selamlıyorum. (MHP sıralarından
alkışlar)
BAŞKAN – Teşekkür ederim. 
Şahsı adına diğer konuşmacı Ramazan
Can. 
Konuşacak mısınız?
RAMAZAN CAN (Kırıkkale) – Hayır.
BAŞKAN – Sayın milletvekilleri, şimdi
soru-cevap bölümüne geçiyoruz. Süremiz on beş dakikadır. Sisteme giren
milletvekillerimize söz veriyorum.
Sayın Doğru, soru soracak mısınız?
REŞAT DOĞRU (Tokat) – Teşekkür ederim.
Ben soracağım soruyu sordum.
BAŞKAN – Sordunuz.
Sayın Atıcı…
AYTUĞ ATICI (Mersin) – Teşekkür ederim
Sayın Başkan.
Sayın Bakan, Bingöl ilinde Millî Emlake
ait olan bir arazi, size yani Millî Savunma Bakanlığına tahsis ediliyor ve bu
arazi, bir kişiye kiralanıyor. Bu kişi, bizim Cumhuriyet Halk Partisi Bingöl İl
Başkanımız. Yirmi yıl buranın ecrimisilini, kirasını, her şeyini ödeyerek
faaliyetlerini sürdürüyor. Ancak, biz, Bingöl’de bazı yolsuzluk iddialarını
ortaya atar atmaz birisi düğmeye basıyor ve Bingöl İl Başkanımızın yirmi yıldır
parasını ödeyerek kiracı konumundaki işletmesine el koyuluyor, askerî bölge
ilan ettiriliyor ve buradan apar topar atılıyor.
Şimdi, Sayın Bakan, burada çok ciddi
bir hukuksuzluk var. Bu hukuksuzluğun mutlaka ortadan kaldırılması gerekiyor,
kamu vicdanı burada yaralanıyor ve sanki, bu insan, orada işgalci konumuna
düşürülüyor. Bu konuya dikkat çekmek istiyorum. Bu konuya da el atıp eğer
gereğini yaparsanız da memnun olacağız.
Teşekkür ederim.
BAŞKAN – Teşekkür ederim.
Sayın Acar…
GÜRKUT ACAR (Antalya) – Teşekkür ederim
Sayın Başkan.
Sayın Bakan, sözleşmeli uzman er ve
erbaşlara sözleşme süresi bitince “Siz belediyelere gidin, belediyelere girin.
Size, öncelikle, belediyeler hak verecek, işe gireceksiniz.” diyorsunuz. Bu
insanlar, belediyelerin kapısında aylarca, yıllarca helak oluyor. İnsanın
vicdanı sızlıyor.
Sayın Bakan, bu sözleşmeli uzmanlar
hayatlarını bu ülke için koymuş insanlar. Teröre karşı savaşıyorlar, sözleşme
süreleri bittiği zaman diyorsunuz ki: “Gidin, size iş versinler.” Yani, buna
bir çözüm bulmuyor musunuz? Millî Savunma Bakanlığı, kendisi için çalışan, bu
ülke için hayatını koyan insanlara sahip çıkmayacak mı? Bunların iş sorunlarını
nasıl çözeceksiniz Sayın Bakan?
Teşekkür ederim.
BAŞKAN – Sayın Demiröz…
İLHAN DEMİRÖZ (Bursa) – Teşekkür
ediyorum Sayın Başkanım.
Sayın Bakan, bir yazılı soru önergeme
vermiş olduğunuz cevapta -ben gıda maddeleriyle ilgili, 2013 yılında alımı
yapılan gıda maddelerinin miktarını, tutarlarını sormuştum- şöyle bir yanıt
aldım: Gıda maddeleri sırayla gelmiş hepsi ama yumurta, sebze, meyvenin
karşısına “Millî Savunma Bakanlığı tarafından tedarik edilmemektedir.” diye
yazıyor. Bunu anlayamadım. Nasıl tedarik ediliyor, mahallinde mi? Bunu öğrenmek
istiyorum.
Teşekkür ederim. 
BAŞKAN – Teşekkür ederim.
Sayın Bakan, buyurun. 
MİLLÎ SAVUNMA BAKANI İSMET YILMAZ
(Sivas) – Muhterem Başkanım, Sayın Atıcı, Bingöl ilinde Millî Emlakçe tahsis edilmiş
bir arazinin daha sonra tahsisi iptal edilmiş, dolayısıyla burada bir hukuka
aykırılık olduğunu ifade ediyor. Tabii, biz detayını Millî Emlak Genel
Müdüründen yazılı olarak sorarız, alırız, birinci husus bu. 
İkincisi: İdarenin her türlü eylem ve işlemleri
yargı denetimine tabi; doğru, yanlış bir işlem yapılırsa yargıya gidilir. Yargı
da doğru veya yanlış karar verir ama hukukun üstünlüğü veya hukuk devleti,
yargının vermiş olduğu kararı doğru olarak kabul edip neticesine göre
hükmetmek, gereğini yerine getirmeyi gerektirir. 
Yine, bir başka, Sayın Acar’ın uzman
erbaşlarla ilgili: Burada bir problem var, burada bir problem var ama sorun
kolay değil. Neden? 10 binin üzerinde bir şey var. Eğer, biz bunları devlete…
Çünkü onun da, devletin de her yıl alacağı bir memur sayısı var. Eğer bunları
alırsak hâkim alamayacak, bunları alırsak yerine göre polis alamayacak, bunları
alırsak öğretmen alamayacak. Bir kanun çıkmış, işte “İki yıl görev yaptıktan
sonra ayrılanlar boş kadro olmak kaydıyla kamuda istihdam edilebilir.” diye bir
kanun konulmuş ancak bugüne geldiğimizde sayı o kadar artmış ki bunlara bir iş
bulabilmek kolay değil. Ancak sadece sizin değil, hepimizin de ortak
karşılaştığı bir sorun. Nasıl çözülebilir? Bizim de üzerinde hâlen çalıştığımız
bir mesele. 
Bir başka, Sayın Demiröz’ün, gıdalar,
yumurtayla ilgili: Yerel, mahallî olarak temin ediliyor diye arkadaşlar bilgi
verdiler, dolayısıyla Millî Savunma Bakanlığı olarak ihaleyi biz yapmıyoruz.
Bilgilerinize. 
Teşekkür ederim Sayın Başkan. 
BAŞKAN – Ben teşekkür ederim. 
Sayın Atıcı…
AYTUĞ ATICI (Mersin) – Teşekkür ederim
Sayın Başkan. 
Sayın Bakan, elbette yargıya
güveniyoruz ve yargı kararını verecektir ancak yargı bu kararı verene kadar
geçecek olan yıllar içerisinde, Bingöl gibi bir yerde, 30’dan fazla işçi
çalıştıran ve katma değer elde eden bu şirket şu anda kapatılmıştır. Hiçbir
gerekçe yokken, sırf biz Bingöl’e gittik, bazı konuları gündeme getirdik diye
böyle bir işlemin yapılmasını bir, etik bulmayız, iki, hukuk eğer tecelli
edecekse bu zamana kadar da bu işletme yok olup gidecektir. Ee, hukuk tecelli
ettikten sonra da yani bunun bir anlamı kalmamış olacaktır. 
İstirhamımız, lütfen bir talimat verin
ve size gerekli bütün bilgileri getirsinler. Uygun görürseniz, ilgili kişiyle
de beş dakika siz veya uygun göreceğiniz birisi görüşürse bu sorun çözülmeyecek
bir sorun değil efendim. 
Teşekkür ederim. 
BAŞKAN – Buyurun. 
MİLLÎ SAVUNMA BAKANI İSMET YILMAZ
(Sivas) – Efendim, bu konuyla ilgili Sayın Atıcı’dan gerekli bilgileri alın,
gerekiyorsa ilgili kişiyle görüşün. Bu konuyla ilgili gereken bilgileri
alacağım. Yani, gereği ne kadar yapılabilir o konuda kararı veririm.
Bilgilerinize. 
AYTUĞ ATICI (Mersin) – Teşekkür ederim.

BAŞKAN – Sayın Korkmaz… 
S. NEVZAT KORKMAZ (Isparta) – Teşekkür
ederim Sayın Başkan. 
Ben Sayın Bakana Gaziantep ili İslahiye
ilçesinde bir önceki dönemde göreve başlatılan uzman erbaşların yani ordudan
ayrılmış uzman erbaşların, AKP’li Belediye Başkanı koltuğa oturduktan sonra
işten çıkarıldıklarını daha önce Mecliste dillendirmiştim. Şimdi, bu
arkadaşlarımız idare mahkemesinden kazanmışlar ancak İslahiye Belediye Başkanı
bu arkadaşlarımızı göreve başlatmamakta ısrar ediyor. Yani, bu karda kışta
ortada kalmış bu kardeşlerimize -ki bunlar sizin eski personeliniz- bunların
hukukuna mutlaka sahip çıkmanız gerektiğini düşünüyorum. Kendi partinizin
belediyesiyle ilgili bir girişimde bulunursanız memnun olurum. Benimki sadece
soru değil, bir taleptir. 
Teşekkür ederim. 
BAŞKAN – Teşekkür ederim. 
Sistemde başka soru yok. 
Sayın milletvekilleri, böylelikle
üçüncü bölüm üzerindeki görüşmeler tamamlanmıştır.
Şimdi, üçüncü bölümde yer alan
maddeleri, varsa o madde üzerindeki önerge işlemlerini yaptıktan sonra ayrı
ayrı oylarınıza sunacağım. 
59’uncu maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
60’ıncı maddede bir adet önerge vardır
okutuyorum:
Türkiye Büyük
Millet Meclisi Başkanlığına
672 sıra sayılı Kanun Tasarısının 60.
maddesinde yer alan “yardımcı doçent" ibaresinin,  yardımcı doçent,
okutman ve uzman" olarak değiştirilmesini arz ve teklif ederiz.
 İdris Baluken  Pervin
Buldan Adil Zozani
 Bingöl Iğdır Hakkâri

 Hasip Kaplan Gülser
Yıldırım
 Şırnak Mardin
BAŞKAN – Komisyon önergeye katılıyor
mu?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkanım.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN – Gerekçeyi okutuyorum:
Gerekçe:
Değişiklik ile ders ücreti ödenebilecek
öğretim elemanlarına yardımcı doçent, okutman ve uzmanların eklenmesi
amaçlanmıştır.
BAŞKAN – Önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir.
Maddeyi oylarınıza sunuyorum: Kabul
edenler... Kabul etmeyenler... Madde kabul edilmiştir.
61’inci maddede bir adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan kanun tasarısının 61.
maddesinin tasarı metninden çıkarılmasını arz ve teklif ederiz.
 Ali Halaman Ahmet
Duran Bulut Mehmet Günal
 Adana Balıkesir Antalya
 Oktay Vural S.
Nevzat Korkmaz
 İzmir Isparta
BAŞKAN – Komisyon önergeye katılıyor
mu?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkanım.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN – Önerge üzerinde Sayın Nevzat
Korkmaz konuşacak, Isparta Milletvekili.
Buyurun. (MHP sıralarından alkışlar) 
S. NEVZAT KORKMAZ (Isparta) – Sayın
Başkan, değerli milletvekilleri; bir kez daha huzurlarınızdayım.
Ben bu değişiklik önergesiyle, iki
farklı hususu sizlerle paylaşmak istiyorum. Bir tanesi: Değerli arkadaşlar,
biliyorsunuz, 4734 sayılı Kamu İhale Kanunu’na ek madde eklendi 6522 sayılı
Kanun’un 11’inci maddesiyle. Bu madde, birçok kurumda hizmet alımı yöntemiyle
çalıştırılmakta olan ve bu kurumların asli işlerini yürüten personeli
ilgilendiriyordu. Bu madde çıkarıldı ama bu hükmün yürürlüğe girmesi ve
detayların ortaya çıkarılabilmesi için yine aynı yasa gereği bir Bakanlar
Kurulu kararı ve yönetmelik çıkarılması isteniyordu. Fakat, bugüne kadar bu
yönetmelik ve Bakanlar Kurulu kararı yayımlanmadı. Bu eksikliğe rağmen durumdan
vazife çıkaran işgüzar bazı kurum ve üniversiteler, uygulama yönetmeliği ve
Bakanlar Kurulu kararı olmamasına rağmen, taşeron şirketler üzerinden
çalıştırılan, bürolarda çalıştırılan idari personeli bürolarından çıkarmaya ve
temizlik işlerine gönderme konusunda bir talimat verdiler. Aşağı yukarı,
Türkiye'de birçok kurumda bu hadise yaşanıyor, Isparta’da da Süleyman Demirel
Üniversitesinde yaşanıyor. Üniversitemizde taşeron şirket üzerinden hizmet alımı
yöntemiyle bürolarda çalışan ve kurumun asli işlerini yürüten 250 personel,
temizlik işlerine gönderilmeye çalışılıyor, aksi hâlde, işten çıkarılacakları
kendilerine beyan edilmiş. Yayımlanacak olan Bakanlar Kurulu kararıyla hizmet
alımı yöntemiyle hangi işlerde personel çalıştırılabileceği belirlenecek. Bu
kararda kurumlara yardımcı büro hizmetleri şeklinde bir hizmet satın alma
imkânı sağlanır ise işten çıkarılmaların önüne geçilecek. 
Değerli arkadaşlar, Hükûmetin derhâl
diğer düzenleyici işlemleri çıkartması ya da bu kurumları “Benim işlemlerimi
bekleyin.” diye talimatlandırması gerekiyor. Aynı talimatı YÖK de verebilir.
Aksi takdirde hem idarede boşluklar oluşacak hem de personelin hak kayıpları
gündeme gelecek. Milliyetçi Hareket Partisi olarak bu sorunun takipçisiyiz. Bu
hususta da bir an önce Hükûmeti adım atmaya davet ediyoruz.
Yine bir başka husus değerli
arkadaşlar, basında da yer aldı: Efendim, insanlığın ortak değerleri üzerine
inşa edilen ve milletin bağışlarıyla ayakta tuttuğu Kızılay, sanal âlemde,
AKP’nin iş ortağı Rıza Sarraf’ı eleştiren karikatürü paylaştığı için Isparta
Kan Bağışı Merkezi Müdürü Doktor Şerafettin Kılınçel’i işten çıkardı. Yakından
da takip ettiğim birisi bu Doktor Bey, bölgede kan bağışını, değerli
arkadaşlar, yüzde 70 artırmış, bu çalışmalarıyla da bölgede takdir toplamış bir
kişi, düşünen, konuşan, eleştiren… Ne olacaktı yani bildiğini söylemeyecek,
gördüğünü görmeyecek miydi? Beğendiği karikatürleri paylaşmış, suçu bu.
Sorsanız “Siyaset ile uğraşıyor.” diyeceksiniz. Allah’tan korkun. “Uzun adam”
diye sanal âlemde vıcık vıcık yağcılık, yağdanlık yapanlar hakkında bırakın
işlem yapmayı, terfi ettirdiniz. Bu yağcı, yağdanlık şahsın görevi siyaset
yasağı olan bir de hâkimdi; hâkimi koru kolla, terfi ettir, doktora siyaset yasağı
koy. Herhâlde “ileri demokrasi” anlayışınız bu. 
Değerli arkadaşlar, “Bu ülkede ifade
hürriyeti var mı, yok mu?” diye bir anket yapılıyor, geçen sene yüzde 34 çıkan
“İfade hürriyeti vardır.” oranı, bu sene yüzde 27 çıkmış. Bu, olsa olsa AKP
Hükûmetinin ayıbıdır. İşte bu da en önemli tezahürlerinden birisi. Bu
adaletsizliğin hesabı mutlaka sorulur, hem Kızılay Genel Merkezinden sorulur bu
işleme imza atan, bu talimatı verenler ile ilgili hem de… Şunu da sizlerle
paylaşmak istiyorum: Bakın, bir gün gelecek, “Uzun Adam” diye methiyeler düzen
şahıs, mahkûm olmamak için işten çıkardığınız doktordan rapor almak zorunda
kalacak. Burası Türkiye, herkes hesabını kitabını buna göre yapsın. Niye mi
böyle söylüyorum? İlahi adaletin tecellisine yürekten inandığım için. Herkes
hesabını buna göre yapsın. 
Hepinizi saygıyla selamlıyorum. (MHP
sıralarından alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
62’nci maddede bir adet önerge vardır,
okutuyorum: 
Türkiye Büyük
Millet Meclisi Başkanlığına
Görüşülmekte olan kanun tasarısının 62.
maddesinin tasarı metninden çıkarılmasını arz ve teklif ederiz.
 Ali Halaman Ahmet
Duran Bulut Mehmet Günal
 Adana Balıkesir Antalya
 Oktay Vural S. Nevzat
Korkmaz 
 İzmir Isparta
BAŞKAN – Komisyon önergeye katılıyor
mu?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkanım. 
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz. 
BAŞKAN – Kim konuşacak acaba önerge
üzerinde?
YUSUF HALAÇOĞLU (Kayseri) – Gerekçe…
BAŞKAN – Gerekçeyi okutuyorum: 
Gerekçe:
Eski düzenleme daha uygun olduğu için
aynen kalması amaçlanmıştır. 
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… 62’nci madde kabul edilmiştir. 
63’üncü maddeyi oylarınıza sunuyorum:
Kabul edenler… Kabul etmeyenler… Madde kabul edilmiştir. 
64’üncü maddede bir adet önerge vardır,
okutuyorum: 
Türkiye Büyük
Millet Meclisi Başkanlığına
Görüşülmekte olan Milli Mayın Faaliyet
Merkezinin Kurulmasına İlişkin Kanun ile Bazı Kanunlarda Değişiklik Yapılmasına
Dair Kanun Tasarısı'nda yer alan 64 üncü maddenin tasarı metninden çıkarılması
için gereğini saygılarımla arz ve teklif ederim.
 Mustafa Moroğlu Turhan
Tayan İlhan Demiröz
 İzmir Bursa Bursa
 Dilek Akagün Yılmaz Ramazan
Kerim Özkan Haluk Eyidoğan
 Uşak Burdur İstanbul
 Ali Serindağ
 Gaziantep
BAŞKAN – Komisyon önergeye katılıyor
mu?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkanım.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN – Önerge üzerinde Sayın İlhan
Demiröz konuşacak, Bursa Milletvekili.
Buyurun. (CHP sıralarından alkışlar)
İLHAN DEMİRÖZ (Bursa) – Sayın Başkan,
değerli milletvekilleri; görüşülmekte olan 672 sıra sayılı Milli Mayın Faaliyet
Merkezi Kurulmasına İlişkin Kanun ile Milli Savunma Komisyonu Raporu üzerine
Cumhuriyet Halk Partisi görüşlerini belirtmek için söz almış bulunuyorum.
Hepinizi saygı ve sevgiyle selamlıyorum.
Yasa tasarısına geçmeden, Sayın Millî
Savunma Bakanının 25/12/2014 tarihindeki bir açıklamasıyla başlamak istiyorum.
Türkiye’nin ilk çip fabrikasının temeli başkentte atıldı. Fabrikanın hayata
geçmesiyle 1 kilogram çipin ihraç edilmesinin 10 milyon ton patates üretiminden
daha kârlı olduğunu söyledi. İşte, şeyi de yanımda getirdim, gazete de burada.
Burada şuna gelmek istiyorum: Tabii ki çipin ne kadar kârlı olduğunu, teknoloji
katma değerinin ne kadar yüksek olduğunu kabul ediyoruz ama bu tarafta da, bunu
karşılaştırırken elmayla armudu veya oransız şekildeki bir karşılaştırma
olduğunu ifade etmek istiyorum. 
Biz dekara ortalama 2.700 kilogram
düşünürsek, 10 milyon ton patates için 400 bin hektar bir alana ihtiyacımız
var. Diğer bir ifadeyle, 4 milyon dönümlük bir alanda patates ekmemiz gerekir.
Hâlbuki ülkemizdeki patates üretimi 4 milyon ton civarında. Yani ekilebilen
arazi miktarımız 154 bin hektar. Ülkemizde kişi başına patates tüketiminin,
yıllık tohumluk ve depo kayıpları gibi kısımlar çıktıktan sonra 50 kilogram
olduğunu söylemek isterim.
Patatesle ilgili bu bilgileri verdikten
sonra, gıda ürünü, hayvan yemi, endüstriyel nişasta ve tohumluk olarak
kullanıldığını, Türkiye'de hemen her ilde patates üretildiğini eklemek isterim.
Ayrıca, üretim yoğunluğu olarak Niğde, İzmir, Konya, Afyonkarahisar, Kayseri,
Bolu, Adana illerinde gerçekleştiğini de söyledikten sonra, Türkiye'de 40 bin
civarında çiftçi ailesinin erken ve ikinci ürün patates tarımı yaptığını da
unutmayalım. 
Altını özellikle çizerek söylemek
istediğim husus şu: Telefonlar aldım bu konuyla ilgili, köylülerimizin,
çiftçilerimiz hassas davrandıklarını, üzüldüklerini ifade ettiler, ben de bunu
sizinle paylaşmış oldum Sayın Bakanım.
Yine, bu konu açılmışken, az önce bir
dakikalık sorular kısmında bir soru sordum; Sayın Bakan, meyve sebze,
yumurtanın yerelden tedarik edildiğini söyledi, yerelin de oradaki alay
komutanlıkları vasıtasıyla olduğunu anladım. 
Şimdi, şuna gelmek istiyorum Sayın
Bakan, daha önce de konuşmuştuk. Bursa için söylüyorum, özellikle bugünlerde
ihracatın durması -ziraat oda başkanının ifadesiyle söylüyorum- sıfırlanması
söz konusu. Ellerinde bol miktarda armut var, deveci armudu, santa maria;
inanın hâlâ götürüyorlar, bırakıyorlar, kaç kuruş verirlerse bir ay sonra gidip
alınıyor.
Buradan ifadem şu: Yerelde oluyorsa, bu
konuda talimat vererek bu ürünlerin alınması sağlanamaz mı? Bunun örneğini
Aydın Belediye Başkanımız yaptı. Aydın’da narenciye, 25 kuruştu, 30 kuruşa bunu
aldı. En azından çiftçilerin bu kadar sıkıntılı olduğu bir dönemde, Gıda, Tarım
ve Hayvancılık Bakanının çiftçilerden tarafa hiç bakmadığı bir dönemde, lütfen,
bu konuda onların ellerinden tutarsanız, zannediyorum ki Millî Savunma Bakanına
minnettar olacaklardır. Bunu arz etmek istedim. 
 Mayınlı arazilerle ilgili
söyleyeceklerim de vardı ama zamanı bu şekilde kullandığım için sadece bir
cümleyi söylemek isterim. Orta Doğu’nun en zengin su kaynaklarına sahip olan bu
bölge için Avrupa Birliği tarafından 2004 yılında yayınlanan ve kamuoyundaki
adıyla etki değerlendirme raporunda Türkiye'den kaynaklanan suyla ilgili Dicle
ve Fırat üzerinde su yönetiminin devredilmesi gerektiğini ifade ediyor, dikkatinizi
buraya çekiyor ve hepinizi saygıyla, sevgiyle selamlıyorum. (CHP ve AK PARTİ
sıralarından alkışlar) 
BAŞKAN – Teşekkür ederim Sayın Demiröz,
sağ olun. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler... Madde kabul edilmiştir. 
65’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
66’ncı maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
67’nci maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
68’inci maddede bir adet önerge vardır,
okutuyorum: 
Türkiye Büyük
Millet Meclisi Başkanlığına
Görüşülmekte olan Milli Mayın Faaliyet
Merkezinin Kurulmasına İlişkin Kanun ile Bazı Kanunlarda Değişiklik Yapılmasına
Dair Kanun Tasarısı’nda yer alan 68 inci maddenin aşağıdaki şekilde
değiştirilmesi için gereğini saygılarımla arz ve teklif ederim. 
Mustafa Moroğlu Haydar
Akar Dilek Akagün Yılmaz
 İzmir Kocaeli Uşak
Ramazan Kerim Özkan Haluk
Eyidoğan Turhan Tayan
 Burdur İstanbul Bursa
MADDE 68: 17/11/1983 tarihli ve 2955
sayılı Gülhane Askeri Tıp Akademisi Kanununun 19 uncu maddesinin dördüncü
fıkrasının (f) ve (g) bentlerinde yer alan “hükümlü olmamak” ibareleri “hükümlü
olmamak veya bu suçlardan dolayı haklarında hükmün açıklanmasının geri
bırakılması veya buna bağlı düşme kararı verilmemiş olmak” şeklinde
değiştirilmiştir. 
BAŞKAN – Komisyon önergeye katılıyor
mu? 
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkan. 
BAŞKAN – Hükûmet? 
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım. 
BAŞKAN – Önerge üzerinde Sayın Haydar Akar konuşacak,
Kocaeli Milletvekili.
HAYDAR AKAR (Kocaeli) – Sayın Başkan, sayın milletvekilleri;
bir kanun tasarısını görüşüyoruz. Olması gereken bir kanun, zaten bir mutabakat
da var, onun için de Meclis sıralarımız boş hepinizin gördüğü gibi. Güzel bir
şekilde götürüyoruz, bu kanunun bütün maddeleri konuşuluyor ama en az bunun
kadar önemli olan, yine benim kentimi, İstanbul’u ve Sakarya’yı ilgilendiren
bir konudan bahsetmek istiyorum. İnşallah, Sakarya ve Kocaeli milletvekilleri
de buradadır. 
Gerçekten otuz altı aydır bu kesimdeki vatandaşların seyahat
etme özgürlükleri ellerinden alındı. Gerekçe “hızlı” trendi, “yüksek” demiyorum
çünkü hız limiti 250’nin üzerindeki trenlere “yüksek hızlı tren” denir. Bunu da
bilmenizde fayda var diye düşünüyorum. Hızlı tren gerekçesiyle otuz altı aydır
Adapazarı-Haydarpaşa arasında yolcu taşımacılığı yapılmıyor. Günde yaklaşık 30
bin kişi bu işten yararlanıyordu. Bunun içinde Kocaeli Üniversitesinde okuyan
70 bin öğrencinin büyük bir kısmı, yine Sakarya’da okuyan öğrencilerin büyük
bir kısmı, artı, İstanbul’a alışverişe giden gelen memur, işçi birçok insan tam
otuz altı ay süreyle mağdur edildi. Tabii, bu mağduriyet belediye otobüsleriyle
önlenmeye çalışılsa da yeterince önlenemedi. Ben kendi köyümden de biliyorum,
birçok insanın işi bıraktığını biliyorum.
Bunları geçtik. Bu yılbaşı itibarıyla banliyö trenlerinin
çalıştırılacağı söylendi. Banliyö trenleri, evet, çalıştırıldı. Eskiden beri
biliyoruz ki bu banliyö treni yani “Adapazarı Ekspresi” diye adlandırılan tren
daha önceki yıllarda -kapanmadan önceki yılda- Adapazarı merkezden kalkıp
Haydarpaşa’ya giden bir trendi. Yani Adapazarı merkezden binen bir arkadaşımız,
bir vatandaşımız, bir kardeşimiz tek bir vasıtayla Haydarpaşa’ya ulaşıyordu. O
Haydarpaşa -görkemli manzarası edebiyat kitaplarına geçmiştir, şiirlere konu
olmuştur- bir kültür, “TCDD’nin kültürü” diye adlandırılıyor ki dünyada hep
böyledir merkezlerdeki tren istasyonları, gerçekten öyle muhteşem bir yapı.
Orada inerler ve Avrupa’ya bir selam çakarlardı oradan, vapurla karşıya
geçerlerdi. 
Şimdi
“Teknolojiyi kullanıyoruz, hatları yeniliyoruz, zamandan tasarruf ediyoruz.”
diye Adapazarı’ndan binen bir vatandaş önce bir Adaray treniyle -banliyöyle-
Arifiye’ye gidecek, Arifiye’de inecek, binecek Adapazarı Ekspresi’ne Pendik’e
gidecek, Pendik’te inecek, oradan Kartal’a minibüs, dolmuşla gidecek, Kartal’dan
metroya binecek, Kadıköy’e gidecek, Kadıköy’den vapura binecek, karşıya
geçecek. Eskiden 1 vasıtayla yaptığımız şeyi, şimdi 5 ayrı vasıtayla yapıyoruz.
Teknoloji yenileme bu değil arkadaşlar. Maliyetleri düşürme, kaliteyi artırma
bu değil. Evet, maliyetleri düşürmüyorsunuz, vatandaşın cebini sıfırlıyorsunuz;
zamandan tasarruf etmiyorsunuz, vatandaşın zamanını sıfırlıyorsunuz. Gerçekten
her şeyi sıfırladınız, bir de kültürü ve tarihi sıfırlıyorsunuz.
Şimdi sizden
ricam… Bakın, o hatta sinyalizasyon eksik olduğu için daha önce on dakikada bir
veya günde 12 sefer karşılıklı yapılırken sırf konuşmayalım diye 4’er sefer
kondu -4 sefer gidiş ve 4 sefer geliş kondu- nedeni de hızlı trenlerle
çakışmaması gerektiği çünkü sinyalizasyon yok. Gerçekten, Gebze-Pendik arasında
sinyalizasyon olmadığı için hızlı tren seferleri artırılamıyor, banliyö ve
Adapazarı Ekspresi tren seferleri artırılamıyor ve yük trenleri çalışmıyor.
Evet, “Yük treni çalışmayabilir.” diyebilirsiniz ama TCDD’nin en büyük gelir
kaynağı yük taşımacılığı olmasına rağmen sizin döneminizde yük taşımacılığı
-Allah rahmet eylesin- o da bitti, en büyük geliri olmasına rağmen. Tamam,
yolcu taşımacılığına önem veriyorsunuz, “hızlı tren” diyorsunuz; bu, gerçekten
olması gereken bir şey ama bunu yaparken, diğer insanların, başka kentlerde
yaşayan insanların mağdur edilmemesi gerekiyor. Özellikle ben TCDD Genel
Müdürünü alarak Arifiye’den Adapazarı merkeze kadar hızlı treni getirdim,
birlikte inceledik, raylar eski, Adaray’ın çalıştığı kısımda, 9-10 kilometrelik
kısımda raylar eski ve tek yol, “Burayı yenileyebiliriz.” diyor, 4 tane
hemzemin geçit var, “Battı çıktı ve üst geçit yapabiliriz.” diyor. Bunun
hepsini TCDD üstlenmesine rağmen Sakarya Büyükşehir Belediyesi bu trenlerin oraya
gitmesini istemiyor. 
Sizden, Sakarya milletvekillerinden
ricam, bizim çocukluğumuzun, anılarımızın hikâyesi olan Adapazarı ve Haydarpaşa
hattındaki banliyöleri kaldırmayın ve eski yöntemlerle, “yöntemlerle”
demeyeyim, lokasyonlarla çalıştıralım, Adapazarı merkez ve Haydarpaşa’dan
çalıştıralım, aradaki diğer köylerde, beldelerde insanlar da Adapazarı merkeze
gidip alışveriş yapma imkânına sahip olsunlar. Niye söylüyorum? Ben İzmit’e
bağlı beldede yaşamama rağmen her hafta sonu veya hafta arasında ailem Adapazarı’na
gider, pazar yaparlardı, oradan alışveriş yapar ve dönerlerdi. Şimdi bu da
bitti, Adapazarı esnafı da mağdur edilmiş oldu. Bunun çok önemli bir konu
olduğunu düşünüyorum, bunu da sizin desteklerinizle çözmek gerektiğine
iniyorum. 
Teşekkür ediyorum beni dinlediğiniz
için. (CHP sıralarından alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Maddeyi oylarınıza sunuyorum: Kabul
edenler... Kabul etmeyenler... Kabul edilmiştir.
69’uncu maddede bir adet önerge vardır,
okutuyorum: 
Türkiye Büyük
Millet Meclisi Başkanlığına
Görüşülmekte olan Milli Mayın Faaliyet
Merkezinin Kurulmasına İlişkin Kanun ile Bazı Kanunlarda Değişiklik Yapılmasına
Dair Kanun Tasarısı'nda yer alan 69 uncu maddesinin tasarı metninden
çıkarılması için gereğini saygılarımla arz ve teklif ederim.
 Mustafa Moroğlu  Haluk
Eyidoğan Ramazan Kerim Özkan
 İzmir İstanbul Burdur
 Turhan Tayan Dilek
Akagün Yılmaz Aytuğ Atıcı
 Bursa Uşak
 Mersin
BAŞKAN – Komisyon önergeye katılıyor
mu?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkanım. 
BAŞKAN – Hükûmet? 
MİLLÎ SAVUNMA BAKANI İSMET YILMAZ
(Sivas) – Katılmıyoruz. 
BAŞKAN – Önerge üzerinde Mersin Milletvekili Sayın Aytuğ Atıcı
konuşacak.
Buyurun. (CHP sıralarından alkışlar) 
AYTUĞ ATICI (Mersin) – Teşekkür ederim.
Sayın Başkan, değerli arkadaşlar; 672 sıra sayılı Milli
Mayın Faaliyet Merkezi Kurulmasına İlişkin Kanun ile Bazı Kanunlarda Değişiklik
Yapılmasına Dair Kanun Tasarısı üzerine söz almış bulunuyorum. Mayın
temizlemesinden bile rant elde etmeyi düşünmeyen milletvekillerini saygıyla
selamlıyorum.
Değerli arkadaşlar, 69’uncu maddenin tasarı metninden
çıkarılmasını teklif ediyoruz. Bununla birlikte kara mayınlarının yarattığı
sıkıntıları ve özellikle kadın ve çocuklar üzerindeki etkilerini de sizlere
kısaca özetlemek istiyorum. 
Değerli arkadaşlar, kara mayınları aslında çok çok ucuza mal
edilebiliyor ancak bunların temizlenmesi yüzlerce misli fiyata mal oluyor ve bu
gerekçelerle de yüz yıla kadar da temizlenmesi zor hâle geliyor. Toprak
altında, temizlenmediği için yüz yıla kadar sinsice kurbanlarını
bekleyebiliyor. Savaş sonrası barış dönemlerinde daha çok kendini
gösteriyor bu sinsi düşmanlar ve masumları da katlediyor veya sakat bırakıyor. 
Antipersonel kara mayınları ne yazık ki
coğrafyamızda yüz karası bir ilkelliğin yani ölüm kültürünün yani acının
araçlarındandır. Hepimizin bildiği gibi, öldürmek insan suçudur. Bu konuda
meşru müdafaa dışında hiçbir gerekçe geçerli olamaz. Peki, emperyal ülkeler
bizim gibi ülkelere acaba neden mayın satarlar? Bunun bir tek cevabı vardır, o
da sömürüdür. Mayın üretip satarken emperyal güçler bizden para kazanıyorlar.
İnsanlarımız öldüğünde insanlarımızın kaybından dolayı kazanıyorlar. Patlayan
mayınlar nedeniyle uzuvlarını kaybeden vatandaşlarımızın tedavilerinden,
protezlerinden para kazanıyorlar ve kendi sattıkları ve döşettirdikleri
mayınları temizlerken de en çok parayı oradan kazanıyorlar. 
Peki, Türkiye’deki duruma bir bakalım.
Türkiye, Ottawa Sözleşmesi’ni 2003 yılında imzaladı, 2004 yılında da taraf
devlet oldu. Bunun anlamı şuydu: Ülkemiz 2008 yılı 1 Martına kadar stoklardaki
mayınları imha edecek, 2014 yani geçen yıla kadar da toprağa döşeli bütün
mayınları temizleyecek ve -en az bunun kadar önemlisi- mayın kurbanlarına
yardım için gerekli adımları atacaktı. Peki, böyle mi oldu? Hayır, böyle
olmadı. Geçen yıl yine AKP Hükûmetinin aldığı bir kararla bu temizleme işi 2022
yılına kadar uzatıldı ve mayın mağdurları için de bir tek adım dahi atılmadı.
2010 yılında sizin verdiğiniz verilere göre, toprağa döşenen 1 milyon mayından
sadece 25 bininin temizlendiği açıklandı ve gerçekten mayın temizlemesi de rant
konusu hâline getirildi. Yüksek ücretlerle NATO’nun temizlemesi istendi. Hatta
temizleme bedeli olarak da İsrail’e bölgenin en verimli toprakları elli
yıllığına yine sizin tarafınızdan peşkeş çekiliyordu, neyse ki Cumhuriyet Halk
Partisinin girişimiyle bu vahim hatadan dönüldü. Bu vahim hatadan dönüldü ama
AKP mayın temizleme konusunda yine sınıfta kaldı ve her üç günde bir 1 sivilin
mayınlar nedeniyle ölümüne neden oldu. Bakın, bu önemli bir şeydir. Ben
Bingöl’ün gönüllü milletvekilliğini yapıyorum ve üç yıl içerisinde Bingöl’de 2
çocuğun ben Bingöl’deyken ölümüne şahit oldum. Bulduğu bir mayını bir oyuncak
zannedip ağzına götürdüğünde çocuğun elinde patlayan mayın hem kendisinin hem
de kardeşinin hayatını maalesef almıştı. 
Ottawa Sözleşmesi’nin yükümlülüklerini
yerine getirmediniz ama Cartagena Eylem Planı hakkında da ciddi bir atılım
yapılmadı. Bu acil mayın eylemi ya da mayın faaliyet merkezi önemli bir adımdır
ancak buradan sizlere sesleniyorum: Bu sadece kuruluş şekliyle kalmamalıdır,
toprağa döşeli mayınların temizliğiyle ilgili programı derhâl açıklamalısınız.
Yani bu merkezi kurmanın bir anlamı var ama yeterli değil, esas programınızı
açıklayacaksınız. En az bunun kadar önemli, mayın patlamasından sağ
kurtulanların ihtiyaçlarını gidermeli ve haklarını yasal güvence altına
almalısınız ve bu konuda da bir veri tabanı oluşturmalısınız diyor, heyetinizi
saygıyla selamlıyorum. 
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
70’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
71’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
72’nci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
73’üncü maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
74’üncü maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
75’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
76’ncı maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
77’nci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
78’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
79’uncu maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
Çerçeve 80’inci maddeye bağlı ek madde
2’yi oylarınıza sunuyorum: Kabul edenler… Kabul etmeyenler… Kabul edilmiştir.
Çerçeve 80’inci maddeye bağlı ek madde
3’ü oylarınıza sunuyorum: Kabul edenler… Kabul etmeyenler… Kabul edilmiştir.
81’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
82’nci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
83’üncü maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
84’üncü maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
85’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
86’ncı maddede bir adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan Milli Mayın Faaliyet
Merkezi’nin Kurulmasına İlişkin Kanun ile Bazı Kanunlarda Değişiklik
Yapılmasına Dair Kanun Tasarısı’nda yer alan 86 ncı maddenin tasarı metninden
çıkarılması için gereğini saygılarımla arz ve teklif ederim.
 Mustafa Moroğlu Turhan
Tayan Dilek Akagün Yılmaz
 İzmir Bursa Uşak
 Haluk Eyidoğan Ramazan
Kerim Özkan Levent Gök
 İstanbul Burdur Ankara
BAŞKAN – Komisyon önergeye katılıyor
mu?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkan.
BAŞKAN – Hükûmet katılıyor mu?
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN - Önerge üzerinde Ankara
Milletvekili Sayın Levent Gök konuşacak.
Buyurun Sayın Gök. (CHP sıralarından
alkışlar)
LEVENT GÖK (Ankara) – Sayın Başkan,
değerli milletvekilleri; görüşmekte olduğumuz 672 sıra sayılı Kanun Tasarısı
üzerinde söz aldım. Hepinizi sevgiyle, saygıyla selamlıyorum.
Burada Hükûmetten hazır bir Bakanımızı
da bulmuşken Ankara’mızın çok önemli birkaç konusuna da dikkat çekmek
istiyorum.
Sayın Bakan, Ankara son derece ağır
geçen kış koşullarında herkesin doğal gazla çok ciddi sorunlar yaşadığı bir
süreçten geçmektedir. Bildiğiniz gibi, Ankara Büyükşehir Belediye Başkanı 2007
yılında bu konuşmayı yaptığımız Meclisin arka kapısında bekleyerek kendisinin
hazırlattığı bir kanunu buraya getirdi ve Ankara’daki Başkent Doğalgazının
özelleştirmesinin önü açıldı. O gerekçede BAŞKENTGAZ özelleştirilince yıllardır
yapamadığı metrolara kaynak aktarılacak ve bu şekilde Belediyeye bir gelir
sağlanacaktı. Bu kanun buradan geçti ve sonunda Ankara’daki BAŞKENTGAZ önceki
yıl bir özel şirkete satıldı. 
O zaman buradan defalarca söz ettim.
Büyükşehir Belediye Başkanı Melih Gökçek de olsa Ankara’da yakıtta tek seçenek
olan doğal gazda doğal gazın idaresinin, fiyatlarının belirlenmesinin bir kamu
otoritesinin elinde kalması en makul yoldur. Kim olursa olsun, bu Melih Gökçek
dahi olsa fiyatları artırırken ya da uygulamada, abonelik işlemlerinde herhâlde
bir siyasi endişeyle hareket eder diye buradan bas bas söyledik ama dinleyen
olmadı. O zaman Melih Gökçek bunun ısrarla özelleştirilmesini istiyordu ve
BAŞKENTGAZ özelleştirildi ve Ankara bugün doğal gazda Türkiye’nin en yüksek
sorunlarının yaşandığı bir şehir hâline gelmiştir. 
Doğal gazdaki aboneliklerin Melih
Gökçek döneminde elektronik sayaca dönüştürülmesinden sonra şimdi mekanik
sayaca dönüştürme furyası başlamıştır Sayın Bakan. Ankaralı yurttaşlarımıza
“Elektronik sayaçlarınız arızalı, derhâl değiştir.” diye kendilerine
bildirimler yapılmakta, yeniden abonelikler kurulmakta, bunun üzerinden para
alınmakta ve Ankaralılar mağdur edilmektedir. O zaman özelleştirilmesin diye
ben burada haykırırken “özelleştirilsin” diye sizlerden bu kanunun çıkmasını
isteyen Melih Gökçek, bugün, Ankaralılara diyor ki: “Gidin, BAŞKENTGAZ’ı alan
şirketi savcılığa şikâyet edin.” Bu, ne yaman bir çelişkidir. Siz elinizde
bulunan bir şirketi yok pahasına satacaksınız, üstelik “Metroya kaynak
aktaracağım.” diye satacaksınız ve metroyu da yapmayacaksınız, metronun yapım
işini Bakanlığa devredeceksiniz, o kaynağı da nerede kullandığınız belli değil
ama Ankaralılar ciddi bir sorun yaşıyor. Şimdi, Enerji Piyasası Düzenleme Kurumu
ne işe yarar? Yahu bu konuda bu şirket yükümlülüklerini yerine getirmiyorsa,
Ankara’daki 2 milyon abonenin bu feryadını kim duyacaktır Sayın Bakan? Bu
konuya lütfen bir el atın.
Kota uygulanıyor, insanlar istediği
kadar doğal gaz alamıyorlar, sayaçları değiştirmeye zorlanıyor. Yeni
aboneliklerde yeni paralar alınıyor. Bunu Ankaralıların kaldırması mümkün
değildir. Bakın, metro yapılacak diye özelleştirildi, metroyu Ulaştırma
Bakanlığı yaptı, Hükûmetiniz yaptı ama metroda da devasa sorunlar var. Metroda
herhâlde iyi hesaplar yapılamadığı için şu anda Ankara metrosu Türkiye’de
ulaşımın en zor olduğu bir ulaşım aracı hâline gelmiştir. Çayyolu metrosu,
Sincan’dan gelenlerle, Etimesgut’tan gelenlerle son durak dolmakta, arabalar
yolları işgal etmektedir. Trafik sorunu artmıştır, insanlar trenlere
binememektedir ve metro, Ankara bir kâbusa dönüşmüştür. Önceden kırk dakikada
otobüsle gidilen yerler metroda uygulanan aktarmalar nedeniyle bir buçuk saate
çıkmıştır Sayın Bakan, lütfen bunlara müdahale edin. Ankara’da metro ulaşımda
bir kolaylığın aracı değil, tam tersi, insanların işkence çektiği bir ulaşım
aracı hâline gelmiştir. Şimdi, bunun hesabını sormayacak mısınız? Ortada devasa
sorunlar vardır, Ankaralı yurttaşlarımız bu sorunların çözülmesini bekliyor.
Doğal gaz ve metroda yaşanan sorunlar
gerçekten artık tahammül edilir boyutları aşmıştır. Bu konuya dikkat çekmek ve
sizin de bu konuda en azından Ankaralıları rahatlatmak adına bir şeyler
söyleyebilmeniz amacıyla söz aldım.
Hepinizi sevgiyle, saygıyla selamlıyorum.
(CHP sıralarından alkışlar) 
BAŞKAN – Teşekkür ederim Sayın Gök.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Maddeyi oylarınıza sunuyorum: Kabul
edenler... Kabul etmeyenler... Madde kabul edilmiştir.
87’nci maddede bir adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan Milli Mayın Faaliyet
Merkezi’nin Kurulmasına İlişkin Kanun ile Bazı Kanunlarda Değişiklik
Yapılmasına Dair Kanun Tasarısı’nda yer alan 87 nci maddenin tasarı metninden
çıkarılması için gereğini saygılarımla arz ve teklif ederim.
 Mustafa Moroğlu Turhan
Tayan Dilek Akagün Yılmaz
 İzmir Bursa Uşak
 Haluk Eyidoğan Ramazan
Kerim Özkan Levent Gök
 İstanbul Burdur Ankara
BAŞKAN – Komisyon önergeye katılıyor
mu?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkanım.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım.
BAŞKAN – Önerge üzerinde İzmir
Milletvekili Sayın Mustafa Moroğlu konuşacak.
Buyurun Sayın Moroğlu. (CHP
sıralarından alkışlar) 
MUSTAFA MOROĞLU (İzmir) – Sayın Başkan,
sayın Meclis üyeleri, hepinizi saygıyla selamlıyorum. 
Bu kanunun bizim en hoşumuza giden ve
en önemsediğimiz taraflarından birisi, bütün verimli topraklarımızın
mayınlardan temizlenecek olması yani ülkemizde tarıma yapılacak yatırımın daha
da fazlalaşması ve verimli arazilerimizin tarıma açılması. Bunu söylerken
elbette… Bunu, vekillerimizin ve Komisyonumuzun çabasıyla bir an önce
yasalaşacak ve bir an önce de faaliyete geçireceğiz. Ama, bir taraftan da
tarıma ilişkin bazı endişeleri dile getirdi yurttaşlarımız yasa görüşülürken;
onu hemen ifade etmek için söz aldım Sayın Bakanım, ilgilenirseniz sevinirim.
Bunlardan birincisi, Tarım Bakanlığımız “TBS” diye bir sistem kurmuş, 30-40
milyon dolar harcanarak kurulmuş bu sistem. Fakat, bu sistem yeni yılın
başından beri çalışmıyormuş; bu sistem çalışmayınca çiftçilerin kaydolduğu
“ÇKS” diye bir sistem var, buna kaydolmadan da çiftçiler herhangi bir işlem
yapamıyorlar bankalarla ilgili. Bunun bir an önce giderilmesini istiyorlar.
Şimdi görüşülüyor diye Kiraz’dan aradı çiftçi kardeşlerimiz, onları iletip
bunları bir çözüme bağlamanızı ve bu sorunu çözmenizi talep ediyorlar. Ben de
onların sözcüsü olarak bu dileklerini dile getirmiş oldum. 
Bir başka dileğimiz, elbette,
arazilerimizi mayından temizliyoruz ama bizim son günlerde İzmir ve çevresinde
karşılaştığımız en önemli sorunlardan birisi de taş ocakları meselesi. Çünkü,
biz bir taraftan mayınlar temizlenerek tarım arazilerimizi çoğaltıyoruz derken,
tarım arazilerimizin yok edilmesiyle karşı karşıya bırakan 3 işlemle karşı
karşıya kaldık İzmir’de. Bunlardan birisi Kemalpaşa’nın Akalan köyü, size daha
önceki konuşmamda da ifade ettiğim gibi, 1 kilometre köy merkezine, çocukların
öğretim gördüğü okulu da 680 metre. Bunun bir an önce yürütmesini durdurdu
idare mahkemesi ama Çevre ve Şehircilik Bakanlığından görüş istiyor “ÇED raporu
gerekli mi, değil mi, bunun bir mahzuru var mı?” diye. Bu konuda Bakanımız
köylülerin dileklerini yerine getirmede yardımcı olursa ve bunların ÇED raporu
kapsamında değerlendirilmesini sağlarlarsa bu yasayla kazandığımız sevinç bir
kat daha artacak diye düşünüyorum. 
Yine, aynı şekilde Menderes’in Karakuyu
köyünde de tarım arazilerine 100 metre, zeytinliklere de 3 kilometre olması
gerekirken, zeytinliklere 1 kilometre yakında yeni bir taş ocağı açılması için
izin verilmiş. Bu izin de “ÇED gereklidir.” kapsamında değerlendirilseydi, o
izin verilmeyecekti; bunun dikkate alınmasını istiyoruz.
Bir ayrı isteğimiz de, köylülerin
talebi de, yine, Selçuk’ta Gökçealan köyünde de benzer bir uygulamayla köye çok
yakın bir alanda taş cağı açılıyor. Yani, bir taraftan biz tarım arazilerini
kazanıyoruz diye sevinirken bir taraftan da tarım arazilerimizin dibinde taş
ocakları açılmasına lütfen izin vermeyiniz diyoruz. 
Bunları iletmiş oldum. Ama ocak ayı
bizim için gerçekten üzücü bir ay olmaya devam ediyor. Üzücü günlerimiz bütün
toplum olarak, ülkemizin ayıbı olarak tarihe geçen günlerimiz ocak ayında çok
fazla. Üç gün sonra Uğur Mumcu’yu anacağız katledilişinin, 1993 yılında
katledilişinin 21’inci yılında. Ocak ayında Onat Kutlar’ı kaybettik, ocak
ayında Muammer Aksoy’u kaybettik, ocak ayında -biraz önce Grup Başkan
Vekilimizin dediği gibi- özellikle temiz siyaset konusunda çok önemli adımlar
atmış Aydın Güven Gürkan Genel Başkanımızı kaybettik. Hepsini saygıyla anıyoruz
ama dün bir kez daha ülkemizin bir ayıbı olarak bizi üzen bir karara daha imza
attı Türkiye’deki, maalesef, yargıçlar. Nedeni de şu: Artık bu ülkede çocuklara
sokağa çıkmayın, hakkınızı aramayın, ararsanız siz bir biçimde baskıyla karşı
karşıya kalırsınız, gazla karşı karşıya kalırsınız, plastik kurşunlarla karşı
karşıya kalırsınızı cesaretlendirecek bir karara ve bu kararın sonrasında da o
yaşlı annelerin ve onlarla dayanışmaya gelmiş insanların üstüne gazla müdahale
edildiğini gördük ama bu gençler, bu çocuklar mutlaka başlarını eğmeyecekler ve
hak aramaya, özgürlüklerini aramaya devam edecekler. Ocak ayında
karşılaştığımız bu ayıbı da üzüntüyle izlediğimizi ve Türkiye’mizin, ülkemizin
bu ayıbı bir daha yaşamaması için Cumhuriyet Halk Partisi Grubunun dileklerini
iletmek için söz aldım.
Hepinizi saygıyla selamlıyorum. 
BAŞKAN – Teşekkür ederim Sayın Moroğlu.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
Üçüncü bölümde yer alan maddelerin
oylamaları tamamlanmıştır. 
Şimdi dördüncü bölümün görüşmelerine
başlıyoruz. 
Dördüncü bölüm çerçeve 88’inci maddeye
bağlı ek 2 ve ek 3’üncü maddeler ile çerçeve 100’üncü maddeye bağlı ek 3 ve ek
4’üncü maddeler ile geçici 1’inci madde dâhil 88 ila 114 üncü maddeleri
kapsamaktadır. 
Dördüncü bölüme geçmeden on beş dakika
ara verelim. 
Kapanma Saati:
17.18
ÜÇÜNCÜ OTURUM
Açılma Saati:
17.34
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul)
-----0-----
BAŞKAN – Sayın milletvekilleri, Türkiye
Büyük Millet Meclisinin 46’ncı Birleşiminin Üçüncü Oturumunu açıyorum. 
672 sıra sayılı Kanun Tasarısı’nın
görüşmelerine devam edeceğiz. 
Komisyon burada.
Hükûmet burada.
Dördüncü bölüm üzerinde Cumhuriyet Halk
Partisi Grubu adına Tokat Milletvekili Sayın Orhan Düzgün konuşacak.
Buyurun Orhan Bey. (CHP sıralarından
alkışlar)
CHP GRUBU ADINA ORHAN DÜZGÜN (Tokat) –
Sayın Başkan, değerli milletvekili arkadaşlarım; hepinizi saygıyla
selamlıyorum.
Millî  mayın faaliyet merkezinin
kurulmasıyla ilgili grubumuz adına söz aldım. 
Değerli arkadaşlarım, tabii ki bir
ülkede hâlâ yer altında mayınların bulunması, insanların art niyetli olsun ya
da olmasın bu mayınlarla yaralanıyor olması ya da ölüyor olması artık modern
ülkeler için açıkçası bir yüz karası. Dolayısıyla da Ottawa Sözleşmesi’ne de uyarak
ülkemizdeki mayınların temizlenmesi -ki bizim önerimiz inşallah ciddiye alınır-
bu, mayından temizlenen sahaların da o bölgedeki toprağı olmayan fakir köylüye
dağıtılması son derece insani, akılcı bir yaklaşımdır. O nedenle, bu yaklaşımı
desteklediğimizi de açıkça belirtmek istiyorum. 
Ancak, değerli arkadaşlarım, tabii,
ülkemizdeki ordunun sorunları sadece sınırdaki mayınları temizlemekle bitmiyor.
Maalesef yanlış uygulanan dış politikalar, bugün artık, geçmişte Irak ve İran
sınırımızda sorun varken, oldukça da düz bir arazi olan ve geçişe müsait olan
800 kilometrelik Suriye sınırımızı da güvenlik açısından son derece tehlikeli
bir boyuta getirmiş durumdadır. Artık, Suriye sınırından kimin girdiğini, kimin
çıktığını hiçbirimiz tespit edemiyoruz. Bu şartlar altında tespit etmemiz de
mümkün değil. İşte, en yakın örneğini geçen günlerde gördük. Paris’te eylem
yapan kişilerin Türkiye üzerinden Suriye’ye geçmiş olması ülkemizi uluslararası
alanda da son derece zor bir durumda bıraktı. Umarım bu yanlışlıklar düzeltilir.

Gene, değerli arkadaşlarım, bu kürsüye
her geldiğimde anlatmaya çalıştığım bir şey var; asker intiharları. 20 yaşında,
sağlıklı, muayene edip “Evet, bu pırıl pırıl adamdır, askerlik edebilir.” diye
aldığımız çocukları bir gün bir tabut içerisinde, kimini şehit sayarak kimini
saymayarak götürüp annelerine, babalarına teslim ediyoruz ve bu aileler, kendi
çocuklarını kaybetmenin acısı bir yana, birçok da ekonomik zorluklarla karşı
karşıya kalıyorlar. Bugün burada alınan karar gereği cenazelerinin götürülmesi,
mezarlarının yapılıyor olması olumlu bir adımdır ancak bu yeterli bir adım
değildir. Eğer siz 20 yaşındaki bir çocuğu ailesinden teslim alıp ona
cenazesini teslim ettiyseniz bu çocuğun ailesinin yaşam şartlarını düzeltmek
zorundasınız. Bunu daha önce de söyledim: Ölüm nedeni ne olursa olsun, askerde
ölen çocukların şehit sayılması ülkemiz adına bir onur meselesidir. Kaldı ki
bunların ekonomik maliyetinin de çok yüksek olduğu falan değil, bunlar
sayılabilecek kadar az miktarda insanlar. Umarım Sayın Bakan bu konuda daha
olumlu çalışmaları düzenlemek için gayret edecektir.
Yine, değerli arkadaşlarım, bedelli
askerlik görüşülürken burada bir önergemiz vardı. Dedik ki: “Askerliğini yapan
kişiler er olarak ya da subay olarak, her ne şekilde yaparsa yapsın, sigorta
bedellerini devlet ödesin.” Sayın Bakan bunun ekonomik nedenlerle mümkün
olamayacağını söyledi. Ancak buradan bir kez daha tekrarlamak istiyorum: Eğer
gerçekten Türkiye bir hukuk devleti olursa, hukuku egemen kılabilirsek, o
günlerde birisi Millî Savunma Bakanlarının hepsini dava edip sigortasız işçi
çalıştırmaktan, eleman çalıştırmaktan mahkûm ettirebilir ve bu tazminat
devletin çok ciddi sorunlar yaşamasına sebep olabilir. Yani bunun ben çok ciddi
bir maliyet de getireceğini düşünmüyorum çünkü sonuçta bu insanların zaten
birçok masrafını devlet karşılıyor. Hastalandığında karşılıyorsunuz, yemeğini
veriyorsunuz, sigortasını da yapın bu iş bitsin, boşu boşuna devletin başı
ağrımasın. Bu insanlar da ileride işe girdikleri zaman hiç olmazsa sigorta
tarihlerinin belli bir başlangıcı olur. Bunu hep beraber bir kanunla
düzenleyebiliriz. Bu şekilde gelecek bir kanuna destek vereceğimizi de şimdiden
açıkça belirtmek istiyorum. 
Yine, değerli arkadaşlarım, bu kanun
kapsamında NATO POL diye bir kurumu var ordunun. Bununla ilgili, bir boru
hattının sivil ticarete de açılmasıyla ilgili bir teklif gelecek. 
Arkadaşlar, son derece akıllı ve
mantıklı yapılmış bir proje. Bakın, doğru yapılan şeylere “Doğru yapılmış.”
diyoruz ancak şunu da açıkça söylemek istiyorum Sayın Bakanım siz de
buradayken: Bu projeyi gerçekleştiren insanların -bununla ilgili size soru
önergesi de gönderdim, henüz cevap alamadım- böylesine olumlu bir projeyi
gerçekleştiren insanların bu kurumdan diskalifiye edildiklerini öğrendik. Ne
için ediliyorlar arkadaşlar? İşte, falan vekilin akrabası, filan bakanın bilmem
nesi. Yani devletin bu kadar yetişmiş bürokratlarını, bu kadar faydalı
bürokratlarını sırf birilerini kayıracağız diye heba etmenin ne size bir
faydası olur ne de bu ülkeye bir faydası olur. Bunu da buradan açıkça söylemek
istiyorum. 
Yine, değerli arkadaşlarım, bu kürsüden
defalarca ifade ettim. Bu ülkede askerin ve polisin sendikası yok. Neden yok?
“Aman siyasete bulaşırlar.” 
Şimdi, değerli arkadaşlarım, bakın
orada asker arkadaşlarımız oturuyorlar; bizim hiçbirimizde silah yok onlarda
var. Yani Türkiye Büyük Meclisine silahla girebilecek kadar güveniyoruz biz bu
arkadaşlarımıza ama sendika kurduklarında “Aman siyasete bulaşırlar da
görevlerini yapmazlar.” diye sendika haklarını engelliyoruz ve dünyanın hiçbir
modern, aklı başında memleketinde, demokrasinin oturduğu memlekette askerlerin
ve polislerin sendika kurmasına engel hiçbir şey yok, hepsinin sendikası var
ama biz her nedense bu konuda askerimize, polisimize güvenmiyoruz. 
Arkadaşlar, bir ülkenin en önemli
unsuru bana sorarsanız ordudur. Ordular da itibarlarıyla savaşırlar. 
Şimdi, evet, bizim ordumuzun zaman
zaman darbeler yaptığı olmuştur bu ülkede ve biz bunlara şiddetle karşı
çıktığımızı da her platformda söylüyoruz. Ancak bundan birkaç yıl önce,
biliyorsunuz bu ülkede askerler kimi Ergenekoncu, kimi Balyozcu, kimi askerî
casusluk, fuhuş muhuş diyerek yaka paça cezaevine atıldılar. Bu insanlar
yıllarca cezaevinde kaldılar. Aileleri dağıldı, çolukları çocukları perişan
oldu, meslek haklarını kaybettiler. Hatırlayın o zaman Sayın Başbakan demişti
ki: “Ben bu davanın savcısıyım.” Şimdi kalkıp diyorsunuz ki: “Yahu bize kumpas
kurmuşlar.” 
Şimdi, değerli arkadaşlarım, onlarca
insanın hayatı karartıldı. Bırakın, maddi manevi zararlarını bırakın, bir kere,
bu Meclis bu insanların… Darbe girişiminde bulunanlar varsa hiçbir sözüm yok
yargılansınlar, cezalarını çeksinler ama bu işe bulaşmayan insanların
itibarlarını iade etmek zorundayız. İnsanlar itibarlarıyla yaşar. Bunların
komşuları var, akrabaları var, çolukları çocukları var. Bu insanlar sokağa
çıkamaz durumdalar. Madem suçları yoktu, madem bu kumpastı, o zaman neden bu
adamların itibarlarını iade etmiyoruz? Meclisin bu konuda çalışma yapmasının
şart olduğunu düşünüyorum arkadaşlar.
Yine az önce benim hemşehrim, Tokat
milletvekilimiz bahsetti, ordudan ayrılan astsubaylar var, erler, erbaşlar. Bir
yasa çıkarılmış, diyor ki: “İki yıl sonra gidersin sivilde çalışırsın.” 
Değerli arkadaşlarım, samimiyetle
söylüyorum, mutlaka sizlerde de var, her milletvekiline en az 100 tane müracaat
var, “Bize iş bulun.” ve bu insanlar işlerinden istifa ettikleri için de çoluğu
çocuğu aç kalmış, perişan durumdalar. Bu Meclisin bunu çözmesi lazım; ya bu
maddeyi kaldıralım -eğer öyle yapılması gerekiyorsa bunu kaldıralım- ya da bu
insanlara bir iş sahası açalım. Yani bunu mutlaka düzeltmek zorundayız çünkü
yüzlerce insan, yani toplam sayının 10 bin civarında olduğunu biliyorum, bu
insanların hepsi mağdurlar. Yani bunların mağduriyetini de lütfen giderelim çünkü
biz bunun için buradayız, bu insanlar bizi bu nedenle buraya gönderiyorlar. 
Şimdi, bakın, arkadaşlar, hep “darbe,
darbe, darbe, darbe…” Darbeden hepimiz şikâyetçiyiz, hiç şikâyetçi olmayan
kimse yok. Bakın, birkaç gün önce Mecliste bir oylama yapıldı, yaklaşık 40
küsur AKP milletvekili bu oylamalara “evet” dedi. Ne oldu arkadaşlar? Hani bu
darbeydi? Demek ki darbe marbe yokmuş, demek ki ortada bir şeyler varmış; bunu
biz söyleyince suç oluyor ama AKP’li milletvekilleri gelip oy kullanınca suç
olmuyor. Bu darbe lafından falan vazgeçin. Bu işin sorumlularını, bu ülkede kim
yolsuzluk yaptıysa, kim tüyü bitmemiş yetimin hakkını yediyse onları yargının
önüne çıkarın.
Teşekkür ediyorum. (CHP ve MHP
sıralarından alkışlar)
BAŞKAN – Teşekkür ederim.
Milliyetçi Hareket Partisi Grubu adına
Konya Milletvekili Sayın Mustafa Kalaycı konuşacak.
Buyurun. (MHP sıralarından alkışlar)
MHP GRUBU ADINA MUSTAFA KALAYCI (Konya)
– Sayın Başkan değerli milletvekilleri; görüşülmekte olan 672 sıra sayılı
Tasarı’nın dördüncü bölümü üzerine Milliyetçi Hareket Partisi Grubu adına söz
aldım. Bu vesileyle hepinizi saygılarımla selamlıyorum.
Türk Silahlı Kuvvetlerinin en ücra yurt
köşelerinde canı pahasına görev yapan, aile fertlerinin de aynı kaderi
kendileriyle paylaştığı cefakâr ve fedakâr mensuplarının ciddi ve birikmiş
sorunları acil çözümler beklemektedir. Çoğu kanayan yara hâline dönüşen
sorunlara bu tasarı da maalesef bir çözüm getirmemektedir. Her geçen yıl artan
sorunlarına çözüm bulamayan ve çaresiz kalan bazı Türk Silahlı Kuvvetleri
personeli ve emeklileri, medyada ve sosyal paylaşım sitelerinde sorunlarını
dile getirerek, gazetelere ilan vererek, aileleriyle birlikte Ankara'ya gelip
eylem yaparak seslerini duyurmaya çalışmaktadır. Türk ordusunun şerefli
mensuplarını bu hâllere düşürmeye hiç kimsenin hakkı yoktur.
Sayın Bakan, biraz sonra değineceğim
sorunların çözümü çok da zor değildir. Yalnız, şunu da peşinen söyleyeyim: Bu
arkadaşlarımız yıllardır "Sorunlarınızı biliyoruz, kısa sürede
çözeceğiz." şeklindeki sözlerden bıkmıştır. “Şöyle iyileştirmeler yapıldı,
böyle iyileştirmeler yapıldı." gibi cevaplardan usanmıştır. O nedenle,
buraya gelip aynı nakaratı bir daha tekrarlamayın.
Türk Silahlı Kuvvetlerinde huzursuzluğa
neden olan, personeli mutsuz eden adaletsiz ve ayrımcı uygulamalar ortadan
kaldırılmalı, hiçbir personel ötekileştirilmemeli, yok sayılmamalı,
eşitsizlikleri ve haksızlıkları gidermeye yönelik gerekli düzenlemeler acilen
yapılmalıdır. İfa edilen görevde etkinlik ve verimliliğin artırılması
açısından, personelin moral ve motivasyonunu artırıcı önlemlerin bir an önce
hayata geçirilmesi kaçınılmazdır.
Uzman jandarmalar ve uzman erbaşlar
feryat etmekte ama AKP Hükûmeti duymazdan gelmektedir. Bu arkadaşlarımız çok
ciddi sorunlar yaşamaktadır. 
Uzman jandarma ve uzman erbaşlar
orduevlerine girememekte, kapıdan çevrilmektedir. Sayın Bakan, uzman jandarma
ve uzman erbaşların orduevlerine, sosyal tesislere girmesini, bir bardak sıcak
çay içmesini yasaklamanın nasıl bir gerekçesi olabilir?
Türk Silahlı Kuvvetleri personelini bir
aile olarak görüyorsanız -ki öyle olmalıdır- hangi aile evladını kapıdan
çevirir? Esasen bütün sosyal tesisler ve orduevlerine giriş, tüm personele
hizmet edecek şekilde açık olmalıdır.
Ayrıca, lojman dağıtımında adalet tesis
edilmeli ve lojmanda oturması şart olan personele rütbesine bakılmaksızın
tahsis yapılmalıdır.
Uzman jandarmalar, mesleğe girişte lise
mezunu olma şartı bulunduğu hâlde, ortaokul mezunu gibi derece ve kademeyle
mesleğe başlamakta ve buna göre emekli olmaktadırlar. Tahsil düzeyinin altında
bir seviyeden ortaokul mezunu olarak emekli edilen tek devlet memuru, tek Türk
Silahlı Kuvvetleri mensubu uzman jandarmalardır. Uzman jandarmalar meslek
öncesi ve görevleri sırasında yüksek tahsil yapabilmektedir ancak 10 tane
üniversite dahi bitirseler 11/1’den başlayarak 3/8’den emekli edilmektedirler.
Yine, uzman jandarmaların nasıptan
önceki bir yıllık askerî eğitimleri emeklilikten sayılmamaktadır. Dolayısıyla,
bir ayrımcılık ve hak kaybı söz konusudur.
Uzman jandarmaların 10’uncu derece 1’inci
kademeden işe başlamaları, askerî eğitimde geçen sürelerinin hizmete sayılması,
yükseköğretim yapanlara diğer personel ve memurlarda olduğu gibi kademe ve
derece verilmesi için gerekli düzenleme mutlaka yapılmalıdır.
Uzman jandarmaların statüsüne uygun olarak
özlük hakları iyileştirilmeli, hakkaniyete uygun bir şekilde ve kendilerine has
ek göstergeler belirlenmeli ve tazminat puanı yukarı çekilmelidir.
Uzman jandarmaların ve uzman erbaşların
aldığı maaşla evini nasıl geçindireceği, çocuklarını nasıl okutacağı görmezden
gelinmemelidir.
Uzman erbaşlarımız katlanılamayacak
boyutta sorunlarla karşı karşıyadır. Özlük hakları yok denilecek kadar yetersiz
olan uzman erbaşlar, 45 yaşına kadar görev yaptığı Türk Silahlı Kuvvetlerinden,
maalesef, üniformalarıyla emekli olamamaktadır.
Uzman erbaşlar, kıdemine mütenasip maaş
artışı alamamaktadır. Örneğin, on beş yıldır uzman erbaş olanla yeni giren
uzman erbaş arasında çok fazla bir maaş farkı yoktur.
Uzman erbaşların derece, kademe
ilerlemesi yok, ek göstergesi yok, tazminatı yok, apoleti yok, görev tabancası
yok, zor alım hakkı yok, orduevlerine, kamplara, gazinolara girişi yasak. Uzman
erbaşa hasta olmak bile yasak. Doksan günden fazla hasta olursa meslekten
atılmaktadır.
Sayın Bakan, uzman erbaşlar Türk
ordusuna değil de acaba başka bir orduya mı hizmet ediyor? Niye sahip
çıkmıyorsunuz? Hükûmet olarak uzman erbaşların yaşadıkları sorunları görmüyor
musunuz? Açıkça insan hakkı ihlali niteliğindeki uygulamaları neden
düzeltmiyorsunuz?
2011 seçimlerinden önce o günkü Başbakan
bir televizyon programında uzman erbaşların sıkıntılarını bildiklerini ve
seçimlerden sonra halledileceğini söylemesine karşın, verilen söz
tutulmamıştır.
Uzman erbaşların sorunlarının çözümü ve
ihtiyaçlarının karşılanabilmesi için öncelikle 3269 sayılı Uzman Erbaş Kanunu
baştan sona gözden geçirilerek, günün şartlarına göre yeniden düzenlenmesi
gerekmektedir.
Askerliğin temeli disiplin olduğuna
göre elbetteki disiplini bozucu davranışlar cezalandırılmalıdır. Ancak,
hürriyeti bağlayıcı cezaların hâkim kararı olmadan verilmesi hukuk dışıdır.
Muhakemesiz, şahsi hürriyeti kısıtlayan ceza sistemi mutlaka kaldırılmalıdır. 
Değerli milletvekilleri, muvazzaf ve
emekli astsubaylarımızın da çok ciddi ve birikmiş sorunları vardır. Astsubay
okulları 2002 yılında yüksekokul seviyesine çıkarılmış olmasına rağmen
astsubayların intibakları yapılmamış, verilen sözler tutulmamıştır. Bu
intibakın yapılmaması nedeniyle, 2’nci ve 3’üncü derecelerden emekli olmuş
astsubaylarımız yıllardır 400-500 lira civarında daha az emekli aylığı
almaktadır.
Aslında, kamuda benzer durumdaki
herkesin yararlandırıldığı intibak hakkı astsubaylarımıza ve emeklilerine de
tanınıp bunların yüksekokul mezunu olarak intibakları yapılmalıdır. Bu eşitleme
bir an önce yapılmalı ve göz göre göre yapılan bu haksızlık giderilmelidir.
Astsubaylar uygulama başladığından beri
yani on üç yıldır makam ve görev tazminatı alamamakta ve emekli olduklarında
maaşları önemli oranda azalmaktadır. Makam ve görev tazminatı konusunda
Danıştay İdari Dava Daireleri Kurulu tarafından uygulamanın adil olmadığı
gerekçesiyle iptaline karar verilmiş olmasına rağmen, 2008 yılında çıkarılan
yeni düzenlemeyle aynı haksızlık devam ettirilmiştir.
OYAK yönetimindeki temsil yıllardır
tartışma konusudur. Uygulama hukuka uygun hâle getirilmeli, bu kapsamda OYAK ve
iştiraklerinin yönetim ve denetim kurullarında, OYAK iştirakçisi herkesin
iştirakçiliği oranında temsil edilmeleri sağlanmalıdır.
Millî Savunma Bakanlığı ve Türk Silahlı
Kuvvetleri bünyesinde çalışan sivil memurlar da yaşadıkları sorunlara çözüm
aramaktadır. Sivil olmalarına karşın askerî ceza kanunlarıyla yargılanıyorlar.
Görevde yükselmeleri hemen hemen imkânsız. Mali hakları emsallerine göre çok
düşüktür. Sivil memurların yargılanmalarının devlet memurları gibi sivil yargıda
yapılmasının sağlanması, sivil memurların birlikte çalıştıkları askerî
personele tanınan fiilî hizmet zammından yani yıpranma hakkından
yararlandırılması, çalışma şartları ve hukuki statü farklılıkları göz önünde
bulundurularak ayrı bir hizmet sınıfı altında ek göstergelerinin yeniden
belirlenmesi, yaptıkları görevler yeniden değerlendirilerek farklı özel hizmet
tazminatı oranlarının belirlenmesi, makam, temsil ve görev tazminatı gibi
ödemelerden yararlandırılması için düzenleme yapılmalıdır. Ayrıca, 657 sayılı
Devlet Memurları Kanunu’nda yer alan kısıtlamalar kaldırılmalıdır.
Değerli arkadaşlarım, sözleşmeli subay
ve astsubayların sorunlarına da kalıcı çözümler üretilememiştir. Sözleşmeli
subay ve astsubayların emsal personele kıyasla özlük haklarındaki farklılıklar,
sözleşmelerinin yenilenmesinde güvence verilmemesi, OYAK kesintilerini
nemasıyla alabilme ve bedelsiz silah taşıma ruhsatı alma hakkı için daha uzun
süre çalışma şartı aranması, hizmet süresi dolduğunda sınavsız memurluğa geçme
hakkına sahip olmamaları, kamuda çalışan sözleşmeli personelin kadrolara
geçirilmesine yönelik düzenlemeler kapsamı dışında tutulmaları başta olmak
üzere pek çok sorunların yaşanması anılan personelin maddi ve manevi yönden
mağduriyetine yol açmış ve açmaya devam etmektedir. Sözleşmeli subay ve
astsubaylar sağlıklı bir kariyer planlaması yapamamakta, uzun vadede
karamsarlığa ve gelecek kaygısına itilmekte, moral ve motivasyonu bozulmakta,
zamanla ailesiyle ve iş arkadaşlarıyla ağır sorunlar yaşamalarına sebep
olmaktadır. Sözleşmeleri kurum tarafından veya sağlık sebepleriyle yenilenmeyen
personel toplumda disiplinsizlik veya gayriahlaki sebeplerle ayrılmış gibi
kabul edilmekte, baskı ve aşağılamaya maruz kalmaktadırlar.
Tasarının hayırlı olmasını diliyor,
teşekkür ediyorum. (MHP sıralarından alkışlar) 
BAŞKAN – Teşekkürler. 
Halkların Demokratik Partisi Grubu
adına Hakkâri Milletvekili Sayın Adil Zozani konuşacak. (HDP sıralarından
alkışlar)
Buyurun. 
HDP GRUBU ADINA ADİL ZOZANİ (Hakkâri) –
Teşekkür ederim Sayın Başkan. 
Görüşülmekte olan yasa tasarısının
dördüncü bölümü üzerine grubumuz adına söz aldım. Hepinizi saygıyla
selamlıyorum.
Öncelikle, çoğunlukla sınırlarımızda ve
ülke içinde pek çok bölgede döşendiği bilinen mayınların temizlenmesine niyet
edilmiş olmasını önemli buluyoruz. Diliyoruz ki bu yasa Parlamento tarafından
kabul edildikten sonra, yürürlüğe girdikten sonra yasanın gerekleri yerine
getirilir ve gerçekten bu arazilerdeki mayınların temizlenmesine başlanır diye
umut ediyoruz. Böyle bir beklentimizi konuşmamızın başında ifade etmek
istiyorum çünkü daha önce niyetlenildi, hatta yanılmıyorsam, tarihi yanlış
hatırlamıyorsam 2008’de Mardin’de bir kısım arazideki mayınların temizlenmesine
dönük bir ihale de gerçekleşti ama o ihale iptal edildi ve gerekleri hiçbir
zaman yerine getirilmedi. Dolayısıyla, yasayı çıkarmak ile mayınları
temizlemenin aynı şey olmadığını başta ifade etmiş olayım. Diliyoruz ki gerçek
anlamda bu defa mayınların temizlenmesine başlanacaktır. 
Öncelikle, bu mayınların
temizlenmesiyle ilgili, büyük bir kısmı Türkiye'nin Suriye sınırında olan bir
bölgede çoğunlukla da elli yıldan fazla bir süredir döşeli olan mayınların
temizlenmesiyle birlikte ülke ekonomisine çok ciddi bir artı değer katacağını
hepimiz biliyoruz. Bunların üzerinde ayrıntılarıyla konuşmaya gerek yok. 
Burada yasada olmayan ama tanık olduğum
kadarıyla konuşmacıların da değinmediği bir hususu da Sayın Bakanın ve
ilgililerin dikkatine getirmek istiyorum. Türkiye'de arazide pek çok yerde
döşeli bu mayınların haritaları yok ortalıkta. Bu haritalar ivedilikle
çıkarılmalıdır. Neredeyse bu haritalar, bu mayınları kim, ne şekilde döşemiş
ise ortaya çıkarıp hem o bölgelerde, orada yaşayan insanlara mayınlı bölge
olduğuna dair uyarıların yapılması gerekir hem de acilen oralardaki mayınların
da temizlenmesi gerekir. 
Niye bu hususu dikkatinize getiriyorum
Sayın Bakanım? Tarih olarak vereyim, 27 Mayıs 2009’da Çukurca’da Tugay
Komutanlığına yakın bir bölgede mayın patlaması gerçekleşti. Kamuoyuna “PKK’nin
mayınları patladı, 7 askerimiz şehit oldu.” şeklinde haber servis edildi.
Herkes Çukurca’daki o mayın patlamasının, infilakının müsebbibinin PKK olduğunu
ifade etti, herkes öyle bildi. Ancak, gerçeklik o değil. Sonradan Çukurca Tugay
Komutanı –isim vermeyeceğim, isimleri de belli- Hakkâri Tümen Komutanı -dönemin
Tümen Komutanı, dönemin komutanlarından söz ediyorum, isim vermeyeceğim, onun
da ismi belli- sonra Van Asayiş Kolordu Komutanının –onun da ismi belli, burada
yazılı, onu da vermeyeceğim- ve ayrıca bir yarbay –onun da ismi belli- kendi aralarındaki
telefon konuşmalarında o mayınların askerin döşediği mayınlar olduğu gerçeği
ortaya çıktı. 2009’dan beri Türkiye bu gerçekliği biliyor. 7 asker orada
yaşamını yitirmiş, kendi döşediği mayına basmış ve yaşamını yitirmiş. O gün bu
gündür bu konu yargıya intikal etti mi etmedi mi kamuoyuna hiçbir şekilde bir
bilgilendirme yapılmış değil. Sayın Bakan bu konuda bizi bilgilendirirse çok
sevineceğiz. 
O mayının patlaması tesadüf değildi
bize göre, geldik buralarda o dönem de ifade edildi, sonraki dönemlerde de biz
bu konuyu gündeme taşıdık ve üzerinde konuştuk. O mayının patlaması Hükûmetin
meşhur demokratikleşme paketinin açıklandığı dönemdir. Demokratikleşme paketi
açıldı. Dönemin Cumhurbaşkanı Sayın Gül’ün “İyi şeyler olacak.” açıklamasının
hemen akabinde gerçekleşti. Dönemin Başbakanı Sayın Recep Tayyip Erdoğan ile
dönemin Demokratik Toplum Partisi Genel Başkanı Sayın Ahmet Türk arasında
demokratikleşme ve Kürt sorununun çözümü esaslı görüşmenin gerçekleştiği
dönemde bu mayın patladı. O nedenle biz tesadüf olarak bakmadık. Nasıl ki geçen
hafta buradan Cizre’yle ilgili uyarılarımızı yaptık ve hemen bir gün
sonrasında, iki gün sonrasında burada yaptığımız uyarıların ne kadar yerinde ve
gerçek olduğunu teyit eden gelişmelere bildiklik, tanıklık ettiysek, o dönemde
bu mayınların patlaması bir tesadüf değildi. 
Bakın, şimdi AK PARTİ’li olmadığı için
kimse açıklamalarını sahiplenmiyor ama dönemin İçişleri Bakanı İdris Naim Şahin
iki gün önce çok ciddi açıklamalar yaptı. Kendisi çıktı, bu kürsüden resmini
gösterdi, Serap Sezer’in resmini bizim gruba yöneltti, bu şekilde gösterdi,
“Siz bu kızın katilisiniz.” dedi. O mealde açıklamalar yaptı. Bu kürsüden o
açıklamayı yaptı. İki gün önce, sanki o konuşmaları bu kürsüde yapmış olan kişi
kendisi değilmiş gibi açıklama yapıyor: İstanbul Küçükçekmece’de 8 Kasım 2009
tarihinde İETT otobüsüne patlayıcı madde atan ve o eylemleri neticesinde Serap
Sezer isimli kızımızın yaşamını yitirmesine sebebiyet veren şahısların
istihbarat elemanları olduğunu söyledi. Hükûmet suspus! Bu konuyla ilgili 2
kişi yargılanmış, mahkeme ceza kesmiş hem de her birine ağırlaştırılmış müebbet
cezası vermiş, KCK tutuklusu olarak. İtirafta bulunan, açıklama yapan sıradan
bir insan değil, bu ülkenin İçişleri Bakanlığını yapmış ve bu ülkenin istihbarat
arşivine vâkıf olan bir şahıs bunu yapmıştır. Bu nedenle sıradan bir insan
olmadığını ifade ediyorum, yoksa sıradan insanlardan çok daha geride olduğunu
biliyorum.
Hükûmet üç gündür suspus. İçişleri
Bakanı bir açıklama yapmıyor, Başbakan bir açıklama yapmıyor, hiç kimse bu
konuda bir şey söylemiyor. Söylemeniz gerekmiyor mu? Daha başka nelere bu
ülkenin istihbarat birimleri, güvenlik birimleri karıştı da sonradan birilerine
işler havale edilip üstü örtüldü? Bu konuda açıklamaların yapılması gerekir. 
Tekrar ediyoruz. Eninde sonunda bu
karanlık işlerin failleri kimlerse, kim ne şekilde ne tür karanlık oyunlar
tezgâhlamışsa günyüzüne çıkacaktır. Eninde sonunda gizli kapaklı hiçbir şey
kalmayacaktır. 
Hükûmete çağrımızdır. Bu konuda
Hükûmetin elinin altında bilgiler var, biliyor. Gelsin, bunları açıklasın,
kamuoyu da rahatlasın, bir daha bu karanlık oyunları tezgâhlayanlar aynı
oyunlara tevessül etmesinler, cesaret bulmasınlar. Hükûmetin sessizliği bu
karanlık odaklara cesaret oluyor. Bu nedenle, biz, Hükûmeti bu konuda
eleştiriyoruz, eleştirmeye devam edeceğiz; uyarıyoruz, uyarmaya devam edeceğiz.
Hepinizi saygıyla selamlıyorum. (HDP
sıralarından alkışlar)
BAŞKAN – Teşekkür ederim.
Şahsı adına Levent Bey, konuşacak
mısınız?
LEVENT GÖK (Ankara) – Evet efendim.
BAŞKAN – Şahsı adına Ankara
Milletvekili Sayın Levent Gök konuşacak.
Buyurun. (CHP ve MHP sıralarından
alkışlar)
Süreniz beş dakika.
LEVENT GÖK (Ankara) – Sayın Başkan,
değerli milletvekilleri; 672 sıra sayılı Kanun Tasarısı üzerinde söz aldım.
Hepinizi sevgiyle, saygıyla selamlıyorum.
Sayın Başkan, değerli milletvekilleri;
bu konuşmamda Karaman ilimizin Ermenek ilçesinin Balkusan köyü ve Güneyyurt
beldesinin çok önemli bir mülkiyet ihtilaflarını gündeme getirmek üzere söz
aldım. Bizi dinleyen bütün yurttaşlarımızı sevgiyle, saygıyla selamlıyorum.
Sayın Bakan, gördüğünüz gibi, yapıcı
bir muhalefet anlayışı içerisinde bugün burada görüştüğümüz Milli Mayın
Faaliyet Merkezi Kurulmasına İlişkin Kanun Tasarısı’nda biz de ülke yararına
gördüğümüz bir konuda iktidara destek oluyoruz ve yardımcı oluyoruz. Şimdi,
aynı konuyu ülkemizin pek çok yöresinde ihtilafları içeren konularda da
birlikte halletmeliyiz diye düşünüyorum. 
Bakın değerli milletvekilleri, Karaman
ilinin Ermenek ilçesinin Güneyyurt beldesinde ve Balkusan köyünde yaşayan
yurttaşlarımız çok önemli bir ihtilafla, arazi sorunuyla uğraşmakta ve
haklarında her biri için ayrı ayrı ecrimisil gönderilmek suretiyle icra
takibine maruz kalmışlardır. 
Konu şudur sayın milletvekilleri:
Bildiğiniz gibi bu beldemiz, Karaman ilinin bu yanındaki beldeler, Güneyyurt beldesi
ve Balkusan köyü Karamanoğlu Mehmet Bey’in yaşadığı yerlerdir, hüküm sürdüğü
yerlerdir. Ne zaman? Ta 1300 yıllarında, bundan tam yedi yüz on üç yıl önce
yaşadığı yerlerdir. Burada, yaklaşık -Karamanoğlu Mehmet Bey’den intikal eden
bir fermanla- 25 bin hektar arazi tam yedi yüz on üç yıldır, bugüne kadar
gelinen süreçte, şu anda Balkusan köyü ve Güneyyurt beldesinde yaşayan
yurttaşlarımız tarafından kullanılmaktadır. Bu, elbette bir vakıf arazisidir ancak
cumhuriyetten önce kurulduğu ve şu anda herhangi bir yöneticisi ve mirasçısı da
bulunmadığı için 2007 yılında yapılan bir kadastro tespitinde Vakıflar Genel
Müdürlüğü adına tescil edilmiş tam 25 bin hektarı konuşuyoruz. 
Vakıflar Genel Müdürlüğü adına tescil
ediliyor ama bu taşınmazın ortasında 40-50 parselin tapusu veriliyor, bir maden
şirketine “kamulaştırma” adı altında trilyonlarca para ödeniyor. E, peki, benim
gariban çiftçimin, köylümün suçu ne? Onlar burayı kullanıyorlar. Bu vakfın,
Sayın Bakan, artık bir mazbut vakıf olarak hayrat niteliği kalmamıştır. Yani
kişilerin bir dinî amaçla ya da başka amaçla kullanmasına, vakfedilmesine dönük
bir amacı ortada kalmamıştır. Ne kalmıştır? Akar niteliği kalmıştır. Akar
niteliği de kişiler, kendileri ürettikleri taşınmazlardan yıllardan beri
ecrimisilini de ödeyerek bu taşınmazları kullanmakta ve arazilerin tapusunu
beklerken bir yandan ecrimisil gibi haksız bir müdahaleyle karşı karşıya
kalmaktadırlar.
Şimdi, bu bahsettiğim Balkusan köyü ve
Güneyyurt beldesi Sayın Başbakanın ilçesinin hemen yanındadır, Taşkent
ilçesinin hemen yanındadır. Şimdi, böyle bir konuda iktidarın, Başbakanın kendi
hemşehrilerinin hukukunu öncelikle koruması gerekir. Bakın, yüzlerce belge var,
bütün yurttaşlarımıza ecrimisil gönderilmiş. Ne isteniyor bu ecrimisillerden?
Her birinden 800 lira, 1.000 lira, 1.500 lira paralar isteniyor değerli
arkadaşlarım, ocak ayında; 2013’ün Aralık ayından 2014’ün Ocak ayına. Bu konuda
Yargıtayımız, Sayın Bakan, 2004 yılında önemli bir karar verdi ve dedi ki:
“Artık hayrat niteliği kalmamışsa, yöneticisi belli değilse, kanunumuzda
değişen bir maddeye göre, 1967 yılına kadar zilyetlik edilen taşınmazların
tapusu zilyetlikle kazanılabilir.” 
Şimdi, vatandaşlarımız dava açıyor,
davayı kazanıyor ama biz 2.500 kişiyi, her birini ayrı ayrı mahkemeye
göndermeyelim. Muhalefet olarak elimizi uzatıyoruz size ve diyoruz ki: Gelin bu
sorunu, bu mülkiyet sorununu beraber çözelim. 2.500 kişinin ayrı ayrı mahkemeye
giderek bu kararları almasının çok ciddi bir mali külfeti vardır. Bu konuda
hazine de ayrıca zarara uğrar. Bu konuda iktidar olarak, muhalefet olarak ne
gerekiyorsa beraber yapalım ve Balkusan köyünde, Güneyyurt beldesinde yaşayan
yurttaşlarımızın bu mülkiyet sorununu hep birlikte çözelim diyorum, hepinizi sevgiyle,
saygıyla selamlıyorum. (CHP sıralarından alkışlar) 
BAŞKAN – Teşekkür ederim Sayın Gök. 
Şimdi soru-cevap bölümüne geldik.
Sisteme giren sayın milletvekillerine soru sormaları için söz vereceğim. 
Sayın Doğru, buyurun. 
REŞAT DOĞRU (Tokat) – Teşekkür ederim
Sayın Başkanım. 
Kanun teklifinin 110’uncu maddesinin,
erbaş ve erler tarafından uyuşturucu ve uyarıcı madde kullanımıyla ilgisi
olduğunu gördük. Ülkemizin en önemli sorunlarının başında madde kullanımı,
uyuşturucu bağımlılığının geldiğini düşünüyorum. Özellikle de uyuşturucuyu
gençler daha fazla kullanıyor ve gençler hedefleniyor. Her geçen gün
uyuşturucudan dolayı insanlarımız ölüyor, ailelerin yürekleri yanıyor ve birçok
insanımızı maalesef kaybediyoruz. Cezaevlerinde yatan mahkûmların neredeyse yüzde
30-40’ının da uyuşturucu suçundan dolayı yatmakta olduğunu da görüyoruz. Millî
Savunma Bakanlığı olarak kanuna bu maddenin konulmasından dolayı Sayın
Bakanımıza teşekkürlerimi sunuyorum. 
Uyuşturucudan hüküm giymiş, sonra
askere gelmiş gençlerimizle ilgili, Millî Savunma Bakanlığı olarak veyahut da
askeriye olarak ne tür çalışmalar yapılıyor? Uyuşturucu kullanımıyla ilgili,
askerlerimize uyarıcı bilgiler ve kontroller yapılıyor mu, bunu öğrenmek
istiyorum. 
Bir diğeri de, askerî hastanelerde
AMATEM merkezleri dediğimiz, yani alkol ve madde bağımlılığıyla ilgili tedavi
merkezleri var mıdır, yoksa kurmayı düşünüyor musunuz? 
Teşekkür ederim.
BAŞKAN – Sayın Özdemir, buyurun. 
MALİK ECDER ÖZDEMİR (Sivas) – Çok
teşekkürler. 
Sayın Bakanım, yarın Sivas’a gideceğiniz
haberini aldım Zara’nın muhtarlarından. Öncelikle şunu arz etmek istiyorum:
Sivas’ta 18’in üzerinde karakol kapatıldı. Zara’daki, özellikle, köy
muhtarlarımızın yarın sizden bir randevu talepleri var ve bu kapatılan
karakolların yeniden açılıp açılmayacağı konusunda, daha doğrusu açılması için
yoğun talepler var. Bu konuda bir aydınlatıcı bilgi sunabilir misiniz? 
Çok teşekkürler Sayın Bakanım. 
BAŞKAN – Teşekkür ederim. 
Buyurun Sayın Bakan.
MİLLÎ SAVUNMA BAKANI İSMET YILMAZ
(Sivas) – Sayın Başkanım, öncelikle Sayın Doğru’nun sorusuna: Bugün Adalet
Komisyonunda kabul edilen bir tasarımız oldu. Burada bir önergeyle uyuşturucu
tedavisi görenlerin askerliklerinin ertelenmesine, askerlik sırasında mahkemece
tedavi kararı verilenlerin geçici olarak terhisine imkân tanınmaktadır. Bu, iyi
bir şey. 
Bir de genel olarak, yeni, Sayın
Başbakanımız Ahmet Davutoğlu’nun da Başkanlık yaptığı, uyuşturucuyla mücadeleyi
ilkokullardan başlayarak üniversitelere kadar ve bu silahlı kuvvetler dâhil,
mutlaka yeni bir bilinç oluşturulma yolunda bir faaliyet, bir çalışma programı
hazırlandı. Her bakanlığa da bir görev konuldu. Hatta, bizim Bakanlığın
bütçesinde bile ilave eğitim amacıyla 400 bin TL de ilave eklenmesi olarak…
Dolayısıyla, her bakanlığa bir görev verildi. Burada farkındalığı, bir bilinci
harekete geçirmek lazım, uyandırmak lazım. Bu konuda bir faaliyet var. 
AMATEM: Biz kendimiz kurmuyoruz ancak
Sağlık Bakanlığının var. Dolayısıyla AMATEM’leri de daha etkin şekilde
kullanmak istiyoruz.
Malik Ecder Özdemir’in de… Tabii,
hemşehrilerim hoş geldi, safa geldi. Sivas’a gidiyorum. Tabii, Malik Ecder
Özdemir’i de davet ediyoruz. Pir Sultan’ın köyünün baktığı, Banaz köyünün
karşısındaki Yıldız Dağı’nda bir kayak merkezini inşallah faaliyete
geçiriyoruz, açılışını yapıyoruz, temel atma değil de açılışını yapıyoruz.
Dolayısıyla, Sivas’a bir değer kazandırdık diyoruz. Malik Ecder Özdemir’i orada
görürsek seviniriz. Pir Sultan Abdal’a bir Fatiha okuruz beraber.
MALİK ECDER ÖZDEMİR (Sivas) –
Muhtarların talebi konusunda ne düşünüyorsunuz?
MİLLÎ SAVUNMA BAKANI İSMET YILMAZ
(Sivas) – Onları da, muhtarların talebi konusunu da dinleriz.
Teşekkür ediyorum Muhterem Başkanım.
BAŞKAN – Teşekkür ederim.
Dördüncü bölüm üzerindeki görüşmeler
tamamlanmıştır.
Şimdi dördüncü bölümde yer alan
maddeleri, varsa o madde üzerindeki önerge işlemlerini yaptıktan sonra ayrı
ayrı oylarınıza sunacağım.
Çerçeve 88’inci maddeye bağlı ek madde
2’yi oylarınıza sunuyorum: Kabul edenler… Kabul etmeyenler… Kabul edilmiştir.
Çerçeve 88’inci maddeye bağlı ek madde
3’ü oylarınıza sunuyorum: Kabul edenler… Kabul etmeyenler… Kabul edilmiştir.
Madde 89’u oylarınıza sunuyorum: Kabul
edenler… Kabul etmeyenler… Kabul edilmiştir.
Madde 90’ı oylarınıza sunuyorum: Kabul
edenler… Kabul etmeyenler… Kabul edilmiştir.
Madde 91’i oylarınıza sunuyorum: Kabul
edenler… Kabul etmeyenler… Kabul edilmiştir.
Madde 92’yi oylarınıza sunuyorum: Kabul
edenler… Kabul etmeyenler… Kabul edilmiştir.
Madde 93’ü oylarınıza sunuyorum: Kabul edenler… Kabul etmeyenler…
Kabul edilmiştir.
Madde 94’ü oylarınıza sunuyorum: Kabul
edenler… Kabul etmeyenler… Kabul edilmiştir.
Madde 95’i oylarınıza sunuyorum: Kabul
edenler… Kabul etmeyenler… Kabul edilmiştir.
Madde 96’yı oylarınıza sunuyorum: Kabul
edenler… Kabul etmeyenler… Kabul edilmiştir.
Madde 97’de bir adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 672 Sıra Sayılı Kanun
Tasarısının Çerçeve 97 nci maddesinin Tasarı metninden çıkarılmasını ve
müteakip maddelerin buna göre teselsül ettirilmesini arz ve teklif ederiz.
 Mehmet Naci Bostancı Mehmet
Doğan Kubat Osman Aşkın Bak
 Amasya İstanbul İstanbul
 Kemalettin Aydın Sevim
Savaşer Türkan Dağoğlu
 Gümüşhane İstanbul İstanbul
 Ramazan Can Hakan
Çavuşoğlu
 Kırıkkale Bursa
BAŞKAN – Komisyon önergeye katılıyor
mu?
MİLLÎ SAVUNMA KOMİSYONU BAŞKANI OĞUZ KAĞAN KÖKSAL (Kırıkkale) – Takdire bırakıyoruz Sayın
Başkan.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Efendim, daha önce bu maddeyi bedelli askerlikte çıkardığımız için
dolayısıyla buradan çıkarılması uygundur.
Katılıyoruz.
BAŞKAN – Teşekkür ederim.
Gerekçeyi okutuyorum.
Gerekçe:
6582 sayılı Askerlik Kanunu ile
Sözleşmeli Erbaş ve Er Kanununda Değişiklik Yapılmasına Dair Kanun ile
yürürlüğe giren maddenin Tasarı metninden çıkarılması amaçlanmaktadır.
BAŞKAN – Önergeyi kabul edenler… Kabul
etmeyenler… Önerge kabul edilmiştir.
Bu şekilde kabul edilen önerge
doğrultusunda 97’nci madde Komisyon metninden çıkartılmıştır.
Bir karışıklığa mahal vermemek için
tasarının mevcut maddeleri üzerinden görüşmelere devam ediyoruz. Kanun yazımı
sırasında madde numaraları teselsül ettirilecektir.
98’inci maddede bir adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 672 Sıra Sayılı Kanun
Tasarısının Çerçeve 98 inci maddesinin aşağıdaki şekilde değiştirilmesini arz
ve teklif ederiz.
Mehmet Naci Bostancı Mehmet
Doğan Kubat Osman Aşkın Bak
 Amasya İstanbul İstanbul
 Kemalettin Aydın Sevim
Savaşer Türkan Dağoğlu
 Gümüşhane İstanbul İstanbul
 Ramazan Can Hakan
Çavuşoğlu
 Kırıkkale Bursa
"Madde 98- 6191 sayılı Kanunun 6
ncı maddesinin dördüncü fıkrasının (c) bendi aşağıdaki şekilde
değiştirilmiştir.
"c) Son olarak verilen de dahil
olmak üzere, kararın kesinleştiği tarihten itibaren geriye doğru son bir yıl
içinde toplamda otuz gün ve daha fazla oda hapsi veya hizmet yerini terk etmeme
cezasına mahkum olmak veya en son aldığı disiplin cezasından geriye doğru son
bir yıl içinde en az iki disiplin amirinden toplam sekiz defa veya daha fazla
disiplin cezası almak."
BAŞKAN – Komisyon önergeye katılıyor
mu?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Takdire bırakıyoruz Sayın Başkan.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılıyoruz Başkanım.
BAŞKAN – Gerekçeyi okutuyorum:
Gerekçe: 
Sözleşmeli erbaş ve erlerin yedekte
erbaş ve er kaynağına ayrılmalarına ilişkin değişiklik, 6582 sayılı Askerlik
Kanunu ile Sözleşmeli Erbaş ve Er Kanununda Değişiklik Yapılmasına Dair Kanun
ile yürürlüğe girdiğinden, önerge ile buna ilişkin düzenlemenin madde metninden
çıkartılması amaçlanmaktadır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmiştir.
Kabul edilen önerge doğrultusunda
98’inci maddeyi oylarınıza sunuyorum: Kabul edenler… Kabul etmeyenler… Madde
kabul edilmiştir.
99’uncu maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
Çerçeve 100’üncü maddeye bağlı ek madde
3’ü oylarınıza sunuyorum: Kabul edenler… Kabul etmeyenler… Kabul edilmiştir.
Çerçeve 100’üncü maddeye bağlı ek madde
4 üzerinde bir adet önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan 672 Sıra Sayılı Kanun
Tasarısının Çerçeve 100 üncü maddesi ile 6191 Sayılı Kanuna eklenen Ek-4 üncü
maddenin Tasarı metninden çıkarılmasını arz ve teklif ederiz.
 Mustafa Elitaş  Recep
Özel Hacı Bayram Türkoğlu
 Kayseri Isparta Hatay
 Mehmet Doğan Kubat Suat
Önal Osman Aşkın Bak
 İstanbul Osmaniye İstanbul

 Ramazan Can Hakan
Çavuşoğlu
 Kırıkkale Bursa
BAŞKAN – Komisyon önergeye katılıyor
mu?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Takdire bırakıyoruz Sayın Başkan.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Daha önce bedelliyle çıkarttığımızdan katılıyoruz Başkanım.
BAŞKAN – Gerekçeyi okutuyorum:
Gerekçe:
Sözleşmeli erbaş ve erlerin sevk tehiri
ve askerlik yükümlülüğünü yerine getirmiş sayılmalarına ilişkin düzenlemeler,
6582 sayılı Askerlik Kanunu ile Sözleşmeli Erbaş ve Er Kanununda Değişiklik
Yapılmasına Dair Kanun ile yürürlüğe girdiğinden, önerge ile buna ilişkin
düzenlemenin madde metinden çıkartılması amaçlanmaktadır.
BAŞKAN – Önergeyi oylarınıza sunuyorum:
Kabul edenler... Kabul etmeyenler... Kabul edilmiştir.
Böylece, çerçeve 100’üncü maddeye bağlı
ek madde 4 Komisyon metninden çıkartılmıştır.
Madde 101’i oylarınıza sunuyorum: Kabul
edenler... Kabul etmeyenler... Kabul edilmiştir.
Madde 102’yi oylarınıza sunuyorum:
Kabul edenler... Kabul etmeyenler... Kabul edilmiştir.
Madde 103’ü oylarınıza sunuyorum: Kabul
edenler... Kabul etmeyenler... Kabul edilmiştir.
Madde 104’ü oylarınıza sunuyorum: Kabul
edenler... Kabul etmeyenler... Kabul edilmiştir.
Madde 105’i oylarınıza sunuyorum: Kabul
edenler... Kabul etmeyenler... Kabul edilmiştir.
Madde 106’yı oylarınıza sunuyorum:
Kabul edenler... Kabul etmeyenler... Kabul edilmiştir.
Madde 107’yi oylarınıza sunuyorum:
Kabul edenler... Kabul etmeyenler... Kabul edilmiştir.
Madde 108’i oylarınıza sunuyorum: Kabul
edenler... Kabul etmeyenler... Kabul edilmiştir.
Madde 109’u oylarınıza sunuyorum: Kabul
edenler... Kabul etmeyenler... Kabul edilmiştir.
Madde 110’u oylarınıza sunuyorum: Kabul
edenler... Kabul etmeyenler... Kabul edilmiştir.
Madde 111’i oylarınıza sunuyorum: Kabul
edenler... Kabul etmeyenler... Kabul edilmiştir.
Madde 112’yi oylarınıza sunuyorum:
Kabul edenler... Kabul etmeyenler... Kabul edilmiştir.
Geçici Madde 1’i oylarınıza sunuyorum:
Kabul edenler... Kabul etmeyenler... Kabul edilmiştir.
Madde 113’ü oylarınıza sunuyorum: Kabul
edenler... Kabul etmeyenler... Kabul edilmiştir.
Madde 114’ü oylarınıza sunuyorum: Kabul
edenler... Kabul etmeyenler... Kabul edilmiştir.
Dördüncü bölümde de yer alan maddelerin
oylamaları tamamlanmıştır. 
Tasarının tümü açık oylamaya tabidir. 
Tasarının oylanmasından önce iki sayın
milletvekiline söz vereceğim İç Tüzük madde 86’ya göre. 
Lehte Ali Ercoşkun…
MEHMET DOĞAN KUBAT (İstanbul) –
Vazgeçtik.
BAŞKAN – Vazgeçti. 
Aleyhte Mahmut Tanal? Yok. 
Tasarının tümü açık oylamaya tabidir. 
Açık oylamanın şekli hakkında Genel
Kurulun kararını alacağım. 
Açık oylamanın elektronik oylama
cihazıyla yapılmasını oylarınıza sunuyorum: Kabul edenler… Kabul etmeyenler…
Kabul edilmiştir. 
Oylama için beş dakika süre veriyorum. 
Oylama işlemini başlatıyorum. 
(Elektronik cihazla oylama yapıldı) 
BAŞKAN – Oylama
işlemi sona ermiştir.
Şimdi, pusula
veren sayın milletvekilleri var, onların isimlerini okuyorum: 
Vural Kavuncu?
Burada.
Sebahattin
Karakelle? Yok.
Salim Uslu?
Burada.
Hasan Karal?
Yok.
Önder Matlı?
Yok.
Muzaffer Çakar?
Yok.
Uğur Aydemir?
Yok.
Hilmi Bilgin?
Yok.
Kemalettin
Aydın? Yok.
Ahmet Salih Dal?
Yok.
Salih Kapusuz?
Yok.
Süreyya Sadi
Bilgiç? Yok.
Mustafa Bilici?
Yok.
Yalçın
Akdoğan’ın yerine vekâleten Sayın İsmet Yılmaz oy kullanmıştır.
Sayın Gürsoy
Erol? Burada.
Sayın Mehmet
Şimşek? Vekâleten Sayın Taner Yıldız oy kullanmıştır.
Gülşen Orhan?
Burada.
Ali Aydınlıoğlu?
Yok.
Mehmet Akyürek?
Yok.
Sayın
milletvekilleri, yapılan oylamada toplantı yeter sayısı bulunamamıştır.
Birleşime on beş
dakika ara veriyorum. 
Kapanma
Saati:18.36
DÖRDÜNCÜ OTURUM
Açılma Saati:
18.50
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul)
-----0-----
BAŞKAN – Sayın milletvekilleri, Türkiye
Büyük Millet Meclisinin 46’ncı Birleşiminin Dördüncü Oturumunu açıyorum. 
672 sıra sayılı Kanun Tasarısı’nın
tümünün açık oylamasında toplantı yeter sayısı bulunamamıştı. Şimdi tasarının
tümünü tekrar açık oya sunacağım.
Oylama için üç dakika süre veriyorum ve
süreyi başlatıyorum.
(Elektronik cihazla oylama yapıldı) 
BAŞKAN - Milli Mayın Faaliyet Merkezi
Kurulmasına İlişkin Kanun ile Bazı Kanunlarda Değişiklik Yapılmasına Dair Kanun
Tasarısı açık oylama sonucunu veriyorum:



“Kullanılan oy sayısı


:


193







Kabul


:


193 


(x)














Kâtip Üye
Muhammet Bilal Macit 
İstanbul


Kâtip Üye
Muharrem Işık
Erzincan”



Böylelikle tasarı kabul edilmiş ve
kanunlaşmıştır.
MİLLÎ SAVUNMA BAKANI İSMET YILMAZ
(Sivas) – Teşekkür ediyorum herkese.
BAŞKAN – Teşekkürler.
Gündemin 5’inci sırasında yer alan
Türkiye Cumhuriyeti ve Ürdün Haşimi Krallığı Arasında Hükümlülerin Nakline Dair
Anlaşmanın Onaylanmasının Uygun Bulunduğu Hakkında Kanun Tasarısı ve Dışişleri
Komisyonu Raporu’nun görüşmelerine başlayacağız.
5.- Türkiye
Cumhuriyeti ve Ürdün Haşimi Krallığı Arasında Hükümlülerin Nakline Dair
Anlaşmanın Onaylanmasının Uygun Bulunduğu Hakkında Kanun Tasarısı ve Dışişleri
Komisyonu Raporu (1/740) (S. Sayısı: 425) (x)
BAŞKAN – Komisyon? Burada.
Hükûmet? Burada.
Komisyon Raporu 425 sıra sayısıyla
bastırılıp dağıtılmıştır.
Tasarının tümü üzerinde söz isteyen?
Yok.
Beş dakika ara veriyorum.
Kapanma Saati:
18.56
BEŞİNCİ OTURUM
Açılma Saati:
19.01
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul)
-----0-----
BAŞKAN – Sayın milletvekilleri, Türkiye
Büyük Millet Meclisinin 46’ncı Birleşiminin Beşinci Oturumunu açıyorum. 
425 sıra sayılı Kanun Tasarısı’nın
görüşmelerine devam edeceğiz.
Komisyon? Yok.
Ertelenmiştir.
6’ncı sırada yer alan, Türkiye
Cumhuriyeti ile Avrupa Nükleer Araştırma…
OKTAY VURAL (İzmir) – Sayın Başkanım,
hangisi “Yok, ertelenmiştir.” dediniz?
BAŞKAN – 425 sayılı.
OKTAY VURAL (İzmir) – Efendim, Ürdün’le
ilgili siz “Komisyon burada.” dediniz.
BAŞKAN – Ara verdim, açtım, Komisyon
yerinde yok, ne yapabilirim?
OKTAY VURAL (İzmir) – Yani yarıda
kalmış iş olarak mütalaa edilecek, onu söylüyorum.
BAŞKAN – Herhâlde öyle olacak.
6’ncı sırada yer alan, Türkiye
Cumhuriyeti ile Avrupa Nükleer Araştırma Örgütü (CERN) Arasında CERN'de Ortak
Üye Statüsü Verilmesi Hakkında Anlaşmanın Onaylanmasının Uygun Bulunduğuna Dair
Kanun Tasarısı ve Dışişleri Komisyonu Raporu’nun görüşmelerine başlayacağız.
6.-
Türkiye Cumhuriyeti ile Avrupa Nükleer Araştırma Örgütü (CERN) Arasında CERN'de
Ortak Üye Statüsü Verilmesi Hakkında Anlaşmanın Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/950) (S.
Sayısı: 676) (X)
BAŞKAN – Komisyon? Burada.
Hükûmet? Burada.
Komisyon Raporu 676 sıra sayısıyla
bastırılıp dağıtılmıştır. 
Tasarının tümü üzerinde söz isteyen?
Yok.
Tasarının tümü üzerindeki görüşmeler
tamamlanmıştır.
Maddelerine geçilmesini oylarınıza
sunuyorum: Kabul edenler... Kabul etmeyenler... Kabul edilmiştir.
1’inci maddeyi okutuyorum: 
TÜRKİYE CUMHURİYETİ İLE AVRUPA NÜKLEER ARAŞTIRMA ÖRGÜTÜ
(CERN) ARASINDA CERN’DE ORTAK ÜYE STATÜSÜ VERİLMESİ HAKKINDA ANLAŞMANIN
ONAYLANMASININ UYGUN BULUNDUĞUNA DAİR KANUN TASARISI 

MADDE 1- (1) 12 Mayıs 2014 tarihinde Cenevre’de imzalanan “Türkiye Cumhuriyeti
ile Avrupa Nükleer Araştırma Örgütü (CERN) Arasında CERN’de Ortak Üye Statüsü
Verilmesi Hakkında Anlaşma” ve Anlaşma’ya dair beyanımızı içeren Mektup’un
onaylanması uygun bulunmuştur.
BAŞKAN – Madde üzerinde Cumhuriyet Halk
Partisi Grubu adına İstanbul Milletvekili Sayın Haluk Eyidoğan konuşacaktır.
Buyurun.
CHP GRUBU ADINA HALUK EYİDOĞAN
(İstanbul) – Sayın Başkan, değerli milletvekilleri; Avrupa Nükleer Araştırma
Merkezi İkinci Dünya Savaşı sonrası dağılan Avrupa’yı bilim çatısı altında
toplamak amacıyla kurulan büyük bir nükleer araştırma merkezidir. 1954 yılında
Cenevre’de kurulan CERN, bugün dünyanın her yerinden gelen araştırmacıların
çalışabildiği, din, dil ve ırk farklılığının hissedilmediği bir bilimsel ortama
sahiptir. Çünkü CERN’de önemli olan hangi ülkeden geldiğiniz değil orada ne
yapabildiğinizdir.
CERN, evrenin sırlarını ve oluşumunu
anlamak amacıyla kurulmuş devasa bir araştırma altyapısına sahiptir. CERN’in
nükleer fizik araştırma cihazları yerin 100 metre altında 27 kilometrelik
dairesel bir tünel içindedir. Evrenin en küçük yapı taşlarının evrenin
şekillenmesine nasıl katkıda bulunduğunu öğrenmek için, bir amaç uğruna
çalışılmaktadır. Basına “Tanrı parçacığı” olarak yansıyan Higgs parçacığı ve
karanlık madde üzerinde burada yoğun çalışmalar vardır. Bu parçacığı bulma
adına yapılan çalışmaların sağlayacağı katkıları şimdiden öngörmek kolay
değildir. Ancak, belki yüz yıl sonra bu konuda önemli fikirlere sahip olacağız.
Bu çalışmalardan bilime ve teknolojiye önemli katkılar ortaya çıkmaktadır.
Tıptaki MR makineleri bu sayede ucuzlamıştır. Daha az radyasyon yayan röntgen
cihazları geliştirilmiştir. Bugün hepimizin kullandığı dünya çapında İnternet
servisi burada ortaya çıkmıştır. Kısaca, CERN'den birçok teknoloji ortaya
çıkmış ve yaygınlaşmıştır.
Şu anda CERN'le ilişkilerimiz sadece
fizikçiler bazında yürüyor. Mühendisler ve şirketler bu anlaşmanın bir parçası
olamıyor. Bu nedenle, Türkiye-CERN arasında sadece bilgi transferi
yapılabiliyor.
Türkiye CERN adlı bu kuruluşa 1961'den
beri gözlemci üye statüsündedir. CERN'e üyelik konusu, Türkiye'deki ilgili
bilim alanı mensupları tarafından sıklıkla gündeme getirilmiştir. Şimdi ise önü
açık ortak üye olmak durumundayız. Gönül ister ki çok geç kalınmış bu sürecin
sonunda tam üye olalım.
Türkiye de CERN deneylerine deney
bazında 1995 yılından beri katılıyor. Tabii, Türkiye'nin maddi katkısı çok az
bu deneylere ama son 20 yılda birçok Türk fizikçisi bu deneylerde çalıştı ve
güzel işler yaptılar.
CERN konsey kararı ile artık gözlemci
statüsünü sonlandırmak ve bu üyeleri karşılıklı müzakerelerle ortak üye veya
tam üye statüsüne geçirmek istemektedir. İktidarın bu konudaki tercihi tam
üyelik için değil, önü açık ortak üyelik doğrultusunda olmuştur. Bu tercih,
kamu kaynaklarını idareli kullanma dikkati ya da kaygısıyla yapılmış olsaydı,
gerçekçi ve basiretli bulup tebrik ederdim. Ancak, bu iktidarın öyle bir hevesi
ve isteği olmadığını hepimiz artık çok iyi biliyoruz. Dolayısıyla, bu konuda
bir açıklama beklemek hakkımız: Neden epeyce yol alınmış tam üyelik başvurusunu
Ekim 2012'de geri çekip ortak üyeliğe dönme kararı verdiniz? 
Tam üye olduğumuzda bu elit bilim
kulübünde yer almamız için, birçok ülkenin toplamı kadar İsviçre frangı
ödememiz lazım. Örneğin, İsrail, Finlandiya, Portekiz, Çek Cumhuriyeti,
Bulgaristan’ın ödediği üyelik aidatı toplamı 55 milyon İsviçre frangıdır. Biz
tam üye olsaydık bu kadar aidat ödeyecektik. Ancak bu meblağ, ülkemizin hangi
harcamalarıyla kıyaslandığına bağlı olarak yüksek ya da alçak denebilir.
Örneğin, Cumhurbaşkanlığı sarayı olarak yapılan kaçak külliye harcamalarıyla
birlikte ele alındığında CERN aidatı o kadar yüksek değil. 
Eğer CERN’den neler beklendiği, kimler
tarafından neyin, nasıl yapılacağı önceden gerçekçi bir şekilde belirlenmezse,
koordinasyon sağlanmazsa yalnızca paranın değil,
zaman ve çabanın da çarçur edilmesi riski vardır. Ne yapıp edip, ülkemizin geç
kalmış bu üyeliğinin ülkemizin bilimsel gelişmesine maksimum yararı sağlaması gerçekleştirilmelidir.
CHP olarak bunun mutlaka izleyicisi olacağız.
Şimdi, bu bağlamda şu hususların iyi
anlaşılması gerekiyor: Önü açık ortak üyelik şimdiye kadar sürdürülen statüye
kıyasla çok fazla bir hak sağlamıyor. Karar organlarında eskiden olduğu gibi oy
hakkı yok. Sınırlı süreli pozisyonlara başvuru hakkı var ancak istihdam
garantisi yok. İstihdam için bir tavan var, bu da Türkiye’nin finansal
katkısıyla sınırlı. Yani, az ve sınırlı sayıda genç bu çerçevede sınırlı
sürelerle, ortalama iki yıl, çalışma şansı bulacak. Umarız burada da VIP torpil
listeleri devreye sokulmaz. Genç ve istekli bilim insanlarımızı ülkemize
maksimum yarar açısından değerlendirmemiz gerekiyor. 
 Önü açık ortak üyelik bir ara
statüdür. Bu evrede ülke düzeyinde yapacağımız hazırlık çalışmalarıyla tam
üyeliğe hazır hâle gelmemiz ve Konseyi buna ikna etmemiz gerekiyor. Yoksa
"Al bu yıllık 60 milyon İsviçre frangını” ya da ortak üyelikte “Al bu 4
milyon İsviçre frangını beni üye yap." demekle olmuyor. Hükûmetin elinde bu
konuda stratejik bir plan var mı onu merak ediyoruz. 
 Biraz eskiye dönelim, 2004'te tasfiye
ettiğiniz eski ve gerçek TÜBİTAK ne yapıyordu? Bunlarla uğraşıyordu, bu
üyelikle ilgili çalışmalar yapıyordu. Yerlerinden ettiğiniz, o çalışanların
yerine doldurduğunuz, sizin deyiminizle bugün “Haşhaşi” ve “darbeci” dediğiniz
kişilere de bugün benzer tasfiyeleri yapıyorsunuz. 2004 de, sizin tasfiyenizden
önceki TÜBİTAK, üyelik aidatı olarak ödenecek meblağın adil bir karşılığının
bilimsel, teknolojik ve ekonomik katma değer olarak ülkemize geri dönmesini
sağlayacak koşulların oluşturulması için çok yoğun çalışmalar yapmıştı. Bunun
için o yıllarda TÜBİTAK bünyesinde özel bir birim bile kurulmuştu. Neydi o?
Yüksek Enerji Fiziği Etkinlikleri Çalışma Grubu. O zaman tasfiye ettiğiniz bu
arkadaşlar, bu birimi kararlılıkla desteklemiş ve CERN politikaları konusunda
da merkezî bir konuma yükseltmişti.
 Bu noktada elimizdeki en önemli konu
nitelikli bilimsel insan gücüdür. Bu bağlamda kritik sayılar ve koşullar
oluşmadan tam üyeliğin gündeme getirilmesi herhâlde söz konusu olamayacaktır.
Yani önceliklerimizden ilki insan gücü altyapısının oluşturulması olmalıdır.
Olabildiğince kısa bir süre içinde CERN'deki çalışmalardan etkin bir şekilde
yararlanabilecek düzeyde 150-200 kişilik yüksek enerji hızlandırıcı fizikçisi
ve teknisyeninden oluşan bir grubun yetiştirilmesi gerekiyor. CERN'deki
çalışmalara teknik açıdan destek verebilecek elektronik, bilgisayar ve diğer
alanlara mensup mühendislerin yetiştirilmesi gerekiyor. YÖK'ün kadro tahsisinde
ve çeşitli ulusal burs kurumlarının yurt içi ve yurt dışı lisansüstü
burslarından özellikle bu amaç için çok sayıda kontenjan ayırması bu bağlamda
büyük önem taşıyor.
 Gelin görün ki bu ciddi bir anlayış
değişikliği gerektiriyor. Elimde çarpıcı bir örnek var. Türkiye'nin en tepedeki
üniversitelerinden birinin CERN’le ilişkili eğitim ve araştırma yapan oldukça
büyük bir bölümünde toplam ve topu topu 8 araştırma görevlisi var. Bunların 3'ü
de CERN’le ilgili alanda araştırma ve lisansüstü eğitim içinde. Bunu tüm ülkeye
genellerseniz bu profilde sadece 40-50 genç araştırıcı aday çıkıyor karşımıza.
Bu ortak üyelik statüsü, büyük bir olasılıkla bunların tümünün, hatta bir kaç
mislinin CERN'de belli sürelerle eğitim görmek için çalışmalarına finans ve
mevzuat çerçevesi sağlayacaktır. 
Sorumuz şu: Söz konusu üniversiteler bu
denli üretken insan gücü eksikliğiyle çalışırken bu genç kardeşlerimizin bir
kaç yıllığına devreden çıkmalarına izin vermek isteyecekler midir?
Değerli milletvekilleri, sorunlara
stratejik ve öngörü yaklaşımıyla yaklaşmak gerekiyor. Bu adımı atarken eğer YÖK
nezdinde hem bir büyüme projeksiyonu hem de eğitime gönderileceklerin
eksikliğini giderecek yeni araştırma görevlileri kadroları ihdas etmezseniz
CERN'e kimseyi gönderemeyiz ve yapacağımız yıllık ortak üyelik aidatı -ki, bu 1
milyonla 4 milyon İsviçre frangı arasındadır- boşa ödenmiş olacaktır. Böylece,
bu yeni, cidden saygın ve önemli olması gereken girişim de yeni bir israf
sürecinden başka bir şey olmaz. Bu CERN girişimini ciddiyetle ele alalım,
eğitimde FATİH Projesi’nin akıbetine benzetmeyelim. Gerçi orada çarçur edilen
paralar tabii milyar TL'ler mertebesindeydi. 
Hazır bilim, teknoloji konuşurken
konumuza hiç de uzak olmayan başka şeyler hatırlıyoruz. Bugünlerde yine
operasyon yaptınız ve Türkiye'ye çağ atlatan hizmetler yapan şerefli ve
vatansever insanları 2003 yılında TÜBİTAK'tan tasfiye ettiniz. Kabahatleri
neydi o insanların? Bilişim devriminin önemli organı İnternet’in Türkiye’ye
getirilmesi, e-Türkiye sisteminin kurulmasındaki çok önemli katkıları için mi
onları attınız? Vergi gelirindeki neredeyse yüzlerce kata ulaşan artış ve
konjonktürel finansal rahatlığınız o çalışma sayesinde olmuştu. Bu insanlara
minnettar olmanız gerekirken 2003 yılında onları linç ettiniz ve mahkemelerde
sürüm sürüm süründürdünüz. Vizyon 2023 Projesi’ni hazırlamış oldukları için mi
onları attınız? Ne tuhaf, yenilerde aynı ismi kullanan bir projeyi epeyce
dillendirdiniz. Hiç bir ilgi ve benzerlik yok. O projenin oluşturulmasında
Türkiye’nin dünya çapındaki pek çok bilim, teknoloji ve sanayi adamı katkı
yapmıştı ve entelektüel değeri çok yüksek bir projeydi. 
(Mikrofon otomatik cihaz tarafından
kapatıldı)
HALUK EYİDOĞAN (Devamla) – Bu projeyi
gerçekten Cumhuriyet Halk Partisi olarak önemsiyoruz ve bunu her yönüyle takip
edeceğimizi burada özellikle ifade etmek istiyorum. Türk bilim dünyasına,
teknoloji dünyasına hayırlı olmasını diliyorum.
Teşekkür ederim. (CHP sıralarından
alkışlar)
BAŞKAN – Teşekkür ederim Sayın
Eyidoğan.
1’inci madde üzerinde başka söz isteyen?
Yok.
1’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
2’nci maddeyi okutuyorum:
MADDE 2.- (1) Bu Kanun yayımı tarihinde
yürürlüğe girer.
BAŞKAN – 2’nci madde üzerinde söz
isteyen? Yok.
Oylarınıza sunuyorum: Kabul edenler…
Kabul etmeyenler… Kabul edilmiştir.
3’üncü maddeyi okutuyorum: 
MADDE 3- Bu Kanun hükümlerini Bakanlar Kurulu yürütür. 
BAŞKAN – 3’üncü madde üzerinde söz isteyen? Yok. 
Oylarınıza sunuyorum: Kabul edenler… Kabul etmeyenler… Kabul
edilmiştir. 
Tasarının tümü açık oylamaya tabidir. 
Açık oylamanın elektronik cihazla
yapılmasını oylarınıza sunuyorum: Kabul edenler... Kabul etmeyenler... Kabul
edilmiştir.
Oylama için üç dakika süre veriyorum ve
oylama işlemini başlatıyorum.
(Elektronik
cihazla oylama yapıldı) 
BAŞKAN – Türkiye
Cumhuriyeti ile Avrupa Nükleer Araştırma Örgütü (CERN) Arasında CERN'de Ortak
Üye Statüsü Verilmesi Hakkında Anlaşmanın Onaylanmasının Uygun Bulunduğuna Dair
Kanun Tasarısı’nın açık oylama sonucunu bildiriyorum:




“Kullanılan oy sayısı


:


186





Kabul


:


186 (x)












Kâtip Üye
Muharrem Işık
Erzincan


Kâtip Üye
Muhammet Bilal Macit
İstanbul”











Böylelikle tasarı kabul edilmiş ve
kanunlaşmıştır. 
Gündemin 7’nci sırasında yer alan,
Türkiye Cumhuriyeti Hükûmeti ile Kuzey Kıbrıs Türk Cumhuriyeti Hükûmeti
Arasında Gençlik ve Spor Bakanlığı Yurtdışı Koordinasyon Ofisinin Kurulması ve
Faaliyetlerine İlişkin Anlaşmanın Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu’nun görüşmelerine başlayacağız. 
7.-
Türkiye Cumhuriyeti Hükümeti ile Kuzey Kıbrıs Türk Cumhuriyeti Hükümeti
Arasında Gençlik ve Spor Bakanlığı Yurtdışı Koordinasyon Ofisinin Kurulması ve
Faaliyetlerine İlişkin Anlaşmanın Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu (1/968) (S. Sayısı: 648) (X)
BAŞKAN – Komisyon? Burada.
Hükûmet? Burada. 
Komisyon Raporu 648 sıra sayısıyla
bastırılıp dağıtılmıştır.
Tasarının tümü üzerinde söz isteyen?
Yok. 
Tasarının tümü üzerindeki görüşmeler
tamamlanmıştır.
Maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir.
1’inci maddeyi okutuyorum: 
TÜRKİYE CUMHURİYETİ HÜKÜMETİ İLE KUZEY KIBRIS TÜRK CUMHURİYETİ
HÜKÜMETİ ARASINDA GENÇLİK VE SPOR BAKANLIĞI YURTDIŞI KOORDİNASYON OFİSİNİN
KURULMASI VE FAALİYETLERİNE İLİŞKİN ANLAŞMANIN ONAYLANMASININ UYGUN BULUNDUĞUNA
DAİR KANUN TASARISI
MADDE 1- (1) 12
Mart 2014 tarihinde imzalanan “Türkiye Cumhuriyeti Hükümeti ile Kuzey Kıbrıs
Türk Cumhuriyeti Hükümeti Arasında Gençlik ve Spor Bakanlığı Yurtdışı
Koordinasyon Ofisinin Kurulması ve Faaliyetlerine İlişkin Anlaşma”nın
onaylanması uygun bulunmuştur.
BAŞKAN – 1’inci madde üzerinde söz
isteyen? Yok.
1’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
2’nci maddeyi okutuyorum: 
MADDE 2- (1) Bu
Kanun yayımı tarihinde yürürlüğe girer.
BAŞKAN – 2’nci madde üzerinde söz
isteyen? Yok.
2’nci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
3’üncü maddeyi okutuyorum: 
MADDE 3- (1) Bu
Kanun hükümlerini Bakanlar Kurulu yürütür.
BAŞKAN – 3’üncü madde üzerinde söz
isteyen? Yok.
Oylarınıza sunuyorum: Kabul edenler…
Kabul etmeyenler… Kabul edilmiştir.
Açık oylamanın elektronik oylama
cihazıyla yapılmasını oylarınıza sunuyorum: Kabul edenler… Kabul etmeyenler…
Kabul edilmiştir. 
Oylama için iki dakika süre veriyorum
ve oylama işlemini başlatıyorum.
(Elektronik cihazla oylama yapıldı)
BAŞKAN – Sayın milletvekilleri, Türkiye
Cumhuriyeti Hükümeti ile Kuzey Kıbrıs Türk Cumhuriyeti Hükümeti Arasında
Gençlik ve Spor Bakanlığı Yurtdışı Koordinasyon Ofisinin Kurulması ve
Faaliyetlerine İlişkin Anlaşmanın Onaylanmasının Uygun Bulunduğuna Dair Kanun
Tasarısı açık oylama sonucunu okuyorum: 




“Kullanılan oy sayısı


:


186








Kabul


:


186 (X)









Kâtip Üye
Muharrem Işık
Erzincan


Kâtip Üye
Muhammet Bilal Macit
İstanbul”












Böylelikle kanun tasarısı kabul edilmiş
ve kanunlaşmıştır.
8’inci sırada yer alan, Türkiye
Cumhuriyeti Hükümeti ile İsveç Krallığı Hükümeti Arasında Çevre Teknolojileri
Alanında Ticaret, Yatırım ve İşbirliğinin Geliştirilmesine İlişkin Mutabakat
Zaptının Onaylanmasının Uygun Bulunduğuna Dair Kanun Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu ve Dışişleri
Komisyonu Raporlarının görüşmelerine başlıyoruz.
8.- Türkiye Cumhuriyeti Hükümeti ile İsveç Krallığı
Hükümeti Arasında Çevre Teknolojileri Alanında Ticaret, Yatırım ve İşbirliğinin
Geliştirilmesine İlişkin Mutabakat Zaptının Onaylanmasının Uygun Bulunduğuna
Dair Kanun Tasarısı ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu ve Dışişleri Komisyonu Raporları (1/806) (S. Sayısı: 565)

BAŞKAN – Komisyon? Yok. 
Ertelenmiştir.
Bundan sonra da
komisyonların bulunamayacağı anlaşıldığından, gündemdeki konuları sırasıyla
görüşmek için, 27 Ocak 2015 Salı günü saat 15.00’te toplanmak üzere birleşimi
kapatıyorum.
Kapanma Saati: 19.26 




(X) 672 S. Sayılı Basmayazı 15/01/2015
tarihli 43’üncü Birleşim Tutanağı’na eklidir. 


(x) Açık oylama kesin sonuçlarını
gösteren tablo tutanağa eklidir. 


(x) 425 S. Sayılı Basmayazı tutanağa
eklidir.


(X) 676 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.


(X) 648 S. Sayılı Basmayı tutanağa
eklidir. 


(X) Açık oylama kesin sonuçlarını
gösteren tablo tutanağa eklidir. 




