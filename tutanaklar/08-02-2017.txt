



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ

67’nci Birleşim
8 Şubat 2017 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Şırnak Milletvekili Aycan İrmez’in,
Roboski’de anma ve adalet nöbetinin engellendiği iddialarına ilişkin gündem
dışı konuşması
2.- Erzurum Milletvekili Zehra
Taşkesenlioğlu’nun, Türkiye’nin Afrika açılımına ilişkin gündem dışı konuşması
3.- Uşak Milletvekili Özkan Yalım’ın,
Uşak’ın Ulubey ilçesinde yer alan Blaundos antik kentinin turizme
kazandırılmasına ilişkin gündem dışı konuşması
V.- AÇIKLAMALAR
1.- Uşak Milletvekili Mehmet Altay’ın, Uşak
Milletvekili Özkan Yalım’ın yaptığı gündem dışı konuşmasındaki bazı ifadelerine
ilişkin açıklaması
2.- Uşak Milletvekili Özkan Yalım’ın, Uşak
Milletvekili Mehmet Altay’ın yaptığı açıklamasındaki bazı ifadelerine ilişkin
açıklaması
3.- Mersin Milletvekili Ali Cumhur
Taşkın’ın, Türkiye’nin ilk şehir hastanesi Mersin Şehir Hastanesinin açılışının
yapıldığına ve ülkeye hayırlı olmasını dilediğine ilişkin açıklaması
4.- İstanbul Milletvekili Onursal
Adıgüzel’in, onlarca emektar hocası ihraç edilen Mülkiye koridorlarında hüzün
hâkim olduğuna ilişkin açıklaması
5.- İstanbul Milletvekili Sibel Özdemir’in,
ekonominin önündeki engel ve zorlukların nedeninin iktidarın söylediği gibi dış
kaynaklı olmadığına, çözümün anahtarının milletin referandumda kullanacağı
“hayır” oyları olacağına ilişkin açıklaması
6.- İstanbul Milletvekili Didem Engin’in,
iktidarın, yat, kotra ve teknelerden alınan yüzde 18’lik KDV’yi yüzde 1’e
indirmesine, yüzde 8 olan özel tüketim vergisini tamamen kaldırmasına rağmen
elektrik ve doğal gaz faturalarındaki yüzde 18’lik KDV’yi indirmediğine ilişkin
açıklaması
7.- Balıkesir Milletvekili Ahmet Akın’ın,
ulusal varlıkların, tarihî birikimlerin bir holding gibi yönetilecek bir fona
devredildiğine ve doğal koruma alanlarının yapılaşmaya, ranta açılmaya
çalışıldığına ilişkin açıklaması
8.- Bursa Milletvekili Nurhayat Altaca
Kayışoğlu’nun, 686 sayılı KHK’yla birçok değerli akademisyen, sanatçı ve
hocanın ihraç edildiğine ve iktidara bu kanun hükmünde kararnameler yanlışından
dönülmesi için seslendiğine ilişkin açıklaması
9.- Kahramanmaraş Milletvekili İmran
Kılıç’ın, insanın sevgiye ve hürmete layık bir varlık olduğuna ve zedelenen,
yıkılan insan onurunu yeniden onarmak için herkesin üzerine düşeni yapması
gerektiğine ilişkin açıklaması
10.- Edirne Milletvekili Okan
Gaytancıoğlu’nun, Keşan Orman İşletmesi sorumluluğunda bulunan Çamlıca, Kadıköy
ve Pırnar köy sınırlarında yer alan 4 bin hektarı aşkın genç çam ağacının
tıraşlanarak düz ara kesiminin yapılmasına ilişkin açıklaması
11.- Giresun Milletvekili Bülent Yener
Bektaşoğlu’nun, imamların ve diğer din görevlilerinin referandum süresince dini
siyasete ve iktidarın çıkarlarına alet etmelerinin önüne geçilip
geçilmeyeceğini öğrenmek istediğine ilişkin açıklaması
12.- Balıkesir Milletvekili Mehmet Tüm’ün,
686 sayılı KHK’yla işten atılan kamu görevlilerinin birçoğunun Atatürkçü, sol,
sosyal demokrat dünya görüşüne sahip kişiler olduğuna ilişkin açıklaması
13.- Bursa Milletvekili Erkan Aydın’ın,
kamuda insan kıyımına devam edilerek 686 sayılı KHK’yla 4.464 kişinin
mesleklerinden ihraç edildiğine ilişkin açıklaması
14.- Kayseri Milletvekili Çetin Arık’ın,
vatandaşın referandumda neden “evet” demeyeceğini anlatan bir şiir okumak
istediğine ilişkin açıklaması
15.- Niğde Milletvekili Ömer Fethi
Gürer’in, atama bekleyen öğretmenler ve ailelerinin bir an önce sürecin
sonuçlandırılmasını beklediğine ve mağdur olan öğretmenlerin durumuyla ilgili
incelemelerin hangi aşamada olduğunu öğrenmek istediğine ilişkin açıklaması
16.- Kırklareli Milletvekili Türabi
Kayan’ın, Kırklareli’nin Vize ve Pınarhisar ilçelerinin çevre yollarının ne
zaman yapılacağını öğrenmek istediğine ilişkin açıklaması
17.- İstanbul Milletvekili Mahmut Tanal’ın,
kanun hükmünde kararnamelerin olağanüstü hâlin gereklerini fazlasıyla aştığına
ve iktidarın bu kanun ve hukuk dışı uygulamalardan vazgeçmesini beklediğine
ilişkin açıklaması
18.- Kocaeli Milletvekili Fatma Kaplan
Hürriyet’in, AKP’nin, başkanlığın faturasını ülkeye, eğitim sistemine, bilim
adamlarına ödetmeye devam ettiğine ve son yayımlanan KHK’nın getirilmek istenen
otoriter rejimin ve tek adam düzeninin ayak sesi olduğuna ilişkin açıklaması
19.- Hatay Milletvekili Hilmi Yarayıcı’nın,
bilim ve sanat dünyasından yüzlerce akademisyen ve binlerce öğretmenin ihraç
edilmesine ve iktidarın bilime, sanata, düşünmeye düşmanlığının artık “zulüm”
kavramını bile aşacak şekilde gösterildiğine ilişkin açıklaması
20.- Adıyaman Milletvekili Behçet
Yıldırım’ın, 686 sayılı KHK’yla bir gecede binlerce kişinin işine son
verildiğine ilişkin açıklaması
21.- İzmir Milletvekili Murat Bakan’ın,
Cumhurbaşkanının ABD Başkanı Trump’la yaptığı kırk beş dakikalık telefon
görüşmesinin içeriğinin çok önemli olduğuna ve CIA Başkanının Türkiye’yi
ziyaret etmesinin nedenini öğrenmenin Parlamentonun ve milletin en tabii hakkı
olduğuna ilişkin açıklaması
22.- İstanbul Milletvekili Mehmet
Bekaroğlu’nun, Varlık Fonu’na devredilen ÇAYKUR’un devletin elinden çıkmasının
o bölgede Türkiye çaycılığının bitmesi anlamına geldiğine ilişkin açıklaması
23.- Uşak Milletvekili Özkan Yalım’ın,
haksız yere görevden alınan kişilerin bir an önce görevlerine iade edilmesini
talep ettiğine, siyasi propaganda yapan imamın emekli edilmesi ve camilere
siyasetin sokturulmaması nedeniyle Diyanet İşleri Başkanına teşekkür ettiğine
ilişkin açıklaması
24.- Adana Milletvekili İbrahim Özdiş’in,
halkın yarısından fazlasının Anayasa değişikliğinin içeriğinden habersiz
olduğuna ve Ana Muhalefet Partisi Genel Başkanı Kemal Kılıçdaroğlu’nun tüm
siyasi parti liderlerinin toplanıp halkın canlı olarak izleyebileceği bir açık
oturum yapma çağrısında bulunduğuna ilişkin açıklaması
25.- İzmir Milletvekili Müslüm Doğan’ın,
Manisa’da HDP il eş başkanlarının da içinde bulunduğu 54 kişinin tam on bir
aydır mahkeme önüne çıkarılmadığına ilişkin açıklaması
26.- Isparta Milletvekili Sait Yüce’nin, 27
Mayısın getirdiği vesayetçi cumhurbaşkanlığı sistemini ortadan kaldıran bir
Anayasa değişikliği gerçekleştiğine ve 1960 darbesinin vesayetinin bitmesini
isteyenlerin “evet”, devam etmesini isteyenlerin “hayır” diyeceğine ilişkin
açıklaması
27.- Denizli Milletvekili Melike
Basmacı’nın, 8 Şubat 1935’te ilk kadın milletvekillerinin seçilmesinin yıl
dönümünde demokrasinin, özgürlüğün konuşulması gerekirken KHK’larla haksız yere
görevden alınan kişilerin konuşulması durumunda kalındığına ilişkin açıklaması
28.- Manisa Milletvekili Erkan Akçay’ın,
TÜİK’in ocak ayına ilişkin açıkladığı enflasyon oranıyla memur ve emeklilere
yapılan zamların daha ilk ayda eridiğine ve bu kesimlere yönelik koruyucu
tedbirlerin alınmasının aciliyet arz ettiğine ilişkin açıklaması
29.- Ankara Milletvekili Şenal Sarıhan’ın,
686 sayılı KHK’yla görevlerine son verilen 4.464 kişinin 330’unun bilim insanı
olduğuna, bu şekilde bilime yönelik saldırının olağanüstü hâl gerekçesiyle
bağlantılı olduğunu iddia etmenin olanaksız olduğuna ve Ankara Üniversitesi
Rektörü Erkan İbiş’e yöneltilen tepkilere ilişkin açıklaması
30.- Muş Milletvekili Ahmet Yıldırım’ın,
686 sayılı KHK’nın demokrasi tarihine kara bir leke olarak düştüğüne, bu ülkede
akademisyenlerin ve üniversitelerin hiçbir zaman bu dönemdeki kadar baskı
görmediğine ilişkin açıklaması
31.- Aksaray Milletvekili İlknur İnceöz’ün,
Fırat Kalkanı operasyonunda DEAŞ terör örgütü tarafından düzenlenen saldırıda 2
askerin şehit olduğuna, bütün terör örgütleriyle son derece azimli ve kararlı
bir şekilde ve bunları bitirme noktasında mücadele edildiğine, olağanüstü hâl
uygulaması ve kanun hükmünde kararnameleri değerlendirirken 15 Temmuzun
unutulmaması gerektiğine ilişkin açıklaması
32.- Erzurum Milletvekili Kamil Aydın’ın,
Manisa Milletvekili Selçuk Özdağ’ın HDP grup önerisi üzerinde yaptığı
konuşmasındaki bazı ifadelerine ilişkin açıklaması
33.- Manisa Milletvekili Özgür Özel’in,
Amasya Milletvekili Mehmet Naci Bostancı’nın sataşma nedeniyle yaptığı
konuşmasındaki bazı ifadelerine ilişkin açıklaması
34.- Bartın Milletvekili Yılmaz Tunç’un,
Manisa Milletvekili Özgür Özel’in yerinden sarf ettiği bazı ifadelerine ilişkin
açıklaması
35.- Manisa Milletvekili Özgür Özel’in,
Bartın Milletvekili Yılmaz Tunç’un yaptığı açıklamasındaki bazı ifadelerine
ilişkin açıklaması
36.- Bartın Milletvekili Yılmaz Tunç’in,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Mersin Milletvekili Durmuş Fikri Sağlar
ve 25 milletvekilinin, faili meçhul cinayetlerin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/456)
2.- Mersin Milletvekili Aytuğ Atıcı ve 26
milletvekilinin, ceza infaz kurumlarında bulunan çocukların sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/457)
3.- Adana Milletvekili Elif Doğan Türkmen
ve 21 milletvekilinin, cezaevlerinde sağlık hizmetlerinin sunumunda yaşanan
aksaklık ve eksikliklerin, hasta tutuklu ve hükümlüler ile sağlık personelinin
yaşadığı sorunların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/458)
B) Tezkereler
1.- Başbakanlığın, Türk Silahlı Kuvvetleri
deniz unsurlarının; bölgede seyreden Türk Bayraklı ve Türkiye bağlantılı ticari
gemilerin emniyetinin etkin şekilde muhafazası ve uluslararası toplumca
yürütülen korsanlık/deniz haydutluğu ve silahlı soygun eylemleriyle müşterek
mücadele amacıyla yürütülen uluslararası çabalara destek vermek üzere, Aden
Körfezi, Somali karasuları ve açıkları, Arap Denizi ve mücavir bölgelerde
görevlendirilmesi için Türkiye Büyük Millet Meclisinin 10/2/2009 tarihli ve 934
sayılı Kararı’yla Hükûmete verilen ve 2/2/2010, 7/2/2011, 25/1/2012, 5/2/2013,
16/1/2014, 3/2/2015 ve 9/2/2016 tarihli 956, 984, 1008, 1031, 1054, 1082 ve
1107 sayılı Kararları ile birer yıl uzatılan izin süresinin 10/2/2017
tarihinden itibaren bir yıl daha uzatılmasına, ayrıca denizde terörizmle
mücadele harekâtlarına katkı sağlanabilmesi maksadıyla unsurlarımızın bölge
ülkeleri karasuları dışında (2317 [2016] sayılı BMGK Kararı gereğince Somali
karasuları dâhil olacak şekilde) denizde terörizmle mücadele görevi için
yetkilendirilmeleri ve bununla ilgili gerekli düzenlemelerin Hükûmet tarafından
yapılması için Anayasa’nın 92’nci maddesi uyarınca izin verilmesine dair
tezkeresi (3/905)
2.- Türkiye Büyük Millet Meclisi
Başkanlığının Dışişleri Komisyonu Kâtip Üyesi ve Samsun Milletvekili Hasan
Basri Kurt’un, Kosova Parlamentosu tarafından 19-22 Şubat 2017 tarihlerinde
Kosova’nın başkenti Priştine’de düzenlenecek olan Parlamentolar Dış İlişkiler
Komiteleri Zirvesi’ne katılmasına ilişkin tezkeresi (3/909)
3.- Türkiye Büyük Millet Meclisi
Başkanlığının Dışişleri Komisyonu Başkanı ve Malatya Milletvekili Taha Özhan
ile Başkan Vekili ve Bursa Milletvekili Cemalettin Kani Torun’un, Kenya’nın
başkenti Nairobi’de 18-23 Şubat 2017 tarihlerinde düzenlenecek olan Dünya
Bankası ve Uluslararası Para Fonu’nun Parlamenterler Ağı Çalışma Toplantılarına
katılmalarına ilişkin tezkeresi (3/910)
VII.- ÖNERİLER
A) Siyasi Parti Grubu Önerileri
1.- HDP Grubunun, 8/2/2017 tarihinde Grup
Başkan Vekili Muş Milletvekili Ahmet Yıldırım tarafından, başta emek, demokrasi
ve barış mücadelesinin öncü isimleri olan bilim insanları ve kamu emekçileri
olmak üzere OHAL KHK’larıyla kamu çalışanlarına yönelik ihraçların yol açtığı
hukuksuzlukların ve yarattığı tahribatın tüm boyutlarıyla araştırılması
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak 8 Şubat 2017 Çarşamba
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
2.- CHP Grubunun, 8/2/2017 tarihinde Grup
Başkan Vekili Manisa Milletvekili Özgür Özel tarafından, son KHK’yla
üniversitelerden ihraç edilen akademisyenlerin ve eğitim sisteminin geldiği son
kritik evrede yeniden ele alınarak çözüm önerilerinin ortaya konulması amacıyla
verilmiş olan genel görüşme önergesinin, Genel Kurulun bilgisine sunulmak üzere
bekleyen diğer önergelerin önüne alınarak 8 Şubat 2017 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
VIII.- SATAŞMALARA İLİŞKİN KONUŞMALAR
1.- Mardin Milletvekili Mithat Sancar’ın,
Manisa Milletvekili Selçuk Özdağ’ın HDP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
2.- Amasya Milletvekili Mehmet Naci
Bostancı’nın, Mardin Milletvekili Mithat Sancar’ın HDP grup önerisi üzerinde ve
sataşma nedeniyle yaptığı konuşmaları sırasında Adalet ve Kalkınma Partisine
sataşması nedeniyle konuşması
3.- Mardin Milletvekili Mithat Sancar’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
IX.- SEÇİMLER
A) Komisyonlara Üye Seçimi
1.- Adana’nın Aladağ ilçesinde kız öğrenci
yurdunda meydana gelen elim yangın vakasının araştırılması ve benzer acıların
bir kez daha yaşanmaması ve kamusal eğitim ve barınma haklarının tüm öğrenciler
için güvence altına alınıp yaygınlaştırılması için alınması gereken tedbirlerin
belirlenmesi amacıyla kurulan (10/392) esas numaralı Meclis Araştırması
Komisyonu üyeliklerine seçim
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Serbest Bölgeler Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı
(1/666) ile Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporu (S. Sayısı: 443)
8 Şubat 2017 Çarşamba
BİRİNCİ OTURUM
Açılma Saati: 14.03
BAŞKAN: Başkan Vekili Pervin BULDAN
KÂTİP ÜYELER: Mustafa AÇIKGÖZ (Nevşehir), İshak GAZEL
(Kütahya)
----- 0 -----
BAŞKAN
– Türkiye Büyük Millet Meclisinin 67’nci Birleşimini açıyorum. 
Toplantı
yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, Roboski’de anma ve adalet nöbetinin engellendiği iddialarıyla ilgili
söz isteyen Şırnak Milletvekili Sayın Aycan İrmez’e aittir. 
Buyurun
Sayın İrmez. (HDP sıralarından alkışlar)
Süreniz
beş dakika. 
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Şırnak Milletvekili Aycan İrmez’in,
Roboski’de anma ve adalet nöbetinin engellendiği iddialarına ilişkin gündem
dışı konuşması
AYCAN
İRMEZ (Şırnak) – Teşekkür ederim Sayın Başkan.
Sayın
Başkan, değerli milletvekilleri; halkların tarihinde toplumsal belleklerine
sinmiş ve durmadan kanayan yaralar vardır. Zalimler işledikleri zalim suçların
hesabını vermedikçe yani adalet gerçek anlamda sağlanmadıkça bu yara kabuk
bağlamaz, sürekli kanamaya devam eder. 
Roboski
katliamından bu yana Şırnak’ta yaşananlar bir halkın yarasını kanatmaya devam
ediyor. 28 Aralık 2011’de TSK’ya bağlı savaş uçakları Roboski’yi bombaladı,
19’u çocuk, 34 yurttaş bu şekilde acımasızca katledildi. Yakınlarının ceset
parçalarını dağlarda toplayan annelerin ve katledilenlerin katır sırtındaki
fotoğraflarıyla birlikte Roboski katliamı, Kürt halkının toplumsal belleğinde
yaşadığı sayısız trajediden biri olarak hafızalarımıza kazındı. 
AHMET
YILDIRIM (Muş) – Sayın Başkan...
AYCAN
İRMEZ (Devamla) – Başkanım, çok uğultu var.
BAŞKAN
– Sayın milletvekilleri, Genel Kurulda kendi aramızda konuşmayalım lütfen.
Hatip konuşma yapıyor, uğultu var. 
Buyurunuz
Sayın İrmez. 
AYCAN
İRMEZ (Devamla) – Roboski’de yaşananların akabinde dönemin Başbakanı Recep
Tayyip Erdoğan, savaş uçaklarınca gerçekleştirilmiş bu ölümlerin Ankara’nın
dehlizlerinde kaybolmayacağını ve bunun ne pahasına olura olsun
aydınlatılacağını söylemişti. Aradan geçen altı yılı aşkın sürede katliamın
sorumlularının açığa çıkarılmasına ilişkin herhangi bir ilerleme kaydedilmedi.
“Mutlaka aydınlanacak.” denilen Roboski katliamı, Ankara’nın dehlizlerinde
kaybolmaya şimdiden mahkûm bırakıldı. Roboski halkından bir özür bile dilemeyen
AKP Hükûmeti bu katliamı aydınlatmadığı gibi, hâlâ yas tutan ve adalet arayan
halka yönelik yeni bir saldırı dalgası daha sahneye koymuş durumda. Katliamın
yaşandığı ilk günden beri adalet arayan Roboskili aileler, elli beşinci
haftadan itibaren, her hafta adalet talebiyle kaybettikleri yakınlarını anarak
mezarlık ziyareti yapıyorlardı. Bu hafta bu ziyaretlerin 266’ncısı yapılacaktı
ancak Roboskili ailelerin adalet nöbeti OHAL koşulları gerekçesiyle bölgedeki
jandarmalar tarafından engellendi. Şimdi isteniyor ki aileler mezarlık ziyareti
bile yapmasın, dua bile edemesin; adalet aramaktan, çocuklarını anmaktan
vazgeçsin.
Değerli
milletvekilleri, sormak gerekiyor: Bu sistemin Roboski halkına duyduğu nefret
nereden gelmektedir? Bu bitmeyen öfke ve nefret nereden kaynaklanıyor?
Öldürüyor, yetmiyor, Şırnak’ın seçilmiş iradesine darbe yapıyor. Şırnak
Milletvekilimiz ve aynı zamanda Roboskili olan Sayın Ferhat Encu’yu rehin
tutuyor, yetmiyor. Roboski’de meydana gelen cinayetleri araştırmak ve toplum
vicdanını rahatlatacak adımlar atmak yerine, Roboski’de katledilenlerin
akrabası olan Milletvekilimiz Sayın Ferhat Encu’nun şu an rehin olması bu kin
ve nefretin, siyasetin bir devamı değil de nedir? KHK’yla Roboskileri bir günde
kapatıyor, yetmiyor; köylülere baskı yapıyor, kan kusturuyor, yetmiyor; Amed’de
Roboski katliamı anıtını yıkıyor, yetmiyor; şimdi de yas tutan halka “Yas
tutma.” diyor, adalet arayan halka “Adalet arama.” diyor. Her Perşembe
yakınlarını anmaya giden analara “Neden ellerinizde Türk Bayrağı yok?” gibi
sorular soruluyor. Askerlerin talimatıyla korucular ve muhtar harekete geçiyor
ve artık mezarlık ziyaretine gitmemeleri konusunda aileler tehdit ediliyor, mezarlığa
giden herkesin gözaltına alınacağı söyleniyor. Ancak, mezarlığı ziyaret etmeye
kararlı aileler bu sefer de dronlarla havadan taciz ediliyor ve âdeta katliam
günü yeniden hatırlatılıyor. Aileler müdahaleden çekindikleri için herhangi bir
açıklama yapmadan dağılmak zorunda kalıyorlar. Nereden geliyor bu kin ve
nefret? Bunu bir Hükûmet yetkilisinin gelip bu kürsüden açıklaması gerekiyor
artık. 
Toplumsal
barış ve vicdanın yanı sıra hukuk devletinin bir gereği olarak, Roboski’de
gerçekleşen katliamın zaman kaybedilmeksizin aydınlatılması gerekiyor.
Roboski’de yaşananlarla, Türkiye'nin yakın siyasi tarihinde yaşanmış pek çok
benzer olaylarla devletin yüzleşmesi, bir daha bu tür olayların yaşanmaması
için de gereklidir. 
Değerli
arkadaşlar, Amerikalı düşünür Judith Butler son derece doğru bir tespit yaparak
“Hangi ölümün yasının tutulmaya değer, hangi yaşamın yaşanmaya değer olduğunu
belirleyen politikalar vardır.” der. İşte, Roboski katliamını ve ardından
yaşananları anlatan cümle budur değerli arkadaşlar. Roboski’de yaşayan Kürtler,
bu devlet için belli ki hiçbir anlam ifade etmiyor. Roboski’de katledilen
yurttaşların yasının tutulmasına bile izin verilmiyor. Bu yüzden, her hafta
mezarlığa giderek hem dinî vecibelerini yerine getirip yas tutan hem de adalet
arayan katledilenlerin yakınlarına duyulan nefret ve korku ancak bu şekilde
açıklanabilir. Bu aynı zamanda aslında egemen…
(Mikrofon
otomatik cihaz tarafından kapatıldı) 
AYCAN
İRMEZ (Devamla) – Sayın Başkan, bitiriyorum.
BAŞKAN
– Sayın İrmez, lütfen tamamlayın.
Buyurun.
AYCAN
İRMEZ (Devamla) – Değerli arkadaşlar, Diyarbakır’ın orta yerinde duran Roboski
anıtının sökülmesi, Roboski Derneğinin kapatılması, Roboski köylülerine son iki
aydır yapılan baskılar, tacizler, son olarak mezarlık ziyaretlerinin OHAL
gerekçe gösterilerek yasaklanması özünde toplumsal hafızaya ve belleğe bir
saldırıdır. Egemenler bu katliamı unutmayan bu halka bu katliamı unutturmaya
çalışıyorlar, üstelik bunu zor ve cebirle dayatıyorlar. “Ben iktidarım; senin
neyi hatırlayıp hatırlamayacağına, neyi unutup unutmayacağına ben karar
veririm.” diyor AKP iktidarı. Ancak, AKP iktidarı şunu bilmeli ki: Unutursak
kalbimiz kurusun demiştik; burada bir halkın yüreği attıkça bu katliam
hatırlanacak ve elbet bir gün hesabı sorulacaktır.
Ayrıca,
bugün, Cizre bodrumlarında insanlık dışı katledilen ve öldürülen
arkadaşlarımızı da bir kez daha buradan anmak istiyorum. Elbet bir gün bunların
da hesabı muhakkak adalet önünde sorulacaktır.
Teşekkür
ederim. (HDP sıralarından alkışlar)
BÜLENT
TURAN (Çanakkale) – Reddediyoruz bunları Sayın Başkan.
BAŞKAN
– Teşekkür ederiz Sayın İrmez.
Gündem
dışı ikinci söz Türkiye'nin Afrika açılımı hakkında söz isteyen Erzurum
Milletvekili Sayın Zehra Taşkesenlioğlu’na aittir.
Sayın
Taşkesenlioğlu, süreniz beş dakika. 
Buyurun.
(AK PARTİ sıralarından alkışlar) 
2.- Erzurum Milletvekili Zehra
Taşkesenlioğlu’nun, Türkiye’nin Afrika açılımına ilişkin gündem dışı konuşması
ZEHRA
TAŞKESENLİOĞLU (Erzurum) – Değerli Başkan, değerli milletvekilleri; Türkiye'nin
Afrika açılımıyla ilgili gündem dışı söz almış bulunmaktayım. Gazi Meclisinizi
saygıyla selamlıyorum. 
Bolluğun
içinde yokluğun, Batı’nın sömürüsünün merkezi hâline gelen Afrika, zengin doğal
kaynakları, genç ve dinamik bir nüfusu, devasa kalkınma potansiyeliyle 21’inci
yüzyılın yeni cazibe merkezi hâline gelmiştir. McKinsey Global Enstitüsünün
verilerine göre mevcut potansiyelin kıtada uzun vadeli ekonomik hedeflerle
ortaya çıkması sonucu bu potansiyeli fark eden başta Batılı odaklar
yatırımlarını bu bölgeye kaydırmış ve bolluk içinde yokluğun kıtası olan Afrika
yeni, bakir bir alan olarak hepimizin gözdesi hâline gelmiştir. Bugün ekonomik
sıçramanın eşiğinde olan Afrika, Asya’nın izinde gidebilecek güce sahiptir. IMF
rakamlarına göre Sahraaltı Afrika 2015 yılında 4,75 oranında büyümüş ve
ekonomik gelişmesi sonucu 2020 yılında yüzde 10 gibi bir büyüme oranıyla
gelişmesi hedeflenmektedir. Yine McKinsey’nin hazırladığı bir rapora göre
Afrika’daki gayrisafi yurt içi hasıla artışı, salgınlara, açlığa ve zaman zaman
görülen tabi afetlere rağmen 1990’lı dönemlere göre 2 katına çıkmış ve yüzde
4,9 seviyesinden yüzde 29,9 seviyesine çıkarak 1,6 trilyonluk bir gayrisafi
millî hasılaya ulaşmıştır. Bu durum neredeyse Brezilya ve Rusya’nın gayrisafi
yurt içi hasılalarına eşittir. 
Türkiye'nin
Afrika Kıtası’yla ilişkilerini geliştirmeye başlaması yakın geçmişe
dayanmaktadır. Afrika ülkeleriyle özellikle 2000’li yıllardan itibaren başlayan
Afrika açılım politikamız bugün başarıyla devam etmektedir ve bunun sonucunda
ticaret hacminden siyasi diyalog mekanizmalarına, eğitim faaliyetlerinden
ekonomik yatırımlara kadar birçok alanda hızlı ilerlemeler sağlanmıştır.
Böylece, Osmanlı’dan günümüze kadar bir Afro-Avrasya ülkesi olan Türkiye
21’inci yüzyılın gerçekleriyle uyum içerisinde Afrika politikasında yeni bir
döneme girmiştir. 2003 yılında Afrika’yla ekonomik ve ticari ilişkilerin
güçlendirilmesi stratejisinin benimsenmesi, 2005 yılının Türkiye’de Afrika yılı
ilan edilmesi, 2008 yılında Afrika Birliğine stratejik ortaklık ilan edilmesi
ve Afrika Kalkınma Bankasına tam üyelik gibi ilişkiler Afrika’yla
gerçekleştirdiğimiz ilişkilerin yapı taşlarını oluşturmuştur. Türkiye ile
Afrika arasında aslında temel amacımız kazan-kazan politikası uygulamak ve
Afrika için Afrika çözümleri gerçekleştirmek. Buradan özellikle bağımlılık,
vesayet ve sömürü ilişkileri kurmak yerine siyasi eşitlik ve karşılıklı
ekonomik çıkarları hedefliyoruz. 
Afrika
ülkeleri de Türkiye'nin kazan-kazan politikasına olumlu yaklaşmış, son yıllarda
üst düzey ziyaretlerin sayısında önemli artışlar olmuştur. Geride bıraktığımız
on yıllık dönem içerisinde Sayın Cumhurbaşkanımız Recep Tayyip Erdoğan
-önderliğinde oluşan iş ve ekonomi dünyasının temsilcileriyle- 23 Afrika
ülkesine 30’dan fazla ziyaret gerçekleştirerek Afrikalı olmayan liderler arasında
bir rekora imza atmıştır. Bu temaslar Afrika ülkeleriyle ikili ilişkilerimizin
geliştirilmesine yönelik stratejik vizyonumuzun bir parçasıdır. Bu kapsamda,
2004 yılında Afrika Kıtası genelinde yalnızca 12 olan büyükelçilik sayımız 2016
yılında 39’a yükselmiş, yine 2012-2013 döneminde Türkiye'nin Afrika’da faaliyet
gösteren muhtelif yardım faaliyetlerine vermiş olduğu destek 80 milyon dolar
olmuştur. 
Afrika
ülkeleriyle aramızda geliştirdiğimiz ticaret sonucunda 2002 yılında 3 milyar
dolar olan ticaret hacmimiz şu anda 30 milyar dolara ulaşmıştır. Yine, Türk
Hava Yolları 30’dan fazla Afrika ülkesine 40’dan fazla uçuş gerçekleştirmiştir.
Her yıl en az 5 binden fazla Afrikalı öğrenciye burs vererek Türkiye'nin eğitim
faaliyetlerini bu kıtada sürdürmeye gayret ediyoruz. 
22-25
ocak tarihleri arasında Sayın Cumhurbaşkanımız Recep Tayyip Erdoğan’ın
önderliğinde Tanzanya, Madagaskar ve Mozambik’e gerçekleştirdiğimiz ziyaretler
sonucunda Tanzanya’da 2 bin kilometrelik demir yolu inşaatı, Mozambik’te toplu
konut yapımı ve Madagaskar’da elektrik santrallerinin yapımıyla ilgili olan
işlerde imzalar atılmıştır. 
Tabii
ki bu ziyaretlerimizde yine Afrika ülkelerinde FETÖ mensuplarının ve örgüt
iltisaklı kuruluşların zararlı faaliyetlerinin yasaklanması talep edilmektedir.
Geçtiğimiz yirmi yılda Türkiye’nin prestijini ve imkânlarını kullanarak
düzinelerce Afrika ülkesine yerleşen örgüt üyelerinin foyası 15 Temmuz hain
darbe girişiminden sonra ortaya çıkmış ve birçok Afrika ülkesi bu darbe
girişiminden sonra bu belaya karşı gerekli adımları atmaya başlamışlardır. 
Son
olarak “Neden Afrika’dayız, neden Afrikalılarla ilişki hâlindeyiz?” sorusuna
vereceğimiz en güzel cevabı Kayseri Erciyes Üniversitesi Tıp Fakültesinde
okuyan Cemil’in ifadesiyle sonlandırmak isterim. 
(Mikrofon
otomatik cihaz tarafından kapatıldı)
ZEHRA
TAŞKESENLİOĞLU (Devamla) – Sayın Başkan, devam edebilir miyim?
BAŞKAN
– Tamamlayınız lütfen. 
ZEHRA
TAŞKESENLİOĞLU (Devamla) – Cemil iki yıl önce Türkiye’ye geldiğinde kendi yerel
dili olan Swahili dilini konuşurdu ve iki yıl sonra Türkçeyi öğrendi. Söylediği
cümle aynen şöyle: “Biz küçük yaşlarda başta Batılı diller olan İngilizce,
Fransızcayı öğrendik. Bu bize Afrikalıların ve Afrika’nın fakir olduğunu
öğretti, ancak ben şimdi Türkiye’de aslında Afrika’nın ve Afrikalıların ne
kadar zengin ve ne kadar hami gönüllü olduğunu öğrendim. Bana bunu
öğrettiğiniz, bu öğrenme fırsatını verdiğiniz için teşekkür ederim.” İşte bunun
gibi gönülleri fethetmek, gönülleri fethettikten sonra da ekonomik ilişkileri
geliştirmek için gidemediğimiz yer kalmayacaktır başta Afrika olmak üzere.
Hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederiz Sayın Taşkesenlioğlu.
MAHMUT
TANAL (İstanbul) – Sayın Başkanım…
BAŞKAN
– Buyurun Sayın Tanal.
MAHMUT
TANAL (İstanbul) – Özür dilerim.
Sayın
hatip Afrika ilişkilerini anlattı. Kendilerinin, ailelerinin Afrika’da yatırım
yapan şirketleri var mı, yok mu acaba yani bunları da bize bir izah edebilirler
mi?
İBRAHİM
AYDEMİR (Erzurum) – Ne alakası var?
BAŞKAN
– Sayın milletvekilleri, gündem dışı üçüncü söz, Uşak’ın Ulubey ilçesinde yer
alan Blaundos antik kentinin turizme kazandırılmasıyla ilgili söz isteyen Uşak
Milletvekili Sayın Özkan Yalım’a aittir.
Buyurun,
süreniz beş dakika. (CHP sıralarından alkışlar)
3.- Uşak Milletvekili Özkan Yalım’ın,
Uşak’ın Ulubey ilçesinde yer alan Blaundos antik kentinin turizme
kazandırılmasına ilişkin gündem dışı konuşması
ÖZKAN
YALIM (Uşak) – Teşekkür ederim Sayın Başkan. 
Evet,
Türkiye içinden ve de ülke dışından bizi izleyen bütün vatandaşlarımıza ve de
bütün değerli çalışma arkadaşlarımıza hayırlı işler diliyorum, hayırlı günler
diliyorum. 
Evet,
değerli arkadaşlar, ilk önce size gerçek olan bir anımı anlatacağım: Ben
milletvekili olmadan önce ülke dışında yaşarken bazı gittiğim toplantılarda
-hem ülke dışında hem de İstanbul’da sık sık olmak üzere- tanıştığım iş adamı
arkadaşlarımız “Nerelisin?” dediklerinde “Uşaklıyım.” cevabını verdikten sonra
maalesef karşımdaki kişiler “Uşak nerede? İç Anadolu’da mı, Karadeniz’de mi?”
şeklinde sorular sorarlardı. Bunun iç acısıyla bu zamana kadar geldik. Ben de
milletvekili olduktan sonra Uşak’ı tanıtmak adına elimden geleni yapacağıma
kendi kendime söz verdim ve de elimden gelenleri yapmaya da başladım. 
Şimdi,
ilk önce ilimizi nasıl tanıtacağız? Üniversiteyle tanıtacağız. 
Değerli
arkadaşlar, üniversitemizin şu anda 34 bin öğrencisi var. Uşak’ta çok çeşitli
dallarda artık yeterince öğrenciler eğitim görmeye başladı ve hem tıp
fakültesinden hem de değişik dallarda mühendisliklerden yeni öğrencilerimiz
mezun olduklarında Uşak’ı tanıtacağız. İnşallah hedefimiz 50 bin öğrenci
olacak. 
Diğer
taraftan, biliyorsunuz, Uşak merkez tarhanasıyla, Eşme kilimiyle, Sivaslı
çileğiyle, Banaz yaylasıyla, Karahallı’da Clandras’ıyla ünlüdür. Ama, esas, en
önemli bizim doğal zenginliklerimizden -çok değerli çalışma arkadaşım Mehmet
Altay’ın da memleketi olan, ilçesi olan, hepimizin ilçesi olan- Ulubey
ilçemizde dünyanın en uzun, en büyük kanyonu bulunmaktadır; Ulubey Kanyonu.
Biliyorsunuz, en büyüğü Amerika’da. Amerika’da Arizona eyaletinde bulunan
kanyondan sonra en uzunu Ulubey’dedir. Ben özellikle hangi partiden olursa
olsun bütün milletvekili arkadaşlarımızı Uşak’a, Ulubey’e davet ediyorum ve de
size bunu göstermek istiyorum. Bu şu anda Ulubey Kanyonu’ndaki cam terasımız ve
de bu doğa harikası olan, gerçekten oldukça güzel olan bu kanyonumuzun
görüntüleri. Bu şekilde bütün milletvekili arkadaşlarımızı da davet ediyoruz.
Çok
değerli arkadaşlarım, bunun yanında konuşmamdaki esas ana hat, ana konu,
kanyonlara 5 kilometre uzaklıkta olan tarihî Blaundos Antik Kenti. Milattan
önce 3000 yılında kurulan Blaundos Kenti’nin maalesef yarısı toprak altında
yarısı toprak üstündedir. Çok değerli milletvekili arkadaşlarımın da
desteğiyle, Mehmet Altay ve Alim Tunç kardeşimin de verecek olduğu destekle
Turizm Bakanlığından alacak olduğumuz 10 milyonluk bütçeyle biz bunu ilk önce
Ulubey’e, Uşak’a ve de Türkiye’ye, hatta dünya turizmine kazandıracağız. Onun
için ben size Blaundos’la ilgili bir iki tane fotoğraf göstermek istiyorum,
gerçekten çok beğeneceksiniz. Türkiye ve dünyadan gelecek olan, turizmden
etkilenen bütün vatandaşlara, turizme ilgi duyan bütün vatandaşlara biz bu
güzellikleri sunacağız. Bu, hem Ulubey ilçemizin hem de Uşak’ın ekonomisine
ciddi derecede pay getirecektir. O kadar güzellikler var ki maalesef yarısı
hâlâ toprak altındadır.
Çok
değerli milletvekili arkadaşlarım, gelin Turizm Bakanlığımızdan bize
destek verin. Verdiğim önergeye de destek verin ve böylelikle 10 milyonluk
bütçeyle, sayın valimizle, il özel idaremizle birlikte bu güzelliği ortaya
çıkarıp bütün Türkiye’ye ve dünya vatandaşlarına bu güzelliği sunalım. 
Hepinize
saygı ve sevgilerimi sunuyorum. (CHP sıralarından alkışlar)
BAŞKAN
– Teşekkür ederiz Sayın Yalım.
MEHMET
ALTAY (Uşak) – 60’a göre kısa bir açıklama yapmak istiyorum Sayın Başkanım. 
BAŞKAN
– Sayın Altay Uşak Milletvekili. Gündem Uşak’tı. 
Yerinizden
bilgilendirme yapmak için Uşak Milletvekili olduğunuz için bir dakika size söz
veriyorum. 
Buyurunuz.
V.- AÇIKLAMALAR
1.- Uşak Milletvekili Mehmet Altay’ın, Uşak
Milletvekili Özkan Yalım’ın yaptığı gündem dışı konuşmasındaki bazı ifadelerine
ilişkin açıklaması
MEHMET
ALTAY (Uşak) – Teşekkür ediyorum Sayın Başkanım.
Ben
de öncelikle Sayın Vekilimizin Uşak’ımızın tanıtımına ilişkin belirtmiş olduğu
Ulubey Kanyonu ve Ulubey Blaundos Antik Kenti’ne ilişkin, bütün parlamenter
arkadaşlarımıza bu güzellikleri görmeye ilişkin davetini tekrar ediyorum,
tanıtımına katkısından dolayı teşekkür ediyorum. 
Özellikle
burada şu hususu belirtmek istiyorum: Blaundos Antik Kenti’yle ilgili olarak
çalışmalarımız hızla devam etmekte. Özellikle 2016 ekim ve aralık ayları
içerisinde yüzeysel kazı çalışmaları tamamlanmış, 2017 yılı içerisinde de
Kültür Bakanlığı ile Uşak İl Özel İdaresi arasında protokol tanzim edilerek
kazı evi ve laboratuvarın kurulmasına ve burada alt kazı çalışmalarının
başlamasına ilişkin süreç devam etmektedir. Bu konuda çalışmalarımız hızla
devam etmektedir. 
Diğer
taraftan, Ulubey Kanyonu, Orman ve Su İşleri…
(Mikrofon
otomatik cihaz tarafından kapatıldı) 
BAŞKAN
– Süreniz bitti Sayın Altay.
MEHMET
ALTAY (Uşak) – Teşekkür ediyorum Sayın Başkan. 
BAŞKAN
- Kayıtlara geçer, istiyorsanız devam edin. 
Neyse
açıldı şansınıza. 
Buyurun.

MEHMET
ALTAY (Uşak) - Sayın vekilimizin ifade ettiği Ulubey Kanyonu dünyanın 2’nci
uzun kanyonu, 73 kilometre uzunluğunda. Bu kanyonlarla ilgili maalesef bu
döneme kadar ciddi bir çalışma yapılmamıştı. Özellikle Orman ve Su İşleri
Bakanlığındaki girişimlerimiz sonucunda 2012 yılında Ulubey Kanyonu Tabiat
Parkı ilanı yapıldı ve buraya ilişkin özellikle cam teras il özel idaresi ve
(ZEKA) Kalkınma Ajansı iş birliğiyle inşa edilip insanlara bu güzelliği, bu
doğa harikasını yerinde inceleme fırsatı verilmiş oldu. 
Teşekkür
ediyorum Sayın Başkanım. 
BAŞKAN
– Teşekkür ederiz Sayın Altay. 
ÖZKAN
YALIM (Uşak) – Sayın Başkan... 
BAŞKAN
– Sayın Yalım… 
ÖZKAN
YALIM (Uşak) – Sayın Başkanım, çok değerli vekil arkadaşımın unuttuğu bir iki
tane cümle var. İsterseniz mikrofondan onları tamamlayayım. 
BAŞKAN
– Siz burada zaten bir dakikanızı bile bıraktınız Sayın Yalım. 
ÖZKAN
YALIM (Uşak) – Evet. Müsaade ederseniz onları tamamlamak istiyorum. 
BAŞKAN
– Peki. 
ÖZKAN
YALIM (Uşak) – Çok teşekkür ediyorum. 
BAŞKAN
- Yerinizden o zaman, mikrofonu açayım. Bitirelim ama lütfen.
ÖZKAN
YALIM (Uşak) – Tabii ki. 
BAŞKAN
- Sayın Altay, sakın sataşmadan söz istemeyin. 
ÖZKAN
YALIM (Uşak) – Sataşma yok zaten. 
BAŞKAN
– Tamam. 
Buyurun…
2.- Uşak Milletvekili Özkan Yalım’ın, Uşak
Milletvekili Mehmet Altay’ın yaptığı açıklamasındaki bazı ifadelerine ilişkin açıklaması
ÖZKAN
YALIM (Uşak) – Kesinlikle, çok değerli vekil arkadaşımla gayet uyumlu bir
şekilde çalışıyoruz, öyle bir sataşma da yok. Sadece Mehmet Vekilimiz şunu
özellikle söyledi… Valiliğin ve il özel idarenin başlattığı çalışmalarda il
özel idarenin ve valiliğin çok kısıtlı bir bütçesi olduğundan dolayı bu yeterli
değil. Ben bundan dolayı sayın vekilimizin de ve vekil arkadaşlarımızın da
desteğiyle Kültür ve Turizm Bakanlığının verecek olduğu bir 10 milyonluk
destekle tamamen o tarihî güzellikleri, tiyatroyu vesaireyi, o kenti Blaundos
Kenti’ni ortaya çıkarıp bir an önce Türk turizmine sunacağımızı belirtmek
istiyorum. Ayrıca unuttuğu bir şey daha var: Bütçe olmadığından dolayı…
Bitirilen cam terasın iki tane asansörü var. Bu asansörler yaklaşık 75 metre
aşağıya inip çıkacak. Bu asansörler yapılamadı. Gelecek olan bütçeyle bu
asansörleri de yaptığımızda inanın Ulubey Kanyonu’nu bütün vatandaşlarımıza çok
daha güzel bir şekilde tanıtacağız.
Teşekkür
ederim.
BAŞKAN
– Teşekkür ederiz Sayın Yalım.
Sayın
milletvekilleri…
ÖZGÜR
ÖZEL (Manisa) – Sayın Başkan…
BAŞKAN
– Buyurun Sayın Özel.
ÖZGÜR
ÖZEL (Manisa) – Sayın Başkanım, kısa bir talebim olacaktı. 
Çok
sayıda arkadaşımız söz talebinde bulunmuş durumdalar. Malum, dün akşam
yayınlanan bir OHAL KHK’sıyla çok sayıda akademisyenin ve devlet memurunun
görevinden uzaklaştırıldığı bir durum var. Bölgelerinden milletvekillerimize
sayısız telefon geliyor. Bu konuyu bir dakikalık söz haklarında değerlendirmek
isterler ama malum, tüm Meclis için sayı 15’le sınırlı. Siz bu sayının
arttırılmasını takdir ederseniz çok memnun olacağız.
Teşekkür
ediyorum. 
AHMET
YILDIRIM (Muş) – Sayın Başkan…
BAŞKAN
– Sayın Yıldırım…
AHMET
YILDIRIM (Muş) – Ben de Sayın Özel’in bu önerisine ve teklifine destek
verdiğimi ifade etmek isterim.
BAŞKAN
– Peki.
Sayın
milletvekilleri, bilindiği gibi, gündeme geçmeden önce sisteme giren ilk 15
milletvekiline, her gün, aldığımız karar gereğince yerlerinden söz veriyoruz.
Ancak her iki grup başkan vekilinin talebi üzerine… Önemli bir mesele, önemli
bir gündem olduğu için aslında çok sayıda sayın milletvekili sisteme girmişler
Sayın Özel’in de ifade ettiği gibi. Dolayısıyla sadece bugüne mahsus olmak
üzere sayıyı 15 değil 25 yapacağım bugün. Sisteme giren ilk 25 sayın
milletvekiline yerlerinden söz vereceğim.
ÖZGÜR
ÖZEL (Manisa) – Teşekkür ederiz.
BAŞKAN
– Sayın Taşkın, buyurun.
3.- Mersin Milletvekili Ali Cumhur
Taşkın’ın, Türkiye’nin ilk şehir hastanesi Mersin Şehir Hastanesinin açılışının
yapıldığına ve ülkeye hayırlı olmasını dilediğine ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Geçen
hafta seçim bölgem Mersin’de yapımı tamamlanan, Türkiye'nin ve Avrupa’nın en
büyük hastanesi olan, Sayın Cumhurbaşkanımızın “rüya projem” dediği Türkiye'nin
ilk şehir hastanesi Mersin Şehir Hastanemizin açılışı Sayın Cumhurbaşkanımız
Recep Tayyip Erdoğan ve Sayın Başbakanımız Binali Yıldırım’ın teşrifleriyle
gerçekleşti. En son teknolojik cihazlarla donatılmış, Mersin’imize, ülkemize ve
komşu ülkelere dünya standartları üzerinde hizmet verecek olan hastanemizde
toplamda 1.300 yatak kapasitesiyle beş yıldızlı otel konforunda sağlık hizmeti
sunulacaktır. Hastanemizin yapımında emeği geçen başta Sayın Cumhurbaşkanımız
olmak üzere, Sayın Başbakanımıza, Sağlık Bakanlarımıza ve emeği geçen herkese çok
teşekkür ediyorum. Mersin Şehir Hastanemizin ilimize ve ülkemize hayırlı uğurlu
olmasını diliyor, Genel Kurulu saygıyla selamlıyorum. 
BAŞKAN
– Sayın Adıgüzel…
4.- İstanbul Milletvekili Onursal
Adıgüzel’in, onlarca emektar hocası ihraç edilen Mülkiye koridorlarında hüzün
hâkim olduğuna ilişkin açıklaması
ONURSAL
ADIGÜZEL (İstanbul) – Teşekkürler Sayın Başkan. 
Dün,
onlarca emektar hocasını ihraç ettiğiniz Mülkiyenin koridorlarında bugün hüzün
hâkim Ama zannetmeyin ki bu zafer sizin. Unutmayın, Mülkiyenin mirasında
baskıya, zulme karşı direniş vardır. 
1897’deki
Osmanlı-Yunan Harbi zamanında Mülkiyenin o dönemki Müdürü Recai Bey bir bayram
zamanı öğrencilere şeker dağıtır. Müdür şekerleri dağıttıktan sonra öğrencilere
“Padişahım çok yaşa!” dedirtmek ister ama öğrenciler bu tezahüratlara katılmaz.
Müdürün zorlamalarına karşın öğrenciler Nuh der peygamber demez. Sonunda bir
öğrenci çıkar ve elindeki şekerleri yere atar. Az sonra diğer öğrenciler de
yere attıkları şekerlerin üzerinde coşkuyla zıplarlar. 
Bir
memleket ya ilim ya zulüm ile idare edilir. Zannetmeyin ki zafer sizin. Bu
topraklarda zulme karşı ilmi yeniden yeşertebilecek milyonlar var. 
Teşekkür
ederim. 
BAŞKAN
– Sayın Özdemir…
5.- İstanbul Milletvekili Sibel Özdemir’in,
ekonominin önündeki engel ve zorlukların nedeninin iktidarın söylediği gibi dış
kaynaklı olmadığına, çözümün anahtarının milletin referandumda kullanacağı
“hayır” oyları olacağına ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan. 
Uluslararası
üç önemli kredi derecelendirme kuruluşu Türkiye'yi “yatırım yapılamaz ülkeler”
kategorisine indirdi. Dünya Bankası 2017 büyüme tahminini ülkemiz için yüzde
2,7 olarak açıkladı. TÜİK, enflasyonun bir önceki aya göre artarak yüzde
9,22’ye yükseldiğini açıkladı ve işsizlik yüzde 12’ye dayandı. Ekonominin
önündeki engel ve zorlukların nedeni bu ülkeyi ve ekonomiyi on beş yıldır
yönetemeyen iktidarın söylediği gibi dış kaynaklı değildir. Çözümü de başkanlık
referandumu uğruna ne vergilerin geçici olarak kaldırılması ne tüm kamu
varlıklarımızın fonlara devredilmesi ne iş dünyasıyla işçi pazarlığı ne de
üniversiteleri baskı altına alıp bilim insanlarının ihraç edilmesi değildir; 80
milyonun huzuru ve refahı için hayırlı bir çözümün anahtarı, milletimizin
referandumda kullanacağı “hayır”lı oylar olacaktır. 
BAŞKAN
– Sayın Engin… 
6.- İstanbul Milletvekili Didem Engin’in,
iktidarın, yat, kotra ve teknelerden alınan yüzde 18’lik KDV’yi yüzde 1’e
indirmesine, yüzde 8 olan özel tüketim vergisini tamamen kaldırmasına rağmen
elektrik ve doğal gaz faturalarındaki yüzde 18’lik KDV’yi indirmediğine ilişkin
açıklaması
DİDEM
ENGİN (İstanbul) – “Bu kış günlerinde doğal gaz ve elektrik faturalarını nasıl
ödeyeceğiz?” diye kara kara düşünen vatandaşlarımıza sesleniyorum: Siz soğukta
ısınmak için evinizin sadece bir odasının kaloriferini açabiliyorken, elektrik
ve su faturalarınızı zar zor ödeyebiliyorken, AKP Hükûmeti, yatlardan,
kotralardan ve teknelerden alınan yüzde 18’lik KDV’yi yüzde 1’e indirdi ve
yüzde 8 olan özel tüketim vergisini ise tamamen kaldırdı ama dar gelirli
vatandaşlarımızın elektrik ve doğal gaz faturalarındaki yüzde 18’lik KDV’yi
indirmek nedense hiç akıllarına gelmedi. Yükselen feryatlarınızı duymadılar
bile. İşte, şimdi, o duyulmayan feryatlarınızı referandum sandığında “hayır”
diyerek AKP’ye hatırlatma zamanıdır. 
BAŞKAN
– Sayın Akın...
7.- Balıkesir Milletvekili Ahmet Akın’ın,
ulusal varlıkların, tarihî birikimlerin bir holding gibi yönetilecek bir fona
devredildiğine ve doğal koruma alanlarının yapılaşmaya, ranta açılmaya çalışıldığına
ilişkin açıklaması
AHMET
AKIN (Balıkesir) – AKP’nin talan anlayışıyla ulusal varlıklarımız, tarihî
birikimlerimiz bir holding gibi yönetilecek bir fona devredildi. Şimdi de doğal
koruma alanları yapılaşmaya, ranta açılmaya çalışılıyor. 19.624 hektar yüz
ölçümüyle Türkiye’nin en büyük tabiat parkı olan Ayvalık Tabiat Parkı’nın
koruma düzeyi düşürülerek bir kısmı imara açılmak isteniyor. Çevre ve
Şehircilik Bakanlığı, yaptığı bir açıklamayla, koruma derecesini düşürerek
Ayvalık Tabiat Parkı’nın talan edilmesine yol açacak bir girişim içerisinde
bulunuyor. Bunu kabul etmemiz asla mümkün değil. Eşsiz doğal güzelliğe sahip
Ege’nin incisi Ayvalık’taki bu gelişmeye Ayvalık halkı, belediye ve sivil
toplum örgütleri şiddetle karşı; yaşam alanlarının, doğal güzelliklerinin
koruma kararının kaldırılmasını istemiyorlar. Buradan Çevre ve Şehircilik
Bakanına sesleniyorum: Ayvalık’a, Ayvalık’ın doğal varlıklarına kıymayın,
ranta, yapılaşmaya yol vermeyin ve bu kararınızdan derhâl vazgeçin. 
BAŞKAN
– Sayın Kayışoğlu…
8.- Bursa Milletvekili Nurhayat Altaca
Kayışoğlu’nun, 686 sayılı KHK’yla birçok değerli akademisyen, sanatçı ve
hocanın ihraç edildiğine ve iktidara bu kanun hükmünde kararnameler yanlışından
dönülmesi için seslendiğine ilişkin açıklaması
NURHAYAT
ALTACA KAYIŞOĞLU (Bursa) – Teşekkür ediyorum. 
Dün
gece yayımlanan OHAL kanun hükmünde kararnamesiyle, birçok değerli
akademisyenimiz, sanatçımız, hocalarımız ihraç edildi. 20 Temmuz darbesiyle
muhaliflerin tasfiyesi maalesef son hızla devam ediyor. Nazım Oratoryosu’na
şeflik yapan, orada keman çalan sanatçılardan tutun Anayasa değişikliğine karşı
çıkan Sayın Kaboğlu’na, HAS Parti kurucusuna kadar birçok farklı görüşe sahip
muhaliflerin tasfiyesi Yenikapı ruhundan kapı önü ruhuna teslim olduğunuzun ya
da kandırılarak sürüklendiğinizin açık göstergesidir. 
Bir
gün gelecek Ergenekon, Balyoz, 2010 referandumu, FETÖ gibi itiraflarınızın
arasına bu kanun hükmünde kararnameler de girecektir. O yüzden insanların
hayatını daha fazla karartmadan, daha fazla kul hakkı yemeden bu yanlışınızdan
dönün diye sesleniyorum iktidara.
Herkese
“hayır”lı günler diliyorum. 
BAŞKAN
– Sayın Kılıç… 
9.- Kahramanmaraş Milletvekili İmran
Kılıç’ın, insanın sevgiye ve hürmete layık bir varlık olduğuna ve zedelenen,
yıkılan insan onurunu yeniden onarmak için herkesin üzerine düşeni yapması
gerektiğine ilişkin açıklaması
İMRAN
KILIÇ (Kahramanmaraş) – İnsanlık geneli olarak çok zamandır yaratılış
amacımızdan sapıp günübirlik telaşlar içinde bencilliğin, hırsın zindanlarına
hapsolmuş durumdayız. Ayrımcılık, sömürgecilik, şiddet, terör gibi nice küresel
sorunların kıskacında yeryüzü sakinleri olarak büyük bir sınavdan geçmekteyiz,
hâlbuki hayatı onurluca yaşamak, birbirimizi hakir görmemek şanımıza daha
yakışanıydı. Kanımız, malımız, canımız, onurumuz dokunulmazdır. Mutluluğumuzun
yolu birbirimizi sevmekten geçmektedir; insan sevgiye ve hürmete layık olan
varlıktır. Siyahı da beyazı da her kesimi de değerlidir ve onurludur; ölüsü de
saygındır, dirisi de. Ne ırk farkı ne dil farkı ne renk farkı hepimiz Adem’in
çocuklarıyız, Adem ise topraktandır; birbirimizin eşiti ve eşitleriyiz. 
Zedelenen,
yıkılan insan onurunu yeniden onarmak için üzerimize düşeni hep beraber
yapmalıyız. 
BAŞKAN
– Sayın Gaytancıoğlu…
10.- Edirne Milletvekili Okan
Gaytancıoğlu’nun, Keşan Orman İşletmesi sorumluluğunda bulunan Çamlıca, Kadıköy
ve Pırnar köy sınırlarında yer alan 4 bin hektarı aşkın genç çam ağacının
tıraşlanarak düz ara kesiminin yapılmasına ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan.
Orman
Bakanına soruyorum: Evliya Çelebi’nin Seyahatname’sinde “Dünya cenneti” dediği
önemli bir turizm bölgesinde olan, Keşan Orman İşletmesi sorumluluğunda bulunan
Çamlıca, Kadıköy ve Pırnarköy sınırlarında yer alan 4 bin hektarı aşkın genç
çam ağaçlarının tıraşlanarak düz ara kesiminin yapıldığı bilgisini almış
bulunmaktayım yani bir ağaç katliamı yapılıyor. Edindiğim bilgilere göre, bu
ağaçların en az 60 yaşındayken kesilmeleri gerekirken 25-30 yaşında ağaçların
kesildiği ve bir sanayi ürünü olan yongaya dönüştürüldüğünü öğrendim. Bir otuz
yıl daha beklemek gerekirken, bu çam ağaçlarının daha değerli bir orman ürünü
olma şansı varken bu acele nedendir; yoksa buradan da tükettiğiniz Türkiye
bütçesine ve yeni kurduğunuz Varlık Fonu’na kaynak mı aktarmayı düşünüyorsunuz?

“Hayırlı”
günler.
BAŞKAN
- Sayın Bektaşoğlu…
11.- Giresun Milletvekili Bülent Yener
Bektaşoğlu’nun, imamların ve diğer din görevlilerinin referandum süresince dini
siyasete ve iktidarın çıkarlarına alet etmelerinin önüne geçilip geçilmeyeceğini
öğrenmek istediğine ilişkin açıklaması
BÜLENT
YENER BEKTAŞOĞLU (Giresun) - Teşekkür ederim Sayın Başkan.
Ümraniye
Modoko Camisi İmamı Hüseyin Güleç’in cuma vaazında, Anayasa referandumunda
“hayır” diyecekleri gafillikle, hainlikle suçlaması, AKP’nin
icraatlarını sayarak “evet” propagandası yapması önce o anda camide bulunan
yurttaşlarımız ve daha sonra da ülkemizin her tarafından tepkiyle
karşılanmıştır. Camiye ibadet için gelen cemaati ve halkı ayrıştıran, kin ve
nefret duyguları oluşmasına neden olan bu imamdan sonra başka “evet”çi imamlar
da türemiştir. İmamların ve diğer din görevlilerinin referandum süresince
dinimizi bu şekilde siyasete ve iktidarın çıkarlarına alet etmelerinin önüne
geçilecek midir? Valilere, kaymakamlara, rektörlere ve diğer kamu çalışanlarına
tarafsızlık uyarısı yapan bir genelge yayınlamayı düşünmekte misiniz? 
Teşekkür
ederim. 
BAŞKAN
- Sayın Tüm…
12.- Balıkesir Milletvekili Mehmet Tüm’ün,
686 sayılı KHK’yla işten atılan kamu görevlilerinin birçoğunun Atatürkçü, sol,
sosyal demokrat dünya görüşüne sahip kişiler olduğuna ilişkin açıklaması
MEHMET
TÜM (Balıkesir) - Teşekkür ederim Sayın Başkan.
Son
yayımlanan kanun hükmünde kararnameyle 4.464 kamu görevlisi işten atıldı.
Bunların çoğunluğu öğretmenler ve akademisyenlerdir. İçlerinde Profesör İbrahim
Kaboğlu gibi isimlerin de bulunduğu akademisyenlerin kimliklerine bakıldığında,
birçoğu Atatürkçü, sol, sosyal demokrat dünya görüşüne sahip kişilerdir.
Hükûmete
soruyorum: Bu akademisyenleri, öğretmenleri ve aydınları neden işten attınız?
Bunların terörle ne ilgisi var? Bugüne kadar demokrasi ve özgürlük taleplerine
öncülük eden Siyasal Bilgiler Fakültesini fiilen kapattınız. Asıl amacınız
Mülkiyeyi tamamen ortadan kaldırmak mıdır, bunu açıkça ifade eder misiniz? OHAL
kararnameleriyle yargısız infaz yapmaya daha ne kadar devam edeceksiniz? Bu
yargısız infazlarla tüm akademisyenleri korkutarak susturmak mı istiyorsunuz?
Akademisyenleri “hayır” diyecekleri için mi işten atıyorsunuz? Referanduma
kadar daha kaç bilim adamını işten atacaksınız? Bu konuda Hükûmetin bir zulüm
planlaması var mıdır? 
BAŞKAN
- Sayın Aydın…
13.- Bursa Milletvekili Erkan Aydın’ın,
kamuda insan kıyımına devam edilerek 686 sayılı KHK’yla 4.464 kişinin
mesleklerinden ihraç edildiğine ilişkin açıklaması
ERKAN
AYDIN (Bursa) - Teşekkür ederim Sayın Başkan.
Hepinize
“hayırlı” günler. 
Kamuda
insan kıyımı devam ediyor. 686 sayılı KHK’yla 4.464 kişi mesleklerinden ihraç
edildi; 2 bini aşkın öğretmen, 330 akademisyen. Bu kişilerin çoğunun ne
FETÖ’yle ilişkisi var ne de yasalara aykırı bir şeyle. Dil ve Tarih-Coğrafya
Fakültesi tiyatro bölümünde çok değerli hocaların haksız yere ihraç edilmesiyle
bölümde sadece 4 hoca kaldı. Bu değerli akademisyenler kolay yetişmiyor. Bilim
ve sanat bu hocaların sayesinde gelişiyor. Eğer amaç bilim ve sanatın
gelişmesini durdurmak ise bundan en büyük zararı yine Türkiye görecektir.
Nitelikli akademisyen nitelikli akademisyendir, değerli entelektüel değerli
entelektüeldir, hiçbir KHK bu vasıfları ortadan kaldıramaz. Olan memlekete,
öğrenciye olur, oluyor da. Sevgi ve saygınlığı hükme bağlayacak bir hukuk normu
görülmedi bugüne dek. Onlar saygınlıklarını KHK’yla kazanmadılar ki KHK’yla
kaybetsinler. 
BAŞKAN
– Sayın Arık…
14.- Kayseri Milletvekili Çetin Arık’ın,
vatandaşın referandumda neden “evet” demeyeceğini anlatan bir şiir okumak
istediğine ilişkin açıklaması
ÇETİN
ARIK (Kayseri) – Teşekkür ederim Sayın Başkan. 
Yurdum
insanı referandumda neden “evet” demeyeceğini, bakın, bir şiirle ne güzel
anlatmış: 
“Anamızı
ağlattı çözüm süreci
Birliğimiz
bozuldu, olduk bölgeci
İşsiz,
boş geziyor yurdumun genci
Bunun
için evet demem arkadaş.
Ekonomi
çöktü, dolar fırladı
Terörle
anıldı Türkiye’nin adı,
Esnafın,
memurun kalmadı tadı
Bunun
için evet demem arkadaş.
Mehmetçik
savaşır tipide, karda
İtibarımız
kalmadı yurtta, cihanda
Anaların
ciğeri yanar her yanda
Bunun
için evet demem arkadaş.
Sınırlar
açıldı, insanlar doldu
Bir
derdimiz var idi, bin beş yüz oldu
Teröristlerle
birlikte masa kuruldu
Bunun
için evet demem arkadaş.
Dış
güçler oynadı, biz alet olduk
IŞİD’le
vurulduk, FETÖ’yle solduk
Suriyelileri
yurda doldurduk
Bunun
için evet demem arkadaş.” (CHP sıralarından alkışlar)
(Mikrofon
otomatik cihaz tarafından kapatıldı) 
BAŞKAN
– Sayın Gürer…
15.- Niğde Milletvekili Ömer Fethi
Gürer’in, atama bekleyen öğretmenler ve ailelerinin bir an önce sürecin
sonuçlandırılmasını beklediğine ve mağdur olan öğretmenlerin durumuyla ilgili
incelemelerin hangi aşamada olduğunu öğrenmek istediğine ilişkin açıklaması
ÖMER
FETHİ GÜRER (Niğde) – Teşekkürler Sayın Başkan.
Binlerce
öğretmen atama bekliyor. Öğretmen ataması Ağustos 2016’da yapılacaktı,
yapılmadı. Şubat 2017’de yapılacağı söylendi, şubat ayı geldi, bu kez şubat
atamalarının yetişmeyeceği söyleniyor. Çalışma ve Sosyal Güvenlik Bakanı,
Maliye Bakanı, Millî Eğitim Bakanının konuyla ilgili açıklamaları birbiriyle
örtüşmüyor. Ağustos 2016’dan beri bu süreç tamamlanamadı mı? “70 bin öğretmen
açığı var.” diye Bakan diyor. İhtiyaçla birlikte 100 bin olduğu belirtilen
öğretmen açığı ne zaman giderilecek? Ne kadar öğretmen ataması yapılacak? Bu
dahi kesin söylenmiyor. Atama bekleyen öğretmenler ve aileleri bir an önce
sürecin sonuçlandırılmasını istiyor. Okullar öğretmensiz. Öğretmenler eğitim
aldıkları mesleklerden mahrum bırakılmamalı. Atama bekleyen öğretmenler için
kesin tarih açıklanmalı. 
Ayrıca
mağdur olan öğretmenlerin durumu ne olacak? Öğretmenler görevlerine dönmek
istiyorlar. Komisyon incelemeleri hangi aşamada? Bununla ilgili çalışmaların
nasıl sonuçlanacağı merakla bekleniyor.
BAŞKAN
– Sayın Kayan…
16.- Kırklareli Milletvekili Türabi
Kayan’ın, Kırklareli’nin Vize ve Pınarhisar ilçelerinin çevre yollarının ne
zaman yapılacağını öğrenmek istediğine ilişkin açıklaması
TÜRABİ
KAYAN (Kırklareli) – Teşekkür ederim Sayın Başkan.
Kırklareli’nin
Vize ve Pınarhisar ilçelerinde 2 tane büyük çimento fabrikası vardır, 1 tane
büyük kireç fabrikası vardır. Bu fabrikalardan gerek malzeme getirme gerek
malzeme taşıma konusunda altmışar tonluk kamyonlar sürekli olarak her dakika
başı geçmektedirler ve bu kamyonlar Pınarhisar ve Vize ilçelerimizin
merkezindeki ana caddelerinden geçmekte, büyük bir tehlike arz etmektedir ve
aynı zamanda da bu yollarımızı bozmaktadırlar. Ben Ulaştırma Bakanına
soruyorum: Bu iki tane ilçemizde çevre yolu ne zaman yapılacaktır ve bu çevre
yollarının yapılması için ova yeri mi seçilecektir, yoksa arkasındaki dağın
sert zemini mi tercih edilecektir? Onları öğrenmek istiyorum.
Teşekkür
ediyorum.
BAŞKAN
– Sayın Tanal…
17.- İstanbul Milletvekili Mahmut Tanal’ın,
kanun hükmünde kararnamelerin olağanüstü hâlin gereklerini fazlasıyla aştığına
ve iktidarın bu kanun ve hukuk dışı uygulamalardan vazgeçmesini beklediğine
ilişkin açıklaması
MAHMUT
TANAL (İstanbul) – Teşekkür ediyorum Sayın Başkan.
Değerli
milletvekilleri, milletimize sesleniyorum: Üniversitelerin Orta Çağ
medreselerine dönüşmesine sessiz kalmak artık akla, bilime, demokrasiye,
cumhuriyete, akademiye ve üniversiteye ihanettir. Kanun hükmünde kararnameler
olağanüstü hâlin gereklerini fazlasıyla aştı. Profesör Doktor İbrahim Kaboğlu
gibi demokrat, insan hakları savunucusu ve saygın bilim insanlarını ihraç
etmenin amacı muhalif her kesimi tasfiye edip yandaş kadrolara yer açmaktır.
Adaleti, özgürlüğü, demokrasiyi ve barışı savunan bir milletvekili olarak
siyasi iktidarın bu kanun ve hukuk dışı uygulamalardan vazgeçmesini bekliyorum.
Aksi takdirde millî birlik ve beraberliğimize zarar verecek, terör örgütlerinin
ekmeklerine yağ sürecektir.
Teşekkür
ederim.
BAŞKAN
– Sayın Hürriyet…
18.- Kocaeli Milletvekili Fatma Kaplan
Hürriyet’in, AKP’nin, başkanlığın faturasını ülkeye, eğitim sistemine, bilim
adamlarına ödetmeye devam ettiğine ve son yayımlanan KHK’nın getirilmek istenen
otoriter rejimin ve tek adam düzeninin ayak sesi olduğuna ilişkin açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan.
AKP,
başkanlığın faturasını ülkemize, eğitim sistemimize, bilim adamlarına ödetmeye
devam ediyor. Üniversiteleri neredeyse boşaltan, sırf muhalif oldukları için
akademisyenleri bir gecede üniversiteden koparan zihniyete yazıklar olsun. Dün
gece yayımlanan KHK, getirilmek istenen otoriter rejimin ve tek adam düzeninin
ayak sesidir. Son ihraçlar tarihe kara leke olarak geçecektir. Herkesi terörist
ilan eden bu karanlık zihniyet aslında korkunun da göstergesidir, bu korkuya
yenilmeyeceğiz. Biat edenlere inat, itaat edenlere inat mücadelemiz devam
edecektir. FETÖ bahanesiyle ve KHK sopasıyla muhalifleri susturmak isteyen…
Hukuksuzluk, haksızlık ve vicdansızlık derhâl son bulmalıdır.
BAŞKAN
– Sayın Yarayıcı…
19.- Hatay Milletvekili Hilmi Yarayıcı’nın,
bilim ve sanat dünyasından yüzlerce akademisyen ve binlerce öğretmenin ihraç
edilmesine ve iktidarın bilime, sanata, düşünmeye düşmanlığının artık “zulüm”
kavramını bile aşacak şekilde gösterildiğine ilişkin açıklaması
HİLMİ
YARAYICI (Hatay) – Sayın Başkan, “Bursa’da havlucu Recep’e/ Karabük
fabrikasında tesviyeci Hasan’a düşman/ Fakir köylü Hatice kadına, Irgat
Süleyman’a düşman/ Sana düşman, bana düşman/ Düşünen insana düşman/ Vatan ki bu
insanların evidir/ Sevgilim, onlar vatana düşman.” İktidarın son KHK’sı ancak
Nazım Usta’nın bu dizeleriyle anlatılabilir. Anayasa Profesörü İbrahim
Kaboğlu’dan, orkestra şefi İbrahim Yazıcı’ya kadar bilim ve sanat dünyasından
yüzlerce akademisyen ve binlerce öğretmen bir çırpıda ihraç edildi. İktidarın
bilime de sanata da düşünmeye de düşman olduğunu biliyoruz ve bu düşmanlığını
artık “zulüm” kavramını bile aşacak şekilde göstermektedir. Tarih, çoktan
bilime pranga vurmaya çalışanların mezarlığına dönüşmüştür. İktidarın da bu
mezarlıktaki yerini alması yakındır. O nedenle, bu zulmün akademisyenlerimizi,
bilim insanlarımızı, sanatımızı sindirmesi bir yana, bu zulüm sadece öfkemizi
bilemektedir. 
Teşekkür
ederim.
BAŞKAN
– Sayın Yıldırım…
20.- Adıyaman Milletvekili Behçet
Yıldırım’ın, 686 sayılı KHK’yla bir gecede binlerce kişinin işine son
verildiğine ilişkin açıklaması
BEHÇET
YILDIRIM (Adıyaman) – Teşekkürler Başkanım.
OHAL’e
karşı olduğunu söyleyip, propagandasını yıllarca yapıp… OHAL’i çok seven
iktidar, yirmi günde bir KHK çıkartıp kendinden olmayan herkesin işine son
vermektedir. Son çıkarılan KHK’yla yine bir gecede binlerce kişinin işine son
verilmiştir. Son KHK’yla ihraç edilenler, başta eğitimciler olmak üzere, Alevi
derneklerinin yönetici ve üyeleri, Kadın Yaşam Derneğinin üye ve yöneticileri,
KÜRDİ-DER’in üye ve yöneticileri, kültür ve sanat merkezlerinin üye ve
yöneticilerinden oluşmaktadır. Kültür ve sanat merkezi çalışanlarının darbeyle,
bu ülkeyi bölmekle nasıl bir ilişkisi olabilir? Ankara Üniversitesinin Tiyatro
Bölümündeki hocaların neredeyse tamamı ihraç edildi. Günü geldiğinde sizin bu
halka yaptığınız zulmü sahnelerler diye mi korktunuz? Aydın insanlardan, bilim
kültür ve sanatla uğraşan insanlardan neden bu kadar korkuyorsunuz? Sizin gibi
düşünmeyen, biat etmeyen herkes terörist mi?
BAŞKAN
– Sayın Bakan…
21.- İzmir Milletvekili Murat Bakan’ın,
Cumhurbaşkanının ABD Başkanı Trump’la yaptığı kırk beş dakikalık telefon
görüşmesinin içeriğinin çok önemli olduğuna ve CIA Başkanının Türkiye’yi
ziyaret etmesinin nedenini öğrenmenin Parlamentonun ve milletin en tabii hakkı
olduğuna ilişkin açıklaması
MURAT
BAKAN (İzmir) – Sayın Başkan, değerli milletvekili arkadaşlarım; Sayın Cumhurbaşkanının
ABD Başkanı Trump’la kırk beş dakikalık bir telefon görüşmesi yaptığını
basından öğrendik. Bu görüşmenin içeriği çok önemlidir. Bu görüşmede 7 tane
Müslüman ülkeye Trump’ın kararıyla uygulanan vize yasağı görüşülmüş müdür?
Sayın Cumhurbaşkanı bununla ilgili Trump’a telefonda “…”(x) demiş
midir? O demediyse biz diyoruz: Sayın Trump, “…”(x x) İnsanları inançları
ve dinleri dolayısıyla ayrımcılığa tabi tutamazsınız.
Ayrıca,
yine bu görüşmenin arkasından CIA Başkanının Türkiye’yi ziyaret edeceğini
öğrendik. Niye Trump değil, niye ABD Dışişleri Bakanı değil, niye ABD Ekonomi
Bakanı değil de CIA Başkanı geliyor? Bunun da sebebini öğrenmek bu Parlamentonun
en tabii hakkıdır, bu milletin en tabii hakkıdır diye düşünüyorum.
Hepinizi
saygıyla selamlıyorum. 
BAŞKAN
– Sayın Bekaroğlu…
22.- İstanbul Milletvekili Mehmet
Bekaroğlu’nun, Varlık Fonu’na devredilen ÇAYKUR’un devletin elinden çıkmasının
o bölgede Türkiye çaycılığının bitmesi anlamına geldiğine ilişkin açıklaması
MEHMET
BEKAROĞLU (İstanbul) – Teşekkür ederim. 
Bildiğiniz
gibi, geçtiğimiz günlerde Ziraat Bankası, TÜRKSAT, BOTAŞ, Eti Maden gibi ÇAYKUR
da Varlık Fonu’na devredildi. 
ÇAYKUR
sıradan bir kamu iktisadi kuruluşu değildir, o bölgede 1,5 milyon insanın
yaşamasını sağlayan bir kuruluştur. ÇAYKUR olmazsa çay olmuyor, çay olmazsa da
bölge, Rize olmuyor.
İktidar
partisi milletvekilleri bunun daha iyi bir şey olduğunu, hiçbir şekilde
ÇAYKUR’un varlıklarının rehin edilmeyeceğini söylüyor ve insanları
aldatıyorlar. Kanunda “Finansman sağlanırken Türkiye Varlık Fonu portföyü
üzerinde teminat, rehin, kefalet ve ipotek tesis edilebilir.” deniliyor. Bunun
anlamı da ÇAYKUR’un varlıkları bir şekilde borç para almak için rehin edilecek,
ipotek edilecek ve bir süre sonra da ÇAYKUR devletin elinden çıkacak. ÇAYKUR’un
devletin elinden çıkması demek, o bölgede Türkiye çaycılığının bitmesi anlamına
geliyor. 
(Mikrofon
otomatik cihaz tarafından kapatıldı) 
BAŞKAN
– Sayın Yalım…
23.- Uşak Milletvekili Özkan Yalım’ın,
haksız yere görevden alınan kişilerin bir an önce görevlerine iade edilmesini
talep ettiğine, siyasi propaganda yapan imamın emekli edilmesi ve camilere
siyasetin sokturulmaması nedeniyle Diyanet İşleri Başkanına teşekkür ettiğine
ilişkin açıklaması
ÖZKAN
YALIM (Uşak) – Teşekkür ederim Sayın Başkan. 
Sayın
Başkan, dün gece olağanüstü hâlden faydalanaraktan kanun üstü kararnameyle
4.464 kişi, akademisyen ve birçok öğretmen görevden alındı. Bu haksız yere
görevden alınan kişilerin bir an önce görevlerine iade edilmesini buradan talep
ediyoruz. 
Çok
Değerli Başkan, geçen cuma İstanbul Ümraniye’de cami imamı cuma namazı öncesi
siyasi propaganda yapmıştır ve de bu yaptığı propagandadan dolayı hem cemaatin
hem de Sayın Diyanet İşleri Başkanının tepkisini almıştır. Buradan Sayın
Diyanet İşleri Başkanına bu yaptığı olağanüstü durumdan dolayı, camilere
siyaseti sokturmamasından dolayı, bu imamı da emekli etmesinden dolayı
teşekkürlerimizi bildiriyorum. İmama da sesleniyorum: Eğer çok istiyorsan
siyaset yapmayı, çıkar ceketini gel.
BAŞKAN
– Sayın Özdiş…
24.- Adana Milletvekili İbrahim Özdiş’in,
halkın yarısından fazlasının Anayasa değişikliğinin içeriğinden habersiz
olduğuna ve Ana Muhalefet Partisi Genel Başkanı Kemal Kılıçdaroğlu’nun tüm
siyasi parti liderlerinin toplanıp halkın canlı olarak izleyebileceği bir açık
oturum yapma çağrısında bulunduğuna ilişkin açıklaması
İBRAHİM
ÖZDİŞ (Adana) – Teşekkür ediyorum Sayın Başkan. 
Sorum
Sayın Başbakana: Önümüzde çok önemli bir referandum süreci var. Kamuoyu
yoklamalarından anladığımız kadarıyla halkın yarısından fazlası bu Anayasa
değişikliğinin içeriğinden habersiz. Bu Anayasa teklifinize bu kadar
güveniyorsanız neden tüm siyasi parti liderleri toplanıp halkın canlı olarak
izleyebileceği açık oturum yapmıyorsunuz? Gelin, canlı yayında herkesin
bilgilenebileceği şekilde bu konuyu liderler olarak tartışın. Siz “evet”i
savunun, bizler de “hayır”ı savunalım. Halkımız sandığa Anayasa değişiklik
teklifinizin detaylarını bilerek, bilinçli bir şekilde gitsin. Ana Muhalefet
Partisi Genel Başkanı Sayın Kılıçdaroğlu çeşitli defalar bu çağrıda bulundu. 
(Mikrofon
otomatik cihaz tarafından kapatıldı)
BAŞKAN
– Sayın Ok… Yok. 
Sayın
Doğan…
25.- İzmir Milletvekili Müslüm Doğan’ın,
Manisa’da HDP il eş başkanlarının da içinde bulunduğu 54 kişinin tam on bir
aydır mahkeme önüne çıkarılmadığına ilişkin açıklaması
MÜSLÜM
DOĞAN (İzmir) – Sayın Başkan, Manisa’da il eş başkanlarımızın da içinde
bulunduğu 54 kişi tam 11 aydır mahkeme önüne çıkarılmadı. Bu arkadaşlarımızın
ailelerini, etrafını, sosyal çevresini düşündüğümüzde gerçekten hukuk dışı bir
işlem söz konusudur. Bu arkadaşlarımızın bir an önce yargı önüne çıkarılarak bu
durumun giderilmesi gerekmektedir.
Teşekkür
ediyorum. 
BAŞKAN
– Sayın Yüce…
26.- Isparta Milletvekili Sait Yüce’nin, 27
Mayısın getirdiği vesayetçi cumhurbaşkanlığı sistemini ortadan kaldıran bir
Anayasa değişikliği gerçekleştiğine ve 1960 darbesinin vesayetinin bitmesini
isteyenlerin “evet”, devam etmesini isteyenlerin “hayır” diyeceğine ilişkin
açıklaması
SAİT
YÜCE (Isparta) – Teşekkür ederim Sayın Başkan. 
Referanduma
yaklaştığımız şu günlerde maalesef milletimizin kafasını karıştırmak isteyenler
var. Türkiye’de şu ana kadar seçilmiş bütün cumhurbaşkanları ya partili ya darbelerin
ya da darbecilerin getirdiği -birisi hariç- kişilerdir. Kafamızı karıştırmasına
izin vermememiz gerekiyor. 27 Mayısa “evet” diyenler bugün “hayır” diyor,
Menderes’in asılmasına “evet” diyenler bugün “hayır” diyor, 1971 muhtırasına
“evet” diyenler bugün “hayır” diyor, 28 Şubata “evet” diyenler bugün “hayır”
diyor, 17-25 Aralığa “evet” diyenler bugün “hayır” diyor, 15 Temmuza “evet”
diyenler bugün “hayır” diyor; özetle, 27 Mayısın getirdiği vesayetçi
cumhurbaşkanlığı sistemini ortadan kaldıran bir Anayasa değişikliği
gerçekleşiyor. 1960 darbesinin vesayetinin bitmesini isteyenler “evet”, devam
etmesini isteyenler “hayır” diyecek. 
(Mikrofon
otomatik cihaz tarafından kapatıldı) 
SAİT
YÜCE (Isparta) – Biz, bütün milletin şuurla, büyük bir kararlılıkla, inşallah,
yüzde 50’nin üzerinde “evet” diyeceğine inanıyoruz.
Teşekkür
ederim. 
BAŞKAN
– Sayın milletvekilleri, sayı normalde 25 oldu ancak sadece bir milletvekili
sisteme girdi ve konuşmayan bir tek o kaldı, o da kadın olduğu için pozitif
ayrımcılık yapıyorum. 
Sayın
Basmacı, buyurun. (CHP sıralarından alkışlar)
27.- Denizli Milletvekili Melike
Basmacı’nın, 8 Şubat 1935’te ilk kadın milletvekillerinin seçilmesinin yıl
dönümünde demokrasinin, özgürlüğün konuşulması gerekirken KHK’larla haksız yere
görevden alınan kişilerin konuşulması durumunda kalındığına ilişkin açıklaması
MELİKE
BASMACI (Denizli) – Sayın Başkan, bugün 8 Şubat. 8 Şubat 1935 yılında Türkiye
Büyük Millet Meclisine 17 kadın milletvekili girdi. Demokrasinin, özgürlüğün
konuşulması gerektiği günlerde maalesef bizler kanun hükmünde kararnamelerle
haksız yere içeri alınan, görevden alınan kişileri konuşuyoruz. Ama, inşallah,
vicdanları acıtır da -ve umuyorum ki- siyasi ayağı da bir an önce kanun
hükmünde kararnamelerle temizlenir.
Teşekkür
ediyorum. (CHP sıralarından alkışlar) 
BAŞKAN
– Teşekkür ediyorum sayın milletvekilleri.
Şimdi,
sisteme giren sayın grup başkan vekillerine söz vereceğim sırasıyla.
Sayın
Akçay, buyurun.
28.- Manisa Milletvekili Erkan Akçay’ın,
TÜİK’in ocak ayına ilişkin açıkladığı enflasyon oranıyla memur ve emeklilere
yapılan zamların daha ilk ayda eridiğine ve bu kesimlere yönelik koruyucu
tedbirlerin alınmasının aciliyet arz ettiğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
TÜİK,
ocak ayına ilişkin enflasyon oranını yüzde 2,46 olarak açıkladı. Bu oran, 2015
yılında imzalanan ve 2017 yılının ilk altı ayı içinde yüzde 3’lük bir artışı
öngören memur ve emekli maaşı zamlarını daha ilk ayda bitirme noktasına
getirmiştir yani altı aylık zam yüzde 3, ilk ay enflasyon yüzde 2,46. Memur ve
emeklilere yapılan bu zammın anlamlı olabilmesi için kalan beş ayda enflasyonun
sıfır çıkması gerekmektedir. Oysa döviz endeksi, mevsim şartları, genel
ekonomik tablo itibarıyla Merkez Bankasının 2017 yılı için beklentisini 1,5
puan yükselttiği bir ekonomik tabloda önümüzdeki beş ayda enflasyonun sıfır
çıkmasını beklemek hayalcilik olacaktır. 
Öte
yandan, enflasyon paketi şu an 414 çeşit ürünü kapsamakla birlikte gıda
ürünlerinin bu sepetteki ağırlığının düşürülmüş olması ancak bugünlerde
mutfaktaki ateşi dikkate aldığınızda memur ve emeklilerimizin 2017 yılı
zamlarının daha yılın ilk ayında eridiğini görebiliriz. Ülkemizde yaklaşık 3
milyon 300 bin kamu personeli ve 2 milyon emekli var. Bu geniş toplum
kesimlerine yönelik koruyucu tedbirlerin alınması aciliyet arz etmektedir.
Bütüncül bir yaklaşımla bakıldığında memur ve emeklilere yönelik yapılacak
çalışmalar ekonomiye topyekûn bir olumlu etki olarak yansıyacaktır.
Teşekkür
ederim Sayın Başkan.
BAŞKAN
– Teşekkürler Sayın Akçay.
Sayın
Özel…
ÖZGÜR
ÖZEL (Manisa) – Sayın Şenal Sarıhan grup adına konuşacak.
BAŞKAN
– Tabii ki.
Sayın
Sarıhan, buyurun.
29.- Ankara Milletvekili Şenal Sarıhan’ın,
686 sayılı KHK’yla görevlerine son verilen 4.464 kişinin 330’unun bilim insanı
olduğuna, bu şekilde bilime yönelik saldırının olağanüstü hâl gerekçesiyle
bağlantılı olduğunu iddia etmenin olanaksız olduğuna ve Ankara Üniversitesi
Rektörü Erkan İbiş’e yöneltilen tepkilere ilişkin açıklaması
ŞENAL
SARIHAN (Ankara) – Değerli Başkan, öncelikle Başkan Vekilimize de teşekkür
ederim söz hakkını bana devrettikleri için. 
Biraz
önce Siyasal Bilgeler Fakültesi bahçesindeydik. Görevlerine son verilmiş olan
71 arkadaşımızla bir arada idik, çok sayıda milletvekilimiz de oradaydı.
Bildiğiniz gibi ve biraz önce arkadaşlarımın ifade ettikleri gibi 4.464 kişinin
330’unu bilim adamları oluşturuyor, bilim kadınları, bilim insanları
oluşturuyor. Şimdi bu saldırının, bilime yönelik saldırının herhangi bir
biçimde bir olağanüstü hâl gerekçesiyle bağlantılı olduğunu iddia etmenin
olanaksız olduğu inancındayız. OHAL hangi nedenle ilan edilmişti, uygulamalar
nereye doğru gidiyor? Bu soruyu bir kez daha sormak istiyoruz. 
Görevlerine
son verilmiş 2.585 kişi de Millî Eğitim Bakanlığı kapsamı içinde görevli olan
ve çoğu da öğretmen olan arkadaşlarımız. Bugün Mülkiyeliler Birliğinden
arkadaşlarımız da orada idiler, daha önceki mezunlar da orada idiler ve hem 12
Mart hem 12 Eylüllerde Mülkiyeye yönelik böyle bir saldırıyla
karşılaşılmadığını ifade ettiler. 12 Mart gibi karanlığın en yoğun olduğu
dönemlerde dahi rastlanmayan bu saldırının bugün gerçekleştirilmiş olması
karşısında biz, hem tepkimizi hem de iktidarı hukuka davet etmek konusundaki
istemimizi bir kez daha bilgilerinize sunmak istiyoruz. Sadece Siyasal Bilgiler
Fakültesi ve İletişim Fakültesinden bugüne kadar görevine son verilen öğretim
üyeleri sayısı 101’e ulaştı. 101 öğretim üyesi görevinden alındı ve ilginç
olan, bunların 58’i, son alınan 71 kişinin -daha önceki alınanlar da dâhil
olmak üzere- 58’i EĞİTİM-SEN üyesi. Yani hiçbir gerekçe hiçbir gerçek dışı
beyan bu gerçeği…
(Mikrofon
otomatik cihaz tarafından kapatıldı)
BAŞKAN
– Sayın Sarıhan, açıyorum mikrofonunuzu, buyurunuz.
ŞENAL
SARIHAN (Ankara) – Teşekkür ederim.
Bu
konuda söylenebilecek herhangi bir gerekçeyi, “Efendim, bunlar farklı
görüntülerde kendilerini ifade eden kişilerdi.” gibi bir gerekçeyi kabul
etmemiz mümkün değildir. 
Ayrıca,
bugün yükseltilen tepkiler arasında Ankara Üniversitesi Rektörü Erkan İbiş’e
büyük bir tepki vardı. Bu tepkinin haklı gerekçeleri vardır. Kendi bilim
elemanlarını yiyen bir rektörün herhâlde bundan sonra bilim adına konuşma hakkı
yoktur. Bunu saygıyla paylaşmak isterim. 
Teşekkür
ederim. (CHP sıralarından alkışlar) 
BAŞKAN
– Teşekkür ederiz Sayın Sarıhan.
Sayın
Yıldırım…
30.- Muş Milletvekili Ahmet Yıldırım’ın,
686 sayılı KHK’nın demokrasi tarihine kara bir leke olarak düştüğüne, bu ülkede
akademisyenlerin ve üniversitelerin hiçbir zaman bu dönemdeki kadar baskı
görmediğine ilişkin açıklaması
AHMET
YILDIRIM (Muş) – Teşekkür ederim Sayın Başkan.
Şimdi,
bugün sıkça gündeme getirildi ve çok önemli olduğu için daha fazla da gündemde
kalacaktır diye... Şu ülke demokrasi tarihine bir kara leke olarak düşen dünkü
KHK, özellikle vicdanlarda açılmış bir yaradır. Şöyle ki hem insanlık tarihi
boyunca hem de Türkiye’de cumhuriyet tarihi boyunca, muhalif akademisyenler
hiçbir zaman iktidarlar tarafından sevilmediler; muhalif akademisyenler her
zaman iktidarların hışmına uğradılar. Muhalif akademisyenlerin eleştirileri
iktidarları hep rahatsız etti. Oysa muhalif akademisyenlerin tek doğrusu,
özellikle edinmiş oldukları bilimsel bilgi ve görgüyü toplumsal meselelerin
çözümünde iktidar baskısı, muhalefet yandaşlığı gözetmeksizin açıkça dile
getirebilmektir. 
Cumhuriyet
tarihi boyunca üniversiteler ve akademisyenler hep zapturapt altına alınmaya
çalışıldı ama özellikle 2002 yılında AKP iktidara geldiğinde üniversitelere
ilişkin söylediklerini bir göz önüne getiriyorum da -o zaman da bir
akademisyendim ben ve yirmi bir yıl Türkiye'nin üç ayrı üniversitesinde çalışma
olanağı buldum- YÖK’ün kaldırılması, üniversitelerin özerkleştirilmesi,
akademisyenlerin özgürleştirilmesi üzerine söylenen o sözlerin AKP için ne
kadar iktidarını tahkim etmek için bir hamaset olduğunu bugün çok daha iyi
anlıyorum. 
Cumhuriyet
tarihi boyunca bu ülkede akademisyenler ve üniversiteler hep baskı gördüler ama
hiçbir zaman bu dönemdeki kadar pespaye baskı görmediler. Bunu açıkça ifade
etmek zorundayım. Şöyle ki akademisyenler artık eleştirilerinden rahatsız
olunan bir zümre değil, maalesef, iktidarın düşmanı olarak görülmeye
başlandılar, düşman muamelesi görüyorlar. Öyle ki onların yıllara, on yıllara
sâri bilimsel emekleri bir çırpıda ucube bir KHK’yla ortadan kaldırılıyor.
(Mikrofon
otomatik cihaz tarafından kapatıldı) 
BAŞKAN
– Açıyorum Sayın Yıldırım.
AHMET
YILDIRIM (Muş) – Bu ülke 12 Eylüller gördü, 28 Şubatlar gördü, 90’lı yılların
baskısını gördü ama iyi kötü o dönemin uygulayıcıları iktidarları ve
saltanatları sona erdiğinde insanların yüzüne bakabilecek bir pay bıraktılar
ama iktidar, siyasi iktidar, AKP iktidarı o kadar kötü kullandı ki iktidarını
yarın bir gün bu uygulamaların sahipleri bu ülkede selam verebilecekleri,
maalesef, yaşayabilecekleri bir alan bırakmadılar. 
Bugün
direnen akademisyenler onurla doğruları söyledikleri için kendilerini
savunabilecekler, ihraç edildikleri için utanmayacaklar ve doğruları
savundukları için utanmayacaklar ama bu pespaye kararların sahipleri büyük bir
utanç duyacaklar. Bu ülkenin yarınları buna gebedir diyorum, bütün Genel Kurulu
saygıyla selamlıyorum. 
BAŞKAN
– Teşekkürler Sayın Yıldırım. 
Sayın
İnceöz…
31.- Aksaray Milletvekili İlknur İnceöz’ün,
Fırat Kalkanı operasyonunda DEAŞ terör örgütü tarafından düzenlenen saldırıda 2
askerin şehit olduğuna, bütün terör örgütleriyle son derece azimli ve kararlı
bir şekilde ve bunları bitirme noktasında mücadele edildiğine, olağanüstü hâl
uygulaması ve kanun hükmünde kararnameleri değerlendirirken 15 Temmuzun
unutulmaması gerektiğine ilişkin açıklaması
İLKNUR
İNCEÖZ (Aksaray) – Sayın Başkan, değerli milletvekilleri; ben de güzel bir
çalışma haftası diliyorum. İki hafta aradan sonra Meclis çalışmalarına başladı.

Değerli
milletvekilleri, Fırat Kalkanı operasyonunun, Harekâtının 169’uncu gününde,
harekâta katılan askerlerimizin bulunduğu bölgede, El Bab bölgesinde birliğe,
bu sabah saatlerinde DEAŞ terör örgütü tarafından hain bir saldırı düzenlenmiş
ve bu hain saldırıda 2 askerimiz şehit olmuş, 15 askerimizin de hafif şekilde
yaralandığı bilgisini almış bulunmaktayız. Yaralı askerlerimiz Kilis Devlet
Hastanesinde tedavi altına alınmış bulunmakta. Bu durumda, terör saldırısını
lanetlendiğimizi, orada mücadele veren, ülkemizin birlik, beraberliği ve
bütünlüğü için mücadele veren askerlerimizin de her daim yanlarında olduğumuzu,
şehitlerimizin yakınlarına da başsağlığı dileklerimizi özellikle belirtmek
istiyorum çünkü ülkemizin bugün dört bir tarafında olan olaylardan… Terör
örgütüyle mücadelede birlik ve beraberlik, sadece bir DEAŞ terör örgütüyle
değil, bütün terör örgütleriyle son derece azimli ve kararlı bir şekilde,
mücadelenin ötesinde, artık taarruz ve bunları bitirme noktasında
kararlılığımızı bir kez daha bu vesileyle vurgulamak gerekmekte. 
Şimdi,
burada şunu unutmamamız lazım: 15 Temmuzu bu Parlamentoda hep birlikte yaşadık.
O gece bombalar, Sikorsky helikopterlerle saldırı aslında sadece millî iradeye
değil, sadece milletimize değil; 79 milyonun bir ve beraber yaşama kaderine,
ülkemizin birlik ve beraberliğine ve bütünlüğüne ilişkin sadece bir terör
saldırısı değil, bir darbe girişimi değil, bunun ötesinde bir işgal girişimi
olduğunu da unutmamak lazım. Onun için, gerek olağanüstü hâl uygulaması gerekse
kanun hükmündeki kararnameleri değerlendirirken de bu çerçeveden ve bu
merkezden uzaklaşmamak gerekmektedir. Burada yapılan iş, bununla mücadele
etmek. Sadece FETÖ terör örgütüyle, eli silahlı bir terör örgütüyle değil,
PKK’yla, DHKP-C’yle, DEAŞ’la mücadele…
(Mikrofon
otomatik cihaz tarafından kapatıldı) 
BAŞKAN
– Açıyorum Sayın İnceöz.
İLKNUR
İNCEÖZ (Aksaray) - …ettiğimiz bir dönemde söylemlerimizin, toplumu
kutuplaştırmaya sevk edecek, kamplara bölecek şekilde söylemlerden uzak olması,
aksine -her zaman söylediğimiz gibi- farklılıklarımızın zenginlik olduğunu, bir
ve beraber ve her birimizin kaderini 79 milyonun kaderi olarak gördüğümüzü ve…
Bu merkezden uzaklaşmamak gerekmektedir. Bu, terörle mücadeledir. Zaman zaman
bununla ilgili bazen iadeler olmakta. Bununla ilgili -KHK da geçmiş dönem
içerisinde yayımlandı- ön incelemeler, yargı yolu vesaire bunların da
açılacağını hepimiz bilmekteyiz. Dolayısıyla, burada sanki bir iktidar hırsıyla
ve iktidar birilerinden öç alıyormuş gibi, bu mücadeleye bu söylemler zarar
vermektedir. 15 Temmuzu hiçbirimizin unutmaması gerekmektedir.
Teşekkür
ediyorum.
BAŞKAN
– Teşekkürler Sayın İnceöz.
Sayın
milletvekilleri, gündeme geçiyoruz.
Başkanlığın
Genel Kurula sunuşları vardır.
Meclis
araştırması açılmasına ilişkin üç önerge vardır, ayrı ayrı okutuyorum:
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Mersin Milletvekili Durmuş Fikri Sağlar
ve 25 milletvekilinin, faili meçhul cinayetlerin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/456)
Türkiye Büyük Millet Meclisi Başkanlığına
Türkiye'de
faili meçhul kalan cinayetler ve onlarca insanın ölümüne sebep olan bombalı
saldırılar toplumun kanayan yarası olmaya devam etmektedir. İşlenen bu siyasi
cinayetler, toplumda kırılmalara sebep olurken olayın arkasındaki karanlık
eller ve tetikçiler bir türlü ortaya çıkarılamamaktadır.
Faili
meçhul defteri kabardıkça yeni cinayetlerin işlenmesine cesaret vermektedir.
Toplumdaki bireylerin devlete, hukuka ve adalete olan güvenlerinin de günbegün
azaldığı tespit edilmiştir. Devlete güveni azalan vatandaş ise hakkını illegal
yollarla, kendi başına aramaya kalkışmaktadır.
90'lı
yıllarda yaşanan siyasi cinayetlerin faillerinin birçoğu hâlâ bulunamamışken ya
da bulunan failler kamuoyunu ikna edememişken, 2000’li yılların 90'lardan çok
da farksız geçmediği görülmektedir. Kamuoyunda, Türkiye'nin faili meçhul siyasi
cinayetler ve saldırılar bataklığına dönüştüğü kanısı oluşmuştur. Toplum
siyaseti kirli, kanlı, puslu ve yanlı gördüğü için düşünmekten ve düşündüğünü
ifade etmekten uzaklaşmaktadır.
Dr.
Necip Hablemitoğlu suikastı, Santa Maria Kilisesi Rahibi Santoro'ya yapılan
saldırı, Hrant Dink'in öldürülmesi, Muhsin Yazıcıoğlu'nun uçak kazası, Uludere
katliamı, Av. Tahir Elçi'nin vurulması gibi birçok faili meçhul siyasi suikast
ve saldırı yaşanmıştır.
Yalnızca
on üç yıllık AKP dönemi değil; Abdi İpekçi, Bahriye Üçok, Uğur Mumcu gibi
90'larda yaşanan ve hâlâ failleri bulunamayan siyasi suikastların incelemeleri
yarım kalmış veya örtbas edilmiştir. 1990 yıllarında kurulan "Faili Meçhul
Siyasi Cinayet Komisyonu"nun hazırlamış olduğu rapor maalesef TBMM'ye
girememiştir.
Son
yirmi yılda ortaya çıkan faili meçhul cinayetler devletimize karşı
yurttaşlarımızın saygılarını yitirmesine neden olarak toplumda duygusal
çözünmelere neden olmaktadır.
Toplumun
hukuka, devlete tekrar güvenini sağlamak amacıyla tüm bu karanlık cinayetlerin
aydınlatılması için Anayasa’nın 98'inci, İç Tüzük’ün 104 ve 105'inci maddeleri
uyarınca "faili meçhul siyasi cinayetlerin aydınlatılması" konusunda
bir Meclis araştırmasını talep ederiz.
1) Durmuş
Fikri Sağlar  (Mersin)
2) Vecdi
Gündoğdu  (Kırklareli)
3) Kadim
Durmaz  (Tokat)
4) Veli
Ağbaba  (Malatya)
5) Orhan
Sarıbal  (Bursa)
6) Kemal
Zeybek  (Samsun)
7) Nihat
Yeşil  (Ankara)
8) Hüseyin
Çamak  (Mersin)
9) Gülay
Yedekci  (İstanbul)
10) Ahmet
Akın  (Balıkesir)
11) Tekin
Bingöl  (Ankara)
12) Utku
Çakırözer  (Eskişehir)
13) Onursal
Adıgüzel  (İstanbul)
14) Ünal
Demirtaş  (Zonguldak)
15) Mehmet
Göker  (Burdur)
16) Candan
Yüceer  (Tekirdağ)
17) İrfan
Bakır  (Isparta)
18) Mahmut
Tanal  (İstanbul)
19) Tur
Yıldız Biçer (Manisa)
20) Muharrem
Erkek  (Çanakkale)
21) Mevlüt
Dudu  (Hatay)
22) Yakup
Akkaya  (İstanbul)
23) Bülent
Öz  (Çanakkale)
24) Elif
Doğan Türkmen  (Adana)
25) Nurhayat
Altaca Kayışoğlu  (Bursa)
26) Musa
Çam  (İzmir)

2.- Mersin Milletvekili Aytuğ Atıcı ve 26
milletvekilinin, ceza infaz kurumlarında bulunan çocukların sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/457)
Türkiye Büyük Millet Meclisi Başkanlığına
Ceza
infaz kurumlarının fiziki şartları ve yasal uygulamalar, tutuklu ve hükümlü
çocuklar ile annelerinin yanında kalmak zorunda olan çocuklar açısından
sağlıklı değildir.
Tutuklu,
hükümlü ve annelerinin yanında kalmak zorunda olan çocukların içinde bulunduğu
sorunların tespiti ve çözüm yollarının geliştirilmesi için Anayasa'nın 98 ve İç
Tüzük’ün 104 ve 105'inci maddeleri gereğince Meclis araştırması açılmasını
teklif ederiz.

1) Aytuğ
Atıcı  (Mersin)
2) Kazım
Arslan  (Denizli)
3) Candan
Yüceer  (Tekirdağ)
4) Ceyhun
İrgil  (Bursa)
5) Hüseyin
Yıldız  (Aydın)
6) Musa
Çam  (İzmir)
7) Orhan
Sarıbal  (Bursa)
8) Ahmet
Akın  (Balıkesir)
9) Kadim
Durmaz  (Tokat)
10) Tekin
Bingöl  (Ankara)
11) Utku
Çakırözer  (Eskişehir)
12) Veli
Ağbaba  (Malatya)
13) Nihat
Yeşil  (Ankara)
14) Kemal
Zeybek  (Samsun)
15) Onursal
Adıgüzel  (İstanbul)
16) Ünal
Demirtaş  (Zonguldak)
17) Vecdi
Gündoğdu  (Kırklareli)
18) Hüseyin
Çamak  (Mersin)
19) Mehmet
Göker  (Burdur)
20) Mahmut
Tanal  (İstanbul)
21) Tur
Yıldız Biçer  (Manisa)
22) Muharrem
Erkek  (Çanakkale)
23) Mevlüt
Dudu  (Hatay)
24) Yakup
Akkaya  (İstanbul)
25) Bülent
Öz  (Çanakkale)
26) Elif
Doğan Türkmen  (Adana)
27) Nurhayat
Altaca Kayışoğlu  (Bursa)
Gerekçe:
Türkiye
İstatistik Kurumu (TÜİK) verilerine göre, güvenlik birimlerine suça
sürüklenmeyle getirilen çocuk sayısı 2008'de 62.430 iken 2012'de 100.831'e
çıkmıştır. Bunların 89.667'si erkek, 11.164'ü kız çocuğudur. Yapılan
açıklamalarda, yasalarımıza göre ceza ehliyeti olan yaklaşık 2.300 tutuklu ve
hükümlü çocuk bulunmaktadır.
Suça
sürüklenen çocuk sayısında son dört yılda yaklaşık yüzde 70 oranındaki artış
ciddi toplumsal sorunlarımız olduğunun somut göstergesidir.
Giderek
derinleşen ve çocukları suça iten ekonomik, siyasi, sosyal sebeplerin her biri
ayrı ayrı önemli birer çalışma konusudur. Ancak bugünkü yasal uygulamaların
cezaevlerinde bulunan çocuklarımızı rehabilite etmekten uzak ve sorun yaratma
potansiyeline sahip olduğu güncel olaylardan görülmektedir.
Çocukların
tutuklu ve hükümlü olarak ceza infaz kurumlarında tutulması çağdaş anlayışa
uygun değildir. Ceza infaz kurumlarının fiziki şartları ve yasal uygulamalar
hem tutuklu ve hükümlü çocuklar hem de annelerinin yanında kalmak zorunda olan
çocuklar açısından sağlıklı değildir.
Çocukları
suça iten faktörlerin düzeltilmesi uzun sürede sonuç verecek uygulamalardır. Bu
sebeple, en kısa zamanda, cezaevlerindeki çocuklarımızı daha iyi şartlarda
topluma kazandırmanın yöntemlerini bulmak TBMM'nin görevidir.
Türkiye
Cumhuriyeti devleti suça itilmiş ve emanet aldığı yaklaşık 2.300 çocuğunu en
güncel bilimsel yöntemlerle rehabilite edebilecek, topluma kazandıracak para ve
insan kaynağına sahiptir.
Kurulacak
komisyonun amacı, çocukların ceza infaz kurumlarında ve eğitim evlerindeki
sorunlarını ortaya koymak, topluma kazandırılmaları ve iyi yetiştirilmeleri
için çağdaş yöntemler bulmak üzere gerektiğinde yasal değişiklik için girişimde
bulunmaktır.
3.- Adana Milletvekili Elif Doğan Türkmen
ve 21 milletvekilinin, cezaevlerinde sağlık hizmetlerinin sunumunda yaşanan
aksaklık ve eksikliklerin, hasta tutuklu ve hükümlüler ile sağlık personelinin
yaşadığı sorunların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/458)
Türkiye Büyük
Millet Meclisi Başkanlığına
Ülkemizdeki
cezaevlerinde sağlık hizmetlerinin sunumunda yaşanan aksaklık ve eksikliklerin
tespiti, hasta tutuklu ve hükümlüleri ile sağlık personelinin yaşadığı
sorunların nedenlerinin belirlenmesi tutuklu ve hükümlülerin mağduriyetlerinin
giderilmesi, cezaevlerinde sağlık koşullarının iyileştirilmesi için alınacak önlem
ve politikaların belirlenmesi amacıyla Anayasa'nın 98'inci, TBMM İçtüzüğü’nün
104 ve 105'inci maddeleri uyarınca Meclis araştırması açılmasını arz ederiz.
Saygılarımızla.
1)
 Elif Doğan Türkmen  (Adana)
2)
 Candan Yüceer  (Tekirdağ)
3)
 Hüseyin Çamak  (Mersin)
4)
 Seyit Torun  (Ordu)
5)
 Nurhayat Altaca Kayışoğlu  (Bursa)
6)
 Akif Ekici  (Gaziantep)
7)
 Hilmi Yarayıcı  (Hatay)
8)
 Barış Karadeniz  (Sinop)
9)
 Devrim Kök  (Antalya)
10)
 Kemal Zeybek  (Samsun)
11)
 Zeynep Altıok  (İzmir)
12)
 Gülay Yedekci  (İstanbul)
13)
 Musa Çam  (İzmir)
14)
 Çetin Osman Budak  (Antalya)
15)
 İrfan Bakır  (Isparta)
16)
 Bülent Tezcan  (Aydın)
17)
 Mahmut Tanal  (İstanbul)
18)
 Tur Yıldız Biçer  (Manisa)
19)
 Muharrem Erkek  (Çanakkale)
20)
 Mevlüt Dudu  (Hatay)
21)
 Yakup Akkaya  (İstanbul)
22)
 Bülent Öz  (Çanakkale)
Gerekçe:
Adalet
Bakanlığının açıkladığı rakamlara göre, cezaevlerinde ağır ve sürekli hastalığı
sağlık kurulu raporuyla tespit edilen tutuklu ve hükümlü sayısı 24 Aralık 2015
tarihi itibarıyla 387'dir. Bunlardan 114'ünün ise kanser hastası olduğu
belirtilmektedir.
Ülkemizde
sadece 5 kampüs tipi cezaevinde 50 yataklı hastane mevcutken, bin kişilik
cezaevlerinde ise aile hekimi uygulamasıyla haftada iki gün, toplam on iki saat
doktorlar cezaevlerine gelip tutuklu ve hükümlülere sağlık hizmeti vermeye
çalışmaktadır. Tutuklu ve hükümlüler dilekçe vererek muayene taleplerini
iletirken yoğunluk durumunda hastalığın aciliyetine bakılmaksızın iki üç hafta
sıra beklemek zorunda kalmaktadırlar.
Böylesine
bir yoğunluk içinde olan doktorlar da tetkik yapmadan ağrı kesici veya
antidepresan vererek hastaları geri göndermek zorunda kalmaktadır. Tutuklu ve
hükümlülerin cezaevlerinden hastanelere sevk edilmelerinde de benzer sıkıntılar
yaşanmakta, araç ve personel yetersizliği nedeniyle sevkler de sıraya
konulmaktadır.
Tüm
bu uzun ve sıkıntılı süreci atlattıktan sonra hastaneye sevki gerçekleşen
tutuklu ya da hükümlünün hastanede kalmasına karar verilmesi durumunda ise
çoğunlukla hastanelerin bodrum katlarında yer alan kötü şartlarda, penceresi
olmayan “mahkûm koğuşu” denilen odalara yatırılmakta, tutuklu ve hükümlüler bu
odalarda kalmaktansa cezaevine dönmeyi tercih etmektedirler.
Hasta
mahpusların sağlık hizmetleri konusunda cezaevi ve hastanelerde yaşadıkları tüm
bu olumsuzluklar çok ciddi insan hakları ihlalleridir. Cezaevlerinde yeterli ve
nitelikli sağlık hizmeti verilememesi bir anlamda işkence ve kötü muameleye
denk gelen bir uygulamadır.
Devletin
bu insanlara yeterli ve nitelikli bir sağlık hizmeti sunabilmesi için farklı
bir yöntem geliştirmesi şarttır. Cezaevlerinde sağlık hizmetleri, özel bakım
gerektiren gruplar, hukuki sorumluluklar, özlük hakları ve etik yaklaşım gibi
farklı konularla yeniden ele alınmalı; cezaevlerinin toplu yaşanılan yerler
olması bakımından taşıdığı riskler de dikkate alınmalıdır. Verilecek sağlık
hizmeti, içinde sosyal hizmet uzmanı, psikolog bulunan bir ekiple
yürütülmelidir. Yukarıda belirtilen sorunları giderecek uygun bir sağlık
hizmeti sunulması için yeni politikalar hayata geçirilmelidir.
Cezaevlerinde
bütün görevlerin aile hekimlerine yüklenmesi de mahpuslar için olduğu kadar,
hekimler içinde büyük sıkıntıdır. Hekimler herhangi bir sertifikasyon
programına dâhil edilmeden kendilerini cezaevi ortamında bulmaktadırlar. Ayrı
bir disiplin, yaklaşım, organizasyon gerektiren bir hekimlik dalını,
organizasyonu olmayan bir sistemde yapmaya çalışan hekimler de yaşanan
yoğunlukta reçete yazmaktan öteye gidememektedir.
Yukarıda
bahsedilen nedenlerle, ülkemizdeki cezaevlerinde sağlık hizmetlerinin sunumunda
yaşanan aksaklık ve eksikliklerin tespiti, hasta tutuklu ve hükümlüleri ile
sağlık personelinin yaşadığı sorunların nedenlerinin belirlenmesi, hasta
mahpusların mağduriyetinin giderilmesi, cezaevlerinde sağlık koşullarının iyileştirilmesi
ve alınacak önlem ve politikaların belirlenmesi için bir Meclis araştırması
açılması uygun olacaktır.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
Birleşime
on dakika ara veriyorum.
Kapanma Saati: 15.11
İKİNCİ OTURUM
Açılma Saati: 15.26
BAŞKAN: Başkan Vekili Pervin BULDAN
KÂTİP ÜYELER: Mustafa AÇIKGÖZ (Nevşehir), İshak GAZEL
(Kütahya)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 67’nci Birleşiminin
İkinci Oturumunu açıyorum. 
Anayasa’nın
92’nci maddesine göre Başbakanlığın bir tezkeresi vardır, okutuyorum.
B) Tezkereler
1.- Başbakanlığın, Türk Silahlı Kuvvetleri
deniz unsurlarının; bölgede seyreden Türk Bayraklı ve Türkiye bağlantılı ticari
gemilerin emniyetinin etkin şekilde muhafazası ve uluslararası toplumca
yürütülen korsanlık/deniz haydutluğu ve silahlı soygun eylemleriyle müşterek
mücadele amacıyla yürütülen uluslararası çabalara destek vermek üzere, Aden
Körfezi, Somali karasuları ve açıkları, Arap Denizi ve mücavir bölgelerde
görevlendirilmesi için Türkiye Büyük Millet Meclisinin 10/2/2009 tarihli ve 934
sayılı Kararı’yla Hükûmete verilen ve 2/2/2010, 7/2/2011, 25/1/2012, 5/2/2013,
16/1/2014, 3/2/2015 ve 9/2/2016 tarihli 956, 984, 1008, 1031, 1054, 1082 ve
1107 sayılı Kararları ile birer yıl uzatılan izin süresinin 10/2/2017
tarihinden itibaren bir yıl daha uzatılmasına, ayrıca denizde terörizmle
mücadele harekâtlarına katkı sağlanabilmesi maksadıyla unsurlarımızın bölge
ülkeleri karasuları dışında (2317 [2016] sayılı BMGK Kararı gereğince Somali
karasuları dâhil olacak şekilde) denizde terörizmle mücadele görevi için
yetkilendirilmeleri ve bununla ilgili gerekli düzenlemelerin Hükûmet tarafından
yapılması için Anayasa’nın 92’nci maddesi uyarınca izin verilmesine dair
tezkeresi (3/905)
Türkiye Büyük Millet Meclisi Başkanlığına
Aden
Körfezi, Somali karasuları ve açıkları, Arap Denizi ve mücavir bölgelerde vuku
bulan korsanlık, deniz haydutluğu ve silahlı soygun eylemleri hakkında 2008
yılından bu yana kabul edilen Birleşmiş Milletler Güvenlik Konseyi (BMGK)
kararları ve Türkiye Büyük Millet Meclisi Millet Meclisinin 10/2/2009 tarihli
ve 934 sayılı Kararı ile bir yıl için verdiği, bilahare 2/2/2010 tarihli ve 956
sayılı, 7/2/2011 tarihli ve 984 sayılı, 25/1/2012 tarihli ve 1008 sayılı,
5/2/2013 tarihli ve 1031 sayılı, 16/1/2014 tarihli ve 1054 sayılı ve 3/2/2015
tarihli ve 1082 sayılı ve 9/2/2016 tarihli ve 1107 sayılı kararlarıyla birer yıl
süreyle uzattığı izin çerçevesinde, Türk Silahlı Kuvvetleri deniz unsurları
konuşlandırılmak suretiyle bölgede seyreden Türk Bayraklı ve Türkiye bağlantılı
ticari gemilerin emniyetinin etkin şekilde muhafazası ve uluslararası toplumca
yürütülen korsanlık/deniz haydutluğu ve silahlı soygun eylemleriyle müşterek
mücadele harekâtına aktif katılımda bulunulması sağlanmış, bu alanda Birleşmiş
Milletler sistemi içinde ve bölgesel ölçekte oynadığımız rolün ve
görünürlüğümüzün pekiştirilmesi temin edilmiştir. Anılan bölgelerde meydana
gelmeye devam eden korsanlık/deniz haydutluğu ve silahlı soygun eylemleriyle
uluslararası toplumca mücadele edilebilmesine cevaz veren BGMK’nın ilgili
kararlarının süresi son olarak 9/11/2016 tarihli ve 2316 sayılı Karar’la bir
yıl daha uzatılmıştır.
Bu
kapsamda, Türk Silahlı Kuvvetleri deniz unsurlarının Aden Körfezi, Somali kara
suları ve açıkları, Arap Denizi ve mücavir bölgelerde görevlendirilmesi için
10/2/2009 tarihli ve 934 sayılı Türkiye Büyük Millet Meclisi Kararıyla Hükümete
verilen ve son olarak 9/2/2016 tarihli ve 1107 sayılı Karar ile 10/2/2016
tarihinden itibaren bir yıl uzatılan izin süresinin, anılan kararlarda
belirlenen ilke ve esaslar dâhilinde, 10/2/2017 tarihinden itibaren bir yıl
daha uzatılması, ayrıca denizde terörizmle mücadele harekâtlarına katkı
sağlanabilmesi maksadıyla unsurlarımızın bölge ülkeleri kara suları dışında
(2317 [2016] sayılı BMGK Kararı gereğince Somali kara suları dâhil olacak
şekilde) denizde terörizmle mücadele görevi için yetkilendirilmeleri ve bununla
ilgili gerekli düzenlemelerin hükûmet tarafından yapılması için izin
verilmesini Anayasa’nın 92’nci maddesi uyarınca arz ederim.
 Binali
Yıldırım
 Başbakan
BAŞKAN
– Hükûmet burada. 
Başbakanlık
tezkeresi üzerinde İç Tüzük’ün 72’nci maddesine göre görüşme açacağım.
Gruplara, Hükûmete ve şahsı adına iki üyeye söz vereceğim. 
Konuşma
süreleri, gruplar ve hükûmet için yirmişer dakika; şahıslar için onar
dakikadır.
Tezkere
üzerinde ilk söz, Hükûmet adına Millî Eğitim Bakanı Sayın İsmet Yılmaz’ındır. (AK
PARTİ sıralarından alkışlar)
Buyurun
Sayın Bakan.
Süreniz
yirmi dakika. 
MİLLÎ
EĞİTİM BAKANI İSMET YILMAZ (Sivas) – Teşekkür ediyorum Muhterem Başkanım. 
Sayın
Başkan, değerli milletvekilleri; öncelikle hepinizi saygıyla selamlıyorum. 
Somali
kara suları açıkları ve bu bölgede vuku bulan deniz haydutluğu ve denizde
silahlı soygun eylemleriyle uluslararası mücadele kapsamında, Türk Silahlı
Kuvvetleri deniz unsurlarının bu bölgelerde görevlendirilmesine ilişkin olarak
yüce Meclisimiz tarafından Hükûmete verilen bir yıllık izin süresinin
uzatılması maksadıyla hazırlanan yeni tezkerenin gerekçesini açıklamak üzere
huzurlarınızda bulunuyorum. 
Sayın
Başkan, değerli milletvekilleri; bildiğiniz gibi deniz taşımacılığı dünya
ticaretinde önemli bir paya sahiptir. Dünya ticaretinin yaklaşık yüzde 90’ı
deniz taşımacılığıyla gerçekleştirildiği cihetle, denizlerin güvenliği
neredeyse bütün ülkelerin refahı açısından çok önemlidir. Ancak deniz
taşımacılığında artan ticaret hacmi, bilhassa istikrarsız bölgelerde ticari malları
taşıyan gemilerin cazip bir hedef hâline gelmesine yol açmıştır. Nitekim, deniz
ticaretinin önemli bir bölümünün gelip geçtiği Aden Körfezi, Somali kara suları
açıkları, Arap Denizi ve mücavir bölgelerinde bilhassa 2008’den itibaren ortaya
çıkan deniz haydutluğu ve denizde silahlı soygun eylemleri seyrüsefer
serbestisini kesintiye uğratmış, deniz taşımacılığı ve uluslararası ticareti de
olumsuz bir şekilde etkilemiştir. 
Tüm
tehdit ve tehlikelere rağmen, bu bölge dünya deniz ticaretinin vazgeçilmez bir
bölgesini oluşturmaktadır. Süveyş Kanalı, Kızıldeniz ve Aden Körfezi, Arap
Denizi ve mücavir bölgelerden yılda ortalama 22 bin adet ticari gemi geçiş
yapmaktadır; bu geçişler dünya ticaretinin yüzde 14’üne, yıllık yaklaşık 1,8
trilyon dolara karşılık gelmektedir ve dünya petrol ticaretinin yüzde 26’sına,
yıllık yaklaşık 315 milyar dolara tekabül etmektedir. Tüm bunların yanında,
Avrupa'ya giden petrolün yüzde 30’u, Amerika Birleşik Devletleri ve Avrupa'ya
giden toplam petrol ve petrol ürünlerinin yüzde 18’i de yine bu bölgeden
geçmektedir. 
Türk
dış ticareti açısından da bölge hayati önemi haizdir. Türkiye'nin toplam 33
ülkeyle ithalat ve ihracat gerçekleştirdiği bu güzergâhtan geçen ticaret
gemileriyle aktarılan dış ticaret hacmi 80 milyar ABD dolarıdır ve bu, ticaret
hacmimizin yüzde 20’sini oluşturmaktadır.
Sayın
Başkan, değerli milletvekilleri; ortaya çıkan tehditler ve riskler karşısında,
2008 yılından günümüze kadar Birleşmiş Milletler Güvenlik Konseyince alınan
birçok kararla, deniz haydutluğuyla ortak mücadelede uluslararası toplumun
yakın iş birliğini ve eş güdümünü kolaylaştıracak bir meşruiyet zemini tesis
edilmiştir. Böylece, Somali Hükûmetiyle iş birliği içinde olmak kaydıyla,
Birleşmiş Milletler üyesi ülkelere deniz haydutluğu konusunda gerekli tüm
önlemlerin alınması bakımından yetki verilmiştir. Bu yetki, son olarak 9 Kasım
2016 tarihinde Birleşmiş Milletler Güvenlik Konseyinin 2316 sayılı Kararı’yla
bir yıl daha uzatılmıştır. 
Bu
kapsamda, bölgede deniz haydutluğuyla mücadele faaliyetleri hâlihazırda Avrupa
Birliğinin Atalanta Harekâtı, Amerika Birleşik Devletleri önderliğindeki
Birleşik Deniz Kuvvetleri ve müstakil hareket eden Rusya Federasyonu, Çin, Kore
Cumhuriyeti, Japonya, Hindistan ve İran gibi devletlere ait gemiler vasıtasıyla
geniş bir uluslararası katılımla yürütülmektedir. Bu bölgede güvenliğe katkıda
bulunan kuvvetlerden biri de 1 Ocak 2009 tarihinden itibaren ABD önderliğinde
ana karargâhı Manama Bahreyn’de Birleşik Deniz Kuvvetleri bünyesinde teşkil
eden Birleşik Görev Kuvveti 151’dir. 
İlgili
Birleşmiş Milletler Güvenlik Konseyi kararlarına istinaden Türk Deniz
Kuvvetleri unsurlarının görevlendirilmesi maksadıyla Türkiye Büyük Millet
Meclisi tarafından ilk karar 10 Şubat 2009 tarihinde alınmıştır. Bu arada,
Somali Cumhuriyeti de 2009 yılında aldığı kararla Türk gemilerine Somali ana
karası açıklarındaki tüm sularda deniz haydutluğu ve denizde silahlı soygun
olaylarına karşı fark gözetmeksizin müdahalede bulunma yetkisi vermiştir. 
Bu
yetkilere dayanarak Türk Deniz Kuvvetleri 25 Şubat 2009 tarihinden itibaren,
bölgede sürekli olarak asgari 1 fırkateynini deniz haydutluğuna ve denizde
silahlı soyguna karşı mücadele maksadıyla görevlendirmektedir. Ayrıca, Birleşik
Görev Kuvvetiyle birlikte NATO Okyanus Kalkanı Harekâtı emrinde dönüşümlü
olarak görevlendirdiği fırkateynleri vasıtasıyla deniz haydutluğuyla mücadele
faaliyetlerine destek sağlanmaktadır. 
Deniz
Kuvvetleri unsurlarımız, deniz haydutları ve denizde silahlı soygun icra eden
kişilere yönelik olup Somali toprakları üzerinde herhangi bir kara harekâtında
bir görevlendirmesi yoktur. Ülkemiz bugüne kadar Deniz Haydutluğu ile Mücadele
Harekâtı’na dönüşümlü olarak 1 fırkateynle toplam 22 dönem destek vermiştir.
Ayrıca, 2011-2014 yıllarında Türk Deniz Görev Grubu aktivasyonu kapsamında 5
fırkateyn, 1 korvet ve 1 akaryakıt gemisiyle 2 dönem, 2015 yılında ise 2
fırkateynle toplam 4 dönem Deniz Haydutluğu ile Mücadele Harekâtı’na destek
sağlamıştır.
Birleşik
Görev Kuvveti 151’in komutası, 2009, 2011, 2012 ve 2015 yıllarında olmak üzere 4
kez Türkiye tarafından üstlenilmiş ve böylece ülkemiz, NATO’daki görevleri
dışında bir Birleşmiş Milletler görevinde de ilk defa denizde çok uluslu bir
gücün komutanlığını yürütmüştür. 
Şimdi,
29 Haziran-26 Ekim 2017 tarihleri arasında Türkiye'nin 5’inci kez Birleşik
Görev Kuvveti’nin komutasını üstlenmesi planlanmaktadır Meclisimizden izin
alırsa. 
Bunun
yanı sıra, Bahreyn’de konuşlu Birleşik Deniz Kuvvetleri Karargâhında, ülke
temsilcisi olarak daimî 1 personel görevlendirmekteyiz. 
Yine,
gelen davetlere istinaden, Birleşik Görev Kuvveti 151’i komuta eden diğer ülke
karargâhlarına da personel desteği verilmektedir. Bugüne kadar Türk Kızılayı
adına Mogadişu Somali’ye insani yardım malzemesi taşıyan toplam 8 ticari
gemiye, deniz haydutluğu riski bulunan bölgelerde unsurlarımız tarafından
refakat ve koruma sağlanmıştır. 
Yine,
Birleşik Deniz Kuvvetleri emrinde görev yapan Birleşik Görev Kuvveti 150 ise
2317 sayılı Birleşmiş Milletler Güvenlik Konseyi kararı gereğince, aynı
bölgede, denizde terörizmle mücadele görevini icra etmektedir.
Diğer
taraftan, aynı kararla, Birleşik Görev Kuvveti 151’in deniz haydutluğuyla
mücadele görevinin yanı sıra başta El Şebab olmak üzere muhtelif terör
örgütlerine finansal destek sağlayabilen kömür ve diğer ham maddelerin deniz yoluyla
taşınmasının engellenmesi kapsamında terörizmle mücadele görevi yapması da
ihtimal dâhilindedir. 
Sayın
Başkan, değerli milletvekilleri; ülkemiz, deniz haydutluğuyla mücadelede
sürdürdüğü çabaların yanı sıra diğer alanlarda da Somali’ye yönelik muhtelif
yardımlarına devam etmektedir. Somali, 19 Ağustos 2011 tarihinde Sayın
Cumhurbaşkanımızın Başbakan olduğu dönemde bu ülkeye yaptığı tarihî ziyaretle
uluslararası kamuoyunun dikkatini çekmiştir ve o tarihten sonra da uluslararası
gündemin bir parçası olmuştur.
Bu
çerçevede Somali’ye, insani yardım, kalkınma ve altyapı projeleriyle siyasi
uzlaşma, askerî ve güvenlik alanlarında destek vermekteyiz. 
Türkiye-Somali
ilişkileri Osmanlı İmparatorluğu Dönemi’ne uzanan bir geçmişe sahiptir.
Somali’de 1979 yılında açılan ancak yaşanan iç savaş sebebiyle 1991 yılında
kapatılan Mogadişu Büyükelçiliğimiz 2011 yılında yeniden açılmıştır. 
Somali
son dört yıldır Türkiye’nin resmî kalkınma yardımlarından en çok yararlanan ilk
3 ülke arasında bulunmaktadır. Yirmi yıldan uzun süredir iç savaşla boğuşan
Somali’de devlet kurumlarının yeniden inşası amacıyla Birleşmiş Milletler ve
uluslararası toplumun desteğiyle devam eden teknik iş birliği faaliyetlerinde
ülkemiz öncü rol oynamaktadır. Bu kapsamda, Somali devlet kurumlarının gerekli
kapasitelerinin kurulması sürecinde eğitim ve teknik iş birliği desteği,
danışmanlar görevlendirilmesi ve altyapı kurulması desteği verilmekte,
uluslararası toplum tarafından oluşturulan barışı ve devleti inşa gruplarının
güvenlikle ilgili ikinci grubuna Amerika Birleşik Devletleri’yle birlikte eş
başkanlık yapılmaktadır. 
Bu
vesileyle, 15 Temmuz FETÖ terör örgütünün hain darbe girişimine karşı Somali
Hükûmetinin aynı gece yaptığı yazılı açıklamayla ortaya koyduğu dayanışma ve
göstermiş olduğu destek için buradan özellikle teşekkürlerimizi belirtmek
isterim. Somali Federal Hükûmeti Bakanlar Kurulunun 16 Temmuz günü aldığı bir
kararla FETÖ’ye ait okulları kapatması da bizleri memnun etmiştir; bu,
dayanışmanın ilave bir göstergesi olmuştur. Türk ve Somali halkları
birbirlerini zor günlerde karşılıklı destekleyerek gerçek dost olduklarını
kanıtlamıştır. 
Öte
yandan, Somali Silahlı Kuvvetlerinin teşkilat, eğitim, öğretim, askerî altyapı
ve lojistik sistemlerinin iyileştirilmesi kapsamında destek ve yardım sağlamak
maksadıyla Somali’de bir Türk görev kuvvetinin teşkil edilmesi
kararlaştırılmıştır. Türk Görev Kuvvetinin görevine başlamasıyla birlikte
Somali’de üst düzey yönetim kademesini oluşturacak potansiyeli haiz kadroların
yetiştirilmesi, Somali Silahlı Kuvvetlerinin harekât kabiliyeti kazanarak
ülkede güvenliği tesis etmesi ve istikrarın sağlanması hedeflenmektedir. Somali
Türk Görev Kuvvetinin 2017 Nisan-Mayıs aylarında Somali’ye intikal ettirilmesi,
birlik eğitiminin temmuz ayında, harp okulu ve astsubay okulunun eylül ayında
eğitime başlaması planlanmaktadır. Tüm bunlara ek olarak, ülkemiz Somali’ye
insani yardım ve kalkınma alanında bugüne kadar 500 milyon ABD dolarından fazla
yardım yapmıştır. Türkiye uluslararası toplumla iş birliği içinde, Somali’deki
çok boyutlu faaliyetlerini kararlılıkla sürdürmektedir. 
Sayın
Başkan, değerli milletvekilleri; Türk Deniz Kuvvetlerimizin gemileri 2009
Temmuz ayından bugüne kadar bölgedeki görevini başarıyla icra etmiştir. Bundan
sonraki süreçte, bölgede sürekli mevcudiyet sergilemek yerine, daha ziyade,
ihtiyaç duyulan dönemlerde esnek bir yaklaşımla deniz unsurlarını bulundurmayı
planlamaktayız. Esasen, alınan tüm bu önlemler sayesinde Aden Körfezi, Somali
kara suları ve açıkları, Arap Denizi ve mücavir bölgelerde son bir yıl
içerisinde, Türk bayraklı veya Türk bağlantılı hiçbir ticari gemi saldırıya
uğramamıştır. Bununla birlikte, bölgedeki deniz haydutluğu potansiyeli hâlâ
mevcudiyetini devam ettirmektedir. Neticede, bölgeden geçiş yapan Türk bayraklı
veya Türkiye bağlantılı ticaret gemilerinin emniyetinin etkin bir şekilde
muhafazasına devam edilmesi gerekmektedir. Yine, bölgeye yönelik yapılacak
insani yardım faaliyetlerinin de aksamadan devam etmesi gerekmektedir.
Birleşmiş Miletler sistemi içerisinde ve bölgesel ölçekte etkinliğimizin ve
görünürlüğümüzün sürdürülmesi maksadıyla, deniz haydutluğu, denizde silahlı
soygun ve denizde terörizmle mücadele için millî olarak ya da çok uluslu deniz
görev grupları bünyesinde, bölgede ihtiyaç olan dönemlerde varlık göstermeye
devam etmemizin ülkemiz açısından zaruri olduğunu düşünmekteyiz. 
Bu
düşüncelerle, Anayasa’nın 92’nci maddesi gereğince Türk Silahlı Kuvvetleri
deniz unsurlarının 10 Şubat 2009 tarihli ve 934 sayılı Türkiye Büyük Millet
Meclisi Kararı’yla belirlenen ilke ve esaslar dâhilinde başlatılan ve son
olarak 9 Şubat 2016 tarihli kararla bir yıl süreyle uzatılan deniz haydutluğu
ve denizde silahlı soygunla mücadele görevinin Aden Körfezi, Somali kara suları
ve açıkları, Arap Denizi ve mücavir bölgelerde 10 Şubat 2017 tarihinden
itibaren bir yıl süreyle bir kez daha uzatılması ile yine aynı bölgede denizde
terörizmle mücadele için gerekli yetkinin verilmesi hususunda huzurlarınızda
olan Hükûmet tezkeresine desteğinizi talep eder, bu vesileyle Gazi Meclisimizi bir
kez daha saygıyla selamlarım. (AK PARTİ sıralarından alkışlar) 
BAŞKAN
– Teşekkür ederiz Sayın Bakan.
ÖMER
FETHİ GÜRER (Niğde) – Süre vardı Sayın Bakanım; şu, atanamayan öğretmenleri de
bir söyleseydiniz.
BAŞKAN
- Gruplar adına konuşmalara geçiyoruz.
İlk
konuşmacı, Milliyetçi Hareket Partisi Grubu adına Antalya Milletvekili Sayın
Mehmet Günal. 
Süreniz
yirmi dakika, buyurun. (MHP sıralarından alkışlar)
MHP
GRUBU ADINA MEHMET GÜNAL (Antalya) – Değerli milletvekilleri, sizleri ve yüce
Türk milletini saygıyla selamlıyorum. 
Konuşmama
geçmeden önce, bugün ve yarın, 8-9 Şubat Milliyetçi Hareket Partisinin 48’inci
kuruluş yıl dönümü, yarın resmî günü. Bu vesileyle, başta Başbuğ’umuz Alparslan
Türkeş olmak üzere hareketimizin kuruluşundan bugüne emeği geçen bütün dava
arkadaşlarımıza; ebediyete intikal etmiş olanlara Allah’tan rahmet, kalanlara
da minnet duygularımı burada paylaşmak istiyorum.
Değerli
arkadaşlar, Milliyetçi Hareket Partisi olarak Türk Silahlı Kuvvetlerinin
uluslararası görevlendirmelerine her zaman devlet politikası olarak destek
olduk. Daha önceki, Afganistan’la ilgili; yine, Suriye’yle ilgili; yine, bu
konuda Körfez’deki Adenle, Somali’yle ilgili tezkerelerde de ilke olarak,
devlet politikası olarak desteğimizi sürdürüyoruz. 
Tabii
ki Sayın Bakan da az önce belirtti, daha önce NATO ve Birleşmiş Milletler görev
güçlerine verdiğimiz destek kapsamında, bu kara sularının önemi hem güvenlik
açısından hem deniz ticareti açısından hem de son rakamlarla yaklaşık 80 milyar
-yanlış hatırlamıyorsam, Sayın Bakan ifade etti- Türkiye’nin de ticaretinde
payı olan bu bölgelerde bizlerin de görev alması; Türkiye’nin, Türk Silahlı
Kuvvetleri unsurlarının orada görev alması önemlidir. Hem bu kapsamda kendi
gemilerimizin ve uluslararası ticaretin korunması açısından hem de aynı zamanda
Deniz Kuvvetleri unsurlarımızın burada hem tecrübe kazanması hem uluslararası
iş birliğini geliştirmesi açısından önemli olduğu kanaatindeyim. Ancak, bu
vesileyle, Deniz Kuvvetlerimizin son yıllarda yaşadığı travmalar diyelim artık,
ta kumpaslardan başlayarak, sonrasında yine FETÖ terör örgütüyle ilgili yapılan
çalışmalarda belli ölçüde insan kaynakları açısından zafiyetler oluştuğunu,
bunların da bir an önce giderilmesi gerektiğini biliyoruz. Hem teçhizat
açısından geciken projelerin bir an önce tamamlanmasını ve yarımada olan
ülkemizin -etrafı denizlerle çevrili olan bir konumda- daha güçlü bir şekilde
donanmasını güçlendirmesini, takviye etmesini bu vesileyle temenni ettiğimizi
belirtmek istiyorum. Çünkü bölgemiz hareketli bir dönemden geçiyor. Doğu
Akdeniz’de bütün ülkelerin gemileri, uçak gemileri tabiri caizse fır fır
dönüyor. Bizim de bu kapsamda yeniden Deniz Kuvvetlerinin planlamasını yapmamız
gerektiğini bu vesileyle hatırlatmış olayım.
Tabii
“Doğu Akdeniz” deyince dış politikayla ilgili de birkaç hususu belirtmeden
geçemeyeceğim. Önceki haftalarda Kıbrıs meselesini burada da görüştük, bir
araştırma önergesiyle ilgili de görüştük, Sayın Bakana da sözlü olarak,
gördüğümüz yerlerde, bu konuda biraz bilgi vermesini söyledik ama gündem
yoğunluğu, Anayasa oylamaları ve şu anda da yine farklı gündemler olduğu için
devam ediyor. Yalnız, ben, Sayın Akıncı’nın bir açıklamasını okudum web
sitesinde. Bu konuda Türkiye’nin bu şekliyle bunları kabullenmesi mümkün değil,
bir şeylere müdahale etmek gerektiğini düşünüyorum. Aynen şöyle bir cümle yer
alıyor, diyor ki: “İşte, sorunlu olan daha fazla yüzdesi olan bir toprakta,
AİHM’de sorunlu olan, uluslararası arenada sorunlu olan bir toprakta
yaşamaktansa çözülmüş ama daha düşük…” Ki, yüzde 29’u kastediyor. “Geçmişten
bugüne böyledir ve başka türlü de toprak vermeden çözemeyiz.” gibi bir açıklama
var. Böyle bir açıklamayı hem de müzakereci olan Sayın Cumhurbaşkanının
yapmasını ben gerçekten üzüntüyle karşıladım. Açıklamanın içerisinde hiç
olmaması gereken, şu anda Kuzey Kıbrıs Türk Cumhuriyeti’nin mevcut Başbakanı
Sayın Özgürgün’le ilgili de, Sayın Eroğlu’yla ilgili de karşılıklı sanki siyasi
çekişmelere konu olacak birtakım şeyler var. Anlıyoruz ki burada bir kafa
karışıklığı var. Burada, müzakereciyi görevlendiren otorite belli. Bu şekliyle
girdiğiniz zaman zaten müzakereden istediğiniz şeyi almanız mümkün değil. Yani
o topraklar nereden isteniyor? Karpaz’dan verdiğimiz zaman ne olacak? Aşağıda
tartışmalı bölgeden verdiğimiz zaman ne olacak? Mesele, sadece yüzde 28, 28, 32
meselesi değil ki. Bu, tamamıyla, az önce bahsettiğimiz, Deniz Kuvvetlerimizi
de ilgilendiren, kıta sahanlığımızla ilgili, FIR hattıyla ilgili, münhasır
ekonomik bölgelerle ilgili birçok sakıncayı beraberinde getirecek bir konu. Onun
için, böyle çok basit bir şekilde, sanki uzlaşma olurmuş gibi yapılmasını doğru
bulmuyoruz. Türkiye, garantör ülke olarak ara toplantılara katıldı ama
kamuoyuna sadece bir haritanın kasaya saklandığının dışında herhangi bir şey
gelmedi. Hem bu Doğu Akdeniz’deki hakimiyetimiz açısından hem Kıbrıs’ın hem de
Türkiye'nin güvenliği açısından önemli bir konudur. 
Milliyetçi
Hareket Partisi olarak her zaman söyledik, bizim için iki toplumlu, iki
devletli, bir eşit ilkeye dayalı çözüm olmadığı sürece bunun kabul edilmesi
mümkün değildir. Toprak görüşmeleri ayrıdır ama burada taviz verilir bir
şekilde yapıldığı zaman da maalesef Rum tarafının uzlaşmaz tutumu, Annan
Planı’ndan sonra olduğu gibi yine devam edecektir. 
Ben,
az önce de Avrupa Birliği üyesi ülkelerin yetkilileriyle görüştüm, sordukları
zaman kendilerine aynen şunu söyledim Kıbrıs meselesiyle ilgili: “Bu işin
temelinde sizin kendilerini şımartmanız ve Türk tarafıyla sorunu çözmeden üye
olarak kabul etmeniz yatıyor. Onun için, aslında bugün değilmiş gibi olsa da
Annan Planı’na onlar hayır dedikleri zaman eğer üye olarak almak yerine, tam
tersine, baskı uygulamış olsaydınız şimdi bu sorunlar bu hâle gelmezdi.” Bizim
de Türkiye Cumhuriyeti devleti olarak burada garantör ülke olarak, özellikle de
garanti ve ittifak anlaşmalarından kesinlikle taviz verilmemesi gerektiğini, bu
tezkere vesilesiyle, Türk Silahlı Kuvvetlerinin de oradaki varlığının garanti
altına alınması gerektiğini bir kez daha hatırlatmış olayım.
Gündemde
yine dış politikayla ilgili ve ülkemizin güvenliğiyle ilgili sıcak konu, dün
gece itibarıyla Sayın Cumhurbaşkanıyla ABD Başkanı Sayın Trump’un görüşmesine
ilişkin kısa açıklamalar yapıldı, fikir birliğine varıldığı söyleniyor ama
aslolan nihai olarak bu konuların görüşülmesi. Her ne kadar stratejik ortaklık
vurgusu yapılsa da henüz Suriye’de şu anda yaşamakta olduğumuz sorunun
temelinde yatan ve yıllardır devam eden PKK terör örgütünün uzantısı olan
PYD’ye ve YPG’ye başta Amerika Birleşik Devletleri olmak üzere Batılı ülkelerin
bakış açısı yatıyor.
Öncelikle,
burada bir netleşme olması gerekiyor. Biz yetkililerle görüştüğümüz zaman
kendilerine de iletiyoruz; Türkiye olarak bizim önceliğimiz -ki Sayın
Cumhurbaşkanlığından yapılan açıklamada da bunların vurgulandığı söyleniyor ama
vurgulanması yetmiyor- bunların, yapılacak görüşmelerde, yetkililerle yapılacak
görüşmelerde Türkiye'nin hassasiyetinin özellikle bu konuda anlaşılması ve
PYD/YPG’nin bir terör örgütü olduğunu, aynı şekilde DAEŞ’le mücadele kadar
bunların da aynı paralelde değerlendirilmesi gerektiğini, sadece Amerika’yla
ilişkilerimizin FETÖ terör örgütü elebaşının ve diğer unsurların iadesine
odaklanmadan tüm güvenlik unsurlarıyla ilgili aleyhimize olabilecek gelişmeleri
kapsaması gerektiğini düşünüyorum. Bu kapsamda da Amerika Birleşik Devletlerinin
yeni yönetiminin başta Sayın Trump olmak üzere Türkiye'nin bu önemini dikkate
alarak yeni bir stratejiyle görüşmelere başlaması gerektiğini, Türkiye'nin de
bunları masada görüşmesi gerektiğini tekraren vurgulamak istiyorum.
Diğer
bir husus, “Suriye” deyince, yine hem Rusya’yla ilişkilerimiz ve bu kapsamda
Suriye konusunda yapılan Astana görüşmeleri, Cenevre görüşmeleri kapsamında
yine bazı karanlık bölgeler olduğu görülüyor. Ortada kaldı, haberler yer
alıyor, bir anayasa taslağından bahsediliyor ama ne olduğunu tam olarak bilen
yok, kimisi yalanlıyor, kimisi yalanlamıyor. Orada gördüğümüz şey de yine sanki
böyle gevşek bir özerklik gibi, kültürel bir özerklik gibi toprak bütünlüğü
korunarak ama yine Irak’takine benzer şekilde fiilî bir durum oluşturularak
sonrasında batıda sözde bir kürdistan kurmanın temelleri olduğunu görüyoruz. Bu
kapsamda, bütün bu görüşmelerin hassasiyetle Türkiye’nin çıkarları açısından
ele alınması gerektiğini ve ileride çok daha büyük kayıplara yol açabilecek
gelişmelere yol açmaması gerektiğini düşünüyoruz. Bu kapsamda da bu çalışmalara
dikkatli bir şekilde devam edilmesini… Suriye’deki görüşmeleri de, yine,
İran’la da, Suriye’yle de, Esad rejimiyle de, Rusya’yla da, Amerika Birleşik
Devletleri’yle de, hepsiyle yapalım ama bu hassasiyetleri dikkate alarak yarın
orada bir oldubittiyle karşılaşmadan bu işleri götürmemiz gerekiyor. Niye bu
konuda hassasiyetimiz arttı? Çünkü güvenli bölge, güvenlikli bölge
tartışmalarına paralel olarak bu anayasa tartışmaları da gündeme getiriliyor,
Türkiye bir oldubittiyle karşı karşıya bırakılmamalı. Bu kapsamda da gerekli
önlemleri almamız gerekiyor çünkü paralel olarak devam eden bir süreç var gibi
görünüyor, her ne kadar resmî olarak hepsi doğrulanmasa da birtakım araştırma
kuruluşları veya bazı medya kuruluşları tarafından bu haberler sızdırılıyor. 
Esasen,
biz Milliyetçi Hareket Partisi olarak güvenli bölge önerisini 2012 yılında
yapmıştık; sadece Suriye için de değil, Sayın Genel Başkanımız o günün
şartlarında Kandil’den Afrin’e kadar bu terör koridorunun temizlenmesi
gerektiğini ve buraya oradan kaçan, göçen insanların tekrar yerleştirilmesi
için güvenliklerinin sağlanması gerektiğini, bu konuda da uluslararası
kuruluşlarla iş birliği yaparak kendilerinin orada iskân edilmesi gerektiğini söylüyordu.
O zamandan bu zamana gelinen noktada yine söyleniyor ama onların aklından geçen
güvenli bölge daha önce Çekiç Güç’le, Keşif Güç’le, uçuşa yasak bölgeyle
yapıldığı gibi olursa yine Türkiye’nin aleyhine olacak bir sonuç doğuracaktır.
İnşallah, bu hususlarda da belli çalışmalar yapılır ve dikkate alınır. 
Biz
Milliyetçi Hareket Partisi olarak bu bölgenin tamamen terörden arındırılması
gerektiğini; Azez’in doğusu, batısı, Cerablus’tu, Menbic’di, bunları
tartışmadan bütün o bölgenin Kandil’den Afrin’e kadar terörden arındırılması ve
burada sayıları 3,5 milyonu bulan insanların tekrar yurtlarına dönmesi
gerektiğini düşünüyoruz; uluslararası kuruluşlar tarafından da bunlarla ilgili
yapılacak çalışmalarda destek olunması ve onlarla ilgili bütün ekonomik yükün
paylaşılması gerektiğini düşünüyoruz. 
Bu
vesileyle, bu coğrafyada yaşayan, o sorunu şu anda çok daha yakından hisseden
insanların da bir an önce ülkelerine dönerek kendi topraklarında yaşama
haklarının kendilerine teslim edilmesi gerektiğini düşünüyoruz. 
Tabii,
AB’yle ilişkilerde, maalesef, biraz karşılıklı anlayış eksikliğinin arttığını
da görüyoruz; karşılıklı birtakım raporlar, bunlara karşı açıklamalar, bazı
restleşmeler yanlış noktalara doğru gidiyor. Az önce konuştuğum bazı
temsilcilere bazı bilgileri aktardım, konuştuk ama, burada da bir bilgi
kirliliğinin olduğunu ve Türkiye'nin durumunu anlamak yerine birtakım
çevrelerce verilen bilgilerin doğru kabul edildiğini, özellikle 15 Temmuz
sonrasında FETÖ terör örgütünün lobi faaliyetlerinin buralarda etkili olduğunu
ve aleyhimize birtakım kampanyaların yürütüldüğünü görüyoruz. 
Evet,
ilişkilerde bir kötüye gidiş... Daha önce başta sözde Ermeni tasarısıyla ilgili
Almanya’da yaşanan gerilimler, sonrasında geçtiğimiz dönemde yeniden alevlenen
bazı tartışmalar ilişkileri belli ölçüde sekteye uğrattı. Bu konuyu yeniden
gözden geçirmek gerekir, evet; özellikle de Gümrük Birliğiyle ilgili konunun
yeniden gözden geçirilmesi gerektiğini artık yetkililerimiz de kabul ediyor. Bu
konunun da yeniden Türkiye'nin çıkarları açısından ele alınarak ciddi bir
şekilde değerlendirilmesi gerektiğini, eğer bir ilerleme sağlanamıyorsa Gümrük
Birliği sürecinin de yeniden değerlendirilerek ikili ticari anlaşmalara cevaz
verecek şekilde yeni bir sürece girilmesi gerektiğini düşünüyoruz. 
Bu
kapsamda, biz, bütün komşularıyla barış içinde yaşayan, çok yönlü millî bir dış
politika izleyen bir Türkiye Cumhuriyeti anlayışından yanayız. Bu kapsamda da
yapılacak çalışmalarda ülkemizin lehine olan bazı politikaları
destekleyeceğimizi, ama eksiklikleri de zaman içerisinde uyarmaya devam
edeceğimizi söylüyoruz ve bu, gündemimizde olan tezkereye de bu anlayışla
destek vereceğimizi, ama dış politikanın da bu Anayasa tartışmalarına paralel
olarak, bunun ötelenmesine neden olmadan yeniden ele alınması gerektiğini ve
millî bir dış politika anlayışının bütün muhalefet partileriyle birlikte, bir
bilgilendirmeyle yeniden değerlendirilmesi gerektiğini düşünüyor ve Sayın
Dışişleri Bakanından ve Hükûmetten bunları bekliyoruz. 
Ben
bu duygularla tekrar sizlere teşekkür ediyorum ve hayırlı günler diliyorum.
(MHP ve AK PARTİ sıralarından alkışlar) 
ÖZGÜR
ÖZEL (Manisa) – Teşekkür ederiz, “hayırlı” günler dileriz biz de size. 
BAŞKAN
– Teşekkür ederiz Sayın Günal. 
Gruplar
adına ikinci konuşmacı, Cumhuriyet Halk Partisi Grubu adına Ardahan
Milletvekili Sayın Öztürk Yılmaz. (CHP sıralarından alkışlar) 
Süreniz
yirmi dakika.
Buyurun.

CHP
GRUBU ADINA ÖZTÜRK YILMAZ (Ardahan) – Sayın Başkan, değerli milletvekilleri;
Aden Körfezi ve açıkları, Arap Denizi açıkları, Somali kara suları açıkları ve
açık denizde Türk Silahlı Kuvvetlerinin görevlendirilmesine ilişkin gelen
tezkerenin bir yıl daha uzatılması konusunda Cumhuriyet Halk Partisi Grubu
adına söz almış bulunmaktayım. Yüce Meclisi saygıyla selamlıyorum. 
Biz
bu tezkereye geçen yıl “evet” dedik çünkü bizim de ticaretimizin önemli bir
bölümü bu bölgeden geçiyor, bu bölgenin güvenliği bizi de çok yakından
ilgilendiriyor; dolayısıyla bu yıl da tezkereye “evet” diyeceğiz. 
Tabii,
biz Aden Körfezi’nin güvenliğinden bahsederken, bizim çevremizde ne oluyor,
Türkiye’nin en yakın coğrafyasında neler oluyor, onu da değerlendirmek
gerekiyor. Bu coğrafyanın, maalesef, kaderi değişmiyor, hep uluslararası
müdahale bu coğrafyaya oluyor. Bizim kurdumuz, ayrıca, içimizde çünkü Orta Doğu
coğrafyası kanadıkça Türkiye’yi istikrarsızlaştırıyor ve Türkiye
istikrarsızlaşınca da Orta Doğu’da güvenlik kayboluyor.
Sayın
Başkan, şöyle bir özet yapmak istiyorum: Ne olmuş bu süre içerisinde? Geçen
zaman içerisinde ne olmuş? Öncelikle, Birinci Körfez Savaşı oldu. Biliyorsunuz,
Birinci Körfez Savaşı olduğunda Saddam Hüseyin Bağdat’a hapsedildi. 36’ncı
paralel ve 32’nci paralelin kuzeyi ve güneyi arasında uçuşa yasak bölge ilan
edildi, Irak ordusunun kolu kanadı kırıldı ve uçuşa yasak bölgenin olduğu
alanlarda yeniden yapılandırılmaya gidildi. Esasen, Irak’ın üniter yapısının
beli kırıldı, o dönemde kırıldı. Saddam Hüseyin uçak uçuramadı. O dönemde
Bağdat’ın hem kuzeyi hem güneyi, esasen, fiilî olarak yeni bir statüye
kavuşturuldu. Bizde o dönemde Çekiç Güç konuşlandırıldı ve Çekiç Güçün görevi
de bu uçuşa yasak bölgelerin, özellikle kuzeydeki uçuşa yasak bölgenin
güvenliğini sağlamak oldu ve uçuşa yasak bölge daha sonra yeni bir oluşuma
sürüklendi. Sonra ne oldu? İkinci Körfez Savaşı oldu, Saddam’ın askerleri çöle
gömüldü, Saddam idam edildi ve ne oldu? Bremer anayasası gündeme geldi.
Amerika, Irak’ı işgal etti. Irak’ta bir iç savaş başladı: Mezhep arası savaş.
Irak’ın hiç alışık olmadığı bir şeydi; ondan önce bu kadar, böyle çapta bir
savaşı Irak hiç görmemişti ve Irak’ta kan gövdeyi götürdü. Sonra ne oldu? Bir
gün uyandık ki Bremer anayasasıyla Irak’ın üniter yapısı bozulmuş, fedaral bir
Irak’a geçiş başlamıştı ve Irak federal bir sisteme sürüklendi. Dicle Nehri’nin
geçtiği bu ülkede sonra ne oldu? IŞİD belası sardı. IŞİD belasının bıraktığı
topraklar Irak’ın içerisinde el değiştirdi. Amerika, o bölgede de esasen bir
taraf oldu. Irak’ın güya toprak bütünlüğü destekleniyormuş gibi bir süreç
uygulandı ama Bölgesel Kürt Yönetim’inin toprakları Dicle Nehri’nin doğusunu
içerecek yüzde 40 büyümeyle sonuçlandı, Dicle Nehri’nin doğusunda yeni bir
oluşum ortaya çıktı. 
Şimdi,
Dicle Nehri’nin doğusunda bu olurken Fırat’ın doğusunda, Suriye’de ne oldu?
Fırat’ın doğusunda, Suriye’de de esasen yeni bir denklem oluştu. Irak
politikasında “Biz 1 koyup 3 alacağız.” anlayışı Irak’ı… Evet, 1 konuldu ama
Irak 3’e bölündü, hiçbir şey alınamadı. Keza, Fırat Nehri’nin geçtiği Suriye’de
de bu defa Emevi Camisi konusu gündeme geldi. Suriye’de rejim değişikliğine
kalkışıldı, Suriye’de ne kadar cihatçı grup varsa Suriye’ye konuşlandı,
Suriye’nin toprak bütünlüğü, egemenliği ve bağımsızlığı bitirildi. 
Bizim
bugün şikâyet ettiğimiz ne kadar unsur varsa Suriye politikasının
yanlışlığından kaynaklandı. Egemen, hegemon güçler bu bölgedeki dizaynlarını
henüz daha bitirmiş değiller ve bu bölgenin kaderi, maalesef, giderek ufalanma,
giderek parçalanma, giderek küçülme, birbiriyle kavga ettirilme, iyice
birbirine düşman olma ve ayrışma politikası üzerine kurulu. Bunun devam
edeceğini görüyoruz. 
Suriye’de
ne oldu? Suriye’den 3 milyon kontrolsüz göç Türkiye’ye girdi. Bunun yüzde 10’u
kamplara yerleştirildi, diğer yüzde 90’ı şehirlere yayıldı, şehirlerin
güvenliği bitirildi. Bu kontrolsüz güçle gelen cihatçı gruplar Türkiye’de eylem
yaptı, insanlarımız şehit oldu. Bugün, Türkiye'nin güvenliği, esasen, hiçbir
dönemde olmadığı kadar potansiyel bir risk altındadır. Yarın ne olacağını,
nerede hangi bombanın patlayacağını bilemiyoruz maalesef. Ülkemiz, ülkemizin
ulusal güvenliği çok ciddi yara aldı. 
Şimdi,
Suriye’deki ve Irak’taki, dolayısıyla komşularımızdaki bu süreç bitmedi,
bitmeyecek. Biz önce Amerika’yla yola koyulduk, onların oyun planına uyduk,
sanki kendi oyun planımızmış gibi sandık ve yarı yolda bırakıldık. Sonra
Ruslarla Astana toplantısı münasebetiyle bir araya geldik. Görüldü ki esasen,
Rusya’yla da Amerika’yla da bu konuda hareket ettiğiniz zaman farklı bir sonuç
ortaya çıkmıyor. Nereden anlıyoruz? Astana görüşmelerinde Rusların muhaliflere
sunmuş olduğu anayasa taslağından anlaşılıyor bu. Suriye de aynen Irak benzeri
yeni bir yapılanmaya gidiyor. Suriye’nin bütünlüğünün de kaç grup arasında
parçalanacağı belli değil. Dolayısıyla yeni bir dinamik başlıyor orada da.
Türkiye, hem Irak politikasında hem Suriye politikasında kendisine ait olmayan
bir siyaset takip ettiği için şu an itibarıyla kaybeden ülke konumundadır. 
Biz
hep söyledik, Suriye’de en önemli konu, buraya bir yabancı el değdi, buraya bir
yabancı el değdi, Irak’a bir yabancı el değdi; buranın politikasını siz bu
yabancı ellerle düzeltemezsiniz dedik, kimse dinlemiyor. Çünkü, esasen olayın
nereye gideceğini herkes biliyor, elini vicdanına koyan herkes biliyor olayın
nereye gideceğini. On yıl sonra çevremizde nasıl bir oluşum ortaya çıkacağını
herkes biliyor ama sessiz, sessizlik, kimse ses çıkarmıyor çeşitli
gerekçelerden dolayı.
Bakınız,
bir şey söyleyeceğim. Şimdi, efendim, diyorlar ki: “Biz Suriye konusunda
Cenevre’de görüşmeler yapacağız, Suriye’de ateşkes sağlayacağız.” Suriye’de
ateşkes sağlasanız ne olur, sağlamazsanız ne olur? Suriye’nin geleceğini
tartışıyor insanlar. Astana’da tartışılan güya ateşkes, Suriye’nin geleceği
tartışılıyor, Suriye’nin nasıl bir Suriye olacağı tartışılıyor. Anlıyoruz ki
-daha önceden de defalarca bu kürsüden belirttiğimiz gibi- artık Suriye eski
Suriye olmuyor. Şimdi bunun hesabını kim verecek? “Biz yanlış politika
uyguladık.” deyip birisi bunu teslim edebilecek mi? Sanmıyoruz. 
Şimdi,
Amerika Birleşik Devletleri, yeni yönetim, “Biz Suriye’de güvenli bölgeler ilan
edeceğiz.” diyor, biz hemen heyecanlanıyoruz. “Evet, biz de güvenli bölge
istiyoruz, Amerika Birleşik Devletleri de güvenli bölge istiyor.” diyoruz,
yanılıyoruz, yanılıyoruz. Amerika Birleşik Devletleri’nin istediği güvenli
bölgeler ile bizim istediğimiz güvenli bölge aynı şey değil. Amerika Birleşik
Devletleri tamamen mülteci ağırlıklı, Suriye’nin, Libya’nın, Yemen’in içinde ve
mücavir bölgede bölgeler kurulmasını istiyor ve bunun için Amerikan
askerlerinin daha fazla orada konuşlanmasını, daha fazla Amerikan askerinin yer
almasını, daha fazla Amerikan birliğinin o ülkelerde konuşlanmasını istiyor.
Bizim istediğimiz güvenli bölge, Amerika’nın istediği güvenli bölgeyle aynı
değil, aynı olmadığını da yapılan açıklamalardan herkes görmüş oldu.
Şimdi,
bu Astana görüşmeleri, sonra Cenevre görüşmeleri… İki konu var, iki konuda
bizim acilen hareket etmemiz lazım. Bir tanesi, biz Astana’da Esad’la endirekt
olarak, dolaylı olarak görüşüyoruz. Bütün güç diplomaside Rusya üzerinden
yürüyor. Ben bu gücü Rusya’ya niye bahşedeyim? Madem görüşüyorsun niye kendin
görüşmüyorsun? Rusya’nın elindeki harita Suriye’nin parçalanmasına ilişkin.
Peki, bunu görüşüyorsan niye doğrudan görüşmüyorsun? Ne eksik kalır doğrudan
görüşülmesiyle? Bunun, Türkiye’nin pazarlık marjını düşüreceğini değil,
artıracağını söyleyebiliriz, Türkiye’nin pazarlık marjını artıracağını
söyleyebiliriz. Yerel unsurlarla, artık Türkiye, mutlaka ve mutlaka Suriye’deki
rejimle de görüşmeli. Rusya Türkiye’de muhaliflerle görüşüyor, Türkiye’nin
eğittiği muhaliflerle görüşüyor, Suriye’de de onları bombalıyor. Türkiye niye
görüşmüyor? Bu kanalın mutlaka açılması lazım, aksi takdirde kaybediyoruz.
İkinci
konu: Yüz altmış yedi gündür El Bab’a çakılıp kaldık. Bizim Mehmet’imiz orada
can veriyor. Bugün 2 şehidimiz var; Allah’tan rahmet diliyoruz. 15 yaralımız
var orada. Bu ne olacak? Biz daha önce bu kürsüde fazla aşağıya sarkmasın
dedik, sarktığınız zaman çıkamazsınız dedik ve sonra “Biz Rakka’ya kadar
gideceğiz.” dendi, sonra Sayın Cumhurbaşkanı “Rakka’ya gitmeyeceğiz. El Bab’da
hızlı bir şekilde işimizi bitirip oradan döneceğiz.” dedi. Şimdi, bu U dönüşü
normalde Türkiye'nin faydasına olduğu için hiç eleştirmedik. Şimdi, yeniden
Trump’la yapılan görüşmede: “Biz, El Bab’dan sonra da Rakka’ya gideceğiz.” Siz
kime güvenerek nereye gidiyorsunuz? El Bab’da çakılıp kaldık. Bakınız,
Türkiye'nin ikinci yapması gereken konu şudur: Bu savaş bitecek gibi
görünmüyor. Bu savaşa diplomatik çözüm söyleyenler ikiyüzlülük yapıyor: Onun
için mutlaka ve mutlaka oradaki, Türkiye’deki unsurlarla ÖSO’yu takviye etmek gerekiyor.
Onu Türk askeri yapmayacak, onu buradaki Suriyeli gençler yapacak. El Bab’ı
Türkiye alıp Türkiye’ye mi katacak? Burada lütfen bunun da değerlendirilmesi
gerektiğini düşünüyoruz. Efendim diyebilirler: “Biz zaten ÖSO’yla bunu
yapıyoruz.” Benim söylediğim başka bir şey, ben farklı bir şeyden bahsediyorum.
Bir
başka konu: İsrail askerlerinin bütün yargısal süreçlerden affını öngören
anlaşma bu Mecliste AKP’nin oylarıyla kabul edildi. Biz o zaman buna karşı
çıktık. Normalleşmeyi biz başından beri destekliyorduk. İsrail’le normalleşmeyi
destekliyorduk ama illa da böyle bir anlaşma yapılmak zorunda değildi. Şimdi,
bu anlaşma ne oldu? İsrail askerleri yargısal süreçlerden affedildi, dava
açılamıyor ve bu konu maalesef kapanmadı. Bakınız, aileler bu işin peşine
düşmüş durumdalar. Bizlere bu konularla ilgili şikâyetler geliyor. 
Bir
başka konu: Şimdi, tekrar normalleşmeye geçiyoruz; güzel. Turizm Bakanı
İsrail’e gittiği gün İsrail Gazze’ye saldırı yapıyor. Dışişleri Bakanlığından
yayınlanan açıklamaya bakıyorsunuz, ruhsuz bir açıklama: “Kınıyoruz.” Kim
inanır kınadığınıza?
ÖMER
FETHİ GÜRER (Niğde) – Gözleri görmez oldu!
ÖZTÜRK
YILMAZ (Devamla) - Bu kınama, normalde ilişkilerin gergin olduğu zaman
yapılsaydı belki vatandaşlar buna inanırdı ama kâğıt üzerinde kalan bir
kınamadan ibaret bu. 
Bir
başka konu Kıbrıs konusu: Biz, Kıbrıs’ta kapsamlı çözümün yapılmasına, kapsamlı
çözümün devreye sokulmasına hep destek verdik. “İki toplumlu” dedi. İki
kesimli, mutlak manada iki kesimin siyasi eşitliğine dayanan, Türkiye'nin etkin
ve fiilî garantisini içeren bir anlaşmayı destekledik ve destekliyoruz ama
bugün baktığımız zaman, KKTC Cumhurbaşkanı, on tane laf bize söylüyor, dönüp
bir laf da güneyde KKTC’nin egemenliğini yok edenlere söyleyemiyor; bunu
eleştiriyoruz. Siz bizi bırakın, biz ölmedikçe o davanın sahipleriyiz; siz
kendi işinize bakın, kendi davanıza bakın, kendi Başbakanınızla bir yol
tutturun, millî konularda dik durun. Siz illa da bir şeyleri vermek zorunda
değilsiniz. Anlayışa bakın: Biz Rum’dan egemenlik alacağız, dolayısıyla toprak
vermek zorundaymışız. Senin egemenliğin Rum’dan kaynaklanmıyor, sen zaten
egemensin. Rum’un sana egemenlik bahşetmesine gerek yok, sen zaten egemensin.
Ayrıca, toprak vermek zorunda da değilsin. Bu, kutsal bir kitapta mı yazıyor, Allah’ın
emri mi senin toprak vereceğin? Lütfen… Bugünler geçicidir, tarih farklı yazar
sizi. Şimdi, insanların nerede durduğu önemlidir. “Türkiye'nin üzerinde nasıl
olsa baskı var, Türkiye baskıya maruz kalıyor, Hükûmet ses çıkaramıyor.” diye
işi bu kadar gevşeğe almayın, hiçbir zaman almayın; bu, millî bir konudur ve
bitmemiştir.
Bir
son yok, bakıyorsunuz bir son yok. Hani, Cenevre’de garantiler konusunda bir
anlaşma olmadığı zaman bu son olacaktı. Bitirmiyorlar, bitirmezler; size
açıklayayım, bu ikiyüzlülük bitmez. İngiltere, bağımsızlık için İskoçya’yı
referanduma götürme kararı alıyor mu? Alıyor. Peki, Rusya Ukrayna’nın Donetsk
bölgesini işgal ediyor mu? Ediyor. Kırım’ı ilhak ediyor mu? Ediyor. Abhazya’yı,
Osetya’yı alıyor mu? Alıyor. Üniter yapıları bozuyor mu? Bozuyor. Peki, Amerika
Birleşik Devletleri’nin Suriye’yi, Irak’ı ne hâle getirdiği belli mi? Belli.
Peki, ne oldu? Bunlar orada ayrışmayı savunurken KKTC’de niye birleşmeyi
savunuyorlar? Neden savunuyorlar? Bu ikiyüzlülük değil mi? Siyasette, maalesef,
artık bu ikiyüzlülükler devam edemez. Bizim kendi konularımıza sahip çıkmamız
lazım, bizim nerede durduğumuzu bilmemiz lazım. 
Ayrıca
şu var: KKTC’de bakıyorsunuz bir son yok. Ne kadar sürecek bu? Peki, hep biz
veriyoruz, toprak da veriyoruz. Egemenliği sulandırıyorlar, iki kesimliliği
sulandırıyorlar. İki toplumluk zaten sulanmış oluyor. Nedir bu? Niye vermek
zorundayız? Tavsiyemiz: Doğru olan, siz haklıysanız o masayı bozarsınız,
kalkarsınız oradan -kalktığınız için küçülmezsiniz büyürsünüz- bu millet sizi
her zaman takdir eder. “Efendim, üzerimde baskı var, dolayısıyla illa bir şey
yapmak zorundayım.” anlayışıyla giderseniz duvara toslarsınız. Alırlar ve bir
daha da geri vermezler hiçbir şeyi. Giden geri gelmiyor. 
Biz
burada vicdanımızla sesleniyoruz. Bir çıkarımız yok, kimseye eyvallahımız da
yok bizim. Vicdanımızla sesleniyoruz. Biz bu ülkenin garantörü müyüz? Evet.
Bize kimsenin bir şey deme hakkı var mı biz bunu konuştuğumuz için? Türkiye
garantör değil mi? Biz ana muhalefet partisinin bir temsilcisi değil miyiz? Biz
garantör bir ülke değil miyiz? Niye konuşuyorsunuz? Onun için bu konu herkesin
meselesidir, bütün partilerin meselesidir. Ben Türkiye’deki bütün partilerin,
şu Meclisteki bütün partilerin buna sahip çıktığını biliyorum, bütün kardeşlerimizin
buna sahip çıktığını biliyorum ama konjonktür böyle diye illa da bir anlaşma
yapmak zorundaymışız gibi kendini hissedenlerin de biraz kendine çekidüzen
vermesi gerektiğini düşünüyorum. 
Hepinize
saygılar sunuyorum. (CHP sıralarından alkışlar)
BAŞKAN
– Teşekkür ederiz Sayın Yılmaz.
Üçüncü
konuşmacı, Halkların Demokratik Partisi Grubu adına Ankara Milletvekili Sayın
Sırrı Süreyya Önder.
Buyurun.
(HDP sıralarından alkışlar)
Süreniz
yirmi dakika Sayın Önder.
HDP
GRUBU ADINA SIRRI SÜREYYA ÖNDER (Ankara) – Sayın Başkan, değerli üyeler; bu
Hükûmetin dış politikasına dair bir betimleme, belirleme yapmıştım, onunla
başlamak istiyorum: İktidara geldiği günü milat kabul edersek, bugün, gelinen
nokta arasında bu dış politikayı özetlemek gerekirse, yılan takip etseydi bel
kemiği kırılırdı; o kadar zikzaklı, o kadar hareket kabiliyetini zorlayan
gidişlerden dönüşlerden ibaret bir şey. 
Anlaşılmayan
bir şey var, bu bizim dışımızdaki siyasal partilerin de neye karşı çıktığını
anlamakta zorlandığımızı itiraf etmeliyim. Öfkeyle söylenen sözlerin
mefhumumuhalifi, belki de alternatifi, yine bakıyorsunuz, Hükûmetin “çözüm”
diye getirdiği cılız, karşılıksız politikalarda saklı. 
Şimdi
komisyon sıralarında asker üyeler var, muhtemelen kurmaydırlar; ben rütbelerden
anlamıyorum, o yüzden beni bağışlasınlar. Yeni dönemin uluslararası politika
anlayışı şu: Böyle ajan provokatörler devri geçti, yeni dönemde büyük devletler
ve onların istihbarat örgütleri gelişmelere meyil veriyorlar. Yani, Hükûmetin
“Üst akıl, üst akıl.” deyip kuş mu, deve mi neye benzediğini söylemekten
özellikle imtina ettiği mesele var ya -emperyalizm diyelim, biz adını böyle
kuralım- onlar artık hükûmet adamlarını satın almak ya da karar süreçlerine
kendi, bordrolu, kadrolu adamlarını yerleştirmek falan, bunlarla uğraşmıyorlar.
Daha makro ölçekli, bir alan boşaltıyorlar, bir meyil veriyorlar, buna
muktedirler, her şeyin artık oraya doğru akacağı fizik yasasına güvenip geri
çekiliyorlar. Burada dirayet ne olabilir? Bunu görüp buna karşı durabilmek.
Bunun yeter şartı ya da olmazsa olmazı ne? Kendi iç yapılanmanızı buna uygun
bir şekilde tahkim edebilmek. 
Suriye,
bu asker ihracı meselesi… Somali’ye sadece asker göndermiyoruz, şimdi, Katar’la
beraber bu iki yerde askerî üs kurma hazırlığımız var ya da başladık. Bunu
koyun bir kenara, şu doğruyla beraber her zaman hatırlayın: Askerî olarak test
edilmeyen siyasi güç, güç değildir. Hükûmetin kabul ettiği bir bölge
paradigması var, dış politikada baz aldığı bir şey var; dediğim gibi, yılan
takip etse bel kemiği kırılır ama yine de hiç taviz vermedikleri birtakım
müstenitleri var, yapmadıkları ama tek şey. Burada, Suriye tezkereleri başta
olmak üzere her tezkerede -bir tevafuk mudur bilinmez- ya da birçoğunda partim
adına ben konuşmuşum ve birçoğunda dile getirdiğim bir şey var çözüm olarak.
Biz kendimize yeter bir ekonomik gücü olan bir ülke miyiz? Değiliz. Enerjide
ağırlıklı olarak dışa bağımlı mıyız? Bağımlıyız. Üretim sektöründe kayda değer
bir yer, bir hacim işgal ediyor muyuz? Etmiyoruz. İnovasyonda esamemiz okunuyor
mu? Okunmuyor. Tarımda ne durumdayız? Bizim Konya vilayetimiz kadar olan
Hollanda’nın toplam üretiminin dörtte 1’i kadarını biz Konya’nın 10 katı
toprakla yapamıyoruz. Türkiye, Türk propagandası yapmaya gelince, hamaset
yapmaya gelince iş kolay, ver gazı gitsin, çal mehteri yürüsün ama rakamların
dili acıdır fakat gerçektir. Bakıyorsunuz, bunlarda nal toplamakla meşgulüz
dünya klasmanında. Birisi çıksın “Biz sadece tarımda tohum istilasına şöyle bir
millî duruş sergiledik ya da buna niyet ettik.” desin, inanın, tarımın,
tohumun, beslenmenin, gıdanın emperyalist ilgi alanlarında teşkil ettiği yeri
bilen bir antiemperyalist olarak sonsuz şükran duyacağım. 
“Millîlik”
dedin mi buralardan arkalarına bakmadan bir firar etme anlayışı var. “Millîlik”
dediğinizde, kendi doğal enerji kaynaklarımızı verimli bir şekilde kullanmak,
bu ülkenin taşını toprağını, hani o “Bir tek çakılı için dünyaları feda
ederiz.” dediğiniz şeyleri gelişmiş Batılı kapitalist ülkelere HES olarak,
maden olarak, içinde… Hırsızın millîsi, gayrimillîsi olmaz ama hadi ona da
diyelim ki: “Bu para burada kalacak.” diyeceğin bir tane millî şirket yok
arkasında. Uluslararası sermayelere bu ülkenin toprağını, deresini, doğal
kaynaklarını peşkeş çekiyorsunuz. Dolayısıyla, bu savaşı isteyen bütün yorumların
eksik kalan yönü bu. 
Bu
savaşı isteyen öncelikle Türkiye’deki büyük sermayedir. Bunu dile getiren
olmadı. Büyük sermayenin yapısı ayrı bir tartışmanın konusu fakat şu özelliğini
hemen söyleyebiliriz: Artık, bir sermaye transformasyonu gelişiyor bu ülkede ve
savunma sanayisi, savaş sanayisi diğer tüm sektörleri geride bırakacak bir
büyüklüğe geliyor. Bu, “Millîsini yapıyoruz.” derken, eğer aklımızla alay
etmiyorlarsa, dışarıya daha çok bağlanmanın yapı taşlarını döşemekten başka bir
seyir izlemiyor. Ne olabilirdi? Bunun bir tek yolu vardı, Hükûmet, bu yol hariç
geri kalan her yolda ısrar ediyor. Defalarca söyledik, Suriye meselesi için de
altın bir anahtar, Irak için de, İran’la ilişkiler için de, Rusya’yla ilişkiler
için de hepsi için altın anahtar. Test ettiğinizde bir tek bu bütün mâniaları
rahatlıkla aşan bir özelliğe sahip. Nedir o? Bölgeye demokratik bir teklif
sunabilmek, bölgedeki çatışma alanlarına demokratik bir teklif sunabilmek. Bu
da şu değil: Hani bir mektuba demokratik bir şeyler yazıp bir ihale teklifi
gibi vermek değil kastettiğim. Daha önce yaptığım bir konuşmada “Kime teklif
edeceğiz?” diye soran vekiller oldu, bu şu: Kendi iç demokrasimizi
güçlendirmek, bununla model olabilmek. Sen askerî enstrümanlarla ne Rusya’yla
savaşabilirsin ne Amerika’yla, vazgeçtim sen IŞİD’le savaşamıyorsun. “ÖSO, ÖSO”
deyip allayıp pulladığınızın hepsi arazi oldu. Eğer askerîyede olsa hepsinin
firarı yazılacaktı, niye bu halklardan gerçekleri saklıyorsunuz? Ortada ÖSO
yok, yarısı IŞİD’e asker yazıldı, yarısı sizlerden para alıp firar etti. Geri
kalanı da suç örgütü niteliğinde, çeteleşme niteliğinde olan yapılar. Orada
çatışan düzenli Türk askerî birlikler. Güya bu akıl, hani bu cin akıl sizden
başka kimsede yok: “Efendim biz yapmadık miki yaptı.” Çocuklar bile buna
inanmıyor artık. Orada savaşan Türk askeri, dolayısıyla hayatını kaybeden,
üstelik ne uğruna olduğu belli olmayacak, sonunda ne geleceği belli olmayacak
bir amaç uğruna yıllar yıllar sonra bir Genelkurmay başkanı şu cesareti
gösterebildi, korkarak: “Yahu aslında bizim Yemen’de ne işimiz vardı, bunu
sorgulamalıydık.” dedi. Üstünden bir asır geçmiş daha yeni, titrek bir sesle
söylenebiliyor. Siz Savunma Fonu’nu, askerî harcamaları, kamusal denetim
alanının dışına çıkardığınız zaman, bizatihi askerî faaliyetleri bir milliyetçi
hamasetle toplumun denetiminden kaçırdığınız zaman ancak iş işten geçtiğinde
toplum reaksiyon gösterir. Nedir o? Allah korusun, büyük can kayıpları olur, o
zaman bu halk sorar “Yahu, biz burada kimin için ölüyorduk, bizim El-Bab’da ne
işimiz vardı? Kilis ile El-Bab arasında ne kadar yer var, oradaki millî
çıkarımız ne?” Çıkıp bu logaritmayı şu millete izah edecek içinizde bir tane
personel yok. Bu sizin yetersizliğinizden ya da acemiliğinizden de
kaynaklanmıyor çünkü böyle bir izahı yok. Ne diyeceksiniz? “Başkasının
değneğini orada sallıyoruz.” diyemeyeceğinize göre bunun dışındaki her açıklama
gerçekle uzak yakın temas etmeyen bir açıklama. Demokratik teklif,
demokrasinizle örnek olarak Amerika’nın bölgedeki etkisiyle de, Rusya’nın etkisiyle
de, İran’ın etkisiyle de, İsrail’in etkisiyle de yarışabilirsiniz,
savaşabilirsiniz. Bakın, bizde bu coğrafyadaki savaşlar ne savaşı? Öncelikle
İslam’ın iç savaşı. Bunu burada söyleme cesaretini gösteren bir kişi çıktı mı?
Lafı, ortada kuyu var yandan geç, dolaş dolaş… Yürüyen İslam’ın iç savaşı,
yürüyen mezhepler savaşı, inançlar savaşı. Ama buna meyil veren kim? Batılı
emperyalist güçler. Peki, neyle örnek olabilirdiniz? Bakın kardeşim, bizde
Alevi ve Sünni itikadı bir arada barış içinde ve kendisi olarak ve kendisi
kalarak yaşayabiliyor. Biz bunu hukuken ve cari bütün kanunlarla ve ülkedeki
iklimle teminat altına alabildik. Hristiyanlarımız da emnüeman içinde,
Yahudilerimiz de emnüeman içinde, Alevi’miz de, Sünni’miz de. Gücünüz bir tek
buradan gelebilirdi. Bölgeye o zaman söylediğiniz sözün bir ağırlığı olurdu.
Şimdi el atıyla gerdeğe gidiyorsunuz siz. Askerî gücünüz mü var, hangi
envanterle övüneceksiniz? NATO ordususunuz, bitti gitti, NATO ordususunuz; geri
kalanı propaganda yani NATO’nun hâkim gücü, vananızı keserse şu an itibarıyla
bir hiçsiniz. Bu ordunun yarısı terörist çıktı, felç oldu. Daha
denetleyemediğiniz, alan açtığınız, zemin sunduğunuz yerleri de hiç
konuşmuyorum bile. Onun için böyle asker göndermek, askerî üs kurmak falan
bunlar maliyetli işler, ülkedeki sermaye yapısını da savunma sanayisine de ağır
verecek şekilde yukarıdan aşağı bilinçli bir şekilde transforme ediyorsunuz
fakat bütün bunlar, bu ülkeye büyük toplumsal maliyetler oluşturacak şekilde
sonuçlanacaktır. Nedir? Hem maddi maliyetler hem Orta Doğu’da El Bab’a mı
girdiğiniz, Rakka’ya mı girdiğiniz, Afrin’de mi durduğunuz sorusuna verilecek
cevap bile kendi içinizde Sivas’ı, Çorum’u, Maraş’ı, Diyarbakır’ı, Hakkâri’yi,
İstanbul’u ve bunun dengelerini ve bundaki barışı, bundaki gerilimleri
değiştirebilecek güçte ve hüviyette. Var mı sizde bunu hesap edecek bir akıl?
Yok. Çünkü olduysa da burada çıkıp duymadık. 
Bir
Davutoğlu, avazeyi cihana salmıştı, kapalı bir oturum yaptık, “Bin atlı
akınlarda çocuklar gibi şendik.” dedi burada kapalı oturumda. Bıraksan Emevi’de
gerçekten kaça kaça gidip namaz kılacaktı, şimdi yeller esiyor yerinde. Burada
o dış politikaya ait şeyler söylediğim zaman… Biz burada muhalefet sözcüleri
ezkaza Menderes’e laf ettiğinde, Hükûmet “Bize sataşma var.” diye söz alıyor;
Davutoğlu’na bu kadar laf söyledik, tam naçar kalmış, “Buradan bir kişi,
hiçbiriniz söz almıyorsunuz ‘Başbakanımıza sataşma var’ diye” dedim, grup
başkan vekili “Doğru söze ne denir?” dedi. 
Şimdi,
dolayısıyla… 
ALTAN
TAN (Diyarbakır) – Yalnız, hep bize anlatıyorsun, biraz o tarafa anlat. 
SIRRI
SÜREYYA ÖNDER (Devamla) – Hayır, Sayın Bakana sırtımı dönmüş olmayayım,
ağırlıklı olarak ona hitap ediyorum çünkü katılım az.
ALTAN
TAN (Diyarbakır) – Sayın Bakanlar dinlemiyorlar zaten.
SIRRI
SÜREYYA ÖNDER (Devamla) – Dolayısıyla bu emperyalizm güzel tarif etmişti:
“Sizin bir tane ihraç malınız var, o da ordunuz.” demişti. Yapılmakta olan, bu
hamasetten arındırın, yapılmakta olan iştir. Birleşmiş Milletler Güvenlik
Konseyi kararı falan işin süsü, nakışıdır. Ama “Nakış işlemeyi biliyorsunuz
diye her yere iş işlemeyin.” diyen de bir Anadolu sözü vardır. Bu Meclisi, bu
halkları, bu inançları bu kadar da yok saymayın. Bu kadar da “Biz her türlü
bölge dengeleriyle oynayacağız, açık sinir uçlarına bilip bilmeden, sonunu
hesap etmeden dokunacağız ve buralar sabit kalacak.” Bunu demeyin çünkü büyük
bir toplumsal kargaşa ve Allah korusun, kaos olarak hepimiz bunun bedelini
ödeyeceğiz. Ama bunun böyle olmadığı, zaman zaman inançlar hakkında, inanç
özgürlüğü hakkında açığa çıkan bir lapsus olarak, zaman zaman da kör göze
parmak olarak söylenen nefret söylemlerinde kendini ele veriyor.
Sayın
Bakan, hem bu ülkenin -gedikli mi denir- deneyimli savunma bakanlarındansınız
hem Meclis Başkanlığı yaptınız, şimdi de Millî Eğitim size emanet. İyi kötü de
bir mesaimiz var, şahsiyetiniz hakkında menfi olmayan fikirlere sahibiz. Bu
akşam, bu ülkede 3 bine yakın öğretmenin evinde yas var, bunu mutlaka
biliyorsunuzdur. Bunun yarısından fazlası EĞİTİMSEN üyesi. Bunların çocukları
-benden duymuş olun, hepinizin vicdanına seslenmek istiyorum- bunların aileleri
artık geleceksizleştirildiler, artık nana muhtaç hâldeler. Kendine yeter
birisi, öğretmenlik gibi çok düşük gelirle yapılabilecek ve ancak idealist
düşüncelerle yapılabilecek bir mesleği yapmazdı başka bir seçeneği olsaydı,
inanın. Siz bunların hepsini ekmeksiz, aşsız bıraktınız. “Mazlumun ahı, devirir
şahı” demişler. Sadece bir an için ki hiç inanmıyorum, birçoğunu tanıyorum,
kendi akrabalarım var, bir gün kapınıza gelmedik bunun için, birçoğunu
biliyorum bu kanun hükmünde kararnamenin kapsamına girmeyecek konumda insanlar,
çocukları hepinize sabah akşam beddua ediyorlar. Eğer bu istihkakınız doluysa
dönsün kendilerine çarpsın, ama değilse hepinizin akıbeti için ancak “veyl” diyebiliriz
yani bundan kendinizi alıkoyun. En iktidar yanlısı kalemler bile kantarın
ucunun kaçtığını düşünüyorlar. 
İbrahim
Kaboğlu’nu bu memlekete ne bölücü ne cemaatçi ne başka bir şeyci olarak
yutturamazsınız. Dünyanın bütün gayretlerini bir araya getirseniz buna
inanacak… Kendi Meclis grubunuzda bir kapalı oylama yapın eğer dörtte 1’ini
inandırırsanız geri kalan hepsini dağıtın. 
MEHMET
BEKAROĞLU (İstanbul) – İnanırlar…
SIRRI
SÜREYYA ÖNDER (Devamla) – Bu ülkenin ziyası hamuş oluyor, ışığını söndürüyorsunuz.
Öğretim üyesi sizden olmayabilir, ne var bunda? Size çok karşı da olabilir. Siz
bu ülkenin sahibi misiniz? Zıllullahıfilâlem misiniz? Kendinizi Allah’ın
yeryüzündeki gölgesi mi sayıyorsunuz? Nizamülmülk müsünüz, nesiniz siz,
milletin ekmeğiyle bu kadar oynuyorsunuz? Onların çoluk çocuklarının ne suçu
var? Bir an için hepsini suçlu kabul etsek, onları rızksız, nana muhtaç bir
vaziyete nasıl getirirsiniz? Evinizde nasıl uyursunuz, çocuğunuzu nasıl
seversiniz? 
Bunun
ahı size yeter, fazlaca bir şey söylemeye gerek yok. 
İç
barışa dönük bir şey söyledim, bölgeye ancak demokratik bir teklif sunarak,
İran’da, Irak’ta, Suriye’de bölge halklarında bir saygınlığınız olması için
şunu diyeceksiniz: Bakın, kardeşim, biz, kendi Kürt’ümüzle, kendi Alevi’mizle,
kendi Hristiyan’ımızlar, Asuri’mizle, Süryani’mizle, Ermeni’mizle, Ezidi’mizle
barış içinde bir arada yaşıyoruz ve haklarını teslim ediyoruz ama ağzınızdan
dökülen kibir: “Biz ana malız, sermayeyiz, onlar da bizim faizimiz.” En sevimli
lafınız: “Onlar bizim zenginliğimiz.” “Zenginlik” demek, faizdir; yani, “Biz
anaparayız, onlar da bizim faizimiz.” Bununla gidilecek bir yer yok. Size
denilecek olan sadece şudur, sarhoşlar için söylenir…
(Mikrofon
otomatik cihaz tarafından kapatıldı) 
SIRRI
SÜREYYA ÖNDER (Devamla) – “Elleşmeyin, üç adım sonra yıkılacaklar.” derler.
Akıbetiniz, bu kadar ah olduktan sonra inanın ki bundan farklı olmayacak. 
Hepinizi
saygıyla selamlıyorum. (HDP ve CHP sıralarından alkışlar) 
BAŞKAN
– Teşekkür ederiz Sayın Önder. 
Dördüncü
konuşmacı, Adalet ve Kalkınma Partisi Grubu adına İstanbul Milletvekili Sayın
Şirin Ünal. 
Süreniz
yirmi dakika. 
Buyurun.
(AK PARTİ sıralarından alkışlar)
AK
PARTİ GRUBU ADINA ŞİRİN ÜNAL (İstanbul) – Sayın Başkan, değerli
milletvekilleri; Aden Körfezi, Somali kara suları ve açıkları, Arap Denizi ve
mücavir bölgelerde vuku bulan deniz haydutluğu ve silahlı soygun eylemleriyle
mücadele kapsamında, Türk Silahlı Kuvvetleri deniz unsurlarının yurt dışında
görevlendirilmesine ilişkin, yüce Meclisin 9 Şubat 2016 tarihli ve 1107 sayılı
kararıyla Hükûmete verilen bir yıllık izin süresinin uzatılması maksadıyla
verilen tezkere üzerinde Adalet ve Kalkınma Partisi Grubu adına söz almış
bulunuyorum. Bu vesileyle yüce heyetinizi saygıyla selamlıyorum. 
Değerli
milletvekilleri, değişen tehdit algılamaları, güvenlik stratejileri ve
küreselleşen dünyanın karşılıklı ekonomik bağımlılık olgusu, başta,
yerküremizin yaklaşık dörtte 3’ünü kaplayan deniz alanları olmak üzere, tüm
ulusların kullanımına açık ulaşım yollarının açık tutulmasını gerekli
kılmaktadır. Bu kapsamda, dünya ticaretinin yaklaşık yüzde 90’ının deniz
taşımacılığıyla gerçekleştirildiği göz önüne alındığında, günümüzde denizlerin
önemi, ülkelerin güvenliği ve ekonomik kalkınması açısından daha da artmıştır.
Deniz taşımacılığı, demir yolu, hava yolu ve kara yolu taşımacılığından çok
daha ucuz ve ekonomiktir. Bu nedenle, deniz taşımacılığı dünya ticaretinde
önemli bir paya sahiptir. Ancak deniz taşımacılığındaki artan ticaret hacmi,
istikrarsız bölgelerde risk ve tehditleri de beraberinde getirmiştir. Özellikle
tezkerenin konusunu oluşturan Aden Körfezi, Somali karasuları açıkları, Arap
Denizi ve mücavir bölgelerde cereyan eden deniz haydutluğu ve silahlı soygun
olayları, uluslararası ticareti ve dolayısıyla da bölgesel ve küresel güvenliği
de tehdit etmeye başlamıştır. 
Deniz
haydutluğu ve silahlı soygun eylemleri sadece can ve mal emniyetini tehdit
etmekle kalmamakta, seyrüsefer serbestisini de kesintiye uğratmakta, deniz
taşımacılığı ve uluslararası ticareti de olumsuz bir şekilde etkilemektedir.
Ayrıca, bu eylemler, Somali ile Afrika ülkelerine yapılan insani yardımların
deniz yoluyla intikalini de güçleştirmektedir. Bu nedenle sorunun çok daha
büyük bir güvenlik sorunu hâline dönüştüğünü görmekteyiz. Aden Körfezi ve
Somali açıklarında Somali’nin egemenliği altında bulunan deniz alanlarının
yeterince kontrol edilememesi, siyasi istikrarsızlık sonucu oluşan hükûmet ve
otorite boşluğu, ekonomik sorunlarla, modern teknolojik imkânlara sahip olan
deniz haydutlarının açık denizlerdeki geniş bir sahada faaliyet göstermeleri ve
söz konusu haydutların tutuklanıp yargılanması konusunda karşılaşılan sorunlar
da bu deniz haydutluğu ve silahlı soygun olaylarının artmasının başlıca
nedenleri olarak sayılabilir. 
Değerli
milletvekilleri, deniz haydutluğuna yönelik çözüm anahtarının karada olduğu
değerlendirilmektedir. Çözüm, Somali’nin istikrarlı bir devlet hâline gelmesi,
iç düzeninin sağlanması, refah ve huzura kavuşturulmasıyla mümkündür. Bu
minvalde uluslararası toplumun kapsayıcı bir yaklaşımla müşterek hareket etmesi
ve etkin tedbirler alması gerekmektedir. Ülkemiz, bu çerçevede deniz
haydutluğuyla mücadelede sürdürdüğü çabaların yanı sıra Somali’ye de yardıma
devam etmektedir. Somali, ülkemizin ilgisinden sonra dünyanın gündemine girmiş
bir ülkedir. Bu çerçevede, insani yardım, kalkınma ve altyapı projeleri ile
siyasi uzlaşma çalışmalarına, askerî ve güvenlik alanlarında yapılan
çalışmalara Türkiye olarak destek vermekteyiz. Bu kapsamda, Somali Silahlı
Kuvvetlerinin teşkilat, eğitim öğretim, askerî altyapı ve lojistik
sistemlerinin iyileştirilmesi ile eğitim desteği ve yardımı sağlamak maksadıyla
Somali’de bir Türk görev kuvvetinin teşkil edilmesi kararlaştırılmıştır.
Ülkemiz,
Somali’ye insani yardım ve kalkınma alanında yaklaşık 400 milyon Amerikan
doları yardım yapmıştır. Türkiye, uluslararası toplumla birlikte iş birliği
hâlinde, Somali’deki çok boyutlu faaliyetlerini kararlılıkla sürdürmektedir.
Tüm tehdit ve tehlikelere rağmen bu bölge, dünya ticaretinin önemli bir
halkasını oluşturmaktadır. Süveyş Kanalı, Kızıldeniz ve Aden Körfezi, Arap
Denizi ve mücavir bölgelerden yıllık ortalama 22 bin adet ticaret gemisi geçiş
yapmaktadır. Bu geçişler, dünya ticaretinin yaklaşık yüzde 14’üne, dünya petrol
ihracatının yüzde 26’sına karşılık gelmektedir. Tüm bunların yanında, Avrupa’ya
gelen petrolün yüzde 30’u, Amerika Birleşik Devletleri ve Avrupa’ya giden
toplam petrol ve petrol ürünlerinin de yüzde 18’i bu bölgeden geçmektedir.
Türk
dış ticareti açısından da bölge, hayati öneme sahiptir. Bu bölgeden geçen
ticaret gemileriyle gerçekleştirilen Türk dış ticaret hacmi, 80 milyar Amerikan
doları tutarında olup bu, dış ticaret hacmimizin yüzde 20’sine tekabül
etmektedir. Bölgeden geçiş yapan Türk bayraklı veya Türkiye bağlantılı ticari
gemi sayısı yıllara bağlı olarak artış göstermektedir.
Değerli
milletvekilleri, Aden Körfezi ve Somali açıklarında deniz haydutluğu eylemleri
azalmış olmakla birlikte henüz devam etmektedir. Bu eylemlerden Türk ve Türkiye
bağlantılı ticaret gemileri de zarar görmektedir. Söz konusu eylemlerin
özellikle muson yağmurlarının daha az olduğu dönemlerde, mart-nisan-mayıs veya
eylül-ekim-kasım aylarında artış gösterdiği de gözlenmektedir. Bu nedenle, NATO
tarafından daimî olarak bölgede faaliyet yapılması yerine, tercihen haydutluk
faaliyetlerinin artış göstermesinin beklendiği dönemlerde varlık gösterilmesine
karar verilmiştir. 
Stratejik
önemi her geçen gün artan bölgeye yönelik politikamız doğrultusunda, bölgeden
geçiş yapan Türk bayraklı ve Türkiye bağlantılı ticaret gemilerinin emniyetinin
etkin şekilde muhafazası, bölgeye yönelik yapılacak insani yardım
faaliyetlerine destek sağlaması, Birleşmiş Milletler sistemi içerisinde ve
bölgesel ölçekte etkinlik ve görünürlüğümüzün sürdürülmesi maksadıyla, deniz
haydutluğu ve silahlı soygunla mücadele için NATO tarafından da karar verildiği
üzere, muson geçiş dönemleriyle sınırlı olmak üzere, NATO ya da millî
harekâtlar kapsamında belirlenecek dönemlerde bölgede varlık gösterilmesinin
bir gereklilik olduğuna inanmaktayız. Bu kapsamda gerek tek başına bir güç
olarak gerekse üyesi olduğu uluslararası kuruluşlar vasıtasıyla geniş bir
yelpazede barışçıl, ilkeli ve etkin bir güvenlik politikası izlemekte olan
ülkemiz, bugün üzerinde konuştuğumuz deniz haydutluğuyla mücadelede
uluslararası toplumun müşterek hareket etmesini, uluslararası yetkin
tedbirlerin alınmasını ve uygulanmasını da desteklemektedir.
Değerli
milletvekilleri, ülkemiz, bugüne kadar deniz haydutluğuyla mücadelede harekâta
dönüşümlü olarak 1 fırkateynle 22 dönem destek vermiştir. Ayrıca 2011 ve 2014
yıllarında Türk Deniz Görev Grubu aktivasyonu kapsamında 5 fırkateyn, 1 korvet
ve 1 akaryakıt gemisiyle 2 dönem; 2015 yılında ise 3 fırkateynle toplam 5 dönem
deniz haydutluğuyla mücadele harekâtına destek sağlamıştır. Birleşik Görev Kuvveti
151’in komutası, daha önce 4 kez ülkemiz tarafından üstlenilmiştir. (AK PARTİ
sıralarından alkışlar) Böylece ülkemiz, NATO’daki görevleri dışında bir
Birleşmiş Milletler görevinde ilk defa denizde çok uluslu bir gücün komutanlığı
görevini de yürütmüştür. Ayrıca Türk Kızılayı adına Somali’ye insani yardım
malzemesi taşıyan 6 ticari gemiye bölgede bulunan fırkateynlerimiz tarafından
deniz haydutluğu ve silahlı soygun riski bulunan bölgelerde refakat ve koruma
sağlanmıştır. 
Bu
düşüncelerle Anayasa’nın 92’nci maddesi gereğince Türk Silahlı Kuvvetleri deniz
unsurlarının 10 Şubat 2009 tarihli ve 934 sayılı Türkiye Büyük Millet Meclisi
Kararı’yla belirlenen ilke ve esaslar dâhilinde başlatılan ve son olarak 9
Şubat 2016 tarihli ve 1107 sayılı Türkiye Büyük Millet Meclisi Kararı’yla 10
Şubat 2016 tarihinden itibaren bir yıl süreyle uzatılan deniz haydutluğu ve
silahlı soygunla mücadele görevinin Aden Körfezi, Somali kara suları ve
açıkları, Arap Denizi ve mücavir bölgelerde 10 Şubat 2017 tarihinden itibaren bir
yıl süreyle bir kez daha uzatılması için gerekli yetkinin verilmesi hususunda
huzurlarınızda olan Hükûmet tezkeresine desteğinizi talep eder, bu vesileyle
yüce Meclisi bir kez daha saygıyla selamlarım.
Teşekkür
ederim. (AK PARTİ sıralarından alkışlar) 
BAŞKAN
– Teşekkür ederiz Sayın Ünal.
Gruplar
adına konuşmalar tamamlanmıştır.
Şimdi,
şahıslar adına ilk konuşmacı, Balıkesir Milletvekili Sayın Ahmet Akın.
Süreniz
on dakika Sayın Akın.
Buyurun.
(CHP sıralarından alkışlar) 
AHMET
AKIN (Balıkesir) – Sayın Başkan, değerli milletvekilleri; Türk Silahlı
Kuvvetleri deniz unsurlarının Aden Körfezi’nde görevlendirilmesiyle ilgili
Hükûmete verilen izin süresinin bir yıl daha uzatılmasına dair Başbakanlık
tezkeresi hakkında söz almış bulunmaktayım. Bu vesileyle yüce Meclisi saygıyla
selamlıyorum.
Öncelikle
El Bab’da IŞİD denilen katil sürüsünün saldırısında bugün şehit olan
askerlerimize Allah’tan rahmet ulusumuza başsağlığı diliyorum. Yaralı
askerlerimize de acil şifalar diliyorum. Umut ediyorum ki bu, son şehidimiz
olur, bir daha böyle acılar yaşamayız.
Çok
değerli milletvekilleri, Birleşmiş Milletler Güvenlik Konseyi kararları
doğrultusunda görev yapan bu güce katılmamızın, geleneksel dış politikamızın
çerçevesinde uygun olduğunu düşünmüş ve olumlu bulmuştuk. Gerçekten, biz
Cumhuriyet Halk Partisi olarak korsanlık, haydutluk ve kanun dışılıkla hep
mücadeleden yana olduk; bunda da bu şekilde olmaya devam ediyoruz. Geleneksel,
barışçı dış politikamızın da sürdürülmesinden yanayız. Atatürk “Yurtta barış,
cihanda barış” diyerek Türkiye Cumhuriyeti’nin kuruluşunda dış politikamızın
ana eksenini tüm dünyaya ilan etmişti. Elbette öncelikle ülkemizin huzuru ve
bölgemizin huzuru için çaba sarf etmek zorundayız ve bunu akılcı politikalarla
yapmak gibi de bir sorumluluğumuz var.
Dış
politika geleneğimiz, ülkemizin çıkarlarını en üst düzeyde korumak üzerine inşa
edilmiştir. Tutarlılık, dış politikamızın en önemli unsurlarından birisi
olmuştur. Ancak, Adalet ve Kalkınma Partisi döneminde dış politikamız, ne yazık
ki bu eksenden tamamen çıkmış ve tutarsızlıklarla dolu bir dış politika örneği
ortaya koymuştur. Bölgemiz ve komşularımızdaki gelişmeler doğrudan bizim için
önemliyken ve bu konuda çok daha duyarlı ve dikkatli olmamız gerekirken, tüm
bunlara dikkat etmeyen bir çizgide ilerlememiz, maalesef bugünkü sonuçlara
neden olmuştur.
“Suriye’nin
toprak bütünlüğü, bizim kendi güvenliğimiz için çok önemli.” dedik, sürekli de
bu konularda uyarılarda bulunduk. “Müdahale etmeyin.” dedik ama dinletemedik ve
Suriye’de uygulanan dış politika ülkemize maalesef çok pahalıya patladı. O
günlerde bizim uyarılarımıza ve önerilerimize kulak tıkayanlar, bugün dediğimiz
noktaya gelmek zorunda kaldılar.
Dış
politika, duygusal konularla gerçekleştirilemez değerli arkadaşlar, akıl ve
bilimle yönetilmesi gerekir, ortak akılla yönetilmesi gerekir. Suriye’de
yaptığınız bu vahim hatanın bedelini şimdi Türk halkı olarak hepimiz ödüyoruz.
“Öfkeli gençler” olarak tanımladığınız “IŞİD” denilen katiller sürüsü, sizin
hatalarınız yüzünden bugün ülkemizi kana buluyor, askerlerimizi şehit
ediyorlar. Neden çıkıp bu konuda yaptığınız hatayı belirtip yüce halkın önünde
özür dilemiyorsunuz? FETÖ’de olduğu gibi, neden çıkıp Suriye politikasında bu
millete ödettiğiniz bedel için samimiyetle özür dilemiyorsunuz? Maşallah, “Kandırıldık."
deyip her şeyin içerisinden çıkmaya, sıyrılmaya çok iyi alıştınız. Burada sizi
kim kandırdı, lütfen onu da açıklayın değerli arkadaşlar. 
İsrail’le
Mavi Marmara olayından sonra çok sert tartışmalar yaşandı, hatta o zamanın
Başbakanı, İsrail’i “terörist ülke” olarak ilan etti ve çok önemli şartlar
koştu. Bugün nereye gelindi? O şartların yerinde yeller esiyor. “Terörist”
dediğiniz İsrail’le dost oldunuz. O günlerde her gün manşetlerde İsrail’in
Gazze’de uyguladığı zulmü yazan yandaş medyanız, bugün için suspus oldu. Dış
politikada tutarlılık ilkesini altüst ettiniz. Uyguladığınız dış politikanın
maalesef, her yerinden tutarsızlık akıyor. 20 milyon dolar karşılığında tüm
iddialarınızdan ve şartlarınızdan vazgeçtiniz. Birkaç yıl önce demediğinizi bırakmadığınız
ve “…”(x) çektiğiniz İsrail’e şimdi
bakanlarınız resmî ziyaretler yaparak mutlu, mesut fotoğraflar çektiriyor.
Hatta İsrailli mevkidaşıyla Batı Şeria’daki Yahudi yerleşim yerlerini
meşrulaştıran kanun konusunda iddiaya girip dalgasını bile geçebiliyor.
Gazze’deki masumların neler yaşadığından artık bahseden kimse yok. 
Bir
başka önemli dış politika tutarsızlığınız da Rusya’da oldu. Rusya’yla yaşanan
uçak düşürme krizinden sonra bütün ipleri kopardınız. Rusya’yla ilgili yorum
yapanları “vatan haini” ilan ettiniz. Yandaşlarınız yalan ve çarpıtmalarla
haysiyet cellatlığına soyundu. Bugün ne oldu? En yakın dostunuz Putin oldu.
Olsun tabii, biz bundan rahatsız değiliz. Biz ülkemizin, komşularımızla
çıkarlarımız doğrultusunda iyi ilişkiler kurmasından yanayız ve tarafız, bizim
burada bir tutarsızlık sorunumuz yok, hiç de olmadı, tutarsızlık, tamamen sizin
yaptıklarınızda oldu. 
Rusya’yla
yarattığınız dış politika sorununun bedelini siz değil, maalesef, yüce Türk
milleti ödüyor. Bakın bu yüzden turizm sektörü çok zor durumda. Tarım ürünü
ihracatımız çok büyük ölçüde zarar gördü. Dış politikadaki hatalarınız
nedeniyle Balıkesir’deki ve diğer illerimizdeki üreticilerimizin sütleri,
ürünleri ellerinde kalıyor, para etmiyor. Hepsi borç batağında ve icralar kapıda.
7 Müslüman ülkeye Amerika Birleşik Devletleri’ne giriş yasağı koyan Trump’a bir
cümle olsun bir şey söylemezken telefon başında saygı içerisinde onun aramasını
bekliyorsunuz, aradığında da çocuklar gibi şen oluyorsunuz. Şimdi, bütün bu
yanlışlar, sıkıntılar, hatalar ortadayken getirdiğiniz Anayasa değişikliğiyle
“Bundan sonra bütün bunların yapımına, bu politikalara bir kişi karar versin.”
diyorsunuz. 
Değerli
arkadaşlar, heyet hâlinde hepiniz, hep birlikte yanlış karar verirken tek kişi
doğru kararı nasıl verecek? Bunu anlamış değiliz. Önüne geleni “terörist ve
düşman” ilan eden, sağduyuyla değil, duygularıyla keyfî kararlar veren
birisinin -Allah korusun- başkan seçildiğini bir düşünelim; bu koşullarda nasıl
bir dış politika ortaya çıkar, nasıl uygulanır, düşünemiyorum bile. Bu, ülkemiz
için net bir felaket olur değerli arkadaşlar. 
Halkımıza
bu Anayasa değişikliğinin biraz da bu yönlerini anlatmanızı rica ediyoruz.
Yaratmak istediğiniz tek adam rejiminin ve kuvvetler birliğinin ülkemize hangi
belaları açacağını halkımıza lütfen anlatın. Sağı solu, aslı astarı olmayan
çarpıtmalarla referandum suçlamaları çalışması yapacağınıza, teklifinizin
içeriğini anlatın, ne yapmak isteğinizi halkımıza anlatın. Bunu
anlatamadığınız, savunamadığınız için de bir sürü karalamalar yapıyorsunuz. 
Biz
anlatıyoruz değerli arkadaşlar, neye karşı olduğumuzu tane tane, tek tek
anlatıyoruz. Hiçbir çarpıtma ve karalama yapmadan anlatıyoruz. Niye “hayır”
diyoruz, onu halkımıza tek tek anlatıyoruz ama siz, maalesef niye “evet” dediğinizi
anlatamıyorsunuz. Halkımız siz niye tek adam rejimi kurmak istediğinizi
öğrenmek ve bilmek istiyor. Demokrasilerin olmazsa olmazı kuvvetler ayrılığını
neden ortadan kaldırmak istiyorsunuz? Gazi Meclisi neden etkisiz ve yetkisiz
bir hâle getirmek istiyorsunuz? Halkımız bunları öğrenmek istiyor. Halkımızın
karşısına çıkın ve bunları lütfen tek tek anlatın değerli arkadaşlar. 
Akla
ve mantığa aykırı, yalan ve çarpıtmaya dayalı mazeretler üretmek, hiç kimseye
hiçbir şey katmaz. Aslında olağanüstü hâle yaslanarak yaptıklarınız, tek adam
rejiminde yapmak istediklerinizin de en somut göstergesidir. Olağanüstü hâlle
hiçbir ilgisi olmayan konularda çıkarılan kanun hükmünde kararnamelerle ne
yapmak istediğiniz konusunda hepimiz net bir karar içerisindeyiz. Dün akşam
çıkarılan kanun hükmünde kararnameyle üniversitelerimize bir darbe daha
vurdunuz.
FETÖ’yle
mücadeleye bu toplum hep destek verdi ama FETÖ’yle mücadele görüntüsü altında
hiç ilgisi olmayan bu ülkenin yetiştirilmiş hocalarını üniversitelerinden attınız.
Bu ülkeye yazık ediyorsunuz. Üniversite özgürlüğü bırakmadığınız gibi kanun
hükmünde kararnameleri, üniversitelerin üzerinde Demokles’in kılıcı yaptınız,
ülkeyi korku imparatorluğuna çevirdiniz, bilim üretemez hâle getirdiniz. Sizin
gibi düşünmeyenlere hayat hakkı tanımayan uygulamalara imza attınız. Son
ihraçlarla tüm halkımızın vicdanını sızlattınız, adalet duygusunu zedelediniz. 
Değerli
arkadaşlarım, sizleri uyarıyorum bir milletvekili olarak değil, vatanını
milletini çok seven, Atatürk ilkelerine bağlı, çağdaş bir Türkiye hayali
içerisinde olan ve bunun için çalışan bir Türkiye Cumhuriyeti vatandaşı olarak
uyarıyorum. Gelin, bu ülkemizi, bizi daha fazla dünyaya karşı mahcup etmeyin.
Politikalarınızda ve söylediklerinizde tutarlı olun. Sevdanız ve çabanız,
cumhuriyet ve demokrasi olsun.
Hepinize
saygılar sunuyorum. (CHP sıralarından alkışlar)
BAŞKAN
– Teşekkür ederiz Sayın Akın.
Şahısları
adına ikinci ve son konuşmacı, Bursa Milletvekili Sayın Cemalettin Kani Torun. 
Süreniz
on dakika.
Buyurun.
(AK PARTİ sıralarından alkışlar) 
CEMALETTİN
KANİ TORUN (Bursa) – Sayın Başkan, değerli milletvekilleri; hepinizi saygıyla
selamlıyorum. 
Bahse
konu tezkerede adı geçen Aden ve Somali sahillerinde olan korsanlık ve diğer
kanun dışı hadiselere yönelik olarak birlik gönderme ve deniz kuvvetlerinin o
bölgede konuşlandırılması konusuna girmeden önce bölge hakkında kısa bir bilgi
vermek istiyorum.
Aden,
bildiğiniz gibi, Osmanlı toprağı idi ve 1918’e kadar o bölgede bizim bayrağımız
dalgalandı. Hemen Aden’in karşısında bulunan Berbera Limanı ki şu anda Somali
toprağıdır, o da bir Osmanlı limanıdır. Hâlen Berbera şehrinin içme suyunun
yaklaşık yarısı Osmanlı’nın yaptığı su kanallarıyla sağlanmaktadır yani
bölgedeki hatıralarımız hâlâ canlıdır. 
Peki,
o bölgeyle olan kültürel ve tarihî ilgilerimiz sadece bununla mı ilintili?
Hayır. Bildiğiniz gibi 1991’de Somali’de bir iç savaş başladı. Esasen,
korsanlığı anlatmadan önce bu iç savaşın nasıl olduğundan bahsetmek lazım çünkü
korsanlık bunun bir sonucu. İç savaş şöyle oldu: 1969’da Somali’de yönetimi ele
geçiren General Siad Barre askerî yönetimi 1991’e kadar görevde kaldı ve son
dönemlerinde, son üç yıl, 1988-1991 arasında çok ciddi bir biçimde, 3 ayrı
kurtuluş ordusu tarafından, başkent kuşatılarak yerinden edildi. Ocak 1991’de
Somali’de Siad Barre yönetimi sona erdi, ancak yerine bir başka yönetim tesis
edilemedi, kabileler arası rekabet bunu engelledi. General Farrah Aidid ve Ali
Mahdi arasındaki rekabet maalesef bir iç savaşı körükledi ve bu iç savaşta
Somalililer maalesef kendi elleriyle Mogadişu’yu yerle bir ettiler. Bu iç
savaşa uluslararası toplum müdahale etti. Biliyorsunuz, Birleşmiş Milletler o
dönemde birlik gönderdi. Hatta bir Türk generali, Çevik Bir, o dönemde o
Birleşmiş Milletler birliğinin de komutanlığını yaptı. 
1993
yılında, Amerika’nın önerdiği bu tekliflere “Hayır.” diyen General Farrah
Aidid’e karşı yapılan bir operasyon -ki bu operasyon askerî operasyondu
Mogadişu’da- başarısızlıkla sonuçlandı ve 18 Amerikan askeri öldürülerek
Amerika geri çekilmeye zorlandı. Bu “Kara Şahin Düştü” isimli meşhur film bu
konuyu anlatır, gerçek bir olaydır. Ben olayın bizzat şahitlerini de yakından
tanıyorum. 
Sonrasında,
bu kabileler arası iç savaş, devlet çöktüğü için 2009’a kadar devam etti.
2009’da geçici bir hükûmet kuruldu. 2009-2011 arasında bu geçici hükûmet
işbaşına geldi, ancak savaş hâlâ devam ediyordu. Savaş, başlangıçta kabileler
arası bir savaş iken, bilahare kabileleri geçerek daha ideolojik bir savaş
hâline dönüştü ve “El Şebab” dediğimiz, bilahare El Kaide’ye katılan bir terör
örgütünün burada yönetime karşı savaştığını görmeye başladık. 
2009’da
uluslararası toplumun desteğiyle Şeyh Şerif Ahmet başkanlığında geçici bir
hükûmet kuruldu, ancak o dönemde bile Mogadişu’nun yaklaşık yarısı Şebab’ın
kontrolündeydi. Sonrasında 2011’de çok ciddi bir kuraklık ve açlık sorunu
yaşandı ve özellikle bu kuraklık ve açlık sorunu basına yansıdıktan sonra, o
dönemde Başbakan olan Cumhurbaşkanımızın tarihî Mogadişu ziyareti 19 Ağustos
2011’de gerçekleşti ve bu ziyaret akabinde Somali’de yeni bir devlet oluşumu
için adım atıldı. Biz de ekim sonu itibarıyla oraya büyükelçilik açtık ve ben
de orada büyükelçi olarak üç yıl çalıştım. 
Bu
dönemde, 2011’den sonra Somali’de yeni bir devletin teşekkülü için Türkiye'nin
ciddi gayretleri oldu. 2012’de bir seçim gerçekleştirildi bizim desteğimizle ve
Hasan Şeyh Mahmud Cumhurbaşkanı oldu. Daha sonra bu süreç içinde Türkiye hem
kalkınma yardımları hem insani yardımlar hem de iş adamlarımızın yatırımlarıyla
Somali’de en etkin aktör hâline geldi. Bu siyasi süreç hâlen devam etmekte ve
bugün daha şu anda Somali’de cumhurbaşkanlığı seçimleri Parlamentoda
yapılmaktadır, henüz daha kimin kazandığı belli değil.
Bu
bölge, tarih boyunca -eğer coğrafi olarak bakarsanız- daima bir istikrarsızlık
sorununa muhatap olmuş çünkü stratejik olarak çok önemli bir bölge. Kuzeyiyle
Aden Körfezi’ni, Kızıldeniz’in çıkışını kontrol ediyor, doğusuyla da Hint
Okyanusu geçişini kontrol ediyor; böyle stratejik bir bölge. 
Peki,
bu bölgede nasıl oldu da korsanlık başladı? O da ayrı bir hikâye. O da şöyle:
1991’de devlet çöktükten sonra Somali sınırlarını koruyan herhangi bir askerî
güç olmayınca… Özellikle, Somali’de çok ciddi balıkçılık kaynakları var -mavi
orkinos- yılın altı ayı orkinos akını var ve özellikle Japonya’dan, Kore’den bu
bölgeye gelen balıkçılar en ufak bir para ödemeden burada balık tutmakta ve
hatta kendi çöplerini de buraya bırakıp gitmekteydiler. İlk başta bu korsanlık
aslında iyi niyetlerle başladı. Bunlara bir ders vermek, Somali’nin kıyılarını
korumak amacıyla oradaki balıkçılar bir şekilde bunları korkutmaya başladılar
ve birkaçını rehin aldılar. Rehin aldıktan sonra serbest bırakmak için ödenen
paralar çok cazip geldi ve balıkçılığı bırakıp korsanlığa başladılar. Özellikle
2006-2011 arası bu had safhaya ulaştı, uluslararası sigorta giderleri, sigorta
ücretleri 5 katına çıktı. Türkiye'den Afrika’nın doğusuna mal gönderen bütün
firmalar çok yüksek fiyatlara –aynı zamanda diğer ülkeler de tabii-
sigortalandırılmaya başladılar.
2010
sonlarında “Atalanta Misyonu” adı altında NATO tarafından bu bölgede korsanlığı
önlemek amacıyla bir girişim başlatıldı ve Türkiye bu girişimde bir ortak
olarak, girişime paydaş olarak gemi gönderdi ve uzun süre orada gemimiz kaldı
ve hâlen de o bölgede bizim bu çalışmalar devam ediyor. Bu, aynı zamanda
Türkiye'nin bölgede askerî olarak da bulunmasının yolunu açtı.
Bildiğiniz
gibi -daha önceki konuşmacılar da bahsetti- Türkiye Somali’de bir askerî üs
açacak. Esasen bu bir eğitim üssü, Somali ordusunun subay ve astsubayı Türk
ordusu tarafından eğitilecek. Yani oraya bir harp okulu ve astsubay okulu
kurduk, yakında inşallah faaliyete geçecek ve bu yolla uzun vadede Somali ve o
bölge, bir anlamda, istikrara kavuşacak. 
Unutmayalım
ki Türkiye açısından -elbette tarihî ve kültürel bağlarla bağlıyız bu bölgeye
ancak- dediğim gibi, stratejik olarak, jeostratejik olarak bu bölge çok önemli
bir bölge, hem Kızıldeniz çıkışını hem Hint Okyanusu geçişini kontrol ettiği
için uzun vadede bizim bigâne kalabileceğimiz bir yer değil. 
Ayrıca,
Türkiye ekonomik olarak da… Doğu Afrika’da bir ekonomik üs olarak, Somali, uzun
vadede bizim için bir ekonomik üs olarak, bizim menfaatlerimizi ya da ortak
ticari çıkarlarımızı beraberce sürdürebileceğimiz iyi bir ortaktır çünkü
Somalililer gerçekten o bölgenin en çalışkan ve iş bilen insanlarıdır. Hemen
hemen bölgedeki bütün ülkelere gidin, o ülkelerin iş adamları, önde gelenleri
genelde Somali asıllıdır. 
Dolayısıyla,
Türkiye orada doğru bir iş yaparak yeni bir devlet kuruluşuna öncülük etti.
Esasen, bu, bizim, Kıbrıs’tan sonra ikinci devlet kurma deneyimimizdir ve son
derece başarılı bir şekilde geçiyor, geçmiştir ve hâlen de devam ediyor bu
süreç ve inşallah, yeni cumhurbaşkanı bugün seçildikten sonra, yeni
cumhurbaşkanıyla beraber, yeni hükûmetle beraber bu ilişkiler çok daha ileriye
götürülecek. Bu açılardan, bu Başbakanlık tezkeresinin onaylanıp bizim bu
bölgelerdeki misyonumuzun devam etmesi çok hayırlı bir iştir. 
Bu
vesileyle, oyumuzun “evet” olması gerektiğini söylüyor, hepinize saygılar
sunuyorum. (AK PARTİ sıralarından alkışlar) 
BAŞKAN
- Teşekkür ederiz Sayın Torun. 
Sayın
milletvekilleri, Başbakanlık tezkeresi üzerindeki görüşmeler tamamlanmıştır. 
Şimdi
tezkereyi oylarınıza sunuyorum: Kabul edenler… Kabul etmeyenler… Kabul
edilmiştir. 
Türkiye
Büyük Millet Meclisi Başkanlığının iki tezkeresi vardır, ayrı ayrı okutup
oylarınıza sunacağım. 
2.- Türkiye Büyük Millet Meclisi
Başkanlığının Dışişleri Komisyonu Kâtip Üyesi ve Samsun Milletvekili Hasan
Basri Kurt’un, Kosova Parlamentosu tarafından 19-22 Şubat 2017 tarihlerinde
Kosova’nın başkenti Priştine’de düzenlenecek olan Parlamentolar Dış İlişkiler
Komiteleri Zirvesi’ne katılmasına ilişkin tezkeresi (3/909)
6/2/2017
Türkiye Büyük Millet Meclisi Genel Kuruluna
Kosova
Parlamentosu tarafından 19-22 Şubat 2017 tarihlerinde Kosova'nın başkenti
Priştine'de düzenlenecek "Dış İlişkiler Komiteleri Zirvesi"ne
Dışişleri Komisyonu Kâtip Üyesi ve Samsun Milletvekili Sayın Hasan Basri
Kurt’un katılması hususu, 28/3/1990 tarihli ve 3620 sayılı Türkiye Büyük Millet
Meclisinin Dış İlişkilerinin Düzenlenmesi Hakkında Kanun'un 9'uncu maddesi
uyarınca Genel Kurulun tasviplerine sunulur.
 Ahmet
Aydın
 Türkiye
Büyük Millet Meclisi
 Başkanı
V.
BAŞKAN
– Kabul edenler… Kabul etmeyenler… Kabul edilmiştir.
3.- Türkiye Büyük Millet Meclisi
Başkanlığının Dışişleri Komisyonu Başkanı ve Malatya Milletvekili Taha Özhan
ile Başkan Vekili ve Bursa Milletvekili Cemalettin Kani Torun’un, Kenya’nın
başkenti Nairobi’de 18-23 Şubat 2017 tarihlerinde düzenlenecek olan Dünya
Bankası ve Uluslararası Para Fonu’nun Parlamenterler Ağı Çalışma Toplantılarına
katılmalarına ilişkin tezkeresi (3/910)
7/2/2017
Türkiye Büyük Millet Meclisi Genel Kuruluna
Kenya'nın
başkenti Nayrobi'de 18-23 Şubat 2017 tarihlerinde düzenlenecek olan Dünya
Bankası ve Uluslararası Para Fonunun Parlamenterler Ağı çalışma toplantılarına
Dışişleri Komisyonu Başkanı ve Malatya Milletvekili Taha Özhan ile Başkan
Vekili ve Bursa Milletvekili Cemalettin Kani Torun’un katılmaları hususu,
28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 9'uncu maddesi uyarınca Genel
Kurulun tasviplerine sunulur.
 Ahmet
Aydın
 TBMM
Başkanı Vekili
BAŞKAN
– Kabul edenler… Kabul etmeyenler… Kabul edilmiştir.
Birleşime
on dakika ara veriyorum.
Kapanma Saati: 17.11
ÜÇÜNCÜ OTURUM
Açılma Saati: 17.24
BAŞKAN: Başkan Vekili Pervin BULDAN
KÂTİP ÜYELER: Mustafa AÇIKGÖZ (Nevşehir), İshak GAZEL
(Kütahya)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 67’nci Birleşiminin
Üçüncü Oturumunu açıyorum. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- HDP Grubunun, 8/2/2017 tarihinde Grup
Başkan Vekili Muş Milletvekili Ahmet Yıldırım tarafından, başta emek, demokrasi
ve barış mücadelesinin öncü isimleri olan bilim insanları ve kamu emekçileri
olmak üzere OHAL KHK’larıyla kamu çalışanlarına yönelik ihraçların yol açtığı
hukuksuzlukların ve yarattığı tahribatın tüm boyutlarıyla araştırılması
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak 8 Şubat 2017 Çarşamba
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
8/2/2017
Türkiye Büyük Millet Meclisi
Başkanlığına
Danışma
Kurulu 8/2/2017 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Ahmet
Yıldırım
 Muş
 Grup
Başkan Vekili
Öneri:

8
Şubat 2017 tarihinde Muş Milletvekili Grup Başkan Vekili Ahmet Yıldırım
tarafından (3821 sıra numaralı) başta emek, demokrasi ve barış mücadelesinin
öncü isimleri olan bilim insanları ve kamu emekçileri olmak üzere OHAL
KHK'larıyla kamu çalışanlarına yönelik ihraçların yol açtığı hukuksuzlukların
ve yarattığı tahribatın tüm boyutlarıyla araştırılması amacıyla Türkiye Büyük
Millet Meclisine verilmiş olan Meclis araştırması önergesinin, Genel Kurulun
bilgisine sunulmak üzere bekleyen diğer önergelerin önüne alınarak 8/2/2017
Çarşamba günlü birleşiminde sunuşlarda okunması ve görüşmelerin aynı tarihli
birleşiminde yapılması önerilmiştir.
BAŞKAN
– Grup önerisinin lehinde olmak üzere ilk konuşmacı Mardin Milletvekili Sayın
Mithat Sancar. (HDP sıralarından alkışlar)
Süreniz
on dakika.
Buyurun.
MİTHAT
SANCAR (Mardin) – Sayın Başkan, değerli milletvekilleri; dün gece bir KHK
terörü daha yaşandı; kanun hükmünde kararname, tam anlamıyla terör. “Terör”
kelimesini her konuda rahatça ve her kesimi suçlamak için kullanan bu Hükûmet,
AK PARTİ, nedense bu uygulamaların tam da terör etkisi yarattığını kabul
etmiyor ya da görmek istemiyor. Toplumun geniş bir kesimini sindirmek, korku
salmak terörün en ilksel tanımıdır, bunu daha önce de söyledim. 
Şimdi,
dün binlerce kamu görevlisi işten çıkarıldı, ihraç edildi. Biz, üniversitedeki
ihraçlar üzerine araştırma önergesi verdik. Ben de konuşmamı esas olarak bu
ihraçlarla sınırlayacağım. Kimler ihraç edildi? Bunların darbeyle nasıl bir
ilişkisi olabilir? 
Olağanüstü
hâl niye ilan edildi? 15 Temmuzdaki o kanlı darbe girişiminin etkilerini
ortadan kaldırmak için. Olağanüstü hâl bunun için ilan edildi, kanun hükmünde
kararname çıkarma yetkisi de buradan geliyor. Peki, bu akademisyenlerin, 15
Temmuz darbe girişimiyle ilişkisi nedir? İbrahim Kaboğlu, benim hem hocam hem
de uzun süre Diyarbakır’da birlikte çalıştığım meslektaşım. Darbe girişimiyle
ne ilişkisi var? Öğrencisi ve meslektaşı olmaktan onur duyduğum bir insandır.
İbrahim Kaboğlu’nu bile atabiliyorsa kanun hükmünde kararnameyle bu Hükûmet,
vermek istediği mesaj açıktır: “Herkesi atabilirim ben.” Yani, sindirme amaçlı
bir düzenleme, bir icraattır bu. 
Devam
ediyorum: Ahmet Haşim Köse, Siyasal Bilgiler Fakültesinden meslektaşım, otuz
yıla yakın aynı kampüsü paylaştığım arkadaşlarım. Ne ilişkisi var arkadaşlar?
Gerekçe ne? Belgeleriniz, bilgileriniz, kanıtlarınız ne bu insanlarla ilgili?
Nasıl bu kadar keyfî davranabiliyorsunuz?
Devam
edelim: Gökçen Alpkaya, kendi alanında en yetkin arkadaşlarımızdan,
akademisyenlerimizden biri; yıllardır pek çok alanda birlikte çalıştığım
dostum, arkadaşım. Ne ilişkisi var darbe girişimiyle? Yok efendim, işte “Başka
terör örgütleri.” diyeceksiniz. Ya, bir tek kanıt, Allah için bir makul şüphe
sunamazsınız. 
Devam
ediyorum: Murat Sevinç, benim sevgili dostum ve Türkiye'de anayasa hukuku
konusunda en yetkin isimlerden biri. Tam da İbrahim Kaboğlu’yla birlikte
Anayasa süreciyle ilgili değerli yazılar yazmaktayken ihraç edildi. 
Öğrencilerim
var, benimle doktoralarını yapan, yıllarca benimle birlikte çalışan
arkadaşlarım, öğrencilerim, sonra meslektaşlarım; Kıvılcım Turanlı, Uğur Kara,
Kasım Akbaş, İnci Solak, Nisan Kuyucu. Hepsi tertemiz bir emekle çalıştılar,
alınlarının akıyla ve gerçekten büyük bir emekle, bu mesleği şevkle, aşkla
yürüten çocuklar bunlar. Yıllarca saatlerimizi, günlerimizi doktora tezleriyle,
master tezleriyle tartışmalara ayırdık. Bunlara nasıl kıyabiliyorsunuz ya? 
Devam
ediyorum: Çok değerli dostum Cem Kaptanoğlu, Türkiye’de psikanaliz konusunda
belki de en müstesna isimlerden biri. Ya, nedir kanıtınız, iddianız ne? Yüksel
Taşkın, AKP’yi bile en objektif araştıran, Türkiye’de İslamcı hareket konusunda
her çevrenin, İslamcıların da saygıyla, itibarla okudukları bir akademisyen.
Niye atarsınız? 
Şimdi,
sorulacak sorular çok fazla, süre çok az. Biliyorsunuz, bu ülkede çeşitli
dönemlerde akademisyen tasfiyesi yapıldı üniversitelerde. 
İBRAHİM
ÖZDİŞ (Adana) – Hocam, muhaliflerdir, onun için atılmışlardır.
MİTHAT
SANCAR (Devamla) – Onu söyleyeceğiz. 
1947’de,
1956’da, 1960’ta, 1970’te, 1980’de, 1990’larda, her darbeden sonra, darbenin
olmadığı zamanlarda insanlar atıldı. Bugün kimler itibarla, saygıyla, onurla
anılıyor? O gün tasfiyeye uğrayanlar. Kimler itibarsız? Onları atanlar. 
28
Şubatı çok konuştuk ama yine söyleyeceğim. Burada 28 Şubatta mağdur edilmiş,
haksızlığa uğramış milletvekilleri var. Nerede Beşir Hoca, Beşir Atalay? Bir
tek sözünüz yok mu Beşir Hoca? Siz atıldığınızda bütün bu demokratlar arkanızda
durdu, itiraz etti, başlarında ben vardım. Niye bir sözünüz yok? 
Ahmet
Gündoğdu, neredesin?
AHMET
GÜNDOĞDU (Ankara) – Buradayım. 
MİTHAT
SANCAR (Devamla) – Şu “Bir Daha Asla!” raporunu hazırladınız. “Bir Daha Asla!”
sizin için miydi, herkes için miydi? 
İBRAHİM
ÖZDİŞ (Adana) – Hocam, saraydan korkuyorlar, saraydan. 
MİTHAT
SANCAR (Devamla) – “Bir Daha Asla!” neydi? 28 Şubat tasfiyelerini yazıyorsunuz.
Kaç akademisyen atıldı? 139, 139. 
AHMET
GÜNDOĞDU (Ankara) – Teröre destek…
MİTHAT
SANCAR (Devamla) – Nasıl “Teröre destek verdi.” diyebiliyorsunuz? Tek kanıtınız
mı var? O zaman da size “mürteci” dediler, “Bunlar Türkiye Cumhuriyeti’ni
yıkacak.” dediler. 
Bakıyorum,
Talip orada, Talip Küçükcan. Kendi 28 Şubat anılarını böyle, biraz da dramatik
bir şekilde anlatmayı seviyor, haklı da çünkü haksızlığa uğradı. Bugün bir
sözün yok mu Talip? 
Fatma
Benli, İnsan Hakları Komisyonu Başkan Vekili, birlikte insan hakları mücadelesi
yürüttük. İnsan hakları sadece size yaradığı zaman mı insan hakları olarak
kabul edilir? Siz mağdur olduğunuzda insan hakları var ama sizin
sevmedikleriniz, size muhalif olanlar haksızlığa uğradığında yok; onlara insan
hakları işlemez, onlar terörist. Ya, size de “terörist” dediler, daha beterini
yaptılar. O zaman yapılan haksızlıklara itiraz etti vicdanlı, dürüst, demokrat
insanlar. Bu insanların bir kısmı bugün üniversiteden uzaklaştırıldı. Naci Hoca
o dönem üniversitedeydi, gayet iyi biliyor. Ya, bu insanlarla ilgili bir
sözünüz yok mu?
Devam
ediyoruz. Dil ve Tarih-Coğrafya Fakültesinden atılan arkadaşların adlarını,
hocalarımızın, büyüklerimizin adlarını okuyayım, sonra kim itibarlı, kim
itibarsız bakalım: Pertev Naili Boratav, Türkiye’de folklor konusunda dünya
çapında hatta dünyanın en büyük alimlerinden birisi, o zaman atıldı. Niye?
Görüşleri yüzünden atıldı. Peki, kim kaybetti? O dönem Türkiye kaybetti, onu
atanlar rezil oldular ama Pertev Naili Boratav bir pırlanta gibi varlığını
sürdürdü. Behice Boran. Evet, fikri vardı; evet, İşçi Partisinin de lideriydi,
daha sonra oldu. Ee? Onu atanlar fikirlerinden dolayı attılar. Türkiye’de pek
çok alanda değerli eserler veren, bugün de eserleri kaynak olan Niyazi Berkes,
saygıdeğer eşi akademisyen Mediha Berkes, onlar da atılmıştı. Bunlarla ilgili
söyleyebileceğiniz tek söz yoktur. 
Bakın
arkadaşlar, bu yapılanın adı açıktır: Bu bir terördür, açık ve net terördür,
sindirme eylemidir. “Terörle mücadele” adı altında toplumu bölen, toplumun
yarısını düşman ilan eden anlayış, kendi önünde itiraz eden kimse bırakmak
istemiyor, bütün muhalifleri tasfiye etmeyi aklına koymuş, bu muhalifleri
gözüne kestirmiş görünüyor. Bunu yapanlar bugüne kadar başarı sağladılar mı? 28
Şubat bin yıl sürmeyecek miydi? Bugün 28 Şubatı savunabilen var mı? Ama, 28
Şubat hikâyeleriyle bugün efsaneler yaratmaya çalışanların da bir vicdan borcu
yok mu? Haksızlığa eşit olarak karşı çıkmadıkça, yapılan sadece kendi hakkına
sahip çıkmaksa, bu ikiyüzlülüktür; yapılan emek ve gelecek haramiliğidir. Bu
insanların emekleri çalınıyor, bu ülkenin geleceği çalınıyor. 
Yapılan,
arkadaşlar, Barış Bildirisi bahane edilerek insanların tasfiyesiyse, güvercin
kasaplığıdır. Bu da Tahsin Saraç’ın sözüdür, şiirinin başlığıdır. 
Buradan,
meslektaşı olmaktan onur duyduğum bütün bu arkadaşlara, öğrencim olmalarından
gurur duyduğum bütün arkadaşlara sesleniyorum.
Bir
dakika daha verme imkânınız var mı Sayın Başkan?
BAŞKAN
– Sayın Sancar, lütfen tamamlayınız.
Buyurun.
MİTHAT
SANCAR (Devamla) – Asla boyun eğmeyin. Bu harami saltanatı bitecek. Hiçbir
harami saltanatı, hiçbir adaletsiz düzen, kendine biçtiği ömrün yüzde 1’ini
bile yaşamamıştır, kendine biçtiği başarı ömrünün yüzde 1’ini bile
yaşamamıştır. İsterdim ki bunu çok değil, daha yirmi yıl önce yaşayan AKP
sıralarındaki arkadaşlar bizden önce söylesinler, çıksınlar itiraz etsinler,
“Kabul etmeyiz.” desinler. Başörtüsü Bildirisi’ne “Serbest olsun.” diye imza
atan o demokrat insanlar, başörtüsünü savundukları için değil illa başörtüsünü
savunmak gerekmiyordu, bunun bir hak olduğunu kabul etmek yeterliydi ve böyle
yaptılar. Sizler bir itiraz, tek itiraz, tarih huzurunda tek itiraz söyleyin.
Kimse boyun eğmesin, bu saltanat bitecek.
Bütün
dostlara buradan sevgiler, saygılar, selamlar iletiyorum. (HDP ve CHP
sıralarından alkışlar)
BAŞKAN
– Teşekkür ederiz Sayın Sancar.
Grup
önerisinin aleyhinde olmak üzere ilk konuşmacı Manisa Milletvekili Sayın Selçuk
Özdağ. (AK PARTİ sıralarından alkışlar)
Süreniz
on dakika.
Buyurun.
SELÇUK
ÖZDAĞ (Manisa) – Sayın Başkan, değerli milletvekilleri; HDP’nin Meclis
araştırması komisyonu kurulması üzerine vermiş olduğu grup önerisi üzerinde
aleyhte söz almış bulunuyorum. Hepinizi saygıyla selamlıyorum.
Türkiye
son elli yıl içerisinde iki önemli kalkışmaya şahit oldu. Birisi, 1982 yılında
başlayan PKK terörü. Şemdinli ve Eruh’ta 1984’te katliam yaptılar. O günden
sonra kadınları öldürmeye, askerleri öldürmeye, polisleri öldürmeye, çocukları
öldürmeye, doktorları öldürmeye, hemşireleri öldürmeye, korucuları öldürmeye
devam ettiler. Bu kalkışma yaklaşık 1984’ten bugüne kadar devam etti. Bununla
ilgili çeşitli tedbirler aldık, ardından çözüm sürecini gündeme getirdik.
Türkiye’de suça karışmayanlar, Kandil’de veya yurt dışında bulunanlar
Türkiye’ye dönsünler ve de devletin işine, aşına sahip olsunlar, birlikte
yaşama iradesini göstersinler istedik, suça karışanlar da başka bir ülkede
suçları kadar yaşasınlar, üçüncü bir ülkeden daha sonra Türkiye’ye gelsinler
istemiştik ama önce buna inananlar, ardından böyle bir çalışmayı ve çabayı
sanki Güneydoğu Anadolu’da yeni bir devlet, yeni bir bayrak, yeni bir İstiklal
Marşı söyleyeceklermiş gibi algıladılar ve orada jenoside imza attılar.
Kendilerinden olmayan hiç kimseyi o bölgede barındırmadılar, herkesi o bölgeden
kaçırmaya başladılar, Kürtler dâhil olmak üzere. Kendilerinden olmayan AK
PARTİ’li Kürtlere, CHP’li Kürtlere, Saadet Partili, Büyük Birlik Partili
Kürtlere veya başka Kürtlere, HÜDA PAR’lı Kürtlere de “Bu bölgede
yaşamayacaksınız, bu bölge bize aittir.” dediler ve ardından da zaten,
kendileri devrimci halk savaşını başlattılar, hendek savaşlarını başlattılar,
ardından da çok büyük bir yenilgiyle karşılaştılar. Kürtler, önce bu insanlara
inanmışlardı, 7 Haziran seçimlerinde bu insanlara oy verdiler “Kardeş kanı
akmayacak, barış olacak, kardeşlik olacak.” diyerek; ardından, bunların hâlâ
kanla beslendiklerini görünce de buna “Dur.” dediler, 1 Kasımda da gereğini
yaptılar, Adalet ve Kalkınma Partisini iktidar yaptılar, kendilerine de ciddi
bir mesaj verdiler. 
İkinci
kalkışma hareketi 15 Temmuz. Yaklaşık elli yıllık bir hareket, önce ibadetle
başladı ve ardından, hizmetle beraber “cemaat” saikiyle Türkiye’ye hizmet etmek
için çalıştı. Bir görünen kısmı vardı, bir de görünmeyen kısmı vardı. Görünen
kısmında ibadet, okullar, dershaneler vardı. Görünmeyen kısmında ise devleti
bir gün ele geçirmek, iktidarlara ortak olmak ve iktidarları terbiye etmek,
tedip etmek, ardından da devlet olmak gibi bir hayalleri vardı. Bunu önce 7
Şubat 2012 tarihinde MİT Müsteşarına karşı yapmışlardı. Ardından, 17-25 Aralığı
yaptılar. Önce MİT tırları, ardından 17-25 Aralık ekonomik darbe -bir noktada
siyasi darbe- ardından da 15 Temmuzu yaşattılar bu ülkeye. 
Uzun
bir geceydi ve trajik bir geceydi. Hep beraber, başta Cumhurbaşkanı olmak
üzere, Başbakan, Cumhuriyet Halk Partisi Genel Başkanı Sayın Kılıçdaroğlu,
Milliyetçi Hareket Partisi Genel Başkanı Sayın Devlet Bahçeli’yle beraber, ordu
içerisinde ve polisin içerisinde bulunan, demokrasiye ram olmuş güvenlik
güçleriyle beraber ve milletimizin genlerinde bulunan kahramanlığıyla birlikte
demokrasiyi yeniden inşa ettik, bu Parlamentoyu yaşattık. 
Şimdi,
Türkiye’de olağanüstü hâl ilan edildi. Olağanüstü hâl, mecburiyet karşısında
ilan edildi. Bunu Fransa da ilan etti, zaman zaman başka ülkeler de ilan etti.
Bizim ülkemizde yaşamış olduğumuz olay, olgu ve de trajedi karşısında bakıyoruz
ki oradakiler çok küçük kalıyor ve onlarda hâlâ olağanüstü hâl devam ediyor. 
Olağanüstü
hâl, elan yürürlükte olan 1982 Anayasası’nın ikinci bölümünde “Olağanüstü
yönetim hâlleri” başlıklı 119, 120 ve 121’inci maddelerinde düzenlenmiştir.
Ülkemiz sathında ilan edilmiş olan olağanüstü hâl, Anayasa’nın Hükûmete vermiş
olduğu yetki çerçevesinde ilan edilmiştir. Hükûmetin kullanmış olduğu yetki
tamamen Anayasa’dan aldığı yetkidir, aksini iddia etmek mümkün değildir.
Kullanılan yetkinin hukuki olmadığı ve Anayasa’da yeri olmayan bir yetki
kullanıldığı iddiaları geçerli olsaydı, Anayasa Mahkemesi sürece dâhil edilir
ve iptal hükümleri alınarak uygulamaya son verilirdi.
Kamu
görevlileri hakkında yürütülen soruşturma ve kovuşturmalar, en genel manasıyla
yapılan takibat, başta 657 sayılı Devlet Memurları Kanunu olmak üzere, ilgili
kanunlar ve kanun hükmünde kararname hükümlerine göre yapılmış ve
yapılmaktadır. Araştırma komisyonu kurulmasını talep eden HDP tarafından tanzim
edilen teklif yazısında, olağanüstü hâlin keyfî, hukuka aykırı ve hukuksuzlukla
ilan edildiği iddia edilmiştir. Yukarıda açıklanan sebeplerle, söz konusu
iddiaların haklı hiçbir mesnedi yoktur. 
Kamu
kurum ve kuruluşlarına ihtiyaç nispetinde yapılan memur alımları ise her
kuruluşun kendi mevzuatı dâhilinde yapılmaktadır. Mevzuat haricinde herhangi
bir şekilde memur alımı yapılmamaktadır ve zaten kurumların mevzuatına aykırı
bir şekilde eleman almaları da mümkün değildir.
İhraçlar:
Tabii ki bu ihraçlar yapılacaktır. Eğer teröre iltisakınız varsa, eğer teröre
müzahirliğiniz varsa bu ihraçları hak etmişsiniz demektir. Eğer teröre bir
iltisakınız, bir müzahirliğiniz yoksa da hukuk veyahut da siyasi irade, hep
beraber Türkiye Büyük Millet Meclisi olarak gereğini yapacağız, yapmaya da
devam ediyoruz. Cumhuriyet tarihinin en karanlık gecesini yaşadık, en trajik
gecesini yaşadık ve Türkiye’de belki bir iç savaş çıkacak, belki rejim
değişecekti ve Türkiye belki tarih sahnesinde silinmiş olacaktı, Sevr’de
yapamadıklarını 15 Temmuz akşamı yapacaklardı. Bunlara karşı, bu 100 bin
kişiyle, bu bahsetmiş olduğunuz kişilerle ilgili herhangi bir tasarrufta
bulunmayalım mı? Hâlâ bu ülkede himmet paraları mı toplasınlar? Hâlâ tekrar,
yeniden 17-25 Aralığı mı tecelli ettirsinler veyahut da 8 Şubatı mı tecelli
ettirsinler? Elbette ki bu insanlar ihraç edilecekler.
AHMET
YILDIRIM (Muş) – İbrahim Kaboğlu mu?
SELÇUK
ÖZDAĞ (Devamla) – Eğer üniversitelerde… Ben 28 Şubatta atıldım, 3 defa atıldım
ve 3 defada da geri döndüm. En son Danıştay 8. Dairesi önce beni haklı buldu,
ardından aynı daire aynı gerekçelerle haksız buldu. Milletvekili olduktan sonra
tekrar itiraz ettim, itiraz sürecim devam ediyordu, Danıştay Daireler Kurulu
tarafından da hakkım teslim edilmişti. Eğer burada çeşitli akademisyenlerle
ilgili bir haksızlık varsa, eğer bir ince eleyip sık dokuma yapılmamışsa,
bunlarla ilgili şimdiye kadar olduğu gibi nasıl düzeltmeler yapıldıysa hep
beraber, HDP olarak, CHP olarak, AK PARTİ olarak ve MHP olarak bunları
düzeltmek de bizim için hem vicdanı bir borç hem de insani bir borçtur. Bunları
elbette ki düzelteceğiz. Bir yanlışlık varsa, bir iltisakları yoksa bunları
yapmak da bizim görevimizdir. Çünkü, geçmişte, 1960’ta bunlar yaşandı, 1980’de
yaşandı, daha sonra 28 Şubatta yaşandı. 
AHMET
YILDIRIM (Muş) – Şimdi siz yaşatıyorsunuz.
SELÇUK
ÖZDAĞ (Devamla) - Bu dönem içerisinde, olağanüstü bir dönemden geçerken mutlaka
ki yapılan her şey mükemmeldir demek mümkün değildir. Elbette ki yanlışlıklar
vardır, layüsel olan sadece ve sadece Allah’tır. Allah’ın haricinde herkes hata
yapar, peygamberler de hata yapmışlardır, onların da hatalarına “zelle” ifadesi
kullanılmıştır. Bu hatalara -önemli olan- bilinçli mi yapılıyor, bilinçsiz mi
yapılıyor diye bakmak lazım. Yüz binlerce insanın ihraç edildiği, yaklaşık 150
bine yakın insanın teröre müzahir olduğu; bir yandan PKK’ya, bir diğer yandan
YPG’ye, bir diğer yandan DAEŞ’e, IŞİD’e, bir diğer yandan FETÖ’ye müzahir
olduğu bir ortamda, elbette ki zaman zaman insanların olduğu yerde yanlışlıklar
da yapılabilir.
Tabii
ki bu ihraçlarla ilgili istisnaları kenarda tutmak lazım. Suç işlemek için
örgüt kuran, çalışma yapan, söz konusu suç teşkil eden eylemlerde bulunan ve
hatta tam teşebbüs hâlinde kasıtlı ve iradi olarak suç işleyen, darbe yapan,
masum insanların canına kıyan her kim olursa olsun her toplumda ve her hukuk
düzeninde cezalandırılır. Yapılan ihraçlar kanunlar ve kanun hükmünde
kararnamelerden alınan yetki dâhilinde yapılmakta ve suç işlemiş olanlar
bağımsız mahkemelerce cezalandırılmaktadır. Türkiye Cumhuriyeti devleti bir
hukuk devletidir. Hükûmetimiz hukuk çerçevesi içinde kanunlardan aldığı
yetkilerle görevlerini icra etmektedir. Hiç kimsenin düşüncelerinden ve
fikirlerinden dolayı takibata uğramasına da müsaade edilemez, edilmemesi
gerekmektedir.
Ülkemiz
15 Temmuzda hain bir darbe teşebbüsüne sahne oldu. Halkımızın dik duruşu ve
demokrasiye sahip çıkması sonucu bu darbe akamete uğratıldı. 15 Temmuzdan beri
yapılan operasyonlar, işten çıkarmalar bu maksada matuftur. İşten çıkarılan
birçok kişinin sonradan tutuklanması bu suç örgütüyle iltisaklı olduklarını
göstermektedir.
Hukuk
insanların meslekleri veya meşrepleriyle ilgilenmez, eylemleriyle ilgilenir.
Yargının karşısında gazeteci, bilim insanı, kadın, erkek yoktur; şüpheli
vardır. Bu bakımdan, bilim insanlarını öteki vatandaşlardan veya meslek gruplarından
ayırmak mümkün değildir. Elbette, bu devasa soruşturmalarda personel,
istihbarat veya başka tür eksikliklerden kaynaklanan yanlışlar da vardır. Sayın
Cumhurbaşkanımız bunun için, zaman zaman söylemiş olduğu gibi “At izi it izine
karıştı.” diyerek yargı ve kolluğu daha hassas olmaya çağırmıştır. Ayrıca, bu
olağanüstü dönemde şahsi hesaplarını FETÖ operasyonları üzerinden görmek
isteyenler de olabilir. Nitekim, bu ihtimal yüzünden isimsiz, imzasız ihbarlar
soruşturma dışı tutulmuştur. Kaldı ki yargıyı şahsi hesaplarına alet etmek
isteyenler dikkatle takip edilmektedir. Hükûmetimiz soruşturmalarda hata
olabileceği endişesiyle komisyon kurmuş ayrıca, gelen müracaatlar ve
incelemelerden sonra binlerce personel görevine dönmüştür. Partimiz, her türlü hassasiyet
çağrısına açıktır, vatandaşlarımızın müracaatlarına açıktır. Hatalar tespit
edildiğinde derhâl düzeltilmektedir. Eğer dünkü kanun hükmünde kararnameyle
ilgili de hatalar varsa ve bunlar da komisyonlar tarafından tespit edilirse
düzeltilmesi de biraz önce söylemiş olduğum gibi insani ve vicdani olarak
bizim, hepimizin boynumuzun borcudur. 
(Mikrofon
otomatik cihaz tarafından kapatıldı) 
BAŞKAN
– Sayın Özdağ, açıyorum mikrofonu; lütfen, tamamlayın. 
SELÇUK
ÖZDAĞ (Devamla) – Bunun dışında, meslek ayırımı yaparak farklı bir muamele veya
işlem beklemek hukuka uygun değildir. Elbette daha hassas, daha dikkatli
olacağız ama bir daha kimse darbeye tevessül etmesin diyerek de son derece
kararlı olacağız çünkü Türkiye darbelerden çok çekti. 1960, 1971, 1980, 28
Şubat, 27 Nisan 2007 e-muhtırası ve 15 Temmuz darbe girişimi; bu darbelerin
tamamı ekonomimize zarar verdi, kültürel savrulmaları oluşturdu ve de
milletleşme sürecimizi dumura uğrattı, demokrasiyi içselleştirmemizi
geciktirdi. O nedenle, yapmış olduğumuz tüm tasarruflar hukuka uygun olsun
diyerek çalışıyoruz. Hukuk dışına çıkmamaya, tekrar, yeniden demokrasiyi
Türkiye’de tam ve kâmil manada içselleştirmek için gayret sarf ediyoruz. 
O
nedenle, ben diyorum ki: Hep beraber darbeye karşı çıkalım, hep beraber
FETÖ’ye, PKK’ya, DAEŞ’e, IŞİD’e, PYD’ye karşı çıkalım, demokrasinin Türkiye’de
çok daha farklı bir şekilde algılanmasını sağlayalım. Hukukun üstünlüğü, insan
hakları ve özgürlüklerin alanını genişletelim, siyasete seviye getirelim,
siyasetçinin seviyesini yükseltelim ve de fikir hürriyetini, inanç hürriyetini
ve teşebbüs hürriyetini Türkiye’de hâkim kılalım. 
Teşekkür
ediyor, saygılar sunuyorum. (AK PARTİ sıralarından alkışlar) 
BAŞKAN
– Teşekkür ederiz Sayın Özdağ. 
AHMET
YILDIRIM (Muş) – Sayın Başkan…
BAŞKAN
– Buyurun Sayın Yıldırım. 
AHMET
YILDIRIM (Muş) – Sayın Başkan, şimdi, sayın hatip gerçekten bizi hayretler
içerisinde bırakan bir konuşma yaptı. Konuşmasının ilk beş dakikası ile ikinci
beş dakikası biri birini tekzip eden bir konuşma. 
Biz,
burada, haksızlığa uğramış akademisyenlerden söz ediyoruz. 7 Haziranda bunlar
mı seçime girip oy aldılar veya bunlar mı savaşa girdiler? Ondan sonra, 1
Kasımda oyları düşen bunlar mı? Biz, bariz, alabildiğine somut, bu gece oturup
yazdığımız bir araştırma önergesiyle Meclisin karşısına çıktık. Ne diyor
partimize: “7 Haziranda oy verdiler ama onlar kandan beslenmeye devam ettiler,
1 Kasımda onlara ders verildi.” 
Şimdi,
neresinden tutalım bu işin? Biz, adli ve idari hiçbir soruşturmaya maruz
kalmadan, iktidar tarafından, onlar gibi düşünmediği için işlerine son
verilmiş, mesleklerinden ihraç edilmiş kamu çalışanlarından söz ediyoruz. 
Şimdi,
buradan hareketle, partimize ağır sataşmada bulunmuştur, İç Tüzük 69’a göre
sataşmadan söz istiyoruz Sayın Başkan.
BAŞKAN
– Buyurun Sayın Yıldırım.
AHMET
YILDIRIM (Muş) – Sayın Sancar konuşacak.
BAŞKAN
– Sayın Sancar, buyurun.
İki
dakika söz vereceğim.
AHMET
YILDIRIM (Muş) – Hayret bir şey ya, İbrahim Kaboğlu seçime girmiş!
VIII.- SATAŞMALARA İLİŞKİN KONUŞMALAR
1.- Mardin Milletvekili Mithat Sancar’ın,
Manisa Milletvekili Selçuk Özdağ’ın HDP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
MİTHAT
SANCAR (Mardin) – Teşekkürler Sayın Başkan.
Keşke,
Sayın Özdağ bugün yaşanan bu somut ihraçlarla ilgili tek bir kelime etseydi.
Kolay değil mi? “Terörist” deyip geçin. Ben size söylüyorum: Bu muamele ve bu
politika terörizmdir, açık ve net söylüyorum. “Ortak komisyon kuralım.” dedik
15 Temmuzdan sonra, burada. “Biz de içinde olalım, darbeye karşı birlikte
mücadele edelim. Tasfiye edilecekse haktır, darbeyle iş birliği yapanlar
tasfiye edilsin. Burada ortak komisyon kuralım, birlikte bunları araştıralım.”
dedik, niye reddettiniz?
İkincisi,
“FETÖ’cü” diye kime diyorsunuz siz? Ya, bu soruyu bin kere sorduk. Siyasi
kadroları sorduk, cevap yok. Darbe Komisyonunda birlikte çalıştık Sayın Özdağ.
Neden Genelkurmay Başkanı gelmedi? Neden MİT Müsteşarı çağrılmadı? Neden
önerdiğimiz pek çok ismi çağırmadınız? Neden bu darbe girişiminin arkasındaki
siyasi bağlantıları -hangi partide olursa olsun- siyasi kadroları araştırmaya
izin vermediniz?
Şimdi
de bir heyula gibi memleketin üstünde FETÖ suçlamasını dolaştırıp bütün
muhalifleri tasfiye etme aracı olarak kullanıyorsunuz. Sayın Cumhurbaşkanı
söylemedi mi? “15 Temmuza karşı bir karşı darbe yaptık.” dedi. Evet, bu bir
darbedir. Apaçık 15 Temmuz bir darbe girişimiydi, lanetli bir darbe
girişimiydi, her platformda karşı çıktık. 20 Temmuz ve sonrası da darbedir.
Türkiye tarihine 1997’deki 28 Şubat nasıl darbe olarak girdiyse -postmodern
darbe- bu da “post postmodern darbe” olarak vicdanlara, akıllara kaydolacaktır
ve bu darbeye omuz verenler de çok değil, çok kısa bir süre sonra
utanacaklardır.
Teşekkürler.
(HDP sıralarından alkışlar) 
BAŞKAN
– Teşekkürler Sayın Sancar. 
MEHMET
NACİ BOSTANCI (Amasya) – Sayın Başkan…
KAMİL
AYDIN (Erzurum) – Sayın Başkan…
BAŞKAN
– Sayın Aydın, sonra dinleyeceğim sizi.
Sayın
Bostancı, buyurun.
MEHMET
NACİ BOSTANCI (Amasya) – Sayın Sancar hem önceki konuşmasında hem de sataşmadan
söz aldığı konuşmasında meşru bir iktidarın Anayasa’dan ve yasalardan
kaynaklanan bir uygulamasını terörizmle suçlamıştır ve aynı zamanda, AK
PARTİ’yi de kendisine uymayan herkesi teröristlikle suçladığı iddiası
üzerinden, aslında karşıtları AK PARTİ’ye karşı hasmane duygulara sevk eden bir
konuşma yapmıştır.
AHMET
YILDIRIM (Muş) – Dört dakika Başkan, 2 defa sataştı Mithat Hoca. 
MEHMET
NACİ BOSTANCI (Amasya) – Bu bakımdan, sataşmadan söz istiyorum. 
BAŞKAN
– Buyurun Sayın Bostancı. (AK PARTİ sıralarından alkışlar) 
2.- Amasya Milletvekili Mehmet Naci
Bostancı’nın, Mardin Milletvekili Mithat Sancar’ın HDP grup önerisi üzerinde ve
sataşma nedeniyle yaptığı konuşmaları sırasında Adalet ve Kalkınma Partisine
sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; hiçbir darbe olağan
yollarla, halkın oylarıyla iktidara gelmez Sayın Sancar. 
MİTHAT
SANCAR (Mardin) – Gelir, gelir.
MEHMET
NACİ BOSTANCI (Devamla) – On dört yıl içerisinde sürekli halka başvurmuş ve o şekilde
gelmiş bir iktidarı eleştirebilirsiniz, yaptığı uygulamalara yönelik
itirazlarınız olabilir ama onun uygulamalarını “terörizm” diye suçlayamazsınız,
yaptığı işlere “postmodern darbe”, “karşı darbe” diyemezsiniz.
MİTHAT
SANCAR (Mardin) – Cumhurbaşkanı söyledi, ben değil.
MEHMET
NACİ BOSTANCI (Devamla) – Sizin hukukçu kimliğiniz siyasi asabiyenizin önüne
geçmeli diye düşünürüm, diğeri öbürünün önüne geçmemeli. Bizi eleştirin,
yaptığımız işlere ilişkin elbette eleştirinizi dile getireceksiniz ama “terörizm”
dediğiniz hadise gayrimeşru bir yöntemdir, meşruiyetle hiçbir alakası yoktur.
Bütünüyle meşru zeminlerde teşekkül eden, yapılan işlemlere ilişkin itiraz
yollarının açık olduğu uygulamaları “terörizm” diye adlandırmak çok yanlış, çok
haksız, çok tahrikkâr bir ifadedir. Ne AK PARTİ ne Hükûmet, şu Anayasa halk
oylamasında “evet” demeyecek olanları, “hayır” diyecek olanları terörizmle
suçlamadı, bu bir yalan, bu açık bir yalan. “Evet” diyenler de “Hayır” diyenler
de saygıdeğerdir ama teröristler de bu işte rol almıyorlar mı? Teröristler
sahne almıyorlar mı? Söylenen, terör örgütlerinin yapmış olduğu açıklamalar
çerçevesinde onlara yapılan bir atıftır. Bunu göre göre, sanki “Hayır diyenlere
siz terörist diyorsunuz.” propagandası ve yalanı, aslında AK PARTİ’ye oy veren
ve “Evet” diyecek olanlara karşı “Hayır” diyenleri galeyana getirme kastına
yönelik bir propaganda dilidir, şiddetle reddediyorum.
Saygılarımla.
(AK PARTİ sıralarından alkışlar)
BAŞKAN
– Teşekkürler Sayın Bostancı.
Buyurun
Sayın Yıldırım.
AHMET
YILDIRIM (Muş) – Sayın Başkan, az önce söyledim, tekrar söylüyorum: Anlaşılan o
ki iktidar partisi, dün akşam Bakanlar Kurulunun, Başbakanın yayınlamış olduğu
KHK’yı savunamıyor ve oraya da girmiyor, giremiyor, savunamıyor ama hatibimizi
yalancılık, tahrik edicilik ve çarpıtıcılıkla suçladı, ağır bir sataşmada
bulundu Sayın Bostancı, İç Tüzük 69’a…
MEHMET
NACİ BOSTANCI (Amasya) – AK PARTİ’nin uygulamalarını terörizm olarak suçladı
Sayın Sancar. 
MİTHAT
SANCAR (Mardin) – Açıklayayım Sayın Başkan.
BAŞKAN
– Sayın Sancar, buyurun.
Size
iki dakika söz veriyorum.
MEHMET
NACİ BOSTANCI (Amasya) – Eğer böyle demediyse açıklasın.
BAŞKAN
– Peki, dinleyeceğiz Sayın Bostancı. 
AHMET
YILDIRIM (Muş) – Önergemizi gelin, tartışın ya! 
3.- Mardin Milletvekili Mithat Sancar’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
MİTHAT
SANCAR (Mardin) – Doğrusu, burada, ben, AK PARTİ’nin büyük çoğunluğunda
vicdanlı insanların bulunduğundan emin olduğum tabanına sesleniyorum. Biz de
akademide birlikte çalışmalar yaptık Naci Hoca. Hükûmetler terör yöntemleri
kullanırlar, bunu biliyoruz, literatürü açıp bakarsanız darbe yöntemleri de
kullanırlar. “Seçimle gelmiş olmak, bunları kullanmayı bütünüyle imkânsız
kılıyor.” diye bir şey söylerseniz, siyaset biliminden asla…
MEHMET
NACİ BOSTANCI (Amasya) – Varsayımlar değil Sayın Sancar, pratiğe bakın, AK
PARTİ’ye bakın. 
MİTHAT
SANCAR (Devamla) – Söylüyorum, söylüyorum. 
Diyorum
ki terör yönteminin amacı tedhiş ve sindirmedir. Bunu silahla yapabilirsiniz,
korkutmayla yapabilirsiniz, tehditle yapabilirsiniz, şantajla yapabilirsiniz.
Ben de diyorum ki Kaboğlu’nu, Murat Sevinç’i ve burada sayamadığım onlarca
insanı “Atarım, bir gecede atarım ben.” demek, farklı düşünen herkese
şantajdır, tehdittir, “Hepinizi atarım.” demektir. Bu, o eşiğin aşılmasıdır ve
bir terör yöntemidir, tekrar ediyorum. 
Diğerine
gelince, hukuk yolu zaten kapalı, biliyorsunuz kanun hükmünde kararnamelere.
Bir inceleme komisyonu kuruldu, evlere şenlik. Söylediğimiz çok açık
arkadaşlar. Burada başkanlık diye bir hırsla, her şeyi bir kenara bırakan bir
tutum hâkim olmuştur. Ben, bu grupta bundan rahatsız olanlar vardır, biliyorum
ve bunu bütün samimiyetimle söylüyorum. Eğer sizinle dışarıda, şimdi iki
milletvekili olarak konuşmasaydık, bunda, bu konuda anlaşacağımızı da
zannediyorum. 
Ya,
4.811 öğretim üyesi atılmış, bir gecede 330 akademisyen atılmış ve pırıl pırıl
insanlar. Adı ne bunun, amacı ne bunun? Bir tek kelimeyle açıklayın, bir tek
gerekçe gösterin. 
(Mikrofon
otomatik cihaz tarafından kapatıldı) 
MİTHAT
SANCAR (Devamla) – Bu vebal ağırdır, bu günah büyüktür. Bunun uyarısını
yapıyoruz. Tarih bunu kaydediyor, birlikte okuyacağız, ömrümüz yetmezse
çocuklarımız okuyacak ve kimin o kara lekeyi alnında taşıdığını, kimin alnı
açık olduğunu gösterecektir.
Teşekkür
ediyorum. (HDP sıralarından alkışlar) 
BAŞKAN
– Teşekkürler Sayın Sancar.
Sayın
Aydın, söz talebiniz niçin? 
KAMİL
AYDIN (Erzurum) – Sayın Özdağ’ın biraz da partimizi ilzam altında bırakacak
yanlış bir ifadesi, eksik bir ifadesi var; o konuda bir dakikalık söz almak
istiyorum. 
BAŞKAN
– Peki Sayın Aydın, Sayın Akçay yok, grubunuz adına size söz veriyorum. 
Buyurunuz.

V.- AÇIKLAMALAR (Devam)
32.- Erzurum Milletvekili Kamil Aydın’ın,
Manisa Milletvekili Selçuk Özdağ’ın HDP grup önerisi üzerinde yaptığı
konuşmasındaki bazı ifadelerine ilişkin açıklaması
KAMİL
AYDIN (Erzurum) – Teşekkür ederim Sayın Başkan.
Sayın
Özdağ konuşmasının bir yerinde “Terörist yapılanma şiddet kullanarak bölgedeki
CHP’li, AKP’li, hatta Saadet Partili, Büyük Birlik Partili Kürtleri
dışlamıştır, sürmüştür.” derken umarım ki bir dil sürçmesiyle, Milliyetçi
Hareket Partisinin ismini telaffuz etmemiştir. Bu eğer böyle değilse, kasıtlı
olarak bir ifade söz konusu ise bu, birkaç saat önce ev sahipliği yaptığımız
Kürt kökenli kardeşlerimizin ve teşkilat mensuplarımızın zoruna giden bir
ifadedir. Burada geçmişteki alışkanlıklarımızı bir kenara bırakıp -zaten,
bugüne kadar böyle etnik merkezli birçok söylem geliştirildi- bari siyasette,
ne olur, etnik odaklı siyasi yapılanma ifadelerinden uzak duralım diyorum. 
Teşekkür
ederim. 
BAŞKAN
– Teşekkür ederiz Sayın Aydın.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Esasında, sayın grup başkan vekilinin konuşması sırasında,
kürsüden cevap vermeyi de gerektirecek şekilde bir sataşma bizi de içeriyor.
Çünkü, son günlerde sürekli dile getirdiğimiz bir rahatsızlığı… Sayın Başbakan
tarafından “hayır” oyu vereceklerin teröristlerle birlikte hareket etme gibi suçlanıyor
olmasına ilişkin bir değerlendirmede bulundu. Uygun görürseniz kürsüden cevap
vermek isterim, uygun görmediğiniz durumda… Çünkü “Doğrudan sataşma var, yok.”
o sizin değerlendirmeniz olacaktır, yerimden de verebilirim.
BAŞKAN
– Sayın Özel, yerinizden buyurunuz, açıyoruz mikrofonu.
33.- Manisa Milletvekili Özgür Özel’in,
Amasya Milletvekili Mehmet Naci Bostancı’nın sataşma nedeniyle yaptığı
konuşmasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkanım, bir siyasi parti, altına imzasını koyduğu bir
Anayasa değişikliğini toplam 339 oyla referandum sınırında halk oylamasına
gidecek şekilde Meclisten geçirmiş durumda. Çıkıp tekliflerini savunabilirler,
600 milletvekiline niye ihtiyaç duyulduğunu anlatabilirler, partili cumhurbaşkanının
sabahleyin il başkanı, öğleden sonra vali atayan kararnameleri imzalayacağını
anlatabilirler, Başkanlık kararnamesiyle yüce Meclisin yetkilerinin nasıl
devredildiğini ve buna niye ihtiyaç duyulduğunu anlatabilirler, bir kişinin hem
yasamayı hem yürütmeyi hem yargıyı elinde tutacak yetkilerini anlatabilirler.
Bunu yapacak argümanlar yok ellerinde, izah edemiyorlar, ne söyleseler
kamuoyunda ağır eleştiri konusu oluyor ve dönüp, çıkıp Hükûmet sözcüsü ağzıyla,
bir trol hesaptan internette değil, “’Evet’ çıkarsa eğer terör örgütleri
kafasını bir daha kaldıramaz.” diyor. Buna tepki gelince düzeltiyor, diyor ki:
“’Evet’ oyları terörle mücadeleye destek anlamını da taşıyacaktır.” Sonra bunun
tekzibini istiyoruz, Başbakana “Bu ayıba ortak olma.” diyoruz. Başbakan
çıkıyor, “Kimler ‘Hayır.’ diyor?” diye bir sürü terör örgütünün ismini sayıyor,
“Bunlar ‘Hayır.’ diyor diye biz ‘Evet.’ diyoruz.” diyor ve “hayır” oyu veren
herkesi teröristlerle birlikte anacak kadar bir acziyet içerisinde. Sonra da
bunlar kürsüden hatırlatılınca grup başkan vekili büyük bir sinirle çıkıp “Bunu
söyleyenler şöyledir, böyledir.” diye bir de bize hakaret ediyor. Bu, kabul
edilebilir değil. Bu acziyet, bu argümansızlık, bu kanıtsızlık, bu savunamama
hâlini ve suçüstü yakalanmış olmaktan dolayı suçluların psikolojisi içinde
saldırma hâlini kınıyoruz, deşifre ediyoruz, milletimize şikâyet ediyoruz.
Teşekkür
ederim. (CHP sıralarından alkışlar) 
BAŞKAN
– Teşekkürler Sayın Özel.
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 8/2/2017 tarihinde Grup
Başkan Vekili Muş Milletvekili Ahmet Yıldırım tarafından, başta emek, demokrasi
ve barış mücadelesinin öncü isimleri olan bilim insanları ve kamu emekçileri
olmak üzere OHAL KHK’larıyla kamu çalışanlarına yönelik ihraçların yol açtığı
hukuksuzlukların ve yarattığı tahribatın tüm boyutlarıyla araştırılması
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak 8 Şubat 2017 Çarşamba
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Halkların Demokratik Partisi grup önerisinin lehinde olmak üzere ikinci
konuşmacı İstanbul Milletvekili Sayın Mehmet Bekaroğlu. (CHP sıralarından
alkışlar) 
Süreniz
on dakika. 
Buyurun.
MEHMET
BEKAROĞLU (İstanbul) – Teşekkür ederim Sayın Başkan.
Arkadaşlar
hepinizi saygıyla selamlıyorum.
Biraz
evvel konuşan iktidar partisinin sözcüsü “At izi it izine karıştı.” dedi. Bugün
değil değerli arkadaşlarım, ta baştan beri at izi it izine karışmış durumdadır.
Bugün izah edemediğiniz bu FETÖ terör örgütü aslında sizin iktidar döneminizde,
at izinin it izine karıştığı bir dönemde devlete yerleşmiştir ve siz bunun
hesabını daha vermediniz, araştırma komisyonunda da maalesef bunu örttünüz. 
Değerli
arkadaşlarım, bugün bu öneride ve biraz sonra Cumhuriyet Halk Partisinin
sunacağı öneride konuşacağımız konu dün akşam yayınlanan kanun hükmünde
kararname ve buradan ihraç edilenler, özellikle akademisyenleri konuşuyoruz. Bu
konuya hiç giremiyorsunuz, iktidar partisi bu konuya girmiyor sayın başkan
vekili. Niye girmiyor? Çünkü söyleyecek bir sözü yok. Aynı şekilde, halk
oylamasına sunulacak olan Anayasa değişikliğini savunmak için de bir sözü
olmadığı için başka konularda geziyor. 
Biraz
evvel isimleri geçti, birkaç ismi ben tekrarlayayım: İbrahim Kaboğlu, Cihangir
İslam, Yüksel Taşkın, Öget Öktem Tanör -82 yaşında, rahmetli Bülent Tanör’ün
eşi, Türkiye’nin ilk nöropsikoloğu- psikiyatrist Cem Kaptanoğlu, eski Türk
Tabipleri Birliği Başkanı Özdemir Aktan, Murat Sevinç, dünya kadar isim. Numan
Kurtulmuş buralarda yok sanıyorum, HAS Parti döneminde Sayın Kaboğlu’nu anayasa
paneline çağırmıştık ve alkışlamıştık. Her dönem, her dönem insan haklarını,
hakkaniyeti savunmuş bir insan. Ama çok daha önemli bir isim var burada,
Profesör Cihangir İslam. Türkiye’nin en iyi omurga cerrahı. Saadet Partisi ve
HAS Partinin kurucusu. 28 Şubat döneminde ve daha öncesinde 3 defa Ankara
Üniversitesinden atılmış ama o dönem mahkeme yolları açık olduğu için geri
dönmüş arkadaşlar. Tarihe geçiyorsunuz, tarihe. Kenan Evren’i geçtiniz, inanın
Kenan Evren’i geçtiniz. Sizin yaptıklarınızı hiçbir şekilde 28 Şubatla mukayese
edemeyiz. Çok sayıda insan görevinden alındı 28 Şubatta, mahkeme kararıyla geri
döndü ben dâhil. Siz ne yapıyorsunuz arkadaşlar? Gerçekten ne yapıyorsunuz?
Bindiğiniz dalı mı kesiyorsunuz yoksa siz bir referandum stratejisi olarak mı
OHAL’i kullanıyorsunuz? Gerçekten Allah’ın lütfu böyle mi değerli arkadaşlarım?

Bakın,
onlarca insan, gazeteci hiç FETÖ’yle falan ilişki kurulamayacak insanlar
herhangi bir iddia hazırlanmadan altı aydan beri içerideler. Önce bu
arkadaşların… Ali Bulaç, Sayın Tayyip Erdoğan’a da danışmanlık yapmıştır. Ali
Bulaç’ın mallarına -ki gariban dünya kadar kitap yazmış, 2 tane dairesi, 1
dükkânı çıktı- önce tedbir koydunuz, sonra müsadere ettiniz, el koydunuz ve
eşine yazı yazdınız “Şu tarihte evi boşalt.” diye. 
Değerli
arkadaşlarım, gerçekten, herhangi bir ahlakilikle bunları izah edemeyiz. Yoldan
çıktınız, yoldan değerli arkadaşlarım. 12 Eylülü geçtiniz, Kenan Evren’i
geçtiniz, tarihe geçiyorsunuz. 
Değerli
arkadaşlarım, Adalet ve Kalkınma Partisi, partiniz gerçekten ahlakiliğini,
söylem üstünlüğünü, ütopyasını yitirdi, savunacak hiçbir şeyi yok. Bu
baskıların, bu hukuksuzluğun, bu kibrin, saldırganlığın başka hiçbir anlamı
olamaz değerli arkadaşlarım. Bakın, gerçekten, bu gerginliği tırmandırmayı,
kutuplaşmayı artırmayı bir referandum stratejisi olarak kullanıyorsunuz. Çünkü,
siz yapmış olduğunuz Anayasa değişikliğinin millet tarafından bilinmesini
istemiyorsunuz, sürekli “millî irade, millî irade”, “millet, millet”,
“Seçildik.”, “Seçiliyoruz.” diyorsunuz ama bunun ne anlama geldiğinin millet
tarafından bilinmesini istemiyorsunuz. Kanun hükmünde kararnamelerle değişik
insanları görevinden atıyorsunuz, uzaklaştırıyorsunuz, hapsediyorsunuz, “hayır”
kampanyası yapanların üzerine saldırıyorsunuz, toplumu geriyorsunuz; oradan
resimler çekeceksiniz ve “hayır”ın meşruiyetini ortadan kaldırmaya çalışıyorsunuz
ama kendi meşruiyetinizi ortadan kaldırıyorsunuz değerli arkadaşlarım. Başbakan
yardımcısı çıktı “terör” dedi, “Eğer ‘evet’ çıkarsa terör bitecek.” Sonra başka
bir şeyler söyledi. 
Sayın
Bakan Bekir Bozdağ Yozgat’ta çıktı, terör örgütlerini saydı, arkasından
Cumhuriyet Halk Partisini söylemeye başladı. Dün ve daha bugün Sayın Başbakanın
ısrarla ve ısrarla söylediği şey: “Kim ‘Hayır.’ diyor? PKK’nın sözde üst düzey
yöneticileri, FETÖ’nün kaçak terörist sürüsü. Başka kim yürütüyor ‘Hayır.’
kampanyasını? CHP, HDP.” Bu ne aymazlık arkadaşlar? Başka kelime bulamıyorum.
Bu ne sorumsuzluk değerli arkadaşlarım? Bir ülkenin Başbakanı, ana muhalefet
partisini, Mecliste grubu bulunan partileri nasıl terör örgütleriyle birlikte
anabilir arkadaşlar? Burada ahlakilik nerede, siyasi ahlak nerede, burada insaf
nerede, hatta ve hatta bunu hangi terbiye ölçüsüyle izah edebiliyoruz değerli
arkadaşlarım? Ne yapıyorsunuz siz, ne yapıyorsunuz? Böyle bir şey yapmaya
hakkınız var mı değerli arkadaşlarım? Savunduğunuzun gerçekten… Anayasa
değişikliğini savunamıyorsunuz arkadaşlar. Bunun anlamını milletin öğrenmesini
istemiyorsunuz, istemiyorsunuz. Bunun yerine şantajla, tehditle, hatta -ben
terör demeyeceğim- toplumu terörize ederek referandumda böyle bir hava
oluşturmaya çalışıyorsunuz. Bu âcizliktir değerli arkadaşlarım, gerçekten
âcizliktir, güvensizliktir. Adalet ve Kalkınma Partisi -biz beğeniriz,
beğenmeyiz- onlarca böylesine önemli olaylardan geçti, ilk defa ve ilk defa
kendisini savunamıyor, ilk defa söylem üstünlüğünü kaybetmiş durumdadır.
Öylesine kaybetmiş ki Başbakanın ağzından çıkan sözlerin ne anlama geldiğini
düşünmeyecek kadar kaybetmiş durumdadır. Bugüne kadar böyle değildiniz
arkadaşlar, bugün bu hâle geldiniz. Niye bu hâle geldiniz? Çünkü aklınız
başınızdan gitti. Ne zaman gitti söyleyeyim size: Bekir Bozdağ, Sayın Bakan
-hatırlıyor musunuz- kongrenizde Cumhurbaşkanının mektubu geldi de, sizi ayağa
kaldırdı tazim vaziyetinde dinlediniz ya, alkışladınız ya, o zaman aklınız
başınızdan gitti; o zaman liderinizin normal bir insan olduğunu unuttunuz ve
şimdi hâlâ o büyünün içindesiniz, sihrin içindesiniz, ne yaptığınızı bilmez
durumdasınız değerli arkadaşlarımız. Yaptığınız işe güvenmiyorsunuz, niçin bunu
yaptığını bilemiyorsunuz, “çift başlılık” diyorsunuz, öbür taraftan çıkıyorsunuz
“Efendim, koalisyonlar kötüdür.” diyorsunuz. Ee, peki, niçin çıkıp ne
yaptığınızı anlatmıyorsunuz? Anlatamıyorsunuz çünkü. Şöyle bir şeyi nasıl
anlatacaksınız: Diyeceksiniz ki… Cumhurbaşkanı mesela çıkacak diyecek ki:
“Artık benim cezai sorumluluğum var, benim atadığım insanlar beni yargılayacak.
Ey millet, bu iyi bir şeydir, rey ver.” Bunu nasıl diyeceksiniz, bunu
savunmanız mümkün mü arkadaşlar, nasıl anlatacaksınız bunu? “Bir adamı seçip
kral yetkileriyle onu donatıyoruz.” nasıl diyeceksiniz? “Milletvekillerini,
yargıçları, tüm bakanları, bürokratları, hepsini o seçecek. İşte bu
demokrasidir.” nasıl diyeceksiniz arkadaşlarım? Diyemezsiniz, savunamazsınız. O
nedenle bugün burada konuştuğumuz akademisyenlerin görevlerinden KHK’yla
uzaklaştırılması konusuna hiç girmedi sözcünüz, giremez de, grup başkan
vekiliniz de giremez çünkü savunacak bir tarafı yok. Bu insanlar niçin
görevlerinden atıldı? Bunu söyleyecek bir şey yok. Bu Cihangir İslam… Bir şey
daha söyleyeyim, Cihangir İslam -hani dedim ya, HAS Partinin ve Saadet
Partisinin kurucusu- bildiriye filan da imza atmamış. Böyle bir şey yok. Daha
sonra “Bu bildiri ifade özgürlüğüdür, ifade özgürlüğünü savunuyorum.” diye
ikinci bildiriye imza atmış. Dolayısıyla savunacağınız hiçbir şey yok. 
Değerli
arkadaşlarım, bakın, bundan vazgeçin. Bu, toplumu bölüyor. Bu, gerçekten
hepimize zarar veriyor. Bu havayla, bu gerginlikle “Hayır.” diyen herkesi,
evet, Sayın Bostancı, “Hayır.” diyen herkesi teröre yazıyorsunuz, teröre bir
şekilde iliştiriyorsunuz. Bu şekilde bu referandumun güvenliği olmaz, yanlış
yapıyorsunuz, buradan herkes zarar eder. 
Bakın,
ben, Başbakana buradan bir şey söyleyeyim, eğer kendinize güveniyorsanız –size
de söylüyorum- eğer gerçekten onur sahibi insanlarsanız, haysiyet sahibi
insanlarsanız, bakın, gelin, ben size söyleyeyim: Çıksın Sayın Başbakan “Hayır
kampanyası yapanların üzerine herhangi bir baskı uygulamasını kınıyorum,
valiler ya da devlet görevlileri bunları yaparsa bunları kovuşturacağım.”
desin. Çıksın Sayın Başbakan, bizim vergilerimizle kurulan TRT ve Anadolu
Ajansı gibi mecralarda “evet” ve “hayır”ın eşit bir şekilde savunulacağının
teminatını versin, gelsin, söylesin. Çıksın Sayın Başbakan ve Cumhurbaşkanı
devlet imkânlarını, bizim paralarımızla, vergilerimizle alınan uçakları,
arabaları bu iş için kullanmayacaklarının sözünü versinler, bunu ilan etsinler.
“Bu iş için beytülmalden bir kuruş almayacağız.” söyleyin, gerçekten onurlu
insanlarsanız. Çıksın Sayın Başbakan ve Sayın Cumhurbaşkanı RTÜK aracılığıyla
kanunlara uygun bir şekilde bütün televizyonlarda “Evet.” ve “Hayır.”
diyenlerin eşit bir şekilde temsil edileceğinin garantisini ortaya koysunlar ve
çıksın…
(Mikrofon
otomatik cihaz tarafından kapatıldı)
BAŞKAN
– Lütfen tamamlayınız.
MEHMET
BEKAROĞLU (Devamla) - …Sayın Başbakan ve Cumhurbaşkanı belediye imkânlarının da
“evet” lehine kullanılmayacağını ilan etsin. Ve başka bir şey daha söyleyeyim:
Bu SEÇSİS üzerinde, bu seçim sistemi üzerinde çok ciddi şaibeler var,
konuşmalar var. Bunu gidermenin bir yolu var Sayın Başbakan, çıkın, bunu yapın.
Nasıl yapacaksınız? Bunu şeffaflaştıracaksınız. Bunu gerçekten siyasi partilere
ve sivil toplum örgütlerinin denetimine açacaksınız, bunları yapmazsanız bu
seçim, bu referandum şaibeli olur değerli arkadaşlarım ve yıllarca ve yıllarca
bu konuşulur. Eğer gerçekten sözünüz sözse, eğer gerçekten “Biz hâlâ
hakkaniyetin kırıntısını içimizde taşıyoruz.” diyorsanız bunları yapın ve hodri
meydan, gidelim, bakalım halk ne diyormuş, onu görelim değerli arkadaşlarım.
Saygılarımla.
(CHP sıralarından alkışlar)
BAŞKAN
– Teşekkür ederiz Sayın Bekaroğlu.
Grup
önerisinin aleyhinde olmak üzere ikinci ve son konuşmacı, Bartın Milletvekili
Sayın Yılmaz Tunç. (AK PARTİ sıralarından alkışlar)
Süreniz
on dakika.
Buyurun.
YILMAZ
TUNÇ (Bartın) – Sayın Başkan, değerli milletvekilleri; HDP grup önerisinin
aleyhinde söz aldım. Bu vesileyle Genel Kurulu saygılarımla selamlıyorum. 
Sayın
Bekaroğlu konuşmasında “AK PARTİ’nin savunamayacağı icraatlar var.” dedi. AK
PARTİ’nin on beş yıllık iktidar süresi içerisinde savunamayacağı icraatları
yoktur, bütün icraatlarının arkasındadır ve bu icraatları sayesinde de zaten
cumhuriyet tarihi, demokrasi tarihimiz boyunca oylarını artırarak iktidara
gelmiştir ve bu icraatları sayesinde de 15 Temmuz gecesi milletimiz canını
vererek bu icraatlara sahip çıkmıştır. Bunu öncelikle belirtmek istiyorum. 
HDP
grup önerisi, OHAL kanun hükmünde kararnameleriyle kamu çalışanlarına yönelik
ihraçların hukuksuzluklara yol açtığı iddiası ve bunun yarattığı iddia edilen
tahribatın tüm boyutlarıyla araştırılması amacıyla bir Meclis araştırma
komisyonu kurulması talebinden ibarettir. 
Değerli
milletvekilleri, 15 Temmuz darbe girişimi sonrasında 20 Temmuzda
gerçekleştirilen Millî Güvenlik Kurulu toplantısında alınan tavsiye kararı ve
ardından gerçekleştirilen Cumhurbaşkanımızın başkanlığındaki Bakanlar Kurulu
toplantısıyla birlikte Anayasa’nın 120’nci maddesi çerçevesi içerisinde ilan
edilen OHAL kararı 21 Temmuzda da yüce Meclis tarafından onaylanmış ve bu OHAL kararı
çerçevesi içerisinde de 21 tane kanun hükmünde kararname yayımlanarak yürürlüğe
girmiştir. Öncelikle şunu ifade etmemiz lazım: 15 Temmuz darbe girişimi,
cumhuriyetimize yönelik, demokrasimize yönelik bir saldırıdır, ülkemize karşı
bir işgal girişimidir, millî iradeye, Türkiye Büyük Millet Meclisine
saldırıdır, temel hak ve özgürlükleri yok etme girişimidir. Milletimiz 15
Temmuz gecesi gösterdiği kahramanlıkla bu hain girişimi bertaraf etmiş,
ülkesine, bayrağına, istiklal ve istikbaline sahip çıkmış, tüm dünyaya
demokrasi mücadelesinin nasıl verildiğini göstermiştir. Milletimizin bu
mücadelesini akim bırakmamak için devletimizin tüm kurumları devreye girerek
alınması gereken tedbirleri almaya başlamışlardır. Cumhurbaşkanımızın
başkanlığında toplanan Bakanlar Kurulunca alınan OHAL kararının Türkiye Büyük
Millet Meclisi tarafından onaylanmasıyla birlikte, darbeye teşebbüs eden FETÖ
mensuplarının devletin kurumlarından temizlenmesi ve darbeye zemin hazırlayan
mevzuatın değiştirilmesi, idari yapıya yönelik tedbirler süratle alınmaya
başlanmıştır. Bu mücadelenin hukuki dayanağı; başta, Anayasa’mızın 119, 120,
121’inci maddeleri ve Avrupa İnsan Hakları Sözleşmesi’dir. Avrupa İnsan Hakları
Sözleşmesi’nin ilgili maddesinde, devletlerin kendilerini korumaya yönelik
alacakları kararlar orada belirtilmektedir. Bu çerçevede OHAL kararı alınmış ve
kanun hükmünde kararnameler de bu çerçevede yayımlanmakta ve yürürlüğe
girmektedir. 
Ülke
olarak darbe girişimini gerçekleştiren FETÖ mensuplarıyla mücadelemizi
sürdürürken, darbeyi tüm unsurlarıyla bertaraf etmeye çalışırken diğer terör
örgütleri de aynı anda düğmeye basmışlar, ülkemize karşı âdeta topyekûn bir
saldırıya geçmişlerdir. O nedenle, ilan edilen OHAL tüm terör örgütleriyle,
PKK’yla, PYD’yle, DAİŞ’le, DHKP-C ve diğer terör örgütleriyle mücadeleyi de
kapsamaktadır. Nitekim, çıkarılan KHK’larda bu örgütlerle mücadelenin
göstergesi olan kararların da alındığını ve uygulamaya konulduğunu görmekteyiz.

FETÖ
terör örgütünün özellikle yargı, emniyet, askeriye, millî eğitim ve
üniversiteler başta olmak üzere devletin tüm kurumlarından temizlenmesi, bu
tehlikenin tamamen ortadan kaldırılması için bir mücadele verilmektedir. Bu
mücadelede başarılı olmak zorundayız değerli milletvekilleri, ülkemizin aynı
tehlikelerle bir daha karşılaşmaması için gerekli tedbirleri almak
durumundayız; aksi takdirde geleceğimize, çocuklarımıza karşı sorumlu oluruz. 
Bugüne
kadar yürürlüğe konulan kanun hükmünde kararnamelerle, dünkü 686 sayılı KHK’yla
birlikte toplam 98.058 kamu çalışanı ihraç edilmiştir. Yine, ülke genelindeki
toplam 110 bin dernekten 1.401 tanesi bu KHK’larla kapatılmıştır. Terör
örgütüne destek olan özel şirketlere kayyum atanarak terör örgütünün finans
kaynaklarına el konulmuş, özel okullar, yurtlar kapatılarak mülkiyetleri millete
iade edilmiştir. FETÖ’yle aidiyeti, irtibatı, iltisakı olan kişilerin
tespitinde kılı kırk yaran bir inceleme yapılmaktadır. Kamu kurumlarında
öncelikle açığa alma işlemi yapılarak bir araştırma neticesinde ihracın
gerçekleştiğini görüyoruz. 100 bin kişiden bahsediyoruz değerli
milletvekilleri, bu sayı daha da artabilir çünkü soruşturmalar devam ediyor. Bu
kadar büyük bir sayı içerisinde hatalar da olabilir ama bu hataların zaman
içerisinde düzeltildiğini, KHK’lar yayınlanırken iade kararlarının da verildiğini
hep birlikte görüyoruz. İtirazlar için oluşturulan mekanizmada başvuru
sayısının yoğunluğu, mükerrer başvurular, bu kadar yoğun bir başvuru
neticesinde, tabii ki soruşturmalar neticesinde alınacak kararlarda elbette ki
gecikmeler olmaktadır; bunları da olumlu karşılamak gerekir çünkü 15 Temmuzun
ülkemize verdiği hasar çok büyüktür, bu hasarı giderirken de biraz sabır
gerekmektedir. Bu hasarı gidermekte de siyasi partilerimiz birlik ve beraberlik
içerisinde olmalıdır.
OHAL
KHK’larının halkımıza yönelik olmadığını hep söylüyoruz, terör örgütüyle
irtibatlı kişiler için olduğunu söylüyoruz. Bu mücadele yapılırken de elbette
ki hukuk içerisinde kalınmasına azami gayret gösterilmektedir ve
gösterilmelidir, temel hak ve özgürlüklerin ihlal edilmemesine özen
gösterilmelidir. Bu konuda Hükûmetimizin hassasiyetinin en önemli göstergesi
nedir? 685 sayılı Kanun Hükmünde Kararname’dir. 23 Ocak 2017 tarihli bu
Kararname’yle Olağanüstü Hâl İşlemleri İnceleme Komisyonunun kurulmasına karar
verilmiştir. Bu Komisyon, olağanüstü hâl kapsamında terör örgütlerine veya
Millî Güvenlik Kurulunca devletin millî güvenliğine karşı faaliyette
bulunduğuna karar verilen yapı, oluşum veya gruplarla irtibatı olduğu
gerekçesiyle, başka bir idari işlem tesis edilmeksizin, doğrudan kanun hükmünde
kararname hükümleri tesis edilerek gerçekleştirilen ihraç ya da kayyum atanan
diğer idari işlemlerle ilgili, kanun hükmünde kararname kararlarıyla alakalı bu
Komisyona başvuru yapılabilecektir. 
Bu
Komisyon 7 kişiden oluşacak. 3’ünü Başbakanımız atayacak, 1’isi Adalet
Bakanlığınca hâkim ve savcılar arasından atanacak, 1 üyesi İçişleri
Bakanlığınca mülki amirler arasından atanacak, 2 üyesi de HSYK tarafından
Yargıtaydan ve Danıştaydan olmak üzere Danıştay tetkik hâkimleri arasından
oluşturulacak 7 kişilik Komisyon iki yıl süreyle görev yapacak. Bunların
teminatı olacak; aynı şekilde, hâkimlik teminatı gibi bu süre içerisinde bunlar
görevden alınamayacak. OHAL kanun hükmünde kararnameleri nedeniyle işlemin
haksız olduğunu iddia edenler bu Komisyona başvurabilecekler. Komisyonunun
kararına itiraz etmek isteyenler Hâkimler ve Savcılar Yüksek Kurulunca
belirlenecek Ankara İdare Mahkemesinde iptal davası açabilecek. Böylece
Komisyon kararlarına yargı denetimi de getirilmiş oluyor. 
Ayrıca,
meslekte kalmalarının uygun olmadığına ve meslekten çıkarılmalarına karar
verilenler kararın kesinleşmesinden itibaren altmış gün içinde de ilk derece
mahkemesi sıfatıyla Danıştaya dava açabilecekler. Bu nedenle araştırma
önergesinde yargı yolunun kapalı olduğuna ilişkin görüşlere katılmak mümkün
değildir. OHAL Komisyonunun kurulmasıyla birlikte OHAL Komisyonu kararlarına
karşı yargı yolu açılmaktadır.
MURAT
EMİR (Ankara) – Komisyon yargı yeri mi?
YILMAZ
TUNÇ (Devamla) – Komisyon idari bir karar verecek. Bu idari karara karşı Ankara
İdare Mahkemesinde ya da Danıştayda dava açabileceksiniz.
MURAT
EMİR (Ankara) – O kadar.
YILMAZ
TUNÇ (Devamla) – Mevcut düzenlemede OHAL KHK’ları… 
Bakın,
değerli arkadaşlar, AK PARTİ’nin ve özellikle Anayasa değişikliği teklifini
okuduğumuzda 18 maddeden bir tanesi de OHAL’le ilgili düzenlemedir. Mevcut
Anayasa’mızda OHAL düzenlemesi nasıldır? Olağanüstü hâl kanun hükmünde
kararnameleri yayımlandığı gün Meclise sevk edilir. Meclis görüşme usulü İç
Tüzük’te belirlenir. İç Tüzük’te ne diyor? “Üç ay içerisinde görüşülür.” diyor.
Görüşülmezse ne olur? Bunun sonucu yok. Burada bir hukuki boşluk var. Şimdi,
sizin “hayır” verdiğiniz Anayasa değişikliği, “hayır” vermek istediğiniz
Anayasa değişikliğinin en önemli maddelerinden bir tanesi de bu. OHAL kanun
hükmünde kararnameleri eğer Mecliste üç ay içerisinde görüşülmezse hükümsüz
kalacak. İşte, demokratik hukuk devletini güçlendiren Anayasa değişikliği
maddelerinden bir tanesi de budur. Buna “Evet.” demeye davet ediyoruz sizleri.
Eğer samimiyseniz bunu yapmanız gerekir. (AK PARTİ sıralarından alkışlar)
Bu
duygu ve düşüncelerle HDP grup önerisinin aleyhinde olduğumu belirtiyor, Genel
Kurulu saygılarımla selamlıyorum. (AK PARTİ sıralarından alkışlar)
BAŞKAN
– Teşekkür ederiz Sayın Tunç.
LEVENT
GÖK (Ankara) - Yılmaz yanlış söyledin yalnız onu, “üç ay süre” demedi. O
olağanüstü hâller hemen geliyor, hemen. 
YILMAZ
TUNÇ (Bartın) - Hemen geliyor, tamam. Görüşülme usulünü diyorum. 
ÖZGÜR
ÖZEL (Manisa) – Sayın Başkan, Sayın Tunç kullandığı ifadede OHAL KHK’larının üç
ay içinde görüşülmesi gerektiğini söylüyor; bu, doğru değil; o, 91’e göre çıkan
KHK’larla ilgili usule bir yanlış gidiş. Doğrusu, derhâl gelecek, komisyonda
yirmi gün içinde gündeme alınacak, alınmadığı takdirde bir ay dolduğunda
Mecliste görüşülmesi gerekir. Müeyyidesinin olmadığı doğrudur. Müeyyide
yokluğunu, bir müeyyidenin olmamasını Parlamentoda bunun görüşülmemesi olarak
kullanmak iktidar partisinin Anayasa’daki bir boşluğu kötüye kullanmasıdır.
Doğrusu, iktidar grubunun bu süre dolmadan KHK’ları getirip Mecliste
görüşmesidir. Bugüne kadar yapmadıkları bu durumu savunmak için başka bir
maddeye gidip hatalı tarihler vermek, süreler vermek ve yapılan hukuksuzluğu
mazur göstermek doğru değildir. 
Kayıtlara
geçmesi açısından arz ederim. 
BAŞKAN
– Teşekkür ederiz Sayın Özel.
YILMAZ
TUNÇ (Bartın) – Sayın Başkan…
BAŞKAN
– Sayın Tunç…
YILMAZ
TUNÇ (Bartın) – Söylediğim sözü çarpıtarak…
MEHMET
NACİ BOSTANCI (Amasya) – Kısa bir açıklaması olacak.
YILMAZ
TUNÇ (Bartın) – Kürsüden de olabilir, yerimden de olabilir. 
BAŞKAN
– Peki, Sayın Tunç, mikrofonunuzu açıyorum, bir dakika…
V.- AÇIKLAMALAR (Devam)
34.- Bartın Milletvekili Yılmaz Tunç’un,
Manisa Milletvekili Özgür Özel’in yerinden sarf ettiği bazı ifadelerine ilişkin
açıklaması
YILMAZ
TUNÇ (Bartın) – Sayın Başkanım, teşekkür ediyorum.
Şimdi,
benim söylediğim açık. Mevcut Anayasa’mız olağanüstü hâl kanun hükmünde
kararnamelerinin yayımlandığı gün Türkiye Büyük Millet Meclisine
gönderileceğini belirtiyor. Bunun görüşme usulünün ise Türkiye Büyük Millet
Meclisi İçtüzüğü’nde belirleneceğini söylüyor. İç Tüzük’ün ilgili maddesine
baksın arkadaşımız, o maddede diyor ki: “Üç ay içerisinde görüşülür.”
Görüşülmezse ne olur? Çünkü üç ay içerisinde görüşülmeyen kanun hükmünde
kararnameler geçmişte olmuştur ama geçerliliğini devam ettirmiştir. Şimdi,
burada yeni Anayasa değişikliğinin 12’nci maddesinde diyoruz ki… 339
milletvekilinin buradan “Evet” oyuyla kanunlaşan, halk oylamasıyla yürürlüğe
inşallah girecek olan Anayasa değişikliğinin 12’nci maddesinde şunu söylüyor,
madde açık, maddeyi aynen okuyorum, diyor ki: “Savaş ve mücbir sebeplerle
Türkiye Büyük Millet Meclisinin toplanamaması hâli hariç olmak üzere;
olağanüstü hal sırasında çıkarılan Cumhurbaşkanlığı kararnameleri üç ay içinde
Türkiye Büyük Millet Meclisinde görüşülür ve karara bağlanır. Aksi halde
olağanüstü hallerde çıkarılan Cumhurbaşkanlığı kararnamesi kendiliğinden
yürürlükten kalkar.” İşte, bu kadar cesaretli bir düzenlemeyi
gerçekleştiriyoruz ama muhalefet buna da “Hayır.” diyor.
BAŞKAN
– Peki, Sayın Tunç.
LEVENT
GÖK (Ankara) – Yılmaz, yanlış bilgi veriyorsun.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın Başkan, bir dakika yerimden söz istiyorum.
BAŞKAN
– Peki, size de açıyorum mikrofonu.
Buyurun.
35.- Manisa Milletvekili Özgür Özel’in,
Bartın Milletvekili Yılmaz Tunç’un yaptığı açıklamasındaki bazı ifadelerine
ilişkin açıklaması
ÖZGÜR
ÖZEL (Manisa) – Sayın Başkan, Sayın Tunç bir hukukçu ama hukukçular metinlerle
bağlıdırlar. Kendisi kanun hükmünde kararname çıkarma yetkisi vermede
Anayasa’nın 91’inci maddesini, normal şartlarda Türkiye Büyük Millet
Meclisinden Bakanlar Kuruluna kanun hükmünde kararname çıkarma yetkisi
maddesinden hareketle bu yorumu yaptı, yanlış. Oysa ki olağanüstü hâl
KHK’larının İç Tüzük’ün 126 ve 128’inci maddelerine göre görüşülmesi gerekiyor.
128’inci maddede açık ve net şekilde “…Genel Kurulda diğer kanun hükmünde
kararnamelerle, kanun tasarı ve tekliflerinden önce, ivedilikle en geç otuz gün
içinde görüşülür ve karara bağlanır.” diyor.
YILMAZ
TUNÇ (Bartın) – Aksi hâlde, aksi hâlde?
ÖZGÜR
ÖZEL (Manisa) – Bir eczacı olarak kendisine, bir hukukçuya bunu hatırlatmaktan
büyük bir mutluluk duyuyorum. (CHP sıralarından alkışlar) 
YILMAZ
TUNÇ (Bartın) – Sayın Başkanım, bir hukukçu olarak eczacıya cevap vermek
istiyorum.
ÖZGÜR
ÖZEL (Manisa) – Yeni düzenleme ayrı. Mevcut düzenlemede…
BAŞKAN
– Sayın Tunç, yani şimdi Sayın Özel size “doğru değil” diyor, siz ona cevap
veriyorsunuz. Bu, bu şekilde gidecek mi?
YILMAZ
TUNÇ (Bartın) – Ama yani eczacı işi değil ki bu. Anayasa’nın metni açık.
BAŞKAN
– Her ikiniz de İç Tüzük’ü okuyorsunuz sonuçta.
ÖZGÜR
ÖZEL (Manisa) – Sayın Başkan, ilk başta dedi ki: “Mevcut hâlde doksan
müeyyidesi yok.” Mevcut hâlde otuz. Bu dediğiniz yeni düzenleme, ona ben bir
şey demiyorum, sen konuşup duruyorsun orada.
YILMAZ
TUNÇ (Bartın) – Yeni düzenlemede “Görüşülmezse hükümsüz kalır.” diyor. 
ÖZGÜR
ÖZEL (Manisa) – Söylediğin “Eski hâliyle doksan gün içinde görüşülür.” dedin.
YILMAZ
TUNÇ (Bartın) – Eski hâlde hükümsüz kalacağına ilişkin bir düzenleme var mı?
ÖZGÜR
ÖZEL (Manisa) – Doksan gün değil, otuz!
YILMAZ
TUNÇ (Bartın) – Hayır hayır. Aksi hâlde, görüşülmediği takdirde…
BAŞKAN
– Sayın Özel…
ÖZGÜR
ÖZEL (Manisa) – Otuz! Otuz! Açık yazıyor. 
İLKNUR
İNCEÖZ (Aksaray) – Hayır, niye bağırıyorsun? Öyle bir şey yok ya.
ÖZGÜR
ÖZEL (Manisa) – Milleti kandırma, otuz!
YILMAZ
TUNÇ (Bartın) – Ne kandırması?
MEHMET
DOĞAN KUBAT (İstanbul) – Tamam Özgür, sakin ol!
ÖZGÜR
ÖZEL (Manisa) – Bak, doğrusunu söylesin.
BAŞKAN
– Tamam Sayın Özel.
Sayın
Tunç, buyurun.
36.- Bartın Milletvekili Yılmaz Tunç’in,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
YILMAZ
TUNÇ (Bartın) – Sayın Başkanım, yani durum açık bunun tartışılacak bir tarafı
yok. Mevcut Anayasa’mızda ya da Türkiye Büyük Millet Meclisi İçtüzüğü’nde OHAL
kararnamesi otuz gün içerisinde görüşülmediği takdirde geçersiz sayılacağına
ilişkin bir hüküm yok, ben bunu söylüyorum. 
ÖZGÜR
ÖZEL (Manisa) – “Doksan” dedin, şimdi düzelttin. 
YILMAZ
TUNÇ (Bartın) - Ama yeni Anayasa değişikliğiyle üç ay içerisinde görüşülmediği
takdirde hükümsüz sayılacağına ilişkin bir düzenleme var.
ÖZGÜR
ÖZEL (Manisa) – Demin söylediği bu değil. 
YILMAZ
TUNÇ (Bartın) - Bunu söylüyorum, her şey açık, milletin gözü önünde. Kimin
yanlış, kimin doğru söylediğini milletimiz takdir ediyor. 
Teşekkür
ediyorum. 
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, buyurun. 
ÖZGÜR
ÖZEL (Manisa) – Bakın “Kimin yanlış, kimin doğru…” değil, tutanağı getirsin.
“Doksan gün içinde ele alınır, 91’e göre.” dedi, şimdi “otuz” diye düzeltiyor,
sonra da bizi yanlış söylemekle itham ediyor. Şu anda doğrusunu söyledi.
YILMAZ
TUNÇ (Bartın) – Hayır, hükümsüz kalıp kalmaması…
ÖZGÜR
ÖZEL (Manisa) – Ben “Hükümlü kalır, hükümsüz kalır.” diye bir şey demedim. 
İLKNUR
İNCEÖZ (Aksaray) – Doksan gün içinde görüşülmezse hükümsüz kalır.
ÖZGÜR
ÖZEL (Manisa) – Öyle bir şey yok. 
BAŞKAN
– Tamam, doğrusu söylendiyse sorun kapanmıştır.
ÖZGÜR
ÖZEL (Manisa) – Göz göre göre yalan, göz göre göre yalan!
BAŞKAN
- Sorun kapanmıştır Sayın Özel, doğrusu söylendiyse anlaşılmıştır. 
ÖZGÜR
ÖZEL (Manisa) – Bir kere de “Yanlış yaptım.” de ya, ne olur yani!
BAŞKAN
- Teşekkür ediyoruz Sayın Özel. 
ÖZGÜR
ÖZEL (Manisa) – Tamam Sayın Başkanım. 
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 8/2/2017 tarihinde Grup
Başkan Vekili Muş Milletvekili Ahmet Yıldırım tarafından, başta emek, demokrasi
ve barış mücadelesinin öncü isimleri olan bilim insanları ve kamu emekçileri
olmak üzere OHAL KHK’larıyla kamu çalışanlarına yönelik ihraçların yol açtığı
hukuksuzlukların ve yarattığı tahribatın tüm boyutlarıyla araştırılması
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak 8 Şubat 2017 Çarşamba
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
- Sayın milletvekilleri, Halkların Demokratik Partisi grup önerisini oylarınıza
sunuyorum: Kabul edenler… Kabul etmeyenler… Kabul edilmemiştir.
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım. 
2.-
CHP Grubunun, 8/2/2017 tarihinde Grup Başkan Vekili Manisa Milletvekili Özgür
Özel tarafından, son KHK’yla üniversitelerden ihraç edilen akademisyenlerin ve
eğitim sisteminin geldiği son kritik evrede yeniden ele alınarak çözüm
önerilerinin ortaya konulması amacıyla verilmiş olan genel görüşme önergesinin,
Genel Kurulun bilgisine sunulmak üzere bekleyen diğer önergelerin önüne
alınarak 8 Şubat 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulu 08/02/2017 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Özgür
Özel
 Manisa
 Grup
Başkan Vekili
Öneri:
Manisa
Milletvekili ve Grup Başkan Vekili Özgür Özel tarafından, son KHK’yle
üniversitelerden ihraç edilen akademisyenlerin ve eğitim sisteminin geldiği son
kritik evrede yeniden ele alınarak çözüm önerilerinin ortaya konulması amacıyla
08/02/2017 tarihinde Türkiye Büyük Millet Meclisi Başkanlığına verilmiş olan
genel görüşme önergesinin (16 sıra no.lu) Genel Kurulun bilgisine sunulmak
üzere bekleyen diğer önergelerin önüne alınarak 08/02/2017 Çarşamba günlü
birleşimde sunuşlarda okunması ve görüşmelerinin aynı tarihli birleşiminde
yapılması önerilmiştir.
BAŞKAN
– Cumhuriyet Halk Partisi grup önerisinin lehinde olmak üzere ilk konuşmacı,
Eskişehir Milletvekili Sayın Gaye Usluer. (CHP sıralarından alkışlar) 
Süreniz
on dakika Sayın Usluer, buyurunuz. 
GAYE
USLUER (Eskişehir) – Teşekkür ederim.
Sayın
Başkan, değerli milletvekilleri; hepinizi saygıyla selamlıyorum. 
Dün
gece yine bir kanun hükmünde kararnameyle sarsıldık. Bu nasıl bir korkudur
anlamak güç. 4.464 insan bir gecede göçük altında kaldı, 330’u öğretim üyesi.
Birçoğunu da tanıyoruz. Nereden tanıyoruz? Muhalif duruşlarından. Nereden
tanıyoruz? Memleket sevdalarından, birikimlerinden, kitaplarından tanıyoruz.
Bazı isimleri belki siz tanımıyorsunuz ama dünya tanıyor. Türk Tabipler Birliği
eski başkanı sevgili arkadaşım, okuldaşım Profesör Doktor Özdemir Aktan;
asistanlık arkadaşım, işkenceye karşı duruşuyla Türkiye'de ilkleri çeken
Psikiyatrist Profesör Doktor Cem Kaptanoğlu ve Profesör Doktor İbrahim Kaboğlu.
Öyle çok değerli isim var ki Türkiye'nin en kıymetli anayasa hocaları, Dil ve
Tarih-Coğrafya Fakültesinin duayen tiyatro hocaları. 
Bakın
bu ülkede bir yanlışlık var: Diploması olmayan birisi gelmiş en üst mertebeye
oturmuş, diplomalılar ise memurluğa layık görülmüyor. Diploması olanlara bu
nefret neden acaba diye düşündüğümde, kitap özeti okuyanlar kitap yazanları
işten atıyorlar. Fetullah Gülen’i övmek için kitap yazan kişiyi dekan yaptınız,
aynı okulda barış bildirgesine imza atan kişileri ihraç ettiniz. Bunun adı, tek
kelimeyle “zulüm” başka bir şey değil. Mülkiye, bu ülkenin göz bebeği; Mülkiye,
cumhuriyetin temeli. Cumhuriyete düşman olanlar, diktatörlük hevesinde olanlar
tarihin her döneminde Mülkiyeye düşman olmuşlardır ve demişlerdir ki: “Önce
Mülkiye, sonra Türkiye.” Bakın, Mülkiyeye kilit vurdular ama bilin ki Mülkiyeyi
Mülkiye yapan öğretim üyeleridir, Mülkiyeyi Mülkiye yapan öğrencileridir; ne o
öğretim üyelerinin ne öğrencilerin beynine, diline, kalemine kilit
vuramayacaksınız.
Barış
imzacısı akademisyen arkadaşlarımızdan Pelin Hoca, Pelin Yalçınoğlu, Anadolu
Üniversitesinden, benim şehrimden demiş ki: “Çocuklarının bedenlerini derin
dondurucuda saklamak zorunda kalan anaların olduğu bir ülkeye idi itirazımız.
Hâlâ da öyle.” Ne güzel bir temenni. Ne istediniz bunu dileyen insanlardan?
İyilik istemek suç oldu bu ülkede. Ama, merak etmeyin, bu ülkeye iyiliği biz
getireceğiz, sizin kötülüklerinizi bizim iyiliklerimiz eninde sonunda alt
edecek. 
Bu
koşullarda, OHAL’le, karabasan kanun hükmünde kararnamelerle referanduma
gidiyoruz. “’OHAL’de referanduma gitti.’ dedirtmeyiz.” diyen sizdiniz. Bu nasıl
bir yaman çelişki? Okulların içini boşalttınız. Kim ders verecek okullarda,
düşünüyor musunuz sayın milletvekili? Memlekette hoca bırakmadınız, hoca! 
Sayın
rektörler, FETÖ muhabbetleriniz başladığında kendinizi aklamak için solcu
akademisyenleri öne sürüyordunuz. Sayın rektörler, bugünleri unutmayın çünkü
kimse yemedi bu hareketlerinizi ve bilin ki sıra size de gelecek. O zaman ne
diyeceksiniz Sayın FETÖ’cü rektörler, size soruyorum.
Ve
buradan YÖK’e de seslenmek istiyorum. Geçtiğimiz aylarda size dedim ki: Aslında
bugün YÖK yok hükmünde. O zaman tepki gösterdiniz bana. Bugün, bakalım, sevgili
YÖK, sevgili YÖK Başkanı, YÖK’ün üyeleri, kim dinliyor sizi? Hangi adımı kendi
isteğinizle atabiliyorsunuz? 
Bu
olan bitenden rahatsız olan akademisyene, öğretmene, okutmana ve kendisi için
“Ben kendimi yetiştirdim, ülkeye faydalı bir bireyim.” diyen herkese
sesleniyorum: Bu olup bitene sessiz kalanın eğitiminden de öğretmenliğinden de
akademisyenliğinden de şüphe ederim. Kusura bakmayın. (CHP sıralarından
alkışlar) 
ÖZGÜR
ÖZEL (Manisa) – Bravo.
GAYE
USLUER (Devamla) – Yollarınızı anlatıp duruyorsunuz ya, hani sürekli göçen, hep
bir tadilat hâlinde olan o yollarınızı anlata anlata bizi de çıkmaz yollara
sürüklediniz; mutsuz, karamsar bir ülke olduk. Siz gülüyorsunuz ama ülkede
sizden başka gülen hiç kimse yok değerli milletvekilleri.
Bu
ihraç ettiğiniz akademisyen arkadaşlarımızın çoğu da size “Bunu yapmayın.
Ülkeyi karanlığa sürüklemeyin.” dediler. Bu yüzden ihraç ettiniz onları,
bunları söyledikleri için. Onlar bugün ne diyor sizin zorbalığınıza? Gülen
yüzlü milletvekili arkadaşlarım, size söylüyorum: Onlar size “Ferman
padişahınsa akademiler bizim.” diyorlar. Başka ne diyorlar? “Acımadı ki.” diyorlar,
“Yazmaya, inadına yazmaya devam edeceğiz.” diyorlar ve sizden korkmuyorlar
efendiler, sizden korkmuyorlar. Bu yaptığınız, bu yaptıklarınız hem
yapacaklarınızın teminatı hem de aslında sizin korktuğunuzun resmidir. (CHP
sıralarından alkışlar) 
Cumhurbaşkanı
kararnameleriyle neler yapılabileceğini gördük. Bütün bu yaşananlar aslında
yarın yaşayacaklarımızın, yarın yaşatmak istediklerinizin bir kanıtı. Gece
uykudan uyanıp bir anda imzalanan kararnamelerle ülkemiz, bir anda bir başka
Türkiye’ye uyanabilir değerli milletvekilleri. 
Bugün
Anadolu Üniversitesinde ihraç edilen akademisyen arkadaşlarımızın kampüse
alınmadığı haberini aldık. Demişler ki kırk yıldır o üniversitede çalışan
akademisyenlere: “Ancak yanınızda ihraç edilmeyen bir hoca size eşlik ederse
üniversiteye girebilirsiniz.”
Değerli
arkadaşlar, bunlar öğretim üyesi, öğretim üyesi -bu ülkede öğretim üyesi
kolayca yetişmiyor- terörist değil. Siz ki bunu IŞİD militanlarına bile
yapmadınız, kapıları sonuna kadar açtınız.
Resmen
Orta Çağ’ı yaşıyoruz, zulüm günleri, karartma geceleri ama biz çok iyi
biliyoruz ki kışın sonu bahardır. Hayırlısıyla baharı umutla, sevinçle,
davulla, zurnayla hayırlayacağız hep birlikte değerli milletvekilleri. 
Ve
bu ülkenin onurlu akademisyenleri, sizler bizim geleceğimizin teminatısınız.
Hepinize buradan bin selam olsun. 
Cevat
Geray Hocayı bilir misiniz? Hoca, Siyasal Bilgilerden bir akademisyen
arkadaşımıza, Kamuran Akın’a ne demiş? “Şereftir oğlum, üzülme; geçmiş değil,
gelecek olsun.” demiş Geray Hoca. Ben de buradan, dün acımadan ihraç ettiğiniz,
bugün bu kürsüden acımadan “Suçsuzlarsa ispat etsin.” diyebildiğiniz
akademisyen arkadaşlarıma “Geçmiş olsun.” demiyorum, “Gelecek olsun.” diyorum o
akademisyen arkadaşlarıma. (CHP sıralarından alkışlar) Gelecek olsun ki onlar
yeniden gelecek ve yeniden inadına, inadına yeşertecekler bu ülkeyi. 
Ülkenin
en önemli anayasa hocalarını işten atanlar ya darbe anayasasını ya da dikta
anayasasını yazabilirler; gerçek bir anayasayı değil, gerçek bir toplumsal
uzlaşma sözleşmesini değil. Bunu bilmeyenler de ancak oturduğu yerden
gülümseyebilirler beceremedikleri için. 
Binlerce
insanı sağlığına kavuşturan doktorları ihraç edenler, hasta sayılarının artması
ile beş yıldızlı otel niyetine yaptıkları hastanelerle belki övünebilirler.
Unutmayın ki o doktorlar tıbbın el verdiği kadar hastalığa çare bulabilirler.
Ancak, sizin hastalığınız, iktidarın hastalığı artık tedavi edilemez durumda.
Herkesi terörist ilan eden, “İnsan ölmesin.” diyen akademisyenlerin ekmeğiyle
oynayan iktidarınız hastadır, yatalaktır şu anda. Bu hastalığı ancak ve ancak,
göreceksiniz, 55 milyon tablet -iyi duyun- sizlere de 55 milyon tablet “hayır”
vererek çözeceğiz. 
Ve
sözlerimi bitiriyorum Sayın Başkan müsaade ederseniz. 
(Mikrofon
otomatik cihaz tarafından kapatıldı) 
BAŞKAN
– Açıyorum, tamamlayın lütfen. 
GAYE
USLUER (Devamla) – Sözlerimi bitirirken diyorum ki, Nesimî’nin dediği gibi,
zalimin talim ettiği yola minnet etmeyeceğiz. (CHP sıralarından alkışlar) 
Saygıyla
selamlıyorum. 
BAŞKAN
– Teşekkür ederiz Sayın Usluer. 
Grup
önerisinin aleyhinde olmak üzere birinci konuşmacı, İstanbul Milletvekili Sayın
İsmail Faruk Aksu. 
Buyurun
Sayın Aksu. (MHP sıralarından alkışlar)
Süreniz
on dakika
İSMAİL
FARUK AKSU (İstanbul) – Sayın Başkan, sayın milletvekilleri; Cumhuriyet Halk
Partisi tarafından verilen grup önerisi üzerine Milliyetçi Hareket Partisi
Grubu adına söz aldım. Genel Kurulu ve aziz milletimizi saygıyla selamlıyorum.
Konuşmamın
başında, 169’uncu gününe giren Fırat Kalkanı harekâtında şehit olan
askerlerimize Allah’tan rahmet, yaralılara acil şifalar, milletimize de başsağlığı
diliyorum. 
Yine,
8-9 Şubat 1969’da kurulan partimizin 48’inci kuruluş yıl dönümünün hayırlı
olmasını temenni ediyor, kurucu Genel Başkanımız, Başbuğumuz Alparslan
Türkeş’e, bütün şehitlerimize, dava büyüklerimize Allah’tan rahmet, hayatta
bulunanlara sağlıklı, uzun ömür diliyorum. 
Liderimiz
Devlet Bahçeli’nin dediği gibi, bıraktıkları miras emin ve ehil ellerdedir.
Milliyetçi hareket, Türklüğün bekası, devletin devamlılığı ve milletin varlığı
konusunda tavizsiz şekilde sürdürdüğü onurlu duruşunu her şartta muhafaza
edecektir. Yarım asra yaklaşan zorlu mücadelemiz, tertemiz ülkücü vicdanların
ihlas, iddia ve iradesiyle tarihsel yolculuğunu sürdürecektir. Yol doğru, yolcu
inanmış, yolculuk ise mübarektir. 
Değerli
milletvekilleri, CHP grup önerisinde, son olarak çıkarılan 686 sayılı Kanun
Hükmünde Kararname özelinde, OHAL süresi içinde kanun hükmünde kararnamelerle
yapılan işlemlere ilişkin değerlendirmeler ve eleştiriler dile getirilmiştir. 
Bilindiği
gibi, 15 Temmuz hain darbe girişimi, parti ayrımı gözetmeksizin bütün siyaset
kurumlarına, Türk devletinin kuruluş esaslarına ve milletimizin tamamına
yapılmıştır. Yıllarca Türk Silahlı Kuvvetlerine ve diğer kurumlara sirayet eden
FETÖ’cü hainler, Türkiye’yi ateşe vermek, vatana ve millete kastetmek amacıyla
Türk milletine silah doğrultmuş, Türk tarihinde nadir görülebilecek bir ihanete
imza atmışlardır. Türkiye’nin siyasi alanda yalnızlaştırılması, ekonomik alanda
zorda kalması ve bir iç savaşa sürüklenmesi hedeflenmiştir. Bu nedenle, 15
Temmuzdaki FETÖ’cü kalkışmaya karışan kim varsa ismi, unvanı, sıfatı ve mevkisi
ne olursa olsun hesap vermeli ve bedelini ödemelidir. Kimsenin de 15 Temmuz
yaşanmamış gibi davranmaya, bu hain kalkışmayı görmezden gelmeye hakkı
bulunmamaktadır. 
Yaşanan
bu olağandışı gelişmeler sonucu, Anayasa’nın 120’nci maddesi uyarınca Bakanlar
Kurulu 21 Temmuz 2016’dan itibaren ülkenin bütününde doksan gün süreyle
olağanüstü hâl ilan etmiş, olağanüstü hâl kararı önce 19 Ekim 2016’dan itibaren
doksan gün süreyle, daha sonrasında da 19 Ocak 2017’den itibaren üç ay daha
uzatılmış; her 3 karar da Türkiye Büyük Millet Meclisinde kabul edilmiştir.
Milliyetçi Hareket Partisi olarak, bilindiği gibi, olağanüstü hâl uygulamasına
ilişkin her 3 karara da terörün kökü kazınana, FETÖ’yle hesaplaşma bitene kadar
devletin elini güçlendirmek için destek verdik. 
Alınan
olağanüstü hâl kararı çerçevesinde, bugüne kadar toplam 20 adet kanun hükmünde
kararname çıkarılmıştır. Kararnamelerle, FETÖ’yle mücadele kapsamında gerekli
önlemlerin alınması maksadıyla FETÖ’yle irtibatı ve iltisakı bulunan bazı
eğitim ve sağlık kurumları, öğrenci yurtları, üniversite, vakıf, dernek ve
sendikalar kapatılırken yargı ve Türk Silahlı Kuvvetleri mensupları ile
üniversite ve diğer kurumlardaki kamu çalışanlarının kamu görevlerinden
çıkarılmalarına yönelik tedbirler uygulanmıştır. Kanun hükmünde kararnamelerle
bugüne kadar asker, hâkim, öğretim görevlisi ve memur olmak üzere 99.284 kamu
görevlisi görevinden çıkarılmıştır, 725 kişi ise görevine iade edilmiştir.
İadeler düşüldükten sonra net olarak ihraç edilen kamu görevlisi sayısı
98.559’dur. 
Türk
Silahlı Kuvvetleri ve kamu kurumları içinde 15 Temmuz FETÖ darbe girişimine adı
karışan, göz yuman veya görevinin sorumluluklarına riayet etmeyen kim varsa
ayıklanması şarttır ve bunda bir tereddüt yoktur. Bununla birlikte, bu
tespitlerin bir soruşturmaya dayanması ve soruşturma süreçleriyle
somutlaştırılması gerekmektedir. Yeterli inceleme ve soruşturma yapılmadığı
için bir isnada dayalı olarak kimsenin itibar ve saygınlıklarıyla oynanmamalı,
mağduriyet yaratılmamalıdır. İtiraz mekanizmaları sağlıklı bir şekilde ve
talepler ciddiye alınarak işletilmelidir. Yanlış ve yanlı uygulamalar nedeniyle
devlete olan inanç zedelenmemeli, güven kaybı yaşanmamalıdır. Haksız ve
mesnetsiz yere açığa alınan veya ihraç edilenler daha fazla mağdur olmadan
görevlerine döndürülmelidir. 
Bilgi
eksikliği ya da yanlışlığına dayalı olarak yapılan işlemlerin düzeltiliyor
olmasını ve bunun süreklilik kazanmasını önemsiyoruz. Bununla birlikte, suç
kriteri ve tasnifinin de kurumlar arasında bir kriter ve uygulama birliği
oluşturacak tarzda düzenlenmesine ihtiyaç bulunmaktadır. 685 sayılı Kanunu
Hükmünde Kararname’yle oluşturulması öngörülen ve 23 Şubata kadar teşekkül
ettirilmesi gereken komisyonun bu anlamda önemli bir işlevi yerine
getirebilecek şekilde yapılandırılması şarttır. 15 Temmuzun elebaşları,
siyasettekiler dâhil, her kesimdeki ayağı bir an önce açığa çıkarılmalıdır.
Aksi durum, FETÖ mücadelesinin istismarına ve sulandırılmasına yol açacak,
suçlunun suçsuzdan ayrılmasını zorlaştıracak ve terör örgütüyle mücadeleye
zarar verecektir. 
Milliyetçi
Hareket Partisi hukukun üstünlüğüne inanmakta, demokrasi ve insan hakları gibi
vazgeçilmez ilkeleri savunmaktadır. Bu anlayış çerçevesinde adaletin gecikmeden
tecelli etmesini ve adil yargılanma hakkına titizlikle uyulmasını gerekli
görmektedir. 
Olağanüstü
hâl uygulamasının hukuk çerçevesinde yapılması gereği açıktır. Bu süreçte
vatandaşlarımızın uygulamadan dolayı kaygı duydukları ve bizlere yansıyan
hususların başında, adaletin tesisi gelmektedir. Hak arama özgürlüğünün
kısıtlanması, kamu görevlilerinin somut bulgulara dayanmadan görevine son
verilmesi, savunma hakkının göz ardı edilmesi, asılsız ihbar ve şikâyetlere
dayalı işlem yapılması ve yapılan hataların düzeltilmesinde geç kalınması
endişe duyulan diğer hususlardır. Her gün anneler, babalar ve eşlerden yüzlerce
telefon ve mesaj alıyoruz. Askerî öğrenciler, er ve erbaşlar, uzman erbaşlar ve
birçok alt rütbeli askerin tatbikat, teröre müdahale ve benzeri emirlerle nereye
gittiklerini ve neye hizmet ettiklerini bilmeden o gece dışarı çıkarılmış
oldukları; yine, kamu kurumlarında çalışanlardan, asılsız ihbar ve şikâyetlere
dayalı olarak şüphe üzerine ihraç edilenler bulunduğu gibi hususlar, ifade
edilen ortak mağduriyet noktaları olarak dikkat çekmektedir. 
Öte
yandan, olağanüstü hâl ilanı sonrasında çıkarılan kanun hükmünde
kararnamelerin, yer yer olağanüstü hâl ilanını gerektiren konular dışındaki
hususları da düzenlediği görülmektedir. Artık, bütün bunlarla ilgili bir
düzenin tesis edilmiş, soruşturmaların yapılmış, ilgililerin durumlarının net
olarak ortaya çıkmış olması; bu doğrultuda, suçsuz olan varsa mağduriyetlerinin
bir an evvel giderilmesi gerekmektedir. Zira, bu insanların maaşına, evine,
arabasına, her şeyine tedbir konulmaktadır ve şayet bu işlemler yanlışlığa
dayalı olarak yapılmışsa telafisi imkânsız mağduriyetlere yol açmaktadır. 
Olağanüstü
hâl, şartlarının gerektirdiği durumlarda başvurulması gereken anayasal bir
kurumdur. Bununla birlikte, uygulamanın hukuk esas alınarak, adalet anlayışını
egemen kılarak ve haklı ile haksızı, suçlu ile suçsuzu birbirinden ayıracak
adil bir yönetim anlayışı ortaya koyarak sürdürülmesi zorunludur. Bu durumda,
vatandaşlarımızda oluşan soru işaretleri giderilmiş, topyekûn bir mücadele
anlayışı hâkim kılınmış olacaktır. 
Milliyetçi
Hareket Partisi, her gelişmeyi, devlet ve millet yararına, hak, hukuk ve adalet
adına titizlikle izleyip doğru gördüklerini desteklerken yanlış bulduklarını da
eleştirmeyi sürdürecektir. FETÖ kalkışması ve artçı terör saldırıları, ne yazık
ki millî birlik ve kardeşliğimiz üzerinde telafisi ve tamiri zaman alacak yıkım
ve yaralar açmıştır. Her türlü mülahazanın üzerinde olan, Türk devletinin ve
milletinin birlik, bütünlük ve bekasının temini için kuşkusuz ki devlet tüm
unsurlarıyla çaba sarf edecektir. Beklentimiz, bu çabanın, hukukun üstünlüğüne
riayet edilerek ve demokrasinin kılavuzluğunda yapılmasıdır. 
Bu
düşüncelerle hepinizi saygıyla selamlıyorum. (MHP sıralarından alkışlar)
BAŞKAN
– Teşekkür ederiz Sayın Aksu.
Grup
önerisinin lehinde olmak üzere, Muş Milletvekili Sayın Ahmet Yıldırım.
Süreniz
on dakika, buyurun.
AHMET
YILDIRIM (Muş) – Teşekkür ederim Sayın Başkan.
Sayın
Başkan, değerli milletvekilleri; belki çok klişe bir laf olarak algılanacak ama
gerçekten ülke ve toplum olarak çok zor günlerden geçmekteyiz ve tarihî
günlerden geçmekteyiz. Öyle tarihî günlerden geçiyoruz ki, işte altı yıl sonra
bu ülkenin kuruluşunun 100’üncü yılını -eğer yaşarsak- birlikte görmüş
olacağız. Yüz yıl değil, bir yüz yıl daha ekleyin, iki yüz yıl geçsin ve bu
ülkenin iki yüz yıllık tarihi yazılsın, beş cümleyle yazılsın; bu yaşadığımız
günlerden söz edilmeden o beş cümleyle bu ülkenin tarihi anılmadan
geçilmeyecek. Bu ülkedeki bugün yaşayan zalimleri de o beş cümle içerisinde
göreceğiz, bu zalimliğe ve saltanat düzenini kurmaya çalışanlara karşı
direnenleri de göreceğiz.
Bu
ülkenin -deyim yerindeyse- düşmanı olabilecek bir ekibe bir görev versek ve
“Alın, bu devletteki müesses nizamı bozun, devletin hiyerarşik düzenini altüst
edin.” desek herhâlde ancak bugünkü siyasi iktidar kadar başarılı olunur. Şöyle
ki: Bir şekliyle mutlaka, dünya tarihi, mevcut iktidarın zulüm derecesini
yazacak ama bir devletin adım adım giderek çökertilme modelleri üzerine bir
bilimsel akım oluşturulsa ve bir külliyat yazılsa inanın AKP’nin uygulamaları,
siyasi iktidarın uygulamaları bu bilimsel akım içerisinde ve literatür
içerisinde yerini alacaktır. Şüphesiz, devletlerin belli bir koruma güdüsü
vardır ancak devletlerin koruma güdüleri ile siyasi iktidarların kendilerini
koruma güdüleri birbirinden bağımsızdır. Devletler eğer kendilerini korumak
istiyorlarsa kendi varlıklarını toplumsal muhalefetin varlığı ve güçlülüğü
üzerine bina ederler. Buradan hareketle, bu gerçeklik üzerinden yaşama nereden
bakarsanız bakın, siyasete nereden bakarsanız bakın, diyalektik üzerinden,
isterseniz zıtlıkların varlığı üzerinden, kendini var eden yapısalcı bir
anlayış üzerinden, isterseniz sevap-günah ilişkisi üzerinden bakın ama
bilinmesi gereken bir husus: Toplumlar tarihi şuna şahittir ki karşıtlıklar ve
zıtlıklar bir toplumun, bir hiyerarşik yapının, bir müesses nizamın olmazsa
olmazıdır. 
Öyle
ki şunu ifade edelim: Değerli milletvekilleri, bakın, ikili karşıtlıkların
mevcut hâli düşüncenin ön koşuludur. İnanç değerleri üzerinden olaya bakalım.
Hazreti Âdem ile Hazreti Havva’nın cennetten atılma gerekçelerini oluşturan
günah, ancak kendisini sevap üzerinden var edebilmiştir ve böyle anlam
kazanmıştır. İnsanlığın anası ve babası olarak kabul edilen ilk insanlardan
itibaren cennet kavramı, kendisini cehennem kavramı üzerinden var edebilmiştir.
Buna benzer düşünce yapılarını Doğu felsefesinde de görebiliriz. Buradan
hareketle, siyasi iktidar gibi düşünmeyen, ona muhalif olan, onu eleştiren,
onun bu toplumun huzuru için daha doğru çalışmasını öneren, başta
akademisyenler olmak üzere, aydınlar, yazarlar, çizerlere karşı siyasi
iktidarın tahammülsüzlüğü çok kötü bir noktaya varmış durumdadır. Allah aşkına
soruyoruz: Siyasi iktidar, bu ülkenin aydın vicdanı olan, toplumsal vicdanı
olan akademisyenleri kendileri gibi düşünmediği için atarak ne yapmaya
çalışıyor? Doğanın en temel kanunu olan karşıtlıklar ilkesini yok saymaya mı
çalışıyor? Allah aşkına soruyoruz: Siyah karşısında beyazı yok etmeye mi
çalışıyorsunuz? Kötü karşısında iyiyi yok etmeye mi çalışıyorsunuz? Pişmişlik
karşısında doğallığı mı yok etmeye çalışıyorsunuz? Karanlık karşısında
aydınlığı mı yok etmeye çalışıyorsunuz? Öteki karşısında beni mi yok etmeye
çalışıyorsunuz? Küçük karşısında büyüğü, yalan karşısında doğruyu ve özellikle
ifade edelim ki batıl karşısında hakkı, hak olanı mı yok etmeye çalışıyorsunuz?

Bunu
uzatabiliriz ama unutmamalıyız ki bu karşıtlıklar üzerinden bir toplum ve
devlet yapısı var olur. Karşıtlıkların olmadığı, herkesin aynı olduğu, tek tip,
monolitik, Allah’a mahsus olan bir toplum yaratamazsınız. Bununla kendi
iktidarınıza, toplumunuza, devletinize olsa olsa ancak zarar verebilirsiniz. Ve
iktidar, dört nala devleti yok etmeye doğru götürüyor; “Devleti ele geçireyim.”
arzusu, hırsı, ihtirası, egosu ele geçirmeye değil, devleti çökertmeye doğru
hızla götürüyor. 
Buradan
hareketle, bakın, doğa bile tahakküm altına alınmaya belli bir yere kadar
tepkisiz kalır ama bir yerde gelir, o doğa patlar. Şöyle ki: Bakın, insan
aklının varmış olduğu en önemli fen, bilimsel çalışma nükleer fiziktir. Nükleer
fiziğin ürünü olan nükleer santrallerin Allah aşkına bir tsunami karşısında ne
hükmü var? Veya söyleyelim, ormanları yıkarak betonlar üzerinde yükseltilen
devasa plazaların, yapıların bir deprem karşısında ne hükmü var? Akarsuların
doğal akışını durduran barajların bir volkan patlaması karşısında ne hükmü var?

Türkiye
toplumu, şu anda, volkanik coğrafyada bir literatür kavram olan “solfatar”
safhasını yaşıyor; toplum patlamak üzeredir. Buradan hareketle, siyasi iktidar
mensuplarının tamamının da bugünkü uygulamaları tasvip etmediğini, hepsinin bu
uygulayıcılar ve dar karar vericiler gibi düşünmediğinden hareketle ifade
ediyorum: Ne varsa karnınızda sözünüz, bugün söyleyin; yarınınızı, öbür dünyanızı,
bugününüzü, bu dünyanızı bugün söyleyeceğiniz sözlerle kurtarabilirsiniz. Büyük
bir zulüm, büyük bir günahla, mazlum insanlar sadece sizin gibi düşünmediği
için -deyim yerindeyse- bir terör şeklinde estiriliyor. 
Değerli
milletvekilleri, iyilik yapmıyorsunuz. Bu topluma da, iktidarınıza da, devlete
de iyilik yapmıyorsunuz. Devleti ele geçireyim derken devleti yok etmeye
çalışıyorsunuz. 
Ne
diyordu az önceki hatip? “Yargıya gidilsin.” diyor. Yargıya güven ne aşamada
ya? Bundan beş yıl önce yargıya güven yüzde 80’ler düzeyindeyken -bütün
araştırma şirketlerinin verileri gösteriyor- iktidar tarafından boğazına kadar
siyasallaştırılmış yargıya güven yüzde 30’ların altına düştü. Bu, sizin
eseriniz.
Yine,
buradan hareketle yargıyla ilgili bir iki örnek verelim. Bakın, yargı, dilinize
pelesenk ettiğiniz, özellikle, bu ülkede Parlamentodaki 3’üncü büyük siyasi
partinin bir referandumda Başkanlık hayallerinizi suya düşürebilme gücünü
ortadan kaldırabilmek amacıyla rehin alma peşinde siyasetin malzemesi, oyuncağı
hâline getirilmiş. Bu yönüyle de ifade edelim.
İyi
gitmiyor. Bakın, devleti sürdürmek isteyen bir yapı, farklılığın süreklilik
için ön koşul olduğunu bilir. Eğer bu devlette süreklilik istiyorsanız, bu
toplumda kardeşlik, eşitlik istiyorsanız, farklılıkları güçlü kılın; hep sizi
övenlerden korkun, sizi eleştirenleri sevin; sizi eleştirenlerin size haksız
yere övgüler düzenlerden daha büyük bir hayır içerisinde olduğunu asla
unutmayın. 
Bakın,
Wall Street direnişçilerine konuşma yapan Slavoj Zizek o veciz konuşmasında
diyor ki: “Siz hiçbir şeyi yok etmiyorsunuz, sadece sistemin kendi kendini
nasıl da yok ettiğine şahit oluyorsunuz. Hepimiz çizgi filmdeki o klasik
sahneyi biliriz. Kedi bir uçuruma ulaşmıştır ancak altında hiçbir şey olmadığı
gerçeğine aldırış etmeden yürümeye devam ediyor. Ancak, aşağıya baktığında ve
farkına vardığında aşağıya düşmüştür ve paramparça olmuştur.”
Yine,
Slavoj Zizek’in özellikle o eski zamanlardan anlattığı hikâyeyle… Doğu
Almanya’dan bir adam Sibirya’da çalışmaya gönderilir ve giden adam, mektubunun
denetçiler tarafından okunacağını bilerek yanından ayrıldığı arkadaşlarına
şöyle der: “Gelin bir şifre oluşturalım. Ben size mektup göndereceğim ama mavi
mürekkeple yazılmış mektupları benden alırsanız orada yazdıklarımın gerçek
olduğunu bilin. Kırmızı mürekkeple mektup yazarsam baskı altında yazdığımı ve o
mektupta yazdıklarımın yanlış olduğunu bilin.” Ve bir ay sonra arkadaşları
Sibirya’ya giden kendi yoldaşlarından bir mektup alır. Mektup mavi mürekkeple
yazılmıştır ve mektupta der ki: “Burada her şey harika. Dükkânlar güzel
yiyeceklerle dolu. Sinema Batı’dan gelen güzel filmlerle gösterimde.
Apartmanlar çok büyük ve çok rahat. Tek satın alamadığınız şey kırmızı
mürekkep.” Şimdi ülke tek renge boyandı ve renklerin yasaklandığı, düşüncelerin
yasaklandığı…
(Mikrofon
otomatik cihaz tarafından kapatıldı)
BAŞKAN
– Sayın Yıldırım, lütfen tamamlayın.
AHMET
YILDIRIM (Devamla) – Ülkede sadece kendisine övgüler dizenlerin kıymete
bindirildiği ve bu haksız övgüler, abartılmış övgüler üzerinden haksız
kazançların sağlandığı bir ülkeden sadece siyasi iktidar değil, hiç kimse hayır
görmeyecektir ve aynen Slavoj Zizek’in söylediği gibi altında hiçbir şeyin
olmadığını fark etmeden uçurumun kenarına gelmiş, devleti ele geçirme
ihtirasıyla devleti çökertmeye ve parçalatmaya dönük hızla giden ve maalesef bu
çöküşe de ramak kalan bir süreci yaşıyoruz diyorum.
Bütün
Genel Kurulu saygıyla selamlıyorum. (HDP sıralarından alkışlar)
BAŞKAN
– Teşekkür ederiz Sayın Yıldırım.
Cumhuriyet
Halk Partisi grup önerisinin aleyhinde ikinci ve son konuşmacı Aksaray
Milletvekili Sayın Mustafa Serdengeçti. (AK PARTİ sıralarından alkışlar)
Süreniz
on dakika.
Buyurun.

MUSTAFA
SERDENGEÇTİ (Aksaray) – Sayın Başkan, değerli milletvekilleri; Cumhuriyet Halk
Partisinin grup önerisi üzerine grubum adına söz almış bulunuyorum. Bu
vesileyle yüce Meclisinizi saygıyla selamlıyorum.
Değerli
arkadaşlar, bilindiği üzere, devletimiz, ülkemiz ve milletimiz 1970 yılından
itibaren çok değişik terör örgütleriyle mücadele etmektedir. Bu uğurda çok canlar,
çok gençler heba olmuştur, devletin ve ülkemizin kaynakları harcanmıştır. 1980
sonrası baş gösteren PKK terör örgütüyle mücadele hâlen devam etmektedir. Son
olarak FETÖ terör örgütü marifetiyle gerçekleştirilmeye çalışılan 15 Temmuz
darbe girişimi terör örgütleriyle ciddi bir mücadele yapılmasını ve devletteki
uzantılarının temizlenmesinin gerekliliğini bize gösterdi.
Devlette
güvenlik ve milletin devletine güveni esastır. Eğer milletin güvenliğinin,
milletin bekasının temeline dinamit koyanlar üstelik bir de memur kimliği
taşıyorsa milletin devlete olan güvenini ortadan kaldırır. Bunların devletten
temizlenmesi, milletin devletine tam bir güvenle bağlanması için büyük önem arz
etmektedir. Bir kişinin devlet memuru olması onun örgüt üyesi olmayacağı anlamına
gelmez. Terör örgütü üyesi olan veya onlara hizmet eden kişiler devlet memuru
sıfatı nedeniyle korunaklı olmamalıdır. Esasında, devlet ile memuru arasında
sadece vatandaşına hizmet götürme konusunda bir anlaşma ve ahitleşme vardır. Bu
anlaşmanın dışına çıkan kişilere devlet de elbette gereğini yapar ve o
kişilerle çalışmak istememe hakkına sahiptir. 
Değerli
milletvekilleri, AK PARTİ hükûmetleri olarak son on beş yıl içinde ülkemizin
ihtiyacı olan akademik personelin yetişmesi için çok çalıştık. Toplamda
2002-2003 eğitim öğretim yılında 76.090 olan akademik personel sayısı şu anda
148.287’ye yükseldi. Daha fazla gencimizin üniversite eğitimi alması için 2002
yılında 76 olan üniversite sayımız 182’ye çıktı. 2002-2003 öğretim yılında 1
milyon 918 bin öğrenci varken şu anda 7 milyon 300 bin öğrenci var.
Uluslararası öğrenci sayımız da 16 binden 100 bine çıktı.
AK
PARTİ olarak her zaman akademik özgürlüğün ve bunun yanında ifade özgürlüğünün
de yanında olduk. Esasen, 2547 sayılı öğretim üyeleriyle ilgili kanun zaten
öğretim üyelerine geniş bir özgürlük alanı vermektedir. Bu alan, öğretim
üyesine bilimsel ve akademik çalışmaları yanında, siyasi parti yönetimlerinde
yer alma yetkisi vermektedir ancak öğretim üyesi kimliğiyle bilimsel, akademik
veya ifade özgürlüğüyle bağdaşmayacak şekilde milleti kin, nefret ve bölücülüğe
sevk eden, doğrudan devleti hedef alan, milleti devletiyle karşı karşıya
getiren faaliyette bulunulması takdir edersiniz ki bilimsel özgürlük kapsamında
değerlendirilemez. 
“Barış
İçin Akademisyenler İnisiyatifi” ismiyle yayınlanan bir bildirinin girişi aynen
şöyle başlamaktadır: “Türkiye Cumhuriyeti, vatandaşlarını açlığa, susuzluğa
mahkûm etmekte, ağır silahlarla saldırmaktadır.”
Şimdi,
terör örgütünden hiç bahsetmeyerek, sanki o çukurları terör örgütü kazmamış,
insanları kendi evlerinde esir etmemiş gibi, bütün suçu devletine yıkarak
devletini uluslararası camiaya şikâyet etmek hangi bilimsel ve akademik
özgürlüklerle açıklanabilir? Bunun neresi aydınlık vicdandır?
ÖZGÜR
ÖZEL (Manisa) – Kim yapmış söyleyin, hepsini birden töhmet altında bırakmayın. 
MUSTAFA
SERDENGEÇTİ (Devamla) – Bu bildirinin akademisyenlikle ne ilgisi olabilir?
ÖZGÜR
ÖZEL (Manisa) – Söyleyin, kim yapmış? İsim söyle. 4 bin kişiyi birden töhmet
altında bırakıyorsunuz.
MUSTAFA
SERDENGEÇTİ (Devamla) – Listeler belli efendim, 110 kişi, 116 kişi, işte
yazılı. Bunu ben internetten aldım.
ÖZGÜR
ÖZEL (Manisa) – Nereye kimi şikâyet etmiş anlamadım ki?
İLKNUR
İNCEÖZ (Aksaray) – Siz konuşmanıza devam edin Sayın Hatip, lütfen, cevap vermeyin.
Siz konuşmanıza devam edin.
MUSTAFA
SERDENGEÇTİ (Devamla) – Değerli milletvekilleri, hain kalkışma girişiminden
sonra devleti ele geçirmeye çalışan hain çeteyle elbette mücadele edilecektir,
yoksa o şehitlerin iki elleri yakamızdan düşmeyecektir.
ÖZGÜR
ÖZEL (Manisa) – Hayrünnisa Gül Avrupa İnsan Hakları Mahkemesine giderken meşru
yol. Hepsi gitti, Merve gitti.
MUSTAFA
SERDENGEÇTİ (Devamla) – Ancak elbette bu mücadelede adaletten ayrılmayacağız.
Demokratik hukuk devleti bu mücadeleyi yine hukuk kuralları içerisinde
sürdürecektir. Bu mücadelede, bilindiği gibi, her kararnamede iade listeleri de
çıkmaktadır. İhraç edilenler için son olarak kurulan üst kurul, üst komisyon
hukuk içerisinde mücadele edileceğinin de yine bir göstergesidir. Bu konuda
kamuoyunun hiçbir şüphesi olmamalıdır, gerekenler yapılmaktadır. Şikâyeti haklı
bulunan vatandaşlarımızın tüm hakları iade edilmektedir. Ancak bu itirazların
FETÖ'yle mücadeleyi zaafa uğratmaması için gerekli tedbirleri de almaya devam
edeceğiz. Bu tedbirler devletimizin bekası için gereklidir. Bunun yanında terör
örgütleriyle alenen bağlantıları olanlar, bu yapının her türlü kurumlarıyla
ilişkisi olanlar, hatta deşifre edilen “byLock” programıyla dehşete düşüren
yazışmalar yapanlar kamuoyuna masum olduğunu anlatıyor, hiçbir hain “Ben
hainim.” demiyor. Bu durum, doğrudan, iktidar partisi olarak bizlere zarar
verdiği hâlde biz bu örgütlerle mücadeleyi ülkemizin bekası için devam
ettiriyoruz, her türlü siyasi riskleri de göze almaya devam ediyoruz. Bunun
yüce milletimiz tarafından takdir edileceğine inanıyoruz fakat gerçekten, terör
örgütüyle hiçbir iltisakı olmadığı hâlde idarenin keyfî tasarrufu, sahte belge
veya ihbarlarla ihraç edilenler varsa elbette bu yola tevessül eden kişi ve
yöneticiler bedelini ödeyecektir. Nasıl ki devleti ele geçirmek için yıllarca
hayâsızca ve ahlaksızca sınav sorularını çalanlar, gariban Anadolu evlatlarının
haklarını yiyenler, ele geçirdikleri devlet kurumlarında veya üniversitelerde
kendilerinden olmayanlara yaşam hakkı tanımayanlar nasıl bugün hesap veriyorsa
bir gün masumlara iftira atanlar varsa onlar da hesap verecektir. Biz hiçbir
mağduriyetin olmaması için elimizden geleni yapıyoruz. Sonuçta, Türkiye
Cumhuriyeti bir hukuk devletidir, hukuk ve adalet mutlaka galip gelecektir.
Son
olarak, CHP grup önerisini, terör örgütleriyle yapılan mücadele hukuk
çerçevesinde devam ettiği için ve ülkemizin ve milletimizin bekası için devam
etmesi gerekliliği nedeniyle desteklemiyoruz. 
Bu
vesileyle, milletimizin var olduğu günden bugüne kadar ve 15 Temmuz gecesi
ülkesi ve milleti için canlarından vazgeçen tüm aziz şehitlerimizi rahmet ve
minnetle anıyor, kahraman milletimizi ve yüce heyetinizi saygıyla selamlıyorum.
(AK PARTİ sıralarından alkışlar) 
BAŞKAN
– Teşekkür ederiz Sayın Serdengeçti.
Cumhuriyet
Halk Partisi grup önerisini oylarınıza…
III.- YOKLAMA
(CHP sıralarından bir grup milletvekili ayağa kalktı)
ÖZGÜR ÖZEL (Manisa) – Yoklama talebimiz var Sayın Başkan.
BAŞKAN – …sunacağım ancak bir yoklama talebi var.
Sayın Özel, Sayın Emre, Sayın Tanal, Sayın Gürer, Sayın
Usluer, Sayın Basmacı, Sayın Bayır, Sayın Tarhan, Sayın Tümer, Sayın Şeker,
Sayın Tuncer, Sayın Yedekci, Sayın Emir, Sayın Yüceer, Sayın Adıgüzel, Sayın
Öz, Sayın Özdemir, Sayın Çamak, Sayın
Kuyucuoğlu, Sayın Durmaz.
Yoklama
için üç dakika süre veriyorum ve yoklama işlemini başlatıyorum. 
(Elektronik
cihazla yoklama yapıldı)
BAŞKAN
– Sayın milletvekilleri, toplantı yeter sayısı yoktur.
Birleşime
on dakika ara veriyorum.
Kapanma Saati: 19.16
DÖRDÜNCÜ OTURUM
Açılma Saati: 19.27
BAŞKAN: Başkan Vekili Pervin BULDAN
KÂTİP ÜYELER: Mustafa AÇIKGÖZ (Nevşehir), İshak GAZEL
(Kütahya)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 67’nci Birleşiminin
Dördüncü Oturumunu açıyorum. 
III.- YOKLAMA
BAŞKAN
– Cumhuriyet Halk Partisi grup önerisinin oylamasından önce istem üzerine
yapılan yoklamada toplantı yeter sayısı bulunamamıştı. 
Şimdi
yoklama işlemini tekrarlayacağım. 
Yoklama
için iki dakika süre veriyorum ve süreyi başlatıyorum. 
(Elektronik
cihazla yoklama yapıldı)
BAŞKAN
– Toplantı yeter sayısı vardır. 
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, 8/2/2017 tarihinde Grup
Başkan Vekili Manisa Milletvekili Özgür Özel tarafından, son KHK’yla
üniversitelerden ihraç edilen akademisyenlerin ve eğitim sisteminin geldiği son
kritik evrede yeniden ele alınarak çözüm önerilerinin ortaya konulması amacıyla
verilmiş olan genel görüşme önergesinin, Genel Kurulun bilgisine sunulmak üzere
bekleyen diğer önergelerin önüne alınarak 8 Şubat 2017 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi Grubu önerisini oylarınıza sunuyorum: Kabul edenler…
Kabul etmeyenler… Öneri kabul edilmemiştir. 
Gündemin
"Seçim" kısmına geçiyoruz. 
IX.- SEÇİMLER
A) Komisyonlara Üye Seçimi
1.- Adana’nın Aladağ ilçesinde kız öğrenci
yurdunda meydana gelen elim yangın vakasının araştırılması ve benzer acıların
bir kez daha yaşanmaması ve kamusal eğitim ve barınma haklarının tüm öğrenciler
için güvence altına alınıp yaygınlaştırılması için alınması gereken tedbirlerin
belirlenmesi amacıyla kurulan (10/392) esas numaralı Meclis Araştırması
Komisyonu üyeliklerine seçim
BAŞKAN
– Adana'nın Aladağ ilçesinde kız öğrenci yurdunda meydana gelen elim yangın
vakasının araştırılması ve benzer acıların bir kez daha yaşanmaması ve kamusal
eğitim ve barınma haklarının tüm öğrencilerimiz için güvence altına alınıp
yaygınlaştırılması için alınması gereken tedbirlerin belirlenmesi amacıyla
kurulan (10/392) esas numaralı Meclis Araştırması Komisyonuna üye seçimi
yapılacaktır. 
Komisyon
üyelikleri için siyasi parti gruplarınca gösterilen adayların listesini okutup
oylarınıza sunacağım: 


Adı Soyadı Seçim
Çevresi
AK Parti (9)
Fatma Güldemet Sarı Adana
Tamer Dağlı Adana
Hatice Dudu Özkal Afyonkarahisar
Osman Mesten Bursa
Ayhan Gider Çanakkale
Fevzi Şanverdi Hatay
Kerem Ali Sürekli İzmir
İsmail Tamer Kayseri
Leyla Şahin Usta Konya
CHP (4)
Muhammet Rıza Yalçınkaya Bartın
Gaye Usluer Eskişehir
Gülay Yedekci İstanbul
Mustafa Ali Balbay İzmir
HDP (1)
Hüda Kaya İstanbul
MHP (1)
Deniz Depboylu Aydın

BAŞKAN
– Okunan listeyi oylarınıza sunuyorum: Kabul edenler… Kabul etmeyenler… Kabul
edilmiştir. 
Meclis
araştırması komisyonuna seçilmiş bulunan sayın üyelerin 9/2/2017 Perşembe günü
saat 13.00'te Ana Bina 2'nci Kat 511 Numaralı Meclis Araştırması ve
Soruşturması Komisyonları Toplantı Salonu'nda toplanarak başkan, başkan vekili,
sözcü ve kâtip seçimini yapmalarını rica ediyorum. Komisyonun toplantı yer ve
saati ayrıca plazma ekrandan ilan edilmiştir. 
Bilgilerinize
sunulur. 
Alınan
karar gereğince, sözlü soru önergelerini görüşmüyor ve gündemin "Kanun
Tasarı ve Teklifleri ile Komisyonlardan Gelen Diğer İşler" kısmına
geçiyoruz. 
1'inci
sırada yer alan, Serbest Bölgeler Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/666) ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu Raporu'nun
görüşmelerine kaldığımız yerden devam edeceğiz. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Serbest Bölgeler Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı
(1/666) ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı: 443) (x)
BAŞKAN
- Komisyon? Burada.
Hükûmet?
Burada. 
Dünkü
birleşimde İç Tüzük’ün 91’inci maddesine göre temel kanun olarak görüşülen 443
sıra sayılı Kanun Tasarısı’nın tümü üzerindeki görüşmeler tamamlanmıştı. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
Birleşime
kırk dakika ara veriyorum. 
Kapanma Saati: 19.33
BEŞİNCİ OTURUM
Açılma Saati: 20.25
BAŞKAN: Başkan Vekili Pervin BULDAN
KÂTİP ÜYELER: Mustafa AÇIKGÖZ (Nevşehir), İshak GAZEL
(Kütahya)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 67’nci Birleşiminin
Beşinci Oturumunu açıyorum. 
443
sıra sayılı Kanun Tasarısı’nın görüşmelerine devam ediyoruz.
Komisyon?
Burada.
Hükûmet?
Burada.
Şimdi,
birinci bölümün görüşmelerine başlıyoruz.
Birinci
bölüm 1 ila 9’uncu maddeleri kapsamaktadır.
Birinci
bölüm üzerinde gruplar adına ilk söz, Milliyetçi Hareket Partisi Grubu adına
Hatay Milletvekili Sayın Mehmet Necmettin Ahrazoğlu’na ait.
Süreniz
on dakika.
Buyurunuz.

MHP
GRUBU ADINA MEHMET NECMETTİN AHRAZOĞLU (Hatay) – Sayın Başkan, değerli
milletvekilleri; 443 sıra sayılı Serbest Bölge Kanunu Tasarısı’nın birinci
bölümü üzerinde Milliyetçi Hareket Partisi Grubu adına söz almış bulunuyorum.
Yüce heyetinizi saygıyla selamlıyorum.
Değerli
milletvekilleri, genel olarak serbest bölgeler ülkede geçerli ticari, mali,
iktisadi alanlara ilişkin hukuki ve idari düzenlemelerin uygulanmadığı veya
kısmen uygulandığı, sınai ve ticari faaliyetler için daha geniş teşviklerin
tanındığı ve fizikî olarak ülkenin diğer kısımlarından ayrılan yerler olarak
tanımlanmıştır. 3218 sayılı Serbest Bölgeler Kanunu’nda serbest bölgelerin
kurulması ve işletilmesindeki temel amaçlar; ihracata yönelik yatırım ve
üretimi teşvik etmek, doğrudan yabancı yatırımları ve teknoloji girişini
hızlandırmak, işletmeleri ihracata yönlendirmek, uluslararası ticareti
geliştirmek olarak sıralanmıştır. Bulundukları ülke ekonomilerine sağladıkları
katkıların yanında, dolayı esnek ve çağdaş idari yapılarıyla dış ticarete
yönelmek isteyen firmalara modern ve gelişmiş bir yatırım ortamını sağlayan
serbest bölgelerin lojistik merkezler olarak ülkemizde de önemleri gittikçe
artmaktadır. Ülkemizde temel olarak ihracata dayalı yatırım ve üretimi teşvik
etmek amacıyla 1987 yılından bu yana Mersin, Antalya, Adana Yumurtalık,
Denizli, İzmir, Rize, Samsun, Mardin, Gaziantep ve Kayseri gibi 18 yerde
serbest bölge kurulmuştur. 
Sayın
Başkan, değerli milletvekilleri; son yıllarda serbest bölgelere gereken önem
verilmemiş, ihracatta ve yatırımlarda beklenen katkı sağlanamamıştır. Serbest
bölgelerin ülke ekonomisine katkısı ve fonksiyonlarından ziyade, bazı serbest
bölgelerin faaliyetlerinin desteklenmesi ve bölgelere verilen imtiyazların
kullanılması üzerinde odaklanılmıştır. Bu yaklaşım, maalesef, kanun tasarısının
komisyonlarda görüşülmesi sırasında da ortaya konulmuştur. 
Serbest
Bölgeler Genel Müdürlüğünün verilerinden yapılan hesaplamalara göre, yurt dışı
da dâhil olmak üzere, 2005-2014 arasındaki son on yıllık dönemde serbest
bölgelerin toplam ihracatının Türkiye’nin ihracatına oranı ortalama yüzde
17’den 8’e, ithalatı da yüzde 9,3’ten yüzde 4’e gerilemiştir. Ülkemizde
faaliyet gösteren 18 serbest bölgede ticaret hacmi düşüş sergilemektedir. 2015
yılında 20 milyar dolara, 2016 yılının ilk dokuz aylık dönemindeyse 14,5 milyar
dolara gerilemiştir. Serbest bölgelerde ticaret hacmi son beş yıldır artış
göstermemiştir. 2011 yılında 22,6 milyar dolarlık ticaret hacmi 2015 yılı
sonunda 20,2 milyar dolara inmiştir. Serbest bölge ticaret hacminin yalnızca
yüzde 35’i serbest bölgelerden yurt dışına yapılan ticarettir; miktarı ise,
2014 yılında 7,9 milyar dolardan 2015 yılında 7,5 milyar dolara inmiştir.
Ticaret hacminin yönü itibarıyla bakıldığında ise, serbest bölgelerden yurt
içine, yurt içinden serbest bölgelere ve yurt dışından serbest bölgelere
ticaret akışı, serbest bölgelerden yurt dışına yapılan ihracatın 2 katıdır. Bu
manzara, serbest bölgenin kuruluş amaçlarına uygun çalıştırılmadığını ve
hedeflerine ulaşmadığını, son yıllarda bu konunun ciddiyetle ele alınmadığını
teyit etmektedir. Gelinen son noktada, serbest bölgelerin ihracat ve yabancı
yatırımlar dolayısıyla ekonomik kalkınmayı destekleme aracı olma vasfı ortadan
kalkmıştır. Bugün itibarıyla iktidarın serbest bölgelere bakışı hususundaki
tavrı Komisyon görüşmelerinde de ortaya çıkmıştır. 
Kanun
tasarısının amacı, serbest bölgelerin mevcut işleyişindeki problemlerin
bertaraf edilmesi, yeni nesil serbest bölgelere geçişin sağlanması, ülkemizin
lojistik potansiyeline katkı sağlayacak biçimde serbest bölgelerdeki
hizmetlerin artırılması, ülke ekonomisinin ihtiyaçları ve cari açığın
azaltılması bakımından önem arz eden yabancı yatırımların artırılması olarak
ifade edilmiştir. Ancak getirilen maddelerle, serbest bölgelerin arkasına
sığınarak bazı yatırım ve yatırımcılara daha fazla avantaj ve imtiyaz verme,
acele kamulaştırma imkânı tanıma, Ekonomi Bakanlığının yetkilerini artırma,
Türkiye İhracatçılar Meclisi ve ihracatçı birliklerini kamu kuruluşu
niteliğinde meslek kuruluşu hâline getirme, Ekonomi Bakanlığı dış kadrolarına
atama kriterlerinin tamamen ortadan kaldırılması gibi kanun tasarısının
amacıyla ilgisi olmayan hususlar düzenlenmektedir. 
Değerli
milletvekilleri, serbest bölgeler, depolama ve alım satım yapan, kamu
imkânından faydalanan, vergi istisnası sağlayan yerler durumundadır. İmalat ve
üretim ise tamamen teknoloji getiren veya yüksek teknoloji ürünlerinin
üretildiği yerler olmaktan çok uzaktır. Örnek olarak, Türkiye’nin ilk kurulan
ve yüksek hacme sahip Mersin Serbest Bölgesi’ni incelediğimizde bu acı durum
ortaya çıkmaktadır. Mersin Serbest Bölgesi’nde yüzde 72 oranında alım satım,
kiralama, depolama, bankacılık, sigortacılık ve diğer sektörlerde 372 yerli firma,
92 yabancı, 41 yerli-yabancı ortalığı olmak üzere toplam 505 firma
bulunmaktadır. Üretim sektöründe ise yüzde 28 oranında olmak üzere 137 yerli,
44 yabancı, 12 yerli-yabancı ve toplam 193 firma bulunması bu acı gerçeği teyit
etmektedir. 
Tasarının
Komisyon görüşmelerinde AKP’li üyeler tarafından verilen önergelerle maddelerin
neredeyse tamamı değiştirilmiş, Komisyonda sağlıksız ve hazırlıksız bir ortam
yaratılmıştır. AKP’li üyeler tarafından toplam 10 maddenin tasarıdan
çıkarılması, 11 maddede değişiklik yapılması için verilen önergeler kabul
edilmiş, toplam 24 madde olan kanun tasarısının hemen hemen tüm maddeleri AKP
milletvekillerinin verdikleri önergelerle değiştirilmiş veya tasarıdan
çıkarılmıştır. Tasarıda yapılan değişiklikler AKP’li Komisyon üyeleri ile
Hükûmet arasındaki görüş ayrılıklarını ve hazırlığın yetersiz olduğunu ortaya
koymuştur. Zaman zaman aynı madde üzerinde AKP’li üyeler tarafından 1’den fazla
önergenin verildiği olmuştur. Bu değişikliklerden bazıları grubumuzun verdiği
önergelerde de dile getirilmesine rağmen muhalefet talep ve önergeleri genelde
dikkate alınmamış, AKP Grubunun önergeleri doğrultusunda değişiklikler
yapılmıştır. Yalnızca Türkiye İhracatçılar Meclisi statüsünün değiştirilmesi ve
5910 sayılı Türkiye İhracatçılar Meclisi ile İhracatçı Birliklerinin Kuruluş ve
Görevleri Hakkında Kanun’da değişiklik öngören hususların maddelerinin
tasarıdan çıkarılması konusunda Komisyonda partilerin ortak yaklaşım
sergilediği gözlenmiştir. Tasarının 13’üncü maddesi üzerinde verilen paralel
önergeler çerçevesinde madde tasarıdan çıkarılmıştır. Bunun sonucunda, Türkiye
İhracatçılar Meclisi Kanunu’nda değişiklik öngören ilgili diğer maddeler de AKP
Grubunun önergeleriyle tasarıdan çıkarılmıştır. Bakanlığın bu husustaki
maddelerden neden vazgeçtiği tam olarak da anlaşılamamıştır.
Değerli
milletvekilleri, yer seçimleri, yönetimleri, büyüklükleri ve bunun gibi
konulardaki sorunlar nedeniyle serbest bölgelerimizin performansı
tartışılabilir ancak aradan geçen sürede serbest bölge modelimizin geliştirilmesi,
üretim, istihdam ve ihracata olan katkısının artırılması yerine, bazı kötüye
kullanımlardan hareketle, bu bölgelere karşı kamu idarelerinde oluşan olumsuz
yaklaşımların etkisiyle, serbest bölgeler aleyhine düzenlemeler ve uygulamalar
birbirini takip etmiştir. 
2004
yılında yürürlüğe giren 5084 sayılı Kanun’un 9’uncu maddesiyle 3218 sayılı
Serbest Bölgeler Kanunu’nda yapılan değişiklikler ve sonrasında muhtelif kamu
kurumlarının uygulamaları, serbest bölgelerimizin gelişimini ve gelecek
beklentilerini olumsuz etkilemiştir. Yapılan düzenlemelerin etkisiyle, 2004
yılından sonra Türkiye'de yeni nesil serbest bölge kurulmadığı gibi, mevcut
serbest bölge modelimizin daha iddialı üretim ve ihracat artışını
sağlayabileceği özel ekonomi bölgeleri gibi yeni model çalışmaları, arayışları
da sonuçlandırılamamıştır. Ayrıca, ilk olarak Bakanlar Kurulunca 9/3/2015
tarihinde kararlaştırılmış olan kanun tasarısı 22/4/2015 tarihinde Türkiye
Büyük Millet Meclisine sevk edilmiştir. 
(Mikrofon
otomatik cihaz tarafından kapatıldı)
BAŞKAN
– Sayın Ahrazoğlu, tamamlayınız, buyurunuz.
MEHMET
NECMETTİN AHRAZOĞLU (Devamla) – Tasarı ekinde imzası bulunan Bakanlar Kurulu
üyelerinin önemli bir kısmı, Ekonomi Bakanı da dâhil olmak üzere, değişmiş
ancak İç Tüzük’ün 77’nci maddesi uyarınca hükümsüz sayılan, anılan Bakanlar
Kurulu kararı hiçbir değişiklik yapılmadan 23/2/2016 tarihinde Kanunlar
Kararlar Genel Müdürlüğü yazısı ve dönemin Başbakanının imzasıyla tekrar
Meclise sunulmuştur. Kapak yazısında ilgili Bakanlar Kurulu kararının yenilenmesinin
uygun görüldüğü ifade edilmesine rağmen, yenilemeye ilişkin Bakanlar Kurulu
kararı talep etmemize ve kanunun geneli üzerinde konuşmacımız, Genel Başkan
Yardımcımız Sayın Emin Haluk Ayhan Bey’in ısrarla sormasına rağmen hâlâ
Komisyona veyahut da tarafımıza sunulmamıştır. Bunun bir an önce Sayın
Bakanımız tarafından tarafımıza verilmesini bekliyor, hepinize saygılar
sunuyorum. (MHP sıralarından alkışlar)
BAŞKAN
– Teşekkür ederiz Sayın Ahrazoğlu.
İkinci
konuşmacı, Cumhuriyet Halk Partisi Grubu adına İzmir Milletvekili Sayın
Tacettin Bayır.
Süreniz
on dakika.
Buyurun.
(CHP sıralarından alkışlar)
CHP
GRUBU ADINA TACETTİN BAYIR (İzmir) – Serbest Bölgeler Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı
görüşmeleri üzerinde Cumhuriyet Halk Partisi adına söz almış bulunmaktayım. Bu
vesileyle hepinizi saygıyla selamlıyorum.
Serbest
bölgelerin kurulma amacının ihracatı artırmak, üretimi teşvik etmek olduğunu
hepimiz pekâlâ biliyoruz. Peki, uygulamada gerçekten bunu yapabiliyor muyuz?
Acaba üretim sevdalısı sanayicimize yani istihdam sağlayan, katma değer
yaratan, ülkeye döviz kazandıran sanayicimize gerçekten sahip çıkabiliyor
muyuz? Yoksa her yapılan hesap hatasının, her bütçe açığının kapatılmasıyla ilgili
dolaylı vergilerle onları cezalandırıyor muyuz? Sözüm ona “İhracatı artıralım,
üretimi artıralım.” diye dilimize doluyoruz, ancak kaçak elektrik bedelini,
ağırlaşan vergi yükünü sanayicinin sırtına bindirmekten de bir türlü
vazgeçmiyoruz. 
Sanayisi
gelişmiş diğer ülkelerin tamamında sanayiciye sahip çıkılır. Biz onların üretim
maliyetlerini ve genel giderlerini artırmamalıyız ki dış pazarda başarılı
olabilsinler. Eğer malını dış pazara çıkaran sanayici girdi maliyetlerinden
kaynaklanan ürünüyle rekabet edemez hâle gelirse ihracat yapamazsınız. Bunun
çok yakın bir örneğini Sayın Sanayi Bakanının da bildiğinden çok eminim; bugün
Burdur’da üretilen mermer, blok hâlinde Çinliler tarafından alınıyor, Çin’e
götürülüyor, Çin’de işleniyor, daha sonra Avrupa Birliği ülkelerinde rakip
olarak karşımıza 32 dolardan çıkıyor. Düşünebiliyor musunuz sevgili arkadaşlar;
mermeri ham madde, blok hâlinde alan Çinli buradan Çin’e taşıyor, o kadar
nakliye parası veriyor, onu orada işliyor, sonra geliyor İtalya’da Türk
mermerine rakip oluyor. “Bunun nedeni nedir?” diye acaba hiç araştırdınız mı?
Yani Çinli kendi ülkesinden bu desteği alıp İtalya’da, Avrupa Birliği
ülkelerinde bize posta koyarken, mal sattırmazken benim sanayicim niye orada
çaresiz kalıyor? Unutmamalıyız ki üretmeyen, ürettiğini dış pazarlarda
satamayan, devamlı tüketen toplumlar ekonomik olarak çökerler ve üretenlerin
kölesi olurlar. Biz köle olmak istemiyoruz. 
Diğer
taraftan, yıllarca emek verilerek kazanılmış müşterilere, Avrupa Birliğiyle
kırk yılı aşan ilişkilerle kurulmuş bir pazara yani yabancı müşterilerimize
acaba nasıl davranıyoruz? Biraz geriye gidip bakalım. “Avrupa Birliği”
dediğimiz ülkelere bugün Türkiye'nin ihracatı yüzde 50’ye yakın arkadaşlar ve
Türkiye'de yapılan yabancı yatırımların da yaklaşık yüzde 70’i Avrupa Birliği
ülkelerine ait. Peki, ne yapıyoruz? Avrupa Birliğiyle aslında yıllarca verilen
emeğin sonunda karşılıklı güven ve ilişkilerle sağlanmış bir ticaret
ortaklığımız var ama geçenlerde hiç olmasını istemediğimiz bir biçimde Avrupa
Birliğine “Al oyunu başına çal, size ihtiyacımız yok.” şeklinde ülkemizin
birinci ağızdan yetkilileri ifade kullandılar. Yani Türkiye, aslında en iyi
müşterisi olan Avrupa Birliğine bir anlamda bozuk attı, bir anlamda restleşti.
Arkadaşlar, Allah aşkına, insan dükkânının en iyi müşterisine fırça atar mı,
bozuk atar mı, kötü davranır mı? O zaman ürettiğiniz ürünü kime satacaksınız?
Komşularla ilişkilerimizi devamlı bozarsak bizden kim mal alacak? Kim ülkemize
gelip yatırım yapacak? Eğer yatırımcıya güven vermezseniz, eğer her olayda
onlara tepeden bakar bir havada kendinizi onlardan koparırsanız yalnız
kalırsınız, yalnızlaşırsınız ve dünyaya kendinizi kapatırsınız. Zorunlu olmak
kaydıyla aldığınız yüksek teknoloji ürünleri ithal eder duruma gelir ama kendi
ürettiğinizi pazarlayamaz ve satamazsınız. Ticaret erbabı, iş adamı, esnaf
güler yüzlü olur, kabadayı olmaz; müşterisine kötü davranmaz. Bugün ülkemizde
yaşanan krizin, yaşanan korku ve endişe yüklü ortamın temeli aslında küresel
değildir; Türkiye'nin kendi iç dinamiklerinin durağan hâle getirilmesinden ve
AKP’nin başkanlık inadından başka bir şey değildir. Ülkemizi terör ve güvenlik
zafiyetiyle, askerî darbelerle karşı karşıya bırakan, diplomatik yalnızlığa
düşülen bir dönemle birlikte yol aldığı, devleti el birliğiyle uçuruma
sürüklediği örgütlere bugün “terörist” diyen siyasi iktidar, dış ticareti ve
yatırımları azaltan, dövizi, ham madde maliyetlerini yükselten ekonomik
istikrarsızlığın ve millî güvenlik krizinin ana aktörü olmuştur ne yazık ki.
Siyasi iktidar, üreticinin, işçinin, esnafın, KOBİ’lerin, turizmcinin,
sanayicinin, yatırımcının, serbest bölge işveren ve çalışanlarının temel
yapısal reformları beklediği bir dönemde başkanlık inadı uğruna OHAL
şartlarında ülkemizi adı konmamış, derin bir ekonomik krize sürüklemektedir. 
Ayrıca,
bazı tüketim mallarında geçici olarak ÖTV’yi azaltarak ya da kaldırarak
referandum öncesinde âdeta seçim rüşveti gibi verdiğiniz yüzde 8’lik ÖTV
indirimi bana göre bir kandırmacadır, halkımız da bunun farkında çünkü dövizin
artışıyla alakalı daha iki ay öncesine kadar dolar ve euronun yüzde 20, yüzde
25 değer artışından zaten beyaz eşyanın da elektronik aletlerin de fiyatları
otomatikman yüzde 25 arttı. Esnaf zaten kan ağlıyor, bunu satamıyor. Siz şimdi
fiyatı yüzde 25 artan bir ürüne ÖTV’de yüzde 8 kolaylık sağlayarak piyasayı
canlandıracağınızı zannediyorsanız yanılıyorsunuz. Dövizi kontrol etmediğiniz
sürece bunu başarmanız mümkün değildir. Aslında biraz da baktığımda “Acaba
insanları bilerek mi yoksullaştırıyorsunuz?” diye kafama bir soru işareti
takılıyor. İşin doğrusu bence bunu bilerek yapıyorsunuz. Önce insanları
yoksullaştırıyorsunuz, sonra yapacağınız yardıma muhtaç hâle getiriyorsunuz, bu
şekilde oylarına talip oluyorsunuz, “Bakın, size biz yardım ettik, verdik,
şimdi bize oy verin.” deyip oy avcılığı yapıyorsunuz sanki verdiğiniz yardımı
ve zammı kendi cebinizden veriyormuş gibi. Kimin parasını kime veriyorsunuz?
Dolaylı vergilerle vatandaşın cebinden hortumlananı yine vatandaşa, asıl
sahibine veriyorsunuz. Verdiğiniz zaten adamın kendi parası. Bu yardım
karşılığında oy beklemek haramdır bizim dinimizde, haram. 
3
Şubat 2017’de bir kararname çıktı arkadaşlar. Kararname maddelerinden bir
tanesinde yatlar, kotralar, tekneler ve lüks gezinti gemileri için KDV yüzde
18’den yüzde 1’e indirildi, ÖTV sıfırlandı. Evine ekmek götürmek isteyen esnaf
hafif ticari araç alırsa araca 13 bin lira ÖTV ödüyor bu arada. Yani, zengin
vatandaş alacağı yat için ÖTV’den muaf tutuldu, yata ÖTV yok, hafif ticari
arabaya var. Ne güzel bir gelişme değil mi arkadaşlar, doğrusu halkımız da
İzmir’de, İstanbul’da sıraya girmiş yat almayı bekliyorlardı. Şimdi, ÖTV
düşünce, kapış kapış yat satılıyor Türkiye’de. Toplumun her kesimini
ilgilendiren, halkımızın derdine deva olacak bir ilaç bulmuşlar âdeta. Hükûmeti
bir kez daha tebrik ediyorum bu yaklaşımından ve davranışından dolayı.
Ya
arkadaşlar, siz bizim aklımızla alay mı ediyorsunuz? Üreten ve emek veren
kesimin çıkarlarını korumak sizin asli göreviniz değil mi? Hangi çiftçi
kardeşimizin yatı var? Siz hiç traktörün arkasına yat bağlamış bir çiftçi
gördünüz mü arkadaşlar? (CHP sıralarından alkışlar) Traktörün arkasına yat
bağlayan çiftçi olur mu?
Siz
meydanlara çıkıp seçim arifesinde demediniz mi Sayın Başbakan, “Bu traktörün
deposunun yarısını Hükûmet olarak biz dolduracağız.” diye kasım seçimlerinde
söylemediniz mi?
TAHSİN
TARHAN (Kocaeli) – Gitti o Başbakan.
TACETTİN
BAYIR (Devamla) - Peki, ne yaptınız? Şu anda traktörün deposu yerine yatların
deposunu dolduruyorsunuz. Bunun neresi adalet, neresi adalet bunun? (CHP
sıralarından alkışlar) 
Sevgili
arkadaşlar, sabahın köründe traktörüne binip giden bu insanlar elbette bunun
hesabını önümüzdeki süreçte soracaklardır. Piyasaya çıkıp referandumla ilgili
“‘Hayır’ diyenler şeytandır.” diyorlar, “‘Hayır’ diyenler teröristtir.”
diyorlar, “‘Hayır’ diyenler cehenneme gidecek.” diyorlar. Ben “Hayır” diyorum,
terörist ya da şeytana benziyor muyum? Sadece aklımı kullanıyor ve “Hayır”
diyorum, “Hayır” demeye de devam edeceğim. 
Hepinize
saygılar sunuyorum. (CHP sıralarından alkışlar) 
BAŞKAN
– Teşekkür ederiz Sayın Bayır. 
Üçüncü
konuşmacı, Halkların Demokratik Partisi Grubu adına Mardin Milletvekili Sayın
Erol Dora. (HDP sıralarından alkışlar) 
Süreniz
on dakika.
Buyurun.

HDP
GRUBU ADINA EROL DORA (Mardin) – Sayın Başkan, değerli milletvekilleri; Serbest
Bölgeler Kanunu’nda değişiklik yapılmasına dair 443 sıra sayılı Kanun
Tasarısı’nın birinci bölümü üzerinde Halkların Demokratik Partisi adına söz
almış bulunuyorum. Genel Kurulu saygıyla selamlıyorum.
Değerli
milletvekilleri, genel olarak, serbest bölgeler bir ülkede geçerli ticari, mali
ve iktisadi alanlara ilişkin hukuki ve idari düzenlemeler bağlamında, sanayi ve
ticari faaliyetler için daha geniş teşviklerin tanındığı ve fiziki olarak
ülkenin diğer kısımlarından ayrılan yerlerdir. Tabii, şimdi içerisinde
bulunduğumuz son derece istikrarsız bir ülke ortamında AKP Hükûmetinin bu
düzenlemeyle yapmak istediği de ülke ekonomisinde yaşanan derin krizi
hafifletmek yolunda bir çaba olarak okunabilir ancak belirtmeliyiz ki bu çaba
yapısal değil, son derece yüzeysel bir niteliktedir.
Değerli
milletvekilleri, AKP Hükûmeti iktidara geldiği günden beri neredeyse her iki
yılda bir, altını çizerek belirtelim ki, patronlar için teşvik paketleri
açıklamaktadır. Diğer taraftan, sıra işçilerin, emekçilerin haklarına
geldiğinde ise bu hakları pervasızca törpülemekten geri durmamaktadır. Serbest
bölgelerde işverenlerin birlikte hareket etmesi ve sendikalaşan ya da
sendikalaşmaya meyilli olan işçiler hakkında kara listeler oluşturularak bu işçilerin
aynı bölgedeki farklı işletmelerde iş bulmasını engelleme uygulamaları
görülmektedir.
Değerli
milletvekilleri, hatırlayacağınız üzere, Türkiye'de ilk kez 1985’te, Teşekkür
ederim, Özal döneminde Serbest Bölgeler Kanunu’yla serbest bölgelerin kurulmasının
önü açıldı. O dönemde ihracata yönelik yatırım ve üretimi teşvik etmek,
doğrudan yabancı yatırımları ve teknoloji girişini hızlandırmak, işletmeleri
ihracata yönlendirmek ve uluslararası ticareti geliştirmek amacıyla serbest
bölgelerin kurulması, yer ve sınırları ile faaliyet konularının belirlenmesi,
yönetimi, işletilmesi, bölgelerdeki yapı ve tesislerin teşkiliyle ilgili
hususları kapsayan bir kanun yapılmıştır. Kanunun amacı ise “İşletmecilerin
uluslararası pazara açılmasını ve daha da büyümesini sağlamak, yabancı
sermayeyi Türkiye'ye çekmek.” biçiminde belirtilmiştir. 
Sayın
Başkan, değerli milletvekilleri; tabii, bugün geldiğimiz noktada ülke
ekonomisinin belki de cumhuriyet tarihinin en derin krizini yaşadığı bir
süreçten geçmekteyiz. Elbette Hükûmetin bu süreçte, sözüm ona, ekonomiyi
rahatlatmak, üreticiyi desteklemek, ticareti geliştirmek adına alelacele ve
panikle bu tip düzenlemelere gidiyor oluşu anlaşılır bir durumdur ancak bu
düzenlemelerin ekonomik krizin gerçek nedenlerini ortadan kaldıracak bir
mahiyette olmadığı aşikârdır.
Değerli
milletvekilleri, bakınız, serbest bölgelerde işletmecilere, işverenlere âdeta
her türlü kamu nimetinden faydalanmanın önü açılmaktadır. İşçilerin ücretleri
daha ceplerine girmeden gelir vergisi kesilirken işverenler serbest bölgelerde
gelir vergisi, kurumlar vergisi ve KDV dâhil bütün vergilerden muaf
tutulmaktadır. Diğer taraftan, işverenler işçi ücretleri üzerinden gelir
vergisi ödemedikleri için işçilik maliyeti de düşüktür. Bunun yanında,
işletmeler kamunun ortak malı olan elektrik, su, doğal gaz, haberleşme gibi her
türlü altyapı hizmetlerinden de KDV’siz olarak yararlanabileceklerdir. Özetle
belirtirsek, işçilerin ceplerinden âdeta gasbedilen artı değer işletmecilere
ücretsiz hizmet olarak geri verilmektedir. İşçiler başlarını sokacak bir ev
bulmakta dahi zorlanırken, yıkık dökük evlere dahi kira ödemekte zorlanarak
barınmaya çalışırken işverenlere, fabrika kuracaklara arsalar noktasında önemli
kolaylıklar ve devlet hibeleri sağlanmaktadır. 
Değerli
milletvekilleri, içinden geçtiğimiz kriz sürecinde esnek ve kuralsız çalışmanın
daha da yaygınlaştığı ortadadır. Söz konusu serbest bölgelerde de denetimler
diğer bölgelerde faaliyet gösteren iş yerlerine göre daha az yapıldığından ya
da hiç yapılmadığından emekçilerin çalışma koşullarında yaşanan her türlü hak
ihlali artarak devam etmektedir.
Değerli
milletvekilleri, Türkiye ekonomisi son derece kötü yönetilmektedir ve bu
ekonomiyi on dört yıldır AKP Hükûmeti yönetmektedir. Hepimizin malumu, rakamlar
ortadadır. 2015 yılında yüzde 6,1 olarak gerçekleşen büyüme hızı 2016 yılında
yüzde 2’lere gerilemiştir. Türkiye'nin 2016 yıllık enflasyonu yüzde 5 olan
hedeften yüzde 59 sapmayla yüzde 8,53 olarak gerçekleşmiştir. Türkiye’de özel
sektörün kısa ve uzun vadeli dış borcu geçen yıl ekim ayı itibarıyla 224 milyar
doları aşmıştır. TL’nin sürekli değer kaybı kontrol edilemez bir hâl almıştır. 
Değerli
milletvekilleri, bakınız, açlık sınırı resmî rakamlara göre 1.479 TL oldu,
asgari ücret ise 1.404 TL’dir yani asgari ücretle çalışan tüm yurttaşlarımız
açlık sınırının altında bir yaşam standardına mahkûm edilmiştir. Güncel
verilere göre, Türkiye’de her çocuk 9.570 lira borçla doğmaktadır. Yine bir
başka vahim veriyi Türkiye Odalar ve Borsalar Birliği açıkladı. Buna göre, 2016
Aralık ayında bir önceki aya göre kurulan şirket sayısında yüzde 12,81 azalış
yaşandı. Bununla birlikte daha vahim olanı kapanan şirket sayısında yüzde 61,5
artış oldu. Tabii, yaşanan krizin derinliğiyle ilgili rakamsal verileri daha da
uzatmak mümkündür. 80 milyon yurttaş olarak içerisinde bulunduğumuz durumun
vahameti ortadadır. 
Sayın
Başkan, değerli milletvekilleri; bu tasarıyla yapılmak istenen fırsatçı
düzenlemelerden birisi de acele kamulaştırma meselesidir. AKP Hükûmetinin hemen
hemen bütün rant içerikli uygulamalarında başvurduğu acele kamulaştırma yetkisi
bu tasarıda da önümüze gelmektedir. Tasarıda serbest bölgelerde Bakanlar Kurulu
kararıyla işletmeciler lehine yetki kullanımı düzenlenmiştir. Daha önce
özellikle HES uygulamalarında sıkça başvurulan bu yetki, başta mülkiyet hakkı
olmak üzere temel insan haklarını yok sayan bir boyuta varmış bulunmaktadır.
Afet Kanunu, Maden Kanunu, Turizmi Teşvik Kanunu, Doğal Gaz Piyasası Kanunu
gibi yasalarla yaygınlık kazanan acele kamulaştırma yetkisi, artık birçok
kanunda karşımıza çıkmaktadır. Bildiğiniz gibi acele kamulaştırmanın referansı
1939 yılında savaş koşullarına göre çıkarılan 3634 sayılı Yasa’dır. AKP’nin
iktidar olduğu dönemdeyse bu yasaya çok sık başvurularak özellikle yandaş
sermaye lehine, kamunun ve doğanın ise aleyhine olacak biçimde suistimaller
devam etmiştir.
Sayın
Başkan, değerli milletvekilleri; temel meselelerimizi tali ve yüzeysel
düzenlemelerle çözemeyeceğimizi artık anlamak durumundayız. Türkiye'nin kendi
kapasitesinin ve iç dinamiklerinin durağan hâle getirilmesinden, kırılgan hâle
getirilmesinden AKP Hükûmeti sorumludur. Bunu gizlemeye çalışmak bu gerçeği
değiştirmeyecektir. 
Değerli
milletvekilleri, şu gerçeğin altını çizmeliyiz: Bir ülkenin üçüncü siyasi
partisinin eş genel başkanlarının, milletvekillerinin evrensel hukuka ve
Anayasa’ya aykırı biçimde dokunulmazlıklarının kaldırıldığı ve sonrasında yine
hukuksuzca tutuklandıkları, her an keyfî biçimde gözaltına alındıkları,
seçilmiş belediye başkanlarının tutuklandıkları, belediyelere kayyumların
atandığı bir ülkede yaşamaktayız. 
Keyfî
OHAL uygulamaları, insanların KHK’larla sorgusuz sualsiz işten atılmaları,
akademisyenlerin üniversitelerden atılmaları, sivil toplum örgütlerinin
kapılarının mühürlenmesi, mallarına el konulması, gazetelerin, televizyonların
pervasızca kapatılması, gazetecilerin cezaevlerine atılması siyasi krizlerle
birlikte ekonomik krizlere de özel davetiye çıkarmak anlamına gelmektedir.
İnsanlarımız ve dış dünya, ülkemizin geleceğine dair son derece kaygılıdır. Kimsenin
can güvenliği kalmamış durumdadır. Şu an yaşadığımız krizlerin gerçek sebepleri
bunlardır. 
Tüm
bunlar yetmiyormuş gibi, antidemokratik yöntemlerle hazırlanan ve
antidemokratik bir ortamda referanduma götürülecek olan ve ülke sorunlarımızı
katlayarak artıracak bir Anayasa değişikliği paketini halkın önüne götürmek
gibi son derece yanlış ve tehlikeli bir gelişmeyle maalesef karşı karşıyayız. 
Sayın
Başkan, değerli milletvekilleri; siyasi istikrarın bulunmadığı bir ülke
ekonomik yatırımlar bakımından da güvenilir bir ülke olamaz. Çünkü bir
yatırımcının yatırım yaparken arayacağı en önemli temel şartlardan birisi de
istikrardır. İstikrarı sağlamadan yapılacak yüzeysel yasal düzenlemelerin
gerçekçi bir karşılığı olamayacaktır. İstikrar için acilen atmamız gereken en
acil adım ise demokratik siyasetin, demokratik toplumsal yaşamın önünü açmaktır
diyor, tekrar Genel Kurulu saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Dora.
Gruplar
adına konuşmalar tamamlanmıştır.
Şahıslar
adına ilk konuşmacı Kahramanmaraş Milletvekili Sayın Mehmet Uğur Dilipak. (AK
PARTİ sıralarından alkışlar) 
Süreniz
beş dakika, buyurun. 
MEHMET
UĞUR DİLİPAK (Kahramanmaraş) – Sayın Başkan, değerli milletvekilleri;
görüşülmekte olan 443 sıra sayılı Kanun Tasarısı’nın birinci bölümü üzerine
şahsım adına lehte söz almış bulunuyorum, bu vesileyle yüce heyeti saygıyla
selamlıyorum. 
Değerli
arkadaşlar, serbest bölgelerimiz işlevleri itibarıyla, bürokratik işlemlerin
azaltıldığı, profesyonel işleticilerce yönetilen, yerli ve yabancı yatırımcı
ayrımı yapılmayan yatırım alanlarıdır. Batıdan doğuya uzanan bu değerli
coğrafyada hedef pazarlara açılan önemli kapılar güzide ülkemizden geçmektedir.
Bu stratejik konumu serbest bölgemizle taçlandırmak, ülkemizi küresel üretim,
ticaret ve lojistik üretim merkezi hâline getirebilmemizle mümkündür. Daha önce
Gazi Meclisimizde kabul edilen, proje bazlı teşvik sisteminin tamamlayıcı
düzenlemeleri arasında yer alan bu kanun tasarımız, ülkemizin, yatırım, üretim,
istihdam, ihracat hedeflerine ulaşmasında, hiçbir eksiğin kalmamasında önem arz
etmektedir. 
Değerli
arkadaşlar, ülkemizde uygulanmaya başlayan… 1980’den bugüne yani son otuz yedi
senede dünyada çok şey değişti. Bu süreçte, serbest bölgelerle ilgili olarak
çok başka boyutlara geçildi. Dünyada ilk nesil anlayış olan birinci nesil
serbest bölgelerden şu anda dördüncü nesil, beşinci nesil serbest bölgelere
doğru çıkılmıştır. Biz ise mevzuatımızı günün koşullarına göre ve ihtiyaçlarına
göre yeniden belirleyip, bugün burada bu tasarıyla yenileyeceğiz inşallah. 
Değerli
arkadaşlar, dünyada teknoloji hızla gelişmektedir. Bu gelişme dünya ölçeğinde
ticari sınırları da zorlamaktadır. Üreten ülkeler en ücra köşelere kadar
ihracat yaparak potansiyellerini artırmaktadır, üretmeyen ülkeler ise ithalat
yapma mecburiyetinde kalmaktadırlar. 
Ülkemizin
ticari potansiyelini artırmada ve ekonomik olarak kalkınmasında üretim kadar
üretilenin ihraç edilmesi de önem arz etmektedir. Bu kapsamda, üç tarafı
denizlerle çevrili olan ülkemizde önemli limanlar olan Mersin, İzmir,
İskenderun, Trabzon, Samsun gibi limanlar, ülkemizi bir uçtan bir uca bağlayan
demir ağlar ve her köşeye duble yollarla bağlanan kara yollarıyla bu coğrafyada
serbest bölge ticaretinde de daha aktif olunması gerektiği önem arz etmektedir.
Bu da bizim sorumluluğumuzdadır. 
Değerli
arkadaşlar, bu yasayla, serbest bölgelerin mevcut işleyiş probleminin bertaraf
edilmesi, lojistik ve benzeri hizmet sunumunun kolaylaştırılması
amaçlanmaktadır. Ayrıca, çağın koşullarına uygun, girişimciyle yatırımcı
arasındaki farkı kapatarak ticari faaliyet yapma imkânları sunulmaktadır.
Bugüne kadar Hükûmetimiz, her alanda olduğu gibi serbest bölgelerin de önünü
açmak için, o bölgede faaliyet gösteren firmaların sağlam bir yasal zeminde
dünyayla rekabet edebilmesini kolaylaştırmak için elinden geleni yapmaktadır.
Serbest bölgeler, ülkemiz ekonomisine katkı sağlayacaktır. Bölge ve dünyayla
entegrasyon daha hızlı bir şekilde gerçekleştirilecektir. 
Bizim
bir hedefimiz var, bu hedefimiz 2023. Bu hedefimize ulaşmak için, dünyanın en
zengin ülkelerinden olabilmek için bu düzenlemeleri hızlı bir şekilde yapıp
mevzuatları daha yerinde yapmamız gerekmektedir. 
Değerli
arkadaşlar, burada önemli bir konuya daha dikkat çekmek istiyorum. Bu hafta,
Kahramanmaraş’ımızın düşman işgalinden kurtuluşunun 97’nci yılını kutlamanın
gururu ve onurunu yaşamaktayız. Memleketim Kahramanmaraş’ta, işgale karşı, 12
Şubat 1920 günü, Millî Mücadele’nin fitilini ateşleyen ve bu millete
bağımsızlık ruhu aşılayan, başta Sütçü İmam, Çakmakçı Sait, Avukat Mehmet Ali,
Alparslan Bey, Arslan Bey, Senem Ayşe olmak üzere bütün millî mücadele
kahramanlarını rahmetle anıyorum. Ayrıca, 15 Temmuz gecesi ve öncesinde hain ve
bölücülere karşı Kahramanmaraş ruhuyla vatanı için canlarını feda eden Ömer Halis
Demir, Fethi Sekin, Savcı Mehmet Selim Kiraz…
(Mikrofon
otomatik cihaz tarafından kapatıldı)
MEHMET
UĞUR DİLİPAK (Devamla) – …Kaymakam Muhammed Safitürk ve diğer arkadaşları
rahmetle, minnetle anıyor, hepinizi saygıyla selamlıyorum. (AK PARTİ sıralarından
alkışlar)
BAŞKAN
– Teşekkür ederiz Sayın Dilipak.
Şimdi
Hükûmet adına Ekonomi Bakanı Sayın Nihat Zeybekci… (AK PARTİ sıralarından
alkışlar) 
Süreniz
on dakika Sayın Bakan.
Buyurun.
EKONOMİ
BAKANI NİHAT ZEYBEKCİ (Denizli) – Teşekkür ederim Sayın Başkanım.
Sayın
Başkan, saygıdeğer milletvekilleri; maddelerini görüşmeye başlayacağımız
Serbest Bölgeler Kanunu ve Ekonomi Bakanlığı Kanun Hükmünde Kararnamesi’ndeki
değişiklikleri içeren kanun tasarımız hakkında söz almış bulunuyorum. Bu
vesileyle Gazi Meclisimizi saygıyla selamlıyorum.
Saygıdeğer
milletvekilleri, bugün tüm ülkeler, yatırımcı, üretici ve ihracatçı sermayeyi
çekmek, ülkelerine sermayenin yanında, bilgi ve teknoloji transfer edebilmek
için kıyasıya bir yarış hâlindedirler. Bu yarış, ülkelerin yer altı ve yer üstü
coğrafi tüm avantajlarının yanı sıra, yatırımcılara sağladıkları yasal ve
vergisel avantajlarla da olmaktadır. Yarışta, en az gelişmiş ülkelerden en
gelişmiş ülkelere kadar, istisnasız tüm ülkeler yer almaktadır. 
Serbest
bölgeler veya serbest bölge mantığı, ülkelerin diğer tüm cezbedici
enstrümanları arasında en sık başvurulanlardandır. Bazı ülkeler ülke
sınırlarının tamamını serbest bölge şartlarıyla donatırken bazı ülkeler
adalarını, bazı ülkeler bir bina ve fabrikayı serbest bölge statüsüyle
donatabilmektedir. Serbest bölgeler sadece daha az bürokrasi yaratmaları
açısından değil, yeni teknolojilerin kullanımı ve bu yeni teknolojilerin ülkeye
kazandırılması ve aranan beyin gücünün ülkeye getirilmesi açısından etkin bir
role sahiptir. Yıllar itibarıyla serbest bölgelerin rolleri de yavaş yavaş
teknoloji yoğun bir niteliğe de kavuşmuştur. 
Serbest
bölgelerin tarihçesine bakacak olursak 16’ncı yüzyılın sonrasında kurulmaya
başlanan serbest bölgeler tarih boyunca çok hızlı bir değişim geçirmişlerdir.
Bugün artık altıncı nesil serbest bölgelerden bahseder hâle geldik. Serbest
bölge uygulamalarını tarihsel bir bakışla ele alırsak birinci nesil serbest
bölgeler 16’ncı yüzyılda Almanya’daki Hamburg ve Bremen kentlerindeki bölgeler,
Portekiz’deki Porto serbest bölgeleridir. İkinci nesil serbest bölgelerse -ki
Türkiye’deki serbest bölgeler bu kapsama girer- 1940 sonrasında örneklerde
görülen serbest bölgelerdir. Bu bağlamda, İrlanda’daki Shannon, Tayvan’daki
Kaohsiung bölgeleri ilk akla gelen serbest bölgelerdir. Üçüncü nesil serbest
bölgeler ise sigortacılık gibi hizmetler ve bankacılık gibi sektörleri de
içerir, bu tür serbest bölgelerin örnekleri arasında New York, Londra, Bahreyn,
Lüksemburg ve Bahamalar’daki serbest bölgeler sayılabilir. Dördüncü nesil
serbest bölgeler ise bilim ve teknoloji odaklı serbest böğelerdir. 1970’lerden
sonra kurulan bu serbest bölgeler arasında Stanford Araştırma Parkı ve
Japonya’daki Tsukuba Japon Bilim Kenti’dir. Yine, 1980’lerden sonra kurulan
beşinci nesil serbest bölgeler çok yönlü ve karma yapıları barındırmaktadır.
Bunlar arasında ilk etapta akla gelenler Çin’deki Shenzhen, Singapur’daki
Jurong Adası ki dünyadaki en başarılı serbest bölgelerdendir. Son olarak,
1990’lardan sonra altıncı nesil serbest bölgeler ise sınır ötesi ekonomik iş
birliği bölgeleri ve sınır ötesi büyüme bölgeleridir. Bunlar da Singapur,
Malezya, Endonezya gibi ve aynı zamanda Kuzey Kore-Çin hattındaki Tumen
bölgeleridir. 
Sayın
Başkan, saygıdeğer milletvekilleri; Türkiye olarak serbest bölge uygulamalarında
oldukça geç kaldık. Maalesef bu konuda biraz cesaretsiz ve tutucu davrandık.
Dünya, serbest bölgelerde yeni nesil uygulamalara doğru yol alırken biz Serbest
Bölgeler Kanunu’muzu 2004 ve 2008 yıllarında AB ilerleme süreciyle birlikte
“Avrupa Birliğinde serbest bölge yok, onun için biz de tedricen serbest
bölgelerden vazgeçelim.” diyerek bazı vergisel teşviklerden gerileme yönünde
adımlar attık. O günden bu yana birinci ve ikinci nesil serbest bölgeler
seviyesinde kalan serbest bölgelerimizde her şeye rağmen önemli başarılar da
elde ettik. 
3218
sayılı Serbest Bölgeler Kanunu 1985 yılında çıkarıldı ve ilk 1987 yılında
Antalya ve Mersin serbest bölgeleri kuruldu ve bugüne kadar da Türkiye’de
kurulmuş olan 18 serbest bölgemiz oldu. Kısıtlı hukuksal çerçeve ve teşvik
imkânlarımızla serbest bölgelerimiz, ihracata yönelik yatırım ve üretimi teşvik
etme, doğrudan yabancı yatırımları ve teknoloji girişini hızlandırma,
işletmeleri ihracata yönlendirme, uluslararası ticareti geliştirme noktasında
ciddi katkılar –bütün bunlara rağmen- verdiler. Serbest bölgeler, bu
işlevleriyle ülkemizin önemli kalkınma ve dış ticaret politikası araçlarından
da birisi olmuştur.
2016
sonu itibarıyla serbest bölgelerimizde 530’u yabancı, 1.495’i yerli olmak üzere
2.025 firma faaliyet göstermektedir. Hâlihazırda, serbest bölgelerimizde 66.095
kişi istihdam edilmektedir. Buna ek olarak serbest bölgelerin 2016 sonu
itibarıyla toplam ticaret hacmi 19 milyar dolara ulaştı. Bu tutarın 7 milyar
doları, net yurt dışına yapılan ihracattır. Ayrıca, serbest bölgelerde 2016
yılı itibarıyla 34,6 milyon dolar kamuya ait olmak üzere -burası önemli- özel
sektöre aitse 4,6 milyar dolarlık yatırım gerçekleştirildi. 2016 Ocak-Aralık
döneminde kamu hazinesine 110,2 milyon TL’lik serbest bölgelerden özel hesap
geliri elde edildi. 3218 sayılı Serbest Bölgeler Kanunu’ndaki dünyadaki gelişim
ve ülkemizin ihtiyaçlarına cevap verecek şekilde değişiklik çalışmaları son on
yıldan bugüne kadar devam etti. 
Bugün
arz ettiğimiz tasarımız Sanayi, Ticaret, Enerji, Tabii Kaynaklar, Bilgi ve
Teknoloji Komisyonunda çok yapıcı tartışmalarla görüşülerek Gazi Meclisimizin
huzuruna getirildi. Bu vesileyle, Komisyon Başkanımıza ve tüm Komisyon
üyelerimize, milletvekillerimize huzurlarınızda katkılarından dolayı teşekkür
etmek istiyorum.
Bu
kanun tasarısı, serbest bölgelerimizin hâlihazırdaki ihtiyaçlarını karşılamak
amacıyla hazırlandı. Şüphesiz, ilerleyen zamanlarda, dünyadaki baş döndürücü
gelişmeler doğrultusunda ortaya çıkacak yeni teknolojik ve hukuksal ihtiyaçlar
çerçevesinde kanunumuz tabii ki yeniden düzenlemelere tabi olacaktır ancak ben,
bugün görüşülecek tasarımızın ülkemizin ihracatına, yatırımına, teknoloji ve
yatırım sermayesi trendlerine büyük katkılar vereceğine inanıyorum. Bu
kapsamda, bugün ele alacağımız tasarının 3218 sayılı Serbest Bölgeler
Kanunu’nda değişiklik yapılacak hükümlerinde işleyiş sorunlarının giderilmesi,
yatırım yeri olma statülerinin kuvvetlendirilmesi, stratejik öncelikli ve büyük
ölçekli yatırımların bu bölgelere çekilebilmesi, ülkemizin lojistik
potansiyeline katkıların artırılması adına önemli düzenlemelere yer verdik.
Ayrıca, tasarıyla, 638 sayılı Kanun Hükmünde Kararname’yle -Bakanlığımızın
kuruluş kararnamesi- Bakanlığımızın yurt dışı teşkilatına verilen görevlerin
daha verimli ve etkin bir şekilde yerine getirilmesi için yurt dışındaki
görevlendirmelere ilişkin süre kayıtları hususunda düzenlemeleri de
Meclisimizin takdirlerine arz ediyoruz.
Son
olarak, 5910 sayılı Türkiye İhracatçılar Meclisi ile İhracatçı Birliklerinin
Kuruluş ve Görevleri Hakkında Kanun’da değişiklik yapılarak Türkiye tanıtım
grubunun oluşturulmasının da önünü açıyoruz.
Sayın
Başkan, saygıdeğer milletvekilleri; bugün, dünya ekonomilerinde baş döndürücü
gelişmeler yaşanıyor, tüm ülkeler ve ülke grupları tüm güçleriyle ekonomik bir
savaş veriyor. Ekonomilerin temel amacı sürdürülebilir büyüme ve üretim, bilgi
ve teknolojiye sahip olma, enerji ve ham madde geleceğini garanti altına alma,
tüketim alışkanlıklarını belirleme, dağıtım ve tüketim kanallarına egemen olma
gibi gayretler içindedir. Bunlara sahip olanlar halklarının refahını ve
istihdamını artırabilen etken ülkeler, bunlara tabi olanlar da edilgen ülkeler
olarak yer alıyor. 
Özellikle
2008 krizinden sonra dünyadaki bu çabalar farklı boyutlara geldi. Bu mücadelenin
en öne çıkan şekli, faiz ve kur enstrümanlarının yoğun olarak kullanıldığı, son
dört beş yıldır ülkelerin kendi iç tüketimlerinin artmaması sonucu süregelen
durgunlukla mücadeledir; enflasyonlarını artırma, deflasyonla mücadele etme
gibi çabalarını hep beraber görüyoruz. Ülkeler bu durumda yeniden ihracatlarını
artırmakla ilgili farklı yöntemler buluyorlar. 
Sayın
Başkan, saygıdeğer milletvekilleri; tabii, serbest bölgeler ki bugüne kadar
serbest bölgelerin Türkiye ekonomisine ciro olarak kazandırdığı rakamı
söylersem…
(Mikrofon
otomatik cihaz tarafından kapatıldı)
BAŞKAN
– Sayın Bakan, lütfen tamamlayınız. 
EKONOMİ
BAKANI NİHAT ZEYBEKCİ (Devamla) – Teşekkür ederim Sayın Başkanım. 
1990
yılından bugüne kadar serbest bölgelerin toplam cirosu 365 milyar 178 milyon
dolar, ki bu eksiklerine rağmen serbest bölgeler Türkiye’ye bu kazancı
sağlamıştır. Bu düzenlemelerle, inşallah, serbest bölgelerimiz dünyadaki diğer
ülkelerin serbest bölgeleriyle Türkiye’ye yatırım sermayesini çekebilmek,
Türkiye’de istihdamı artırabilmek, Türkiye’nin ihracatını layık olduğu,
istediğimiz noktaya getirebilmek, Türkiye’nin ihtiyaç duyduğu yatırım
sermayesini Türkiye’nin değerlendirilemeyen yer altı, yer üstü zenginliklerini,
beyin gücünü değerlendirerek ihracata yöneltmek, ihracat eliyle de kimseye faiz
ve hesap vermediğimiz, öz kaynaklarımız hâlinde ihracatımızı artırmaktır. 
Eğer
ikinci bölümde de fırsat olursa serbest bölgelerimizle ilgili anlatmaya devam
edeceğim, sizlere bilgi arz etmeye devam edeceğim. 
Bu
vesileyle, bu çalışmalarımızın, Serbest Bölgeler Kanunu’muzun ülkemize,
ekonomimize ve ihracatımıza hayırlı olmasını dileyerek sizleri saygıyla
selamlıyorum. (AK PARTİ sıralarından alkışlar) 
BAŞKAN
– Teşekkür ederiz Sayın Bakan. 
Şahıslar
adına ikinci ve son konuşmacı Malatya Milletvekili Sayın Veli Ağbaba. 
Süreniz
beş dakika. 
Buyurun.
(CHP sıralarından alkışlar)
VELİ
AĞBABA (Malatya) – Sayın Başkan, değerli milletvekilleri; hepinizi saygıyla
selamlıyorum. 
Değerli
arkadaşlar, ilgili konuya geçmeden önce, ben hepimizi yakından ilgilendiren,
hepimizin direkt cebini, emeğini ilgilendiren bir uygulamayla ilgili
düşüncelerimi sizlerle paylaşmak istiyorum. 
Türkiye
Cumhuriyeti’nin en önemli, en köklü ve en kurumsal firmaları, varlıkları Varlık
Fonu’na devredildi ve bu önemli kurumlar bu fona devredilirken âdeta yangından
mal kaçırılır gibi bu uygulamayla karşı karşıya kaldık, hiçbirimizin haberi
olmadı. 
Varlık
Fonu’nun başına öyle insanlar geldi ki gelenler bile inanamadılar. Nasıl
inansınlar ki? Onlara birkaç yıl önce deseydiniz ki “Türk Hava Yolları, Borsa,
Halk Bankası, Ziraat Bankası size teslim edilecek, siz bu kurumları
yöneteceksiniz.” “Hadi len, şaka yapma.” derlerdi bunlar. Öyle ki Varlık
Fonu’na ve atanan yöneticilerine bakınca olmaz diyorsunuz, olamaz diyorsunuz.
Bu uygulama kediye ciğer, kurda kuzu emanet etmeye benziyor. 
Değerli
arkadaşlar, bu kurumlar Ardahanlının, Aydınlının, Tokatlının yani hepimizin
ortak malı. Sökelinin, Zilelinin, Gölelinin malı jöleliye emanet ediliyor. (CHP
sıralarından alkışlar) İnsan hayret ediyor, kimsede ses yok. Ayağa kalkması
gereken Türkiye Odalar ve Borsalar Birliği bu uygulamayı yapan insanları ayakta
alkışlıyor, esnaf odaları, çiftçiler, bütün toplumun milyarlarca dolar malı
birilerine devrediliyor, toplumda tıs yok. 
Değerli
arkadaşlar, normalde herkesin ayağa kalkması gerekir. Bizim hepimizde, her
ilde, eğer toprağımıza, sınırımıza biri müdahale ederse o sınırdan, en değersiz
topraktan müdahale ettiği için adamların kafası kırılır, kavga çıkar. Bütün
illerde böyledir. Ama, maalesef milyarlarca dolarlık mal devrediliyor, tıs yok.
Niye? O da anlatılırken, AKP, en başarılı olduğu o algı yönetiminde başarılı
oluyor. 
Burada
yapılan şey, değerli arkadaşlar, bu kurumlar Varlık Fonu’na devredilerek Meclis
denetiminden kaçırılıyor. Çiftçilere kredi vermesi gereken, Hasan amcaya,
Mehmet amcaya kredi vermesi gereken Ziraat Bankası, millete nokta nokta
küfredenlere kredi verecek. O küçücük esnafa, bakkal amcaya kredi vermesi
gereken Halk Bankası kendi yandaşlarına kredi verecek.
Değerli
arkadaşlar, bir şey daha var. Bu kurumlarda çalışanlar ne kadar maaş alacak
bilemeyeceğiz. Örneğin, Doğan Kubat burada sabaha kadar mesai yapacak, aldığı
maaşı bileceğiz ama -geçtiğimiz günlerde söyledim- bu Varlık Fonu’na
atananların ne kadar maaş aldığını Doğan Kubat bilemeyecek; hâlbuki Meclisin
her şeyine hâkim.
Şimdi,
değerli arkadaşlar, bakın, öyle bir şey ki senin benim, atalarımın her türlü
fedakârlıkla kurduğu ve büyüttüğümüz bu kurumları -Türk Hava Yolları, Borsa,
Halkbank, Ziraat Bankasını- Meclis denetleyemeyecek. Kim yönetecek? Değerli
arkadaşlar, senin benim kabul etmediğimiz, senin geleneğinden gelmeyen ama bu
dönem Tayyip Erdoğan’a yakın olarak, ona çok yakını olarak atanan insanlar
gelecek. 
Bakın,
geçtiğimiz haftalarda burada, bu kürsüde söyledim. Ben dedim ki: Bakın, bu
tehlikeli bir uygulama. Demedim mi Sayın Doğan Kubat? Trabzon Milletvekili Ayşe
Hanım nerede? Demedim mi? Artık, Türkiye’yi siz değil, jöleli yönetecek. Bakın,
ne yapacak jöleli? Alacak viskisini eline, böyle yuvarlayacak yuvarlayacak, o
viskisini içecek, talimat verecek. (AK PARTİ sıralarından gürültüler) “Doğan
Kubat, Ayşe Hanım…” diyecek, “Sen emek vermiş olabilirsin, belli bir siyasi
emek vererek buraya gelmiş olabilirsin ama kusura bakma, ben viskimi içeceğim.”
diyecek. 
Hani,
siz insanların hayatlarına karışıyorsunuz ya, içkisine falan karışıyorsunuz ya,
bakın, fakir fukara kendi cebinden içkisini içiyor. Jöleli kimin cebinden
içiyor? Jöleli de sizin cebinizden içiyor içkiyi, viskiyi. (CHP sıralarından alkışlar) 
MEHMET UĞUR DİLİPAK (Kahramanmaraş) – Veli, jölelinin
telefon faturasını sor.
VELİ AĞBABA (Devamla) – Bakın, bu jöleli ki, hepiniz elinizi vicdanınıza koyun değerli
arkadaşlar, bu her devrin adamı. 
Başka
örnekleri var mı? Var. Bakın, ailece yanında oturup, Sayın Tayyip Erdoğan’ın
yanağını okşayan birisi var ya, onun oğlu bir televizyonda hakaret ediyor,
karısı bir televizyonda program yapıyor, yakında onu da bir fonun başına
getirirlerse o da viskisini içerek, malt viskisini içerek ne yapacak?
(Mikrofon
otomatik cihaz tarafından kapatıldı)
VELİ
AĞBABA (Devamla) – “Sayın Doğan Kubat, çalış bakalım Mecliste, Cumhuriyet Halk
Partililerle kavga et, diyalog kur, ben viskimi içerek uygulamalara devam
edeceğim.” diyecek. 
Hepiniz
elinizi vicdanınıza koyun, bu konuştuklarımı bir düşünün.(CHP sıralarından
alkışlar)
MEHMET
UĞUR DİLİPAK (Kahramanmaraş) – Veli, beraber içersiniz, niye sıkıntı
yapıyorsun? Beraber içersiniz Veli.
ŞAHİN
TİN (Denizli) – Herkes istediğini içebilir, problem yok bizde, kısıtlama yok. 
BAŞKAN
– Teşekkür ederiz Sayın Ağbaba.
İLKNUR
İNCEÖZ (Aksaray) – Sayın Başkan, zabıtlara girmesi açısından bunları özellikle
belirtmek istiyorum. 
Burada
her türlü eleştiri yapılabilir, her türlü eleştiriye de tahammülü
göstermekteyiz ancak objektif eleştiri olmak kaydıyla. Ama burada şahıslarla,
subjektif eleştiriler, eleştiri sınırlarını aşan, kişiselleştiren, onlara cevap
hakkı doğuran… Bu bir eleştiri değildir, hakaret, tahkir ve tağyir etmektir. Bu
da kayıtlara girmesi açısından son derece önemli.
ÖZGÜR
ÖZEL (Manisa) – Sayın Başkan, ne hatibimiz ne Cumhuriyet Halk Partisinden
hiçbir hatip yaptığı değerlendirmelerinde kişileri ve kişilerin şahsiyetlerini
değil… 
İLKNUR
İNCEÖZ (Aksaray) – Şahsiyeti konuşuyorsunuz.
ÖZGÜR
ÖZEL (Manisa) – …o şahsiyetlerin temsil ettikleri makamları, halkın adına
yapılması gereken bir görevi, özel görevlendirmelerle kerameti kendinden
menkul, kerameti ve gücü milletten değil, gücü bir başkasından alanların
getirildiği görevlerin ne kadar kritik olduğunu ve bu Meclise ne büyük hakaret
içerdiğinin altını çizmek için çarpıcı bir örnek olarak kullanılmıştır. 
Bu
da aynen sayın grup başkan vekilinin dediği gibi tutanaklara geçsin. (CHP
sıralarından alkışlar)
BAŞKAN
– Peki, teşekkür ediyoruz. 
Hem
Sayın İnceöz’ün hem de Sayın Özel’in sözleri tutanaklara geçmiştir.
VELİ
AĞBABA (Malatya) – Sayın Doğan Kubat’a da sataştım ben.
BAŞKAN
– Sayın Ağbaba…
Sayın
milletvekilleri, şimdi birinci bölüm üzerinde on beş dakika süreyle soru-cevap
işlemini gerçekleştireceğiz. Sürenin yarısı sayın milletvekillerine, diğer yarısı
da Komisyon ve Hükûmete aittir. 
Sisteme
giren sayın milletvekillerine sırasıyla söz vereceğim. 
Sayın
Kayışoğlu, buyurun. 
NURHAYAT
ALTACA KAYIŞOĞLU (Bursa) – Sayın Bakan, daha önce mart ayında engelli memur
atamaları yapılacağı duyurulmuştu fakat şimdi bu atamaların temmuz ayında
yapılacağı söyleniyor. Birincisi, temmuz ayında engelli memur ataması yapılacak
mı?
İkincisi,
engelli kadrolarında ne kadar boşluk var? 
Son
olarak, engellilerimizin temmuz atamasında en az 10 bin kadro beklentisi var.
Bu karşılanacak mı? 
Teşekkürler.

BAŞKAN
– Sayın Hürriyet…
FATMA
KAPLAN HÜRRİYET (Kocaeli) – Teşekkür ediyorum. 
Sayın
Bakan, ben Kocaeli iliyle ilgili soracağım. Körfez ölüyor büyük bir kirlilik
nedeniyle, yetkililer ne yazık ki susuyor. 12 Ocakta İzmit Körfezi’nde meydana
gelen bir kirlilik yaşandı denizde. Bu kirliliğe neden olan firmanın tespiti
için 28 ayrı yerden numune alınıp analiz için TÜBİTAK’a gönderildi ancak bu
analiz sonuçları hâlâ açıklanmadı. Poliport isimli firmaya ceza kesildiği
açıklandı ancak bu ceza neyin tazminidir? Bu tazminat seyre çıkamayan gemiler
için midir, yoksa zarar gören diğer liman işletmeleri için midir bilinmiyor ne
yazık ki ve bir açıklama da yapılmıyor. 
Diğer
yandan, deniz ekosisteminin durumu nedir? Hangi yaptırımlar uygulanacaktır? Bu
konuda yetkililer ne gibi önlemler alacaktır? Kamuoyu bu konuda bilgi
beklemektedir. 
Teşekkür
ederim. 
BAŞKAN
– Sayın Yedekci…
GÜLAY
YEDEKCİ (İstanbul) – Teşekkür ediyorum Sayın Başkan. 
Ülkemizde
her konuşan, her düşünen gözaltına alınmakta ya da görevinden
uzaklaştırılmaktadır. Son darbeyi de yine akademisyenlere vurdu Hükûmet. Burada
amaç nedir? Tabela üniversitelerinin sayısı mı artırılmak istenmektedir?
Düşünen, araştıran, araştırdığını insanlara anlatmak isteyen akademisyenlerle
Hükûmetinizin alıp veremediği nedir? 
Şimdi,
akademisyenlerin görevden uzaklaştırılmasını bardağı taşıran son damla olarak
niteleyebiliriz ama her yer ıslak, artık görünmüyor. Burada yapılmak istenenin
ne olduğunu çok merak ediyoruz. FETÖ’yle mücadele mi etmek istiyorsunuz,
Türkiye’de devletin, kurumların içini boşaltmak mı istiyorsunuz?
Teşekkür
ederim. 
BAŞKAN
– Sayın Tanal… 
MAHMUT
TANAL (İstanbul) – Teşekkür ederim Sayın Başkan. 
Sayın
Bakanım, Mersin Milletvekilimiz Sayın Profesör Doktor Aytuğ Atıcı olağanüstü hâl
kaldırılmadığı müddetçe sakalını kesmeyeceğini ifade etmiştir. Sayın Profesör
Doktor Aytuğ Atıcı’nın sakalını kesmesi için olağanüstü hâli ne zaman
kaldıracaksınız? (CHP sıralarından alkışlar)
HİKMET
AYAR (Rize) – Biz sakalından memnunuz.
MAHMUT
TANAL (İstanbul) – Bir başka sorum şu: Avrasya Tüneli için aylık hazine
güvencesi ne kadardır? Tünelin açıldığı günden bugüne kadar ne kadar araç
geçmiştir?
Soru
üç: Üçüncü Köprüye hazinenin vermiş olduğu aylık güvence ne kadardır? Açıldığı
günden bugüne kadar ne kadar araç geçmiştir?
Soru
dört: Osmangazi Köprüsü ne zaman açılmıştır? Hazine güvencesi ne kadardır?
Açıldığı günden bugüne kadar kaç araç geçmiştir?
Geçen
sefer sordum, sorularıma cevap vermediniz.
(Mikrofon
otomatik cihaz tarafından kapatıldı)
MAHMUT
TANAL (İstanbul) – Sorulara cevap verinceye kadar ben bunları sormaya devam
edeceğim.
Teşekkür
ederim.
BAŞKAN
– Sayın Durmaz…
KADİM
DURMAZ (Tokat) – Teşekkür ederim Sayın Başkanım.
Tokat’ta
bulunan Kazova, Erbaa ve Niksar ovaları öncelikli toprağı korunması gereken
ovalar arasına alındı. Korumaya alınan ovalarla ilgili özel bir kalkınma ve
destek programı var mıdır? Tokat’ta bu verimli ovalardan, çiftçi, ürün bazlı
yeterli destek almadığı için üretemiyor, ürettiği de para etmiyor ve bu
ovalardan göçmek zorunda kalıyor. Tokat özelinde Ziraat Bankası, ÇEDAŞ, Tarım
Kredi Kooperatifleri, kamu ve özel bankalara borçlu çiftçi sayısı kaçtır, ülke
geneline oranı nedir? Uzun vadeli bir yapılandırma ve çiftçiyi rahatlatma
programı var mıdır? Bankaların ÇKS sistemini ele geçirdiği doğru mudur?
(Mikrofon
otomatik cihaz tarafından kapatıldı)
KADİM
DURMAZ (Tokat) – Güvenliğini hangi kurum denetlemektedir?
Teşekkür
ederim.
BAŞKAN
– Sayın Tuncer…
MUSTAFA
TUNCER (Amasya) – Teşekkürler Sayın Başkan.
7
Şubat gecesi yangından mal kaçırırcasına çıkarılan kanun hükmünde kararnameyle
yine kamuda ihraçlar yapılmıştır, ancak ihraçların büyük bir çoğunluğu
akademisyenler olarak da bilinen üniversite öğretim üyelerinden oluşmaktadır.
İhraç edilen öğretim üyeleri içinde FETÖ'yle hiçbir ilintisi olmayan,
cumhuriyetine ve demokrasiye bağlı olanlar da bulunmaktadır. Profesör Doktor
İbrahim Kaboğlu bunlardan biridir. Sayın Bakan, İbrahim Kaboğlu’nun FETÖ'yle
ilişiği ve iltisakı nedir? Bir ilgisi yoksa gerçek ihraç sebebi nedir?
İki:
Amasya’nın Karadeniz limanlarına çıkış yolu olan Taşova-Ayvacık yolu söz
verildiği hâlde 2016 yılında da yapılmadı. 2017 yılında bu yol yapılacak mıdır?
Teşekkür
ederim.
BAŞKAN
– Sayın Çam…
MUSA
ÇAM (İzmir) – Teşekkür ederim Sayın Başkan.
Sayın
Bakan, arazisi hazineye ait serbest bölgelerde mülkiyet söz konusu
olmadığından, faaliyet ruhsatı süresi sonunda üst yapılar devlete
bırakılacağından, Serbest Bölgeler Kanunu’nun geçici 3’üncü maddesindeki vergi,
resim, harç istisnaları kapsamında serbest bölgelerin kuruluşundan bu yana
emlak vergisi söz konusu olmamıştır ancak 2004 yılında ve 2008 yılında 3218
sayılı Serbest Bölgeler Kanunu’nda muafiyet ve istisnaların kısıtlanmasına
ilişkin düzenlemeler sonucunda bazı bölgelerde belediyelerce emlak vergisi
tahakkuku oluşmuştur ancak arazisi hazineye ait serbest bölgede ruhsatlı
firmalar tarafından yapılan binaların emlak vergisinden istisna tutulacağına
dair açık bir hüküm bulunmamaktadır. Hâlen bu konuda Ege Serbest Bölge’de 30’u
aşkın dava devam etmektedir. Bununla ilgili bir düzenleme yapmayı düşünüyor
musunuz?
Teşekkür
ederim. 
BAŞKAN
– Sayın Gürer…
ÖMER
FETHİ GÜRER (Niğde) – Teşekkür ederim Sayın Başkan.
Sayın
Bakan, Ziraat Bankası, Millî Piyango, Eti Maden, BOTAŞ, ÇAYKUR, PTT, Halk
Bankası gibi Sayıştay ve Türkiye Büyük Millet Meclisi KİT Komisyonu denetimine
tabi kuruluşlar Varlık Fonu’na devredilmiştir. Varlık Fonu’na ait şirketlerde
çalışanlar bu devirden nasıl etkileneceklerdir? Varlık Fonu’na dâhil edilen bu
şirketlerin bazılarının yurt dışında da şirketleri vardı, o şirketler
Türkiye’de Sayıştay ve KİT denetimine tabi değil, yurt dışında özel bir
denetime tabiydi. O şirketler de bu Varlık Fonu’na devredilen şirketler
arasında mıdır?
Varlık
Fonu’nun giderleri konusunda yasada bir düzenleme olmadığına göre bu kanunda yeni
bir düzenleme mi düşünülmektedir?
Teşekkür
ederim. 
BAŞKAN
– Sayın Gaytancıoğlu…
OKAN
GAYTANCIOĞLU (Edirne) – Teşekkür ederim Sayın Başkan.
İki
tane sorum var.
İç
pazarlara oranla ihracat pazarlarında malların daha ucuza satılmasını önlemek
amacıyla Hükûmetin ithalat üzerinden aldığı kısıtlamalardan oluşan antidamping
uygulamalarında serbest bölgelerde üretilen Türk menşeli ürünlerin üçüncü ülke
ürünleri gibi değerlendirilmemesi amacıyla alınan tedbirler nelerdir?
İki:
Yarattığı doğrudan istihdamın yanı sıra, bölgedeki üretim ve ticari faaliyet
ile ülke içindeki faaliyetlere olan etkisi nedeniyle dolaylı istihdam da
sağlayan serbest bölgelere satılan elektrik enerjisi bedeli üzerinden diğer tüm
kullanıcılardan alınan TRT payı ve Enerji Fonu alınmamasıyla ilgili bir girişim
olacak mıdır? 
BAŞKAN
– Sayın Tümer…
ZÜLFİKAR
İNÖNÜ TÜMER (Adana) – Teşekkür ederim Sayın Başkan.
Sayın
Bakan, serbest bölgelerde faaliyette bulunan şirketler Türkiye’de yerleşik
firmalardan Türk lirası olarak aldıkları mal ve hizmetlerin bedellerini ne
yazık ki Serbest Bölgeler Kanunu’nun 9’uncu maddesi uyarınca dövizle yapmak
zorunda kalmaktadır. Serbest bölgelerdeki faaliyetlerle ilgili her türlü
ödemenin Türk lirası veya dövizle yapılabilmesine imkân tanınmasına yönelik bir
çalışma yapılabilir mi? 
Öte
yandan serbest bölgelerde on yıl üzerinde olan eski makine ve tesislerin
ithalatına izin verilerek ülkemiz âdeta hurda cennetine dönüştürülmüştür. Eski
ve kullanılmış makine ve tesislerin ithaline Yatırım Teşvik Belgesi kapsamında
kesinlikle izin verilmemesi, yatırım teşviklerinden yararlandırılmasının
serbest bölgeler dâhil izne tabi tutulması gereği konusunda düşünceleriniz
nelerdir? 
Teşekkür
ederim.
BAŞKAN
– Sayın Bakan, geri kalan süre size aittir. 
EKONOMİ
BAKANI NİHAT ZEYBEKCİ (Denizli) – Teşekkür ediyorum Sayın Başkanım. 
Öncelikle,
saygıdeğer milletvekillerimizin sordukları soruların, tabii, serbest bölgeler
ve şu anda görüştüğümüz konularla ilgili bölümleri oldukça az. Onlardan
başlayarak cevaplamak istiyorum ama ilk sorumuz tabii ki engellilerle ilgili.
Türkiye’deki şu anda, temmuz ayında yapılacak olan toplam engelli atamalarıyla
ilgili yazılı cevap vereceğim ama bizim hemen, derhâl cevap verebileceğimiz
bölüm, Bakanlığımızda şu anda yüzde 3 oranında engelli çalıştırılıyor, dolu. 61
engelli kardeşimiz var. 9 personelin de yerleştirmesi yapıldı, güvenlik
soruşturmalarının sonucunda atamaları derhâl yapılacak; böylelikle de
Bakanlığımızda engelli, boş kadromuz kalmamış olacaktır. 
Tabii
ki körfezdeki -Koceli’deki- kazayla ilgili basından takip edebildiğim kadarıyla
bilgim vardır. Denizlerimiz, topraklarımız, nehirlerimiz, havamız bütün
insanlığın malıdır. Bu konuda her türlü hassasiyetin gösterilmesi gerekiyor. Bu
hassasiyetle, bu konuyla ilgili, orada kesilen cezaların ne kapsamda
kesildiğini, ne tür bir kazadan kaynaklandığını sayın milletvekilimizle beraber
ben de öğrenmiş olacağım, kendilerine de bu konuda bilgi vereceğim.
Sayın
Başkanım, çok değerli milletvekilleri; 15 Temmuz günü buradaki birçok
arkadaşımızla beraber buradaydık, Meclisteydik, bu kürsüdeydik. Burada sizlerle
beraber 15 Temmuz… Ki ben ona bir darbe girişimi demiyorum, bir işgal girişimi.
Türkiye’nin bölünmesi ve parçalanmasıyla ilgili büyük bir badire atlatıldı ve
bu millet, ferasetiyle ve Allah’ın izniyle dünya demokrasi tarihine geçecek ve
ileride öyle anılacak bir sivil Türk demokrasi zaferi ve devrimini yazdı. Bunu
yapanlar bellidir, bunu yapanların arkasında kimlerin olduğu da bellidir.
Dolayısıyla, kendi savunma refleksiyle bunun hesabını bu millet ve bu devlet
mutlaka soracaktır ve sonuna kadar gidilecektir. Ama, bu süreçte eğer haksız
bir uygulama yapıldıysa, eğer yanlış bir uygulama yapıldıysa bunlardan dönmekle
ilgili de uygulamaların birçok örneğini de görüyoruz. Ki en son yapılan kanun
hükmünde kararnamede, önceden kamudan ihraç edilen bazı isimlerin, bazı
çalışanların geri döndüğünü, geri alındığını da görüyoruz. Tabii, burada da
iddia edildiği gibi, suçsuz yere, masum, akademisyenlerden, üniversitelerden
böyle ihraçlar varsa -ki bunlar bu milletin kazancıdır, bu milletin
zenginlikleridir, kolay yetişmiyor- bunlarla ilgili de gerekli yolların bütün
hepsi sonuna kadar açıktır ve düzeltmeler de yapılacaktır.
Sayın
Tanal’ın, olağanüstü hâlin ne zaman kalkacağıyla ilgili… Bu kanunun Komisyon
görüşmeleri sırasında, yine -şu anda hatırlayamıyorum ama- sanırım Cumhuriyet
Halk Partisinden bir saygıdeğer milletvekili bununla ilgili konuyu gündeme
getirdiğinde bütün milletvekilleri gibi, bu ülkede yaşayan 80 milyon insan gibi
ben de olağanüstü hâli istemediğimi söyledim. Türkiye eğer bu ihanet
çeteleriyle mücadelesini bitirdiyse, Türkiye gerek bölücü terörle gerekse bu
ihanet FETÖ terör örgütüyle mücadelesini bitirdiği, devlet olarak bu tehlikenin
yok olduğu kanaatine varırsa tabii ki olağanüstü hâl derhâl kaldırılmalıdır.
Onun için de aynı görüşte olduğumun altını çizmek istiyorum. 
Gerek
Avrasya Tüneli -ki Avrasya Tüneli şu anlamda başarılı bir sonuçtur, herhâlde en
kısa sürede kamunun üzerindeki garantiden kaynaklı maliyetleri ortadan
kalkacaktır- ve bunun dışında Osman Gazi, Yavuz Sultan Selim gibi projelerde de
hazine garantisi vardır. Burada yapılan tüm ödemeler şeffaftır, milletin tüm
denetim mekanizmaları altında yapılmaktadır. Bununla ilgili bilgi bugüne kadar
sorduk cevap alamadık diyorsunuz ama ben de ilgili kurumlara söyleyeceğim,
mutlaka sizin bu konudaki sorunuzun cevaplanmasının sağlanmasının da takipçisi
olacağım.
Gıda,
Tarım ve Hayvancılık Bakanlığımızın en son, havza bazındaki tarım projeleri ile
bazı tarım alanlarının doğal sit alanı olarak yani kültürel sit, doğal sit
gibi, tarım sit alanları gibi korunması yönünde attığı adım gelecek nesiller ve
ülkemizin tarımsal güvenliği, tarım üretimi anlamında da son derece önemli bir
karardır. Tabii ki burada o coğrafyadaki vatandaşlarımızın, Tokat’taki vatandaşlarımızın
topraklarının verimsiz olmasıyla ilgili de Hükûmetimizin, devletimizin
başlattığı birçok proje, gerek GAP gerek DOKAP gerek DAP gibi projeler
kapsamında da bu coğrafyayla ilgili de sulama projeleri var. Eminim, inşallah
bunlar en kısa sürede gerçekleştirilir ama buradaki, borçlu olan çiftçilerle
ilgili... 
Değerli
arkadaşlar, tarıma, tarımdaki vatandaşlarımıza, çiftçimize yıllık ortalama,
bütçemizden yani Türkiye Büyük Millet Meclisinden geçen bütçeden 12 milyar
TL’nin üzerinde doğrudan destek vardır. 
Bir
düzeltme de yapayım bu arada: Seçim kampanyaları sırasında Başbakanımız
meydanlara çıkarak “Deponun yarısı bizden.” dememiştir. Bu, yeni, 65’inci
Hükûmetin ilerleyen günlerinde, daha yeni söylenen bir şeydir, şu anda da
uygulamadadır, Tarım Bakanlığımız tarafından takip edilmektedir.
Çiftçilerimizin tarlalarını işlemekle ilgili zirai araçlarının depolarının
yarısı da yine bu milletin kaynaklarıyla oluşturulmuş olan Türkiye Cumhuriyeti
devletinin bütçesinden gerçekleştirilecektir. 
Amasya-Taşova
Karadeniz sahiline ulaşacak yolla ilgili -eminim, bununla ilgili de notlarımızı
aldık- burada elimde bu konuyla ilgili bir bilgi yoktur. 
Sayın
Çam’ın sormuş olduğu İzmir ESBAŞ Serbest Bölgesi, Türkiye’de bizim şu anda en
başarılı olan serbest bölgelerimizden bir tanesidir; yaklaşık olarak 20 binin
üzerinde çalışanının olduğu ve tek başına 8 milyar doların üzerinde cirosu olan
bir serbest bölgemizdir. Tabii, buralarda yani şunu ne olur hep beraber…
(Mikrofon
otomatik cihaz tarafından kapatıldı) 
BAŞKAN
– Sayın Bakan, bir dakika veriyorum lütfen tamamlayınız. 
EKONOMİ
BAKANI NİHAT ZEYBEKCİ (Denizli) – Emlak vergisi ve diğer vergilerle ilgili
muafiyetlerde bir şey ya vardır ya yoktur. Bir serbest bölgede siz oradaki tüm
faaliyetleri gelir vergisi ve kurumlar vergisinden muaf tuttuysanız eğer diğer
vergilerle ilgili de bu çalışma yapılmalı. Yani, emlak vergisi gibi tamamen o
şeydeki vergi muafiyetlerine de yerel yönetimler de o konuda katkı vermelidir
çünkü emlak vergisi biliyorsunuz ki yerel yönetimlerin bir geliridir. 
Biraz
önceki diğer bir arkadaşımız da “Oradaki çalışan firmalar, gelir elde eden
firmalar, ihracat yapan firmalar her türlü vergiden muaf iken oradaki çalışan
işçiler gelir vergisine tabidir.” dedi; doğru bir tespittir. Önceki Serbest
Bölgeler Kanunu’nda olmasına rağmen Maliyenin sanki biraz daha detaylı bir
açıklama istemesi kanunda bir düzenleme istemesiyle ilgili bir durumdur o.
İnşallah, bu kanun bittiğinde, Meclisimizin takdirinden geçtiğinde düzeltilmiş
bir şekilde bunun da geçtiğini göreceğiz. 
Diğer
soruları da, sayın milletvekillerimizin sorularını da mutlaka
cevaplandıracağım. 
Teşekkür
ediyorum Sayın Başkanım. 
BAŞKAN
– Teşekkür ederiz Sayın Bakan. 
Sayın
milletvekilleri, birinci bölüm üzerindeki görüşmeler tamamlanmıştır. 
Şimdi,
birinci bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım. 
1’inci
madde üzerinde ikisi aynı mahiyette olmak üzere üç önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 443 sıra sayılı Serbest Bölgeler Kanunu Tasarısı’nın 1’inci maddesinde yer
alan "Bakanlar Kurulu bu arazi ve tesislerin acele kamulaştırılmasını
kararlaştırabilir." ifadesinin madde metninden çıkartılmasını arz ve
teklif ederiz.
 Emin Haluk Ayhan Mehmet Necmettin
Ahrazoğlu Baki Şimşek
 Denizli  Hatay Mersin
 İsmail Faruk Aksu Fahrettin
Oğuz Tor  Deniz Depboylu
 İstanbul Kahramanmaraş
 Aydın
 Ruhi Ersoy Kamil
Aydın  
 Osmaniye Erzurum
BAŞKAN
– Şimdi okutacağım iki önerge aynı mahiyette bulunduğundan önergeleri birlikte
işleme alacağım.
Şimdi
aynı mahiyetteki önergeleri okutuyorum: 
Türkiye Büyük Millet Meclisi Başkanlığına
Görüşülmekte
olan 443 sıra sayılı Serbest Bölgeler Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı'nın 1'inci maddesinin
tasarı metninden çıkarılması için gereğini saygılarımızla arz ederiz.
 Muharrem Erkek Erkan
Aydın Tahsin Tarhan 
 Çanakkale Bursa Kocaeli
 Candan Yüceer Çetin
Arık Gülay Yedekci
 Tekirdağ Kayseri İstanbul
Aynı
mahiyetteki diğer önergenin imza sahipleri: 
 Ahmet Yıldırım Aycan
İrmez Saadet Becerekli
 Muş Şırnak Batman
 Müslüm Doğan  Erol
Dora Burcu Çelik 
 İzmir Mardin Muş
BAŞKAN
– Komisyon aynı mahiyetteki önergelere katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkan.
BAŞKAN
– Hükûmet katılıyor mu?
EKONOMİ
BAKANI NİHAT ZEYBEKÇİ (Denizli) – Katılmıyoruz Sayın Başkan.
BAŞKAN
– Aynı mahiyetteki önergeler üzerinde ilk konuşmacı İzmir Milletvekili Sayın
Müslüm Doğan. (HDP sıralarından alkışlar) 
MÜSLÜM
DOĞAN (İzmir) – Sayın Başkan, değerli milletvekilleri; dün yayımlanan son kanun
hükmünde kararnameyle maalesef, Türkiye akademisi, akademisyenleri ve bilimi
katledilmiştir. Bunun yanında yine eğitim emekçileri işlerinden edilmiştir,
aşlarından edilmiştir, öğrencilerinden uzaklaştırılmıştır. Gerçekten
kabullenilebilecek bir süreç değil. Belki de Türkiye demokrasi tarihinde,
Türkiye sürecinde bu kadar ağır bir süreci yaşadığımızı düşünmüyorum. 
Değerli
milletvekilleri, bu kararnameyle, Türkiye’de akademik düzeyde tiyatro eğitimi
veren ilk kuruluş olan Ankara Üniversitesi Dil, Tarih ve Coğrafya Fakültesi
Tiyatro Bölümü fiilen kapatılmıştır. Muhsin Ertuğrul’dan Sevda Şener’e, Metin And’dan
Nurhan Karadağ’a kadar uzanan bir mirası yok etmeye çalışmanız, içine
düştüğünüz azciyetin bir göstergesidir. Aydınlarına, sanatçılarına,
akademisyenlerine sahip çıkmayan milletler, karanlıkta kalmaya mahkûmdurlar.
Sırf sizin gibi düşünmüyor diye, muhalif diye akademisyenleri ihraç etmek, bu
ülkenin geleceğine, yarınına ihanet etmektir. Bu ülkede bu kadar mı nefret
ediyorsunuz? Adım adım karanlığa sürüklüyorsunuz bizi. Buna gözünü, kulağını
kapatan herkes bu durumdan bizzat tarih önünde sorumlu olacaktır. 
Değerli
milletvekilleri, 443 sıra sayılı Kanun Tasarısı’nın başlıklarına baktığımızda
gördüğümüz şey, acele kamulaştırma, Ekonomi Bakanlığına verilen yeni yetkiler,
serbest bölgelerin kurulması, işletmecilere verilen ayrıcalıklar ve rant odaklı
politikalar. Acele kamulaştırmanın üzerinde özellikle durmak istiyorum değerli
milletvekilleri. Kamu yararının olduğu bazı acil durumlarda gecikmeye fırsat
vermeksizin bilirkişi raporu düzenlenerek diğer işlemlerin kamulaştırma
işlemlerinden sonra yapıldığı bu kamulaştırma işine “acele kamulaştırma”
dediğimizi biliyorsunuz. 
Peki,
Hükûmetin bugüne kadar yaptığı hangi acele kamulaştırmada kamu yararı
gözetilmiştir? Daha önce özellikle HES uygulamalarında sıkça başvurulan bu
yetki başta mülkiyet hakkı olmak üzere temel insan haklarını yok sayan bir
boyuta ulaşmıştır. Nerede bir doğa talanı, nerede bir ekolojik tahribat varsa
orada acele kamulaştırmanın olduğunu maalesef görüyoruz. Devletin tasarrufu
altında bulunan kıyıların, tarım arazilerinin, meraların bu maddeyle serbest
bölgelerin kapsamı içerisine alınması akıllara doğrudan, geçmiş dönemlerde
yaşanan rant projelerini getirmektedir. Şimdi, bu kanunla yeni yıkımların, yeni
talanların olmayacağının garantisini kim verebilir? 
2’nci
maddeyle serbest bölgelerde faaliyet gösteren yatırımcılara sağlanacak vergi ve
teşvik avantajlarından işleticilerin de yararlandırılmaya çalışılması bu
kaygıları derinleştirmektedir. Yatırımcıların lehine olan bu düzenlemeye
işleticilerin de eklenmesi kanunun amacına uygun mudur? Burada nasıl bir kamu
yararı gözetilmektedir? İşletmeciye yönelik haksız kazancın önünü açan bu
uygulamada nasıl bir kamu yararı vardır? Bunu hiç düşündünüz mü değerli
milletvekilleri? Bu konuda tatmin edici bir cevap bekliyoruz. 
Serbest
bölgenin neresi olacağı belirlenmeden, ne tür üretim ve ticari faaliyetlerin
yapılacağı açıklanmadan vergi muafiyetlerinin sağlanması, imtiyazlar verilmesi
ve ayrıcalıklı pozisyon sağlanması kanunun çıkarılış amacının sorgulanmasına
neden olmaktadır. Tabii ki serbest bölgelerin oluşturulması doğrudan ekonomiyi
etkileyecektir. Serbest bölgeler doğru planlandığında istihdamı artırabilir,
ihracatı geliştirebilir ve pazarların genişlemesine neden olabilir, önemli bir
döviz getirisi ve ekonomik canlanmaya da neden olabilir. Ama ülkenin giderek
uçurumun kenarına itildiği, toplumun kutuplaştırıldığı, şiddetin artık
kanıksandığı ülkemizde sadece bu tasarıyla ekonominin istenen düzeylere
ulaşması da mümkün değildir. 
Değerli
milletvekilleri, kişi başına ortalama gelirin gerileyip kişi başına ortalama
borcun arttığı bir süreçte ilave borçlanmaların iktisadi refah artışı ve
büyümeye değil günü kurtarmaya yönelik olduğunu da biliyoruz. Yaşananların
içinden çıkılamaz borç döngüsü harekete geçtiğinde, -ki geçiyor- bu gelişim
olduğunda -Türkiye 1970’lerde ve 1994 krizi öncesi deneyimlerinden biliyor-
Türkiye de çok hızlı bir şekilde borç girdabına sürüklenmektedir. Uluslararası
kredi derecelendirme kuruluşlarının Türkiye’nin ve bankalarının notlarını
düşürmeye devam etmesi, Türkiye’yle ilgili makro ekonomik göstergeler konusunda
olumsuz beklentiler, özellikle büyüme tahminlerindeki olumsuz gelişmeler
Türkiye ekonomisinin hem içinde bulunduğu krizi gösteriyor hem de bu krizin
aşılma sorununun en az kriz kadar ciddi boyutta olduğunu göstermektedir. 
Bu
durumun Türkiye’nin yeni kaynak bulma maliyetlerini, kaynak sorunu ve
kaynakların kullanım koşullarını da etkilediğini tekrar belirterek hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederiz Sayın Doğan.
Aynı
mahiyetteki önergeler üzerinde diğer konuşmacı İstanbul Milletvekili Sayın
Gülay Yedekci. (CHP sıralarından alkışlar)
GÜLAY
YEDEKCİ (İstanbul) – Sayın Başkan, değerli milletvekilleri; hepinizi
içtenlikle, sevgiyle, saygıyla selamlıyorum. 
Ülkemizde
bütün dünyanın gıptayla baktığı çok güzel gençlerimiz var, aydınlık, yürekli
gençlerimiz var. Bu gençlere iyi bir gelecek kurgulamak öncelikle biz
siyasetçilerin görevidir. Türkiye katma değeri yüksek ürünler üretmek
zorundadır. Türkiye’nin yüzünü bilime, fenne, teknolojiye dönmesi bir tercih değildir,
bir zorunluluktur. Ülkemiz artık, katma değeri yüksek ürünler üretmelidir.
Bugün dünyaya baktığınızda, teknoloji ürünlerinin pazarlandığını ve teknoloji
yönünde çalışan ülkelerin zenginlik ve ferah içerisinde yaşadığını görebiliyorsunuz.
Ben öğrencilerime üniversitede, “Hepiniz birer pergel gibi olmalısınız; bir
ayağınız özünüzde durmalı, diğer ayağınızla bütün dünyayı taramalı ve dünyadaki
teknolojileri ülkemize getirmelisiniz.” diyordum, “özünüzü kaybetmeden, bir
ayağınız özünüzde durarak.”
Ama
şimdi öğrenciler, gençler birbirleriyle telefonda konuşmaya, İnternet’te
konuşmaya korkar hâle geldiler. Bırakın gençlerimizi, hocaların tamamını
içeriye attınız ya da görevden aldınız. Burada amacınız Türkiye’yi susturmak
mıdır, nedir, çok merak ediyoruz. 
Memleketin
sahillerini, meralarını, derelerini kamulaştırma yapıp üzerine yandaşlarınıza
göstermelik işletmeler kurdurmak ve bu işletme yerlerinin dışında, bu
teşviklerden faydalanarak başka yerlerde işletme sahiplerini destekliyor olmak,
en basit tabiriyle, bu gençlerin geleceğini çalmaktır. 
Değerli
Başkan, sayın milletvekilleri; sanayiciler, işletmeler bırakın yeni yatırım
yapmayı, günü kurtarabilmenin derdinde. Şirketler iflas ediyor, bazıları da
iflasın eşiğinde. Ama siz ne yapıyorsunuz? Bir gecede bir Varlık Fonu
çıkarıyorsunuz ve bu Varlık Fonu’na, ülkemizdeki her bir ferdin ilmek ilmek
işleyip emek emek ördüğü, büyüttüğü Ziraat Bankasını, Halk Bankasını, Türk Hava
Yollarını, Çaykuru devrediyorsunuz ve 2 milyon dönüm araziyi devrediyorsunuz.
Amacınız ne? Yine imar rantı üzerinden ekonomik gelir elde etmeye
çalışıyorsunuz. Ormanlar gitti, meralar gitti, dereler gitti, bir başbakan
yardımcınız çıktı bir büyükşehir belediye başkanınıza dedi ki: “Parsel parsel
her yeri satıyorsunuz.” Takip edebildiniz mi nereleri satmışlar, kimlere ne
vermişler? 
Sayın
milletvekilleri, sahilleri korumak sadece Cumhuriyet Halk Partisinin değil
bütün milletvekillerinin görevi olmalıdır. Hazine arazilerini yandaş firmalara
vereceksiniz, ÇED raporu istemeyeceksiniz. 
“Askerî
alanları imara açmayın.” diyoruz, “Park yapın, yeşil alan yapın.” İşte,
geçtiğimiz günlerde Çanakkale’de deprem oldu. Her an, Türkiye’nin her yerinde
deprem olabilir. Niçin deprem toplanma alanları yapmıyorsunuz? Bir yeşil alan,
bir boş alan görünce, niçin hemen inşaat yapmak aklınıza geliyor? 
Arazi
ve tesislerin kamulaştırılması, acele kamulaştırma yetkisi de bu maddeyle
Bakanlığa veriliyor, acele kamulaştırma zorunlu hâllerde yapılması gerekirken
şimdi olağan hâle getiriliyor. 
2007’de
bu serbest bölgelerin kurulmasındaki amaç istihdam yaratmaktır, amaçlardan biri
üretimi artırmak ve istihdam yaratmaktır. 2007 yılında 50 bin olan istihdam
sayısı 2015’te sadece 62 bin olmuş yani sekiz yılda 12 bin artmış; demek ki
amacına uygun da çalışmamış. 
Hükûmet,
asgari ücretlinin İşsizlik Fonu katkısını Kanal İstanbul’u yapmak üzere
kullanacakmış, BES’i de mega projeler için kullanacakmış. Marmara Denizi’ni bir
sülfür gölü hâline çevirecek, İstanbul’u yaşanmaz hâle getirecek mega
projelerinizi alıp bir an önce İstanbul’dan da, Türkiye’den de elinizi
çekmenizi istiyoruz. 
Referandumdan
“Hayır” çıkacağını anladığınızı ve bu vesileyle artık torba yasa değil torba
madde yaptığınızı düşünüyoruz. 
Peki,
bu teşviklerle ilgili olarak bu bölgede teşvik alamayan firmalara ayrıca
Bakanlar Kurulu eliyle teşvik verebileceğinizi söylüyorsunuz. Bu demektir ki,
şimdiye kadar çıkan teşvikler geçersiz.
Değerli
milletvekilleri, kamuya ait bütün değerleri haraç mezat birilerine peşkeş
çekiyorsunuz. Bir milletvekiliniz hiç utanmadan çıkıyor “pranga” diyor ve
“pranga” dediğiniz cumhuriyet değerlerini de fütursuzca satıp yandaşa
aktarıyorsunuz. Emeklilik Fonu, İşsizlik Fonu gibi değerleri de mega projeler
adı altında aktarıyorsunuz. Her düşüneni terörist ilan edip içeriye atıyorsunuz;
ülkede akademisyenleri, gazetecileri bırakmadınız. 
Peki,
biz ne yapıyoruz? Biz, emekten yana, terörden uzak, huzurla yaşanabilir bir
Türkiye için bütün bunlara ve size “hayır” diyoruz. Boyun eğmeyeceğiz bu
saltanat sona erecektir. Yandaş kayırmaya, yolsuzluğa “hayır” diyoruz,
gençlerimizin umutsuz ve mutsuz olmasına “hayır” diyoruz. 
(Mikrofon
otomatik cihaz tarafından kapatıldı)
GÜLAY
YEDEKCİ (Devamla) - Bir başka Türkiye’nin mümkün olduğuna inanıyor ve “hayır”
diyoruz, yüz bin kere “hayır” diyoruz. 
Yüce
Meclisi saygıyla selamlıyorum. (CHP sıralarından alkışlar) 
BAŞKAN
– Teşekkürler Sayın Yedekci. 
Aynı
mahiyetteki önergeleri oylarınıza sunacağım. 
İLKNUR
İNCEÖZ (Aksaray) – Sadece tutanaklara girmesi açısından söyleyeceğim.
Biraz
evvel hatip konuşması içerisinde “Bir an önce İstanbul’dan ve Türkiye’den
elinizi çekmenizi istiyoruz.” diye bir ifade kullandı. Bu talihsiz bir
ifadeydi. Buna karar verecek olan, İstanbul’da da, Türkiye genelinde de
milletimizdir. Milletimizden başka da bir irade görmedik. Egemenlik kayıtsız,
şartsız milletindir. Bunun da tutuklara geçmesini istiyorum. 
ÖZGÜR
ÖZEL (Manisa) - Sayın Başkan, tutanaklara geçmesi açısından: Biraz önce
milletvekilimizin ifadeleri tamamen bir erken seçim çağrısı niteliğindedir.
Daha önce buradan ifade etmiştik: Eğer kendilerine güveniyorlarsa hodri meydan
diyoruz.
İLKNUR
İNCEÖZ (Aksaray) - Biz duyduğumuza cevap verdik. 
ÖZGÜR
ÖZEL (Manisa) - İstanbul’da da, Türkiye’de de vatandaşın karşısına çıkalım.
(CHP sıralarından alkışlar)
İLKNUR
İNCEÖZ (Aksaray) - Çok açık ve net: Milletin takdirine sunuyoruz. 
BAŞKAN
- Aynı mahiyetteki önergeleri oylarınıza sunuyorum: Kabul edenler... Kabul
etmeyenler... Kabul edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 443 sıra sayılı Serbest Bölgeler Kanunu Tasarısı’nın 1’inci maddesinde yer
alan “Bakanlar Kurulu bu arazi ve tesislerin acele kamulaştırmasını
kararlaştırabilir.” ifadesinin madde metninden çıkartılmasını arz ve teklif
ederiz.
Fahrettin Oğuz Tor (Kahramanmaraş)
ve arkadaşları
BAŞKAN
- Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) - Katılmıyoruz Sayın Başkan.
BAŞKAN
- Hükûmet katılıyor mu?
EKONOMİ
BAKANI NİHAT ZEYBEKCİ (Denizli) – Katılmıyoruz Sayın Başkan.
BAŞKAN
- Önerge üzerinde, Kahramanmaraş Milletvekili Sayın Fahrettin Oğuz Tor.
Buyurun.
(MHP sıralarından alkışlar)
FAHRETTİN
OĞUZ TOR (Kahramanmaraş) - Sayın Başkan, değerli milletvekilleri; 443 sıra
sayılı Serbest Bölgeler Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 1’inci maddesi üzerinde verilen
önerge hakkında MHP Grubu adına söz almış bulunuyorum. Bu vesileyle sizleri
saygılarımla selamlıyorum.
Tasarının
özü serbest bölgelerin iyileştirilmesine yönelik olsa da 24 maddelik tasarı
yürütme ve yürürlük maddeleri dâhil 15 maddeye düşürülmüştür; bu, tasarının
gerekli titizlik gösterilerek hazırlanmadığının açık delilidir. Tasarı, serbest
bölgelerin ülke ekonomisine katkısı ve fonksiyonlarından ziyade bazı serbest
bölgelerin faaliyetlerinin desteklenmesi ve bölgelere verilen imtiyazların
kullanılması üzerine yoğunlaşmıştır. Bu yaklaşım, maalesef, serbest bölgelerden
beklenen faydayı sağlamayacaktır. Tasarının söz konusu maddesi Komisyonda
etraflıca tartışılmıştır. Bu sebeple, ben ülkemizin genel durumuna başlıklar
hâlinde kısaca değindikten sonra meseleye nereden başlanması gerektiği
konusunda açıklamalarda bulunacağım.
Değerli
milletvekilleri, asgari ücrete bile razı olan üniversite mezunu işsizler, her
gün kapımızı çalan “Ne olursa olsun iş.” diyenler, iş aradığı hâlde bulamayıp
umudunu yitiren yüz binlerce işsiz, hülasa tarihî rekor kırmış işsizlik oranı
ülkemizin gerçeğidir. İşsizlik konusunda bıçağın kemiğe dayandığının nihayet
fark edilerek patronlara işe alma, işsizliği gümbür gümbür indirme çağrısı
yapılması işin ciddiyetinin nihayet anlaşıldığını göstermektedir. Yeterince
üretmeyen ekonomi, yarınının ne olacağını bilemeyen milyonlar, had safhaya ulaşmış
israf, kamuda taşeron işçisi olabilmek için bile parti referansı istendiği, bu
sabah itibarıyla 4.464 kişinin daha işine son verildiği, kısaca Şubat 2017
Türkiyesi’nin içinde bulunduğu hazin manzara budur. Tabii ki dilin kemiği
yoktur, isteyen istediği gibi değerlendirmelerde bulunabilir. Yıllardan beri
trilyonlarca kamu bütçe geliri harcandığı, bizatihi görevi de bu olduğu hâlde
“Yol yaptık, köprü yaptık, okul yaptık, uçak aldık, bağışları artırdık.” diye
övünülebilir ama acı bir gerçek var ki bugün itibarıyla dolar 3,73 TL’dir, avro
3,98 TL’dir, işsizlik 11,8’dir. Eğitimin kalitesi yerlerde sürünmektedir. Özel
hastanelerde dar gelirlinin muayene olması âdeta ortadan kalkmıştır. Yıllık
enflasyon 9,22’dir. Nüfusumuzun bir önceki yıla göre 1 milyon 73 bin kişi,
çalışma çağındaki nüfusun bir önceki yıla göre yüzde 1,6 arttığı yeni yılda
ekmek ve aş isteyen sayısı mevcutlara ilaveten yaklaşık 320 bin kişi daha
artmıştır. Buna rağmen 2016 3’üncü çeyrekte yurt içi hasıla bir önceki yılın
aynı dönemine göre hem Türk lirası hem de dolar bazında gerilemiştir. Hane
halkı tüketim harcamaları yüzde 3,2 azalmıştır yani hane halkı fakirleşmiştir.
Aynı dönemde devletin nihai tüketim harcamaları ise yüzde 23,8 artmıştır. Mal
ve hizmet ihracatı yüzde 9,2 azalmış, ithalat yüzde 2,4 artmıştır. Acı ama
gerçek, gelinen noktada ekonomik, sosyal olarak ciddi sıkıntılar vardır.
Değerli
milletvekilleri, başımızı elimizin arasına alıp düşünmenin zamanı geçmektedir.
Geleceğimizi, çocuklarımızın istikbalini düşüneceksek samimiyetle, en baştan
başlayarak çok çalışmak, israfı önlemek, tasarruf yapmak zorundayız. Günü
kurtaracak tedbirlerle geçirilecek zaman yoktur. Kesinlikle iç ve dış iş
çevrelerine güven vermek lazımdır, kesinlikle bugüne kadar yapılan
yanlışlıklardan kaçınılmalıdır. Firma elemanı olabilmek için dahi parti
referansı istemenin, ayrımcılığın bu ülkeye faydası olmamıştır, bunun görülmesi
lazımdır. Bürokraside adil davranılmalıdır, yıllarını canla başla çalışarak
geçirmiş, dürüst, ehliyetli insanların önleri kapatılmamalı, heyecanları yok
edilmemelidir. Unvan yükselmelerinde parti referansının, sendika referansının
yegâne tercih olması derhâl terk edilmelidir, yolsuzlukla etkin mücadele
edilmelidir. 
İktidarın
terörle mücadele, Suriye konusunda geldiği nokta fevkalade önemlidir,
desteğimiz tamdır. Keşke geçmişte muhalefetin tenkitlerine kulak asılsaydı da
tahribat daha az hasarla atlatılabilseydi. Aynı duyarlılığın yolsuzluk
konusunda, işin ehline verilmesi konusunda, adaletle hükmedilmesi konusunda
gösterilmesini bekliyor, yüce heyetinizi saygıyla selamlıyorum. (MHP
sıralarından alkışlar)
BAŞKAN
– Teşekkür ederiz Sayın Tor. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
1’inci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
2’nci
madde üzerinde bir önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 443 sıra sayılı Kanun Tasarısı’nın 2’nci maddesinde yer alan "ile
işleticiler" ibaresinin tasarı metninden çıkarılmasını arz ve teklif
ederiz.
 Mehmet Doğan Kubat Tahsin
Tarhan Ahmet Yıldırım
 İstanbul Kocaeli Muş
 Halis Dalkılıç Kamil
Aydın Mehmet Necmettin Ahrazoğlu
 İstanbul Erzurum Hatay
 Didem Engin Baki
Şimşek
 İstanbul Mersin
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Olumlu görüşle takdire bırakıyoruz Sayın Başkan.
BAŞKAN
– Hükûmet katılıyor mu?
EKONOMİ
BAKANI NİHAT ZEYBEKCİ (Denizli) – Katılıyoruz Sayın Başkan.
MEHMET
DOĞAN KUBAT (İstanbul) – Gerekçe…
BAŞKAN
– Önergenin gerekçesini okutuyorum:
Gerekçe:
Bu
kanun kapsamında kazançları gelir veya kurumlar vergisinden istisna tutulmayan
işleticilerin teşviklerden yararlanması hususu yeniden düzenlenmiştir.
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmiştir. 
Kabul edilen önerge doğrultusunda maddeyi oylarınıza
sunuyorum: Kabul edenler... Kabul etmeyenler... 2’nci madde kabul edilmiştir.
3’üncü madde üzerinde üç ayrı önerge vardır,
okutuyorum:
Türkiye Büyük Millet Meclisi
Başkanlığına
Görüşülmekte olan 443 sıra sayılı Serbest Bölgeler
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı’nın 3’üncü maddesinde geçen “büyük ölçekli veya öncelikli”
ibaresinin “büyük ölçekli ya da öncelikli” olarak değiştirilmesi için gereğini
saygılarımızla arz ederiz.
 Muharrem Erkek Tahsin
Tarhan Erkan Aydın
 Çanakkale  Kocaeli Bursa
 Çetin Arık Candan
Yüceer Mustafa Tuncer
 Kayseri Tekirdağ Amasya
Türkiye Büyük Millet Meclisi Başkanlığına
Görüşülmekte
olan 443 sıra sayılı Kanun Tasarısı’nın 3’üncü maddesinde yer alan "büyük
ölçekli veya öncelikli yatırımlar" ibaresinin "büyük ölçekli ve
öncelikli yatırımlar" şeklinde değiştirilmesini arz ve teklif ederiz.
 Ahmet Yıldırım Aycan
İrmez Burcu Çelik
 Muş Şırnak Muş
 Erol Dora Saadet
Becerekli Behçet Yıldırım
 Mardin Batman Adıyaman
Türkiye Büyük Millet Meclisi Başkanlığına
Görüşülmekte
olan 443 sıra sayılı Serbest Bölgeler Kanunu Tasarısı’nın 3’üncü maddesinde
geçen "kanuni seviyesine kadar" ifadesinin önüne "tekrar"
ifadesinin eklenmesini arz, teklif ederiz.
 Emin Haluk Ayhan Mehmet
Necmettin Ahrazoğlu Baki Şimşek
 Denizli  Hatay Mersin
 Deniz Depboylu Ruhi
Ersoy İsmail Faruk Aksu
 Aydın  Osmaniye
 İstanbul
 Mustafa Kalaycı Kamil
Aydın
 Konya Erzurum
BAŞKAN
- Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkanım.
BAŞKAN
– Hükûmet katılıyor mu?
EKONOMİ
BAKANI NİHAT ZEYBEKCİ (Denizli) – Katılmıyoruz Sayın Başkanım.
BAŞKAN
– Önerge üzerinde Konya Milletvekili Sayın Mustafa Kalaycı. (MHP sıralarından
alkışlar) 
MUSTAFA
KALAYCI (Konya) – Sayın Başkan, değerli milletvekilleri; hepinizi saygılarımla
selamlıyorum. 
Görüştüğümüz
3’üncü maddeyle serbest bölgelerin gelir ve harcamalarının düzenlendiği 3218
sayılı Kanunu’n 7’nci maddesinde değişiklik yapılmaktadır. Bu değişiklikle
bölge içi satışlarda özel hesap ücreti tahsilatı esaslarının netleştirilmesi
öngörülmekte. Stratejik büyük ölçekli veya öncelikli yatırım olarak belirlenen
yatırımlara yönelik olarak özel hesap ücreti oranlarının bölge, sektör,
faaliyet alanı veya yatırım türü itibarıyla Bakanlar Kurulu kararıyla
indirilebilmesini ve kanun seviyesine kadar artırılabilmesini sağlayacak
düzenlemelere yer verilmektedir. Serbest bölgelerin kurulu olduğu illere ve
ülke ekonomisine pek çok açıdan katkıları bulunmaktadır.
Konya'ya
serbest bölge kurulması yıllardır dillendirilmesine rağmen, herhangi bir adım
atılmamıştır. 2017 yılı bütçe görüşmelerinde konuyu gündeme getirmem üzerine
Ekonomi Bakanı Sayın Zeybekci, Aydın ve Konya'da serbest bölge çalışmalarının
olduğunu ve olgunlaştığında açıklayacaklarını söylemiştir. Konya'nın sanayi ve
ihracat potansiyelinin değerlendirilmesi ve ülke ekonomisine yapacağı katkı
dikkate alınarak Konya serbest bölgesi bir an önce kurulmalıdır.
Bugün
Konya, tüm özellikleriyle Türkiye'nin merkezidir ve her açıdan hızla gelişmesi
için yüksek potansiyele sahiptir. Arazi potansiyeli olarak da Konya,
Türkiye'nin en şanslı şehri sayılabilir. Konya, küreselleşme sürecinde dünya
ticaretini ve teknolojisini yakından takip ederek düzgün sanayi altyapısıyla
modern sanayileşmeyi yakalamıştır. Konya, mükemmel sanayisiyle ülke ekonomisine
önemli bir katma değer sağlayan üretim merkezlerinden birisidir. Esnek üretim
yapısıyla imalat sanayisinde küresel piyasalara entegre olmaya başlayan bir
endüstriyel büyüme odağı olmaya doğru ilerlemektedir. Konya'da yapılan
ihracatın tamamına yakınının imalat sanayisinden kaynaklı olması bu duruma en
çarpıcı örnektir. Sanayide önde gelen sektörler, otomotiv yan sanayisi, makine
imalat sanayisi, tarım makineleri, vinç imalatı, ayakkabıcılık ve gıda
sanayisidir. Otomotivde kaliteli ürünleriyle dünyada çok önemli bir merkez
hâline gelen Konya'da otomobilin her parçası üretilebilmektedir. Yeni bir motor
üretmek için yeterli altyapısı vardır. Bu itibarla yeni bir tasarımla Türk malı
ilk otomobili yapabilecek en uygun şehir Konya'dır. Hükümetin de bu gerçeği
göreceğini ve kabul edeceğini umuyor ve bekliyoruz. 
Konya’da
savunma sanayisi yönünden de önemli bir potansiyel bulunmaktadır ve bu
potansiyel en iyi şekilde değerlendirilmelidir. Özellikle Beyşehir, Üzümlü ve
Huğlu’da yüzyılı aşan mazisi bulunan av tüfeği ve silah sanayisi geliştirilmeli
ve savunma sanayisine entegre edilmelidir. Bu çerçevede, Silah İhtisas Organize
Sanayi Bölgesi Projesi uygulamaya mutlaka konulmalıdır.
Ayrıca,
Konya ekonomisinin daha büyük hamleler yapabilmesi, dinamik gücünden ve geniş
üretim potansiyelinden daha çok yararlanılması için sanayi ve ihracatla
doğrudan ilişkili lojistik merkez, limana hızlı ulaşım, sivil havalimanı,
teknik üniversite gibi fiziki altyapı eksiklikleri giderilmeli, mevcut
yatırımlara hız verilmelidir.
Her
ne hikmetse Konya’nın bu kapsamdaki projeleri on yılı aşkın süredir
konuşulmasına ve sözler verilmesine rağmen uygulamada yeterli mesafe
alınamamaktadır. Konya Kayacık Lojistik Merkezi Projesi 2008 yılında yatırım
programına alınmasına karşın hâlâ bir çivi bile çakılmamıştır. Aynı yılda
programlanan lojistik merkezlerinin bir çoğu hizmete bile açılmıştır. Konya
ekonomisi için büyük önem arz eden Kayacık lojistik merkezi yapımına hızla
başlanmalı ve bir an önce bitirilmelidir.
Konya
sanayicisinin kalifiye teknik eleman ihtiyacını karşılayacak AR-GE,
yenilikçilik ve katma değeri yüksek ileri teknolojiler konusunda sanayiciye
destek verecek örnek bir üniversite artık zaruret olmuştur. Konya’ya bir teknik
üniversite de mutlaka kurulmalıdır. 
Teşekkür
ediyorum, tasarının hayırlara vesile olmasını diliyorum, saygılar sunuyorum.
(MHP sıralarından alkışlar) 
BAŞKAN
– Teşekkür ederiz Sayın Kalaycı. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 443 sıra sayılı Kanun Tasarısı’nın 3’üncü maddesinde yer alan “büyük
ölçekli veya öncelikli yatırımlar" ibaresinin “büyük ölçekli ve öncelikli
yatırımlar" şeklinde değiştirilmesini arz ve teklif ederiz.
Behçet Yıldırım (Adıyaman) ve
arkadaşları
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkan. 
BAŞKAN
– Hükûmet katılıyor mu? 
EKONOMİ
BAKANI NİHAT ZEYBEKCİ (Denizli) – Katılmıyoruz Sayın Başkanım. 
BAŞKAN
– Önerge üzerinde Adıyaman Milletvekili Sayın Behçet Yıldırım. 
Buyurun.
(HDP sıralarından alkışlar) 
BEHÇET
YILDIRIM (Adıyaman) – Teşekkürler Başkanım. 
Sayın
Başkan, değerli milletvekili arkadaşlarım; 443 sıra sayılı Serbest Bölgeler
Yasa Tasarısı’nın 3’üncü maddesi üzerine söz almış bulunmaktayım. Genel Kurulu
saygıyla selamlıyorum.
Serbest
Bölgeler Kanunu’nun amacı, ihracata yönelik yatırım ve üretimi teşvik etmek,
doğrudan yabancı yatırımları ve teknoloji girişini hızlandırmak, işletmeleri
ihracata yönlendirmek, uluslararası ticareti geliştirmek olarak belirlenmiştir.
Yine,
tasarının gerekçesinde ülke ekonomisinin ihtiyaçları ve cari açığın azaltılması
bakımından önem arz eden uluslararası yatırımları çekmede serbest bölgelerin
bir politika aracı hâline getirilmesi amacıyla bu tasarının hazırlandığı
belirtilmektedir. Ancak, bizim burada defaatle söylediğimiz bir şey var ve
gelinen noktada şu an yaşanan ekonomik darboğaz da bizi doğrulamaktadır. Dört
tarafı düşmanla kaplanmış bir ülkeden bahsederek, komşularla sıfır sorundan
sıfır ilişkiye gelerek uluslararası ticareti geliştiremezsiniz.
Serbest
bölgeleri cari açığı kapatmak adına politika aracı yapmaktan bahsediyorsunuz
ancak cari açığın nedeni, yürüttüğünüz topyekûn savaş politikalarıdır. Dışarıda
gelişen her durumu iç politikada oya devşirmeye yönelik yürüttüğünüz
politikalar ülkeyi bu hâle getirmiştir. Bu noktada da komşularıyla barışçıl
ilişkiler geliştirebilen, komşu ülkelerle sosyal, ekonomik ilişkilerini
istikrarlı ve barışçıl bir noktada tutan ülkeler hem ihracatı hem de işlenmek
üzere ithalatı kolaylaştıracaktır.
Her
önüne gelene “Ey!” diye bağırarak mahalle kabadayılığına soyunmanın komşu
ülkelerle ticarette nasıl bir karşılığı olduğu… Rusya uçağının düşürülmesinde
de esnafın yaşadığı sorunlar dikkate alınarak bir ders alınmalıdır.
Olağanüstü
hâlle yönetilen bir ülkeye, kanun yerine ferman niteliğindeki kanun hükmünde
kararnamelerle yönetilen bir ülkeye uluslararası yatırımcıyı çekemezsiniz.
Yargının bağımsız olmadığı bir ülkeye yatırımcıyı çekemezsiniz. Demokratik
standartları gelişmemiş, şeffaf ve denetlenebilir yönetim ilkelerinin
oturmadığı ve savaş ekonomisinin hüküm sürdüğü bir ülkeye uluslararası
yatırımcıyı çekemezsiniz. 
Serbest
bölgeler kuruyorsunuz, işleyişini hızlandırmaya çalışıyorsunuz, ha bire
teşviklerle çalışır hâle getirmeye, işlemleri hızlandırmaya çalışıyorsunuz
ancak serbest piyasanın kurallarına bile uymuyorsunuz.
Türkiye
içe kapanan evrensel piyasa kurallarının sadece ekonomik göstergeleriyle
yürümez. Serbest piyasanın bile asgari demokratik altyapısı ve sınırları
vardır. İhalelerin nasıl ve kime verildiği, mülkiyet hakkına saygı duyulup
duyulmadığı, bağımsız yargının olup olmadığı hususlarını es geçerseniz, “Ben
serbest bölgelerin işleyişini hızlandırarak, teşvik ederek büyüyeceğim.”
derseniz, “Cari açığı kapatacağım.” derseniz yanılırsınız.
Bu
nedenle hem ülkenin içinde huzuru ve barışçıl bir ortamı yaratamayan hem de
dışarıda iyice savaş politikalarına sarılmaya çalışan bir anlayışın, bir
politikanın serbest bölge politikaları için palyatif çözüm arayışlarıyla bir
yere varılacağı kanısında değilim.
Bu
Meclis “teşvik üzerine teşvik” diyor, her gün şu alanın, bu alanın teşvik
edilmesi gibi düzenleme getiriyor ama maalesef bu darboğazdan kurtulamıyoruz.
Bu darboğazı sadece sanıldığı gibi bu tür düzenlemelerle yapmak değil, iş
dünyası, sermaye için bile önemli olan özgürlüklerdir, fırsat eşitliğidir. Bu
özgürlükleri, fırsat eşitliğini güvenceye alan da demokratik temayül ve temel
hukuk güvencesidir. 
Temel
hukuk güvencesinin olmadığı hiçbir ülke güvenli liman olarak addedilemez ve
sermaye oraya yerleşmez. Bu nedenle ciddi politika değişikliğine gitmeden düze
çıkmamız mümkün değildir. Bizi bu darboğazdan, bu sıkışmışlıktan kurtaracak
olan öyle sanıldığı gibi istikrarlı hükûmetler değil, bu tasarı gibi palyatif
çözüm arayışları değil; istikrarlı barış politikalarıdır, gerçek barış
politikalarıdır.
Savaşın
maliyeti hem can kaybı hem mal kaybı olarak çok ağırdır. Savaş hem insanı
öldürür hem ekonomiyi; barışın ise hiçbir maliyeti yoktur hem insanı yaşatır
hem ekonomiyi büyütür.
Serbest
Bölgeler Kanunu’nda yapacağınız değişiklikle yaratmayı düşündüğünüz ekonomik
girdinin 10 katını tek bir kelimede, hem ekonomide hem sosyal yaşamda domino
etkisi yapacak tek bir kelimede vardır; bu kelime “barış”tır. Barışın yolu da
iç barıştan geçer, Kürt sorununu çözmekten geçer.
Genel
Kurulu saygıyla selamlıyorum. (HDP sıralarından alkışlar) 
BAŞKAN
– Teşekkür ederiz Sayın Yıldırım.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 443 sıra sayılı Serbest Bölgeler Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 3’üncü maddesinde
geçen “büyük ölçekli veya öncelikli” ibaresinin “büyük ölçekli ya da öncelikli”
olarak değiştirilmesi için gereğini saygılarımızla arz ederiz.
Mustafa Tuncer (Amasya)
ve arkadaşları
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkan.
BAŞKAN
– Hükûmet katılıyor mu?
EKONOMİ
BAKANI NİHAT ZEYBEKCİ (Denizli) – Katılmıyoruz Sayın Başkan.
BAŞKAN
– Önerge üzerinde Amasya Milletvekili Sayın Mustafa Tuncer. (CHP sıralarından
alkışlar) 
MUSTAFA
TUNCER (Amasya) – Sayın Başkan, değerli milletvekilleri; hepinizi sevgiyle,
saygıyla selamlıyorum. 
7
Şubat 1990 tarihinde Kayadüzü’ndeki Yeni Çeltek Kömür İşletmesinde grizu
patlaması meydana gelmiş, patlama sonucu 68 maden işçisi insanımız, canımız
maden şehidi olmuştur. Aradan yirmi yedi yıl geçmiş olmasına rağmen şehit
madencilerimiz, Kayadüzü kasabası halkı tarafından acıyla anılmaya devam
edilmektedir. Tüm maden şehitlerimize Allah’tan rahmet diliyor, aziz anıları
önünde saygıyla eğiliyorum.
Değerli
milletvekilleri, tasarının serbest bölgeler üzerinde yatırımcıya, üreticiye
kolaylıklar sağlayan düzenlemelerine ilke düzeyinde katılıyor ve serbest
bölgeler üzerindeki çalışmaların gecikmiş bir kanun tasarısı olduğunu
savunuyoruz. Bununla birlikte, kanun tasarısının sektör içinde çift başlılık
yaratabilecek maddelerine kısmen karşı duruşumuzu ise koruyoruz. 
Türkiye
ekonomisi kötü yönetilmektedir. İçinde bulunduğumuz ortam, adı resmen konmamış
bir ekonomik kriz, adı çoktan konmuş bir devlet krizidir. Eşikteki büyük reel
sektör krizi ne 1994, 2001 krizine ne de 2008 küresel finans krizine
benzemektedir. İşsizlik verileri, ihracat ve turizm rakamları, büyüme
dinamikleri, Türk lirasındaki değer yitimi, gündelik ticaretin yaşadığı
sancılar, özel sektör borçluluğu, Avrupa Birliğiyle yaşanan sorunlar, dış
politikanın geldiği aşama, krizin sorumlusu olan Hükûmete çok ciddi sinyaller
vermektedir. 2016’nın başında ödememiz gereken toplam borcun Türk lirası değeri
493 milyar TL iken, Türk lirasının değer kaybıyla bugün ödememiz gereken borcun
değeri 570 milyar TL’ye ulaşmıştır.
Bugün
ülkemizde yaşanan krizin, yaşanan korku ve endişe yüklü ortamın temeli küresel
değildir, Türkiye'nin kendi iç dinamiklerinin durağan hâle getirilmesinden ve
AKP’nin başkanlık inadından kaynaklanmaktadır. Ülkemizi terör ve güvenlik
zafiyeti ile askerî darbelerle karşı karşıya bırakan, diplomatik yalnızlığa
düşüren, bir dönem birlikte yol aldığı, devleti el birliğiyle uçuruma
sürüklediği örgütlere bugün “terörist” diyen siyasi iktidar, dış ticareti ve
yatırımları azaltan, dövizi ve ham madde maliyetlerini yükselten, ekonomik
istikrarsızlığın ve millî güvenlik krizinin ana aktörü olmuştur. (CHP
sıralarından alkışlar) 
Siyasi
iktidar, üreticinin, işçinin, esnafın, KOBİ’lerin, turizmcinin, sanayicinin,
yatırımcının, serbest bölge işveren ve çalışanlarının temel yapısal reformları
beklediği bir dönemde başkanlık inadı uğruna ve OHAL şartlarında ülkemizi adı
konmamış derin bir ekonomik krize sürüklemektedir. 
Değerli
milletvekilleri, başkanlık ve tek adamlık sevdasını birinci, topluma ve
toplumun dinamiklerini ise ikinci plana bıraktınız. Ekim ayı başlarında Sayın
Başbakan Binali Yıldırım “Çiftçiye mazotu yarı fiyatına vereceğiz.” diye
açıklama yaptı. Bu doğru karar ve açıklama çiftçiler tarafından sevinçle
karşılandı. “Mazot yarı fiyatına verilecek.” dendiğinde mazotun litresi 4
liraydı, aradan dört ay geçti, mazotun litresi çiftçiye yarı fiyatına
verilmediği gibi, maalesef, litresi 4 liradan 4,70 kuruşa çıkmış oldu. 
Başka
neler yaptınız? Çiftçiler için zaruri ihtiyaç ve bir üretim aracı olan
traktörlerin katma değer vergisini yüzde 1’e düşürüp ÖTV’sini kaldırmanız
gerekirken siz, lüks kullanım aracı olan yat ve kotrada KDV’yi yüzde 1’e
düşürüp ÖTV’yi kaldırdınız. Yine zenginlere hizmet ettiniz. 
ABDULLAH
ÖZTÜRK (Kırıkkale) – Traktörde ÖTV yok, sadece yüzde 8 KDV var. 
MUSTAFA
TUNCER (Devamla) - Türkiye'nin en verimli ve en büyük ovalarına sahip olan
seçim bölgem Amasya’mızın çiftçileri tarlalarını yat ve kotralarla mı ekip
biçsinler?
Değerli
milletvekilleri, tek adamlık ve başkanlık hevesiyle ekonomiye büyük zararlar
veriyorsunuz. Böyle bir tartışma gündemde yokken, 1 tonu 1.340 lira olan DAP
gübresinin fiyatı başkanlık tartışması sonrasında 1.450 liraya çıkmıştır. Yine,
tonu 800 lira olan 26’lık nitrat gübre 900 liraya, 1.100 lira olan üre gübre
1.200 liraya, 50 kilogramlık torbası 37 lira olan yem 45 liraya, torbası 70
lira olan un 80 liraya çıkmıştır. Buna karşılık, yedi-sekiz ay üretimi süren ve
kilogramı 35-40 kuruşa mal olan kuru soğanın satış fiyatı ise sadece 20
kuruştur, doğru dürüst alanı da yoktur. Böyle devam ederse, üretilen soğanlar
yine dere kenarlarına dökülecektir. 
Unutulmamalı
ki güçlü Türkiye hayali güçlü tarım ve güçlü çiftçiyle sağlanabilecektir
diyorum, hepinize hayırlı akşamlar diliyorum. (CHP sıralarından alkışlar) 
BAŞKAN
– Teşekkür ederiz sayın Tuncer. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
3’üncü
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
4’üncü
madde üzerinde üç ayrı önerge vardır, ayrı ayrı okutuyorum. 
Türkiye Büyük Millet Meclisi Başkanlığına
Görüşülmekte
olan 443 sıra sayılı Serbest Bölgeler Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 4’üncü maddesinde
geçen “makine ve ekipmanın” ibaresinin “makine ile ekipmanın” olarak
değiştirilmesi için gereğini saygılarımızla arz ederiz. 

 Muharrem Erkek Tahsin Tarhan Erkan
Aydın
 Çanakkale Kocaeli Bursa
 Çetin Arık Candan
Yüceer Ömer Fethi Gürer
 Kayseri Tekirdağ Niğde
Türkiye Büyük Millet Meclisi
Başkanlığına
Görüşülmekte olan 443 sıra sayılı Serbest Bölgeler
Kanunu Tasarısı’nın 4’üncü maddesinde geçen “Bakanlığınca” ifadesinin
“Bakanlığı tarafından” şeklinde değiştirilmesini arz ve teklif ederiz. 
 Emin Haluk Ayhan Mehmet Necmettin Ahrazoğlu Baki
Şimşek
 Denizli Hatay Mersin
 Ruhi Ersoy Deniz
Depboylu İsmail Faruk Aksu
 Osmaniye Aydın İstanbul
 Kamil
Aydın
 Erzurum
Türkiye Büyük Millet Meclisi Başkanlığına
Görüşülmekte
olan 443 sıra sayılı Kanun Tasarısı’nın 4’üncü maddesinde yer alan “ve benzeri
özellik arz eden durumlarda” ibaresinin “durumunda” şeklinde değiştirilmesini
arz ve teklif ederiz. 

 Ahmet Yıldırım Aycan İrmez Burcu
Çelik
 Muş Şırnak Muş
 Saadet Becerekli Erol
Dora
 Batman Mardin
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkan. 
BAŞKAN
– Hükûmet katılıyor mu? 
EKONOMİ
BAKANI NİHAT ZEYBEKÇİ (Denizli) – Katılmıyoruz. 
BAŞKAN
– Önerge üzerinde Şırnak Milletvekili Sayın Arcan İrmez. (HDP sıralarından
alkışlar) 
AYCAN
İRMEZ (Şırnak) – Teşekkür ederim Sayın Başkan. 
Sayın
Başkan, değerli milletvekilleri; 443 sıra sayılı Kanun Tasarısı’nın 4’üncü
maddesi üzerine söz almış bulunmaktayım. Genel Kurulu saygıyla selamlıyorum. 
Şu
an görüşülmekte olan kanun tasarısının genel gerekçesi olarak Hükûmet bizlere
şunu söylemektedir: Serbest bölgelerin mevcut işleyiş problemlerinin bertaraf
edilmesi, ülkemizin lojistik potansiyeline katkı sağlayacak biçimde serbest
bölgelerde verilebilecek lojistik ve benzeri hizmet sunumunun kolaylaştırılması,
ülke ekonomisinin ihtiyaçları ve cari açığın azaltılması bakımından önem arz
eden uluslararası yatırımları çekmede serbest bölgeleri bir politika aracı
hâline getirmek. 
Değerli
arkadaşlar, AKP Hükûmetinin iktidara geldiği günden bu yana, aynı zamanda,
hakikati ters yüz etmek gibi bir görevi olduğunu daha önce defalarca söyledik.
Kanun tasarısında belirtilen gerekçe için tasarıda yapılan düzenlemelerin
neredeyse hiçbiri kapsamlı ve kalıcı düzenlemeler değildir. Emekten yana değil,
işletmeciden yana olan bu tasarıyla Bakanlar Kurulu iş dünyasına, emek
düşmanlığı yaparak nefes aldırmaya çalışmaktadır. 
AKP
Hükûmetinin birçok alanda rant kapısına dönüştürdüğü ve aslında sadece savaş
koşullarında uygulamaya konulması öngörülen acele kamulaştırma yetkisi serbest
bölgeler için sunulmaktadır. Bundan önce baraj, maden, turizm, doğal gaz ve
kentsel rant alanlarında karşımıza çıkan acele kamulaştırma ilkesi şimdi de
sanayi alanında karşımıza çıkmaktadır. Hukukun bizatihi kendisini bir sorun
olarak gören bu anlayış, tabiri caizse bu işlerle başını ağrıtmak
istememektedir. Yatırımcılara sağlanan teşvikin bir torba kanunla işletmecileri
de kapsaması, kısa vadede dahi sorunlara bir çözüm olamayacağı gibi ekonomik
bir rahatlama da sağlamayacaktır. 
Değerli
milletvekilleri, acele kamulaştırma yetkisinin nasıl hoyratça kullanıldığını,
aslında, biz Kürt kentlerinde sokağa çıkma yasaklarının devam ettiği sırada ya
da sonrasında ilan edilmeleri esnasında gördük. Tank ve toplarla yıkıldıktan
sonra geriye kalan binaların da iş makineleriyle dümdüz edildiği Şırnak, Sur,
Nusaybin ve Cizre gibi yerlerde gördük, görmeye devam ediyoruz. 
Ben
Şırnak milletvekiliyim ve benim kentim maalesef şu anda ortada yok değerli
arkadaşlar. Şırnak, kelimenin tam anlamıyla haritadan silinmiş durumda.
Seçilmiş olduğum kente her gittiğimde dümdüz edilmiş bir kent, AKP Hükûmetine
yamanmış ve bu durumdan rant devşirmeye çalışan müteahhitler görüyorum. Ben
seçilmiş olduğum kente gittiğimde çadırlarda yaşamak zorunda bırakılan, bu
yetmiyormuş gibi çadırları başlarına yıkılan insanlar fakat her şeye rağmen
inatla yaşama tutunmaya çalışan insanları görüyorum. 
Şırnak
talan edilmiş durumda. Burada serbest bölgelerden söz ediyoruz ama Şırnak’ta
esnaf kan ağlıyor. Neredeyse her gün yaşanan gözaltı ve operasyonların,
hukuksuz, haksız uygulamaların yanı sıra, ekonomik yaşam büyük bir darbe almış
durumdadır. Şırnak halkının evlerinin ve iş yerlerinin yıkılması yetmiyormuş
gibi, evlerinden ve iş yerlerinden geri kalan moloz yığınlarına dahi
ulaşmalarına veya sahip çıkmalarına izin verilmedi. Yasaklar esnasında, ilk
seksen günde tank ve top atışlarıyla yıkılan şehir, sonraki günlerde ise iş
makineleriyle yıkılmış ve yurttaşların evlerinden geri kalan moloz yığınları da
Hükûmetin etrafında kümelenmiş olan bir grup çıkar çevresine peşkeş
çekilmiştir. 
Devlet,
üzerine düşen sorumluluktan kaynaklı görevini yerine getirmediği gibi, halkın
tahrip olan evine, eşyasına tazminat dahi henüz ödemedi. Ganimet ihaleleri
yoluyla da bir kesimi zaten zenginleştiriyor. Bedava arsa almış, ödemesi
gereken tazminatı ödememiş, üstüne üstlük, bir de yığınla hurda demir, değerli
eşyayı almış oluyor. 
En
iyimser tahminler, Şırnak’ın önümüzdeki ilk on yıl boyunca kendine gelemeyeceği
yönündedir. Şırnak’ta “sokağa çıkma yasağı” adı altında uygulanan yaşam
alanlarının ve kent yıkımının üzerinden uzun bir zaman geçmiş olmasına karşın
yasaklar esnasında Şırnak’ta meydana gelen yıkımlar ve maddi zararların
boyutuna dair hâlâ oluşturulmuş bir bilanço raporu maalesef yoktur.
Değerli
arkadaşlar, sokağa çıkma yasaklarının kaldırılmasının hemen ardından Şırnak
Valiliği ve İçişleri Bakanlığınca zarar tespit çalışmaları neticesinde evleri
ve iş yerleri zarar gören yurttaşlara en kısa zamanda ekonomik destek
sağlanacağı vaadinde bulunulmuştu fakat Şırnaklı yurttaşların ve esnafın
derdine derman olacak hiçbir maddi destek sunulmuş değildir. Daha vahimi ise
Şırnaklıların en temel hakkı olan ve bu maddi desteğin önümüzdeki günlerde
yapılması planlanan referandum için, halkın “Evet” oyu vermesi için siyasi bir
şantaj aracına dönüştürülmüş olmasıdır. “Ya ‘Evet’ dersiniz ya da size ev,
dükkân yok.” şantajıyla Şırnak halkı esir alınmaya çalışılmakta. 
(Mikrofon
otomatik cihaz tarafından kapatıldı)
BAŞKAN
– Önergelerde ek süre verilmiyor Sayın İrmez. 
AYCAN
İRMEZ (Devamla) – Tutanağa geçmesi kaydıyla…
BAŞKAN
– Ancak kadın milletvekili olduğunuz için size pozitif ayrımcılık yapıyorum,
ayrıca Şırnak Vekilisiniz, lütfen tamamlayın.
Buyurun.
AYCAN
İRMEZ (Devamla) – Teşekkür ederim Sayın Başkan.
İnsanlık
onur ve haysiyetinin hiçe sayıldığı bir yöntemle barınma hakkının referandum
için bir şantaj aracına çevrilmesi girişimiyle karşı karşıya bırakılmış olan
Şırnak halkı, Hükûmetin bu vicdansız tavrına gerekli cevabı da verecektir
diyor, Genel Kurulu saygıyla selamlıyorum. (HDP sıralarından alkışlar)
BAŞKAN
– Teşekkür ederiz Sayın İrmez.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
İLKNUR
İNCEÖZ (Aksaray) – Sayın Başkan, zabıtlara geçmesi için söylüyorum: Az evvelki
hatibin konuşmalarını reddettiğimizi, asılsız, mesnetsiz iddialar olduğunu,
asıl bilinenleri ters düz etmekte son derece maharetli olduğunu belirtmek
istiyorum. Bütün iddiaları reddediyoruz. Bu söylediklerinin gerçekle hiçbir
ilgisi yoktur.
AHMET
YILDIRIM (Muş) – Sayın Başkan…
BAŞKAN
– Buyurun Sayın Yıldırım.
AHMET
YILDIRIM (Muş) – Şimdi, aslında açıktan direkt sataşmada bulundu. Ancak, bir
kişinin neyin mesnetsiz olduğunu somut ifade etmesi lazım. Hiçbir hatibin, şu
Parlamentodaki hiçbir hatibin hiçbir konuşması kökten reddedilemez. Bu ancak
sayın mevkidaşıma yakışır, böyle bir üslup ancak ona yakışır. Diyebilir ki: “Şu
sözüne, şu örneğine, şu yaklaşımına katılmıyorum.” Bir konuşmanın neye…
İLKNUR
İNCEÖZ (Aksaray) – Hepsi öyle, hepsi öyle, bütünüyle öyle, bütün konuşması öyle.
AHMET
YILDIRIM (Muş) – O zaman ben de kalkıp sizin topunuzu mu reddedeyim yani.
İLKNUR
İNCEÖZ (Aksaray) – Baştan öyleydi, baştan sona öyleydi.
AHMET
YILDIRIM (Muş) – Böyle bir üslup olabilir mi? İade ediyorum sizin üslubunuzu
size.
İLKNUR
İNCEÖZ (Aksaray) – Sen istediğin kadar iade et, baştan sona öyleydi.
AHMET
YILDIRIM (Muş) – Neden rahatsızsanız çıkın söyleyin, varsa müktesebatınız
konuşun.
İLKNUR
İNCEÖZ (Aksaray) – Söylerim, bir sonraki konuşmasında söylerim, merak etme.
AHMET
YILDIRIM (Muş) – Konuşun o zaman.
İLKNUR
İNCEÖZ (Aksaray) – Konuşurum.
AHMET
YILDIRIM (Muş) – Somut bir şey söyleyin, cevabını alın bizden.
FATMA
BENLİ (İstanbul) – Ne konuşacağına siz mi karar vereceksiniz?
İLKNUR
İNCEÖZ (Aksaray) – Baştan sona yalan söylüyor.
AHMET
YILDIRIM (Muş) – Yalancı sizsiniz! Ayıp ya! Hemcinsinizi nasıl şey yaparsınız
ya!
AYCAN
İRMEZ (Şırnak) – Aynısını size iade ediyorlar.
ÖZGÜR
ÖZEL (Manisa) – O zaman bir karar yeter sayısı isteyelim.
BAŞKAN
– Sayın milletvekilleri, önergeyi oylarınıza sunuyorum: Kabul edenler…
MEHMET
DOĞAN KUBAT (İstanbul) – Efendim sunduk, oyladık. 
İLKNUR
İNCEÖZ (Aksaray) – Oyladınız efendim. 
ÖZGÜR
ÖZEL (Manisa) – Karar yeter sayısı talep ediyorum efendim. 
İLKNUR
İNCEÖZ (Aksaray) – Oyladınız, oylamayı yaptınız. 
BAŞKAN
- Kabul etmeyenler… Kabul edilmemiştir. 
AHMET
YILDIRIM (Muş) – Yok, yok bundan sonrasında görürüz biz, daha çok önerge var.
Ayıp ya, bir kadın bir kadına böyle konuşur mu ya.
İLKNUR
İNCEÖZ (Aksaray) – Ya sıkışınca “kadın” deyip durma, milletvekili,
milletvekilidir. Sen önce kendi üslubuna bak ya. 
AHMET
YILDIRIM (Muş) – Bırak Allah aşkına ya, sizin kadınlığınız da kalmamış ki.
Gidin Gülen efendinin önünde başınızı kapatın, eğilin siz. 
FATMA
BENLİ (İstanbul) – Çok çirkin konuşuyorsunuz ama. Çok ayıp ama, size yakışıyor
mu?
AHMET
YILDIRIM (Muş) – Gidin hocanızın önüne, eğilin. 
İLKNUR
İNCEÖZ (Aksaray) – Ya git sen ya. Sıkışınca belli oluyor, bunu söyleyince başın
göğe eriyor. 
BAŞKAN
- Diğer önergeyi okutuyorum: 

Türkiye Büyük Millet Meclisi
Başkanlığına
Görüşülmekte olan 443 sıra sayılı Serbest Bölgeler
Kanunu Tasarısı’nın 4’üncü maddesinde geçen “Bakanlığınca” ifadesinin
“Bakanlığı tarafından” şeklinde değiştirilmesini arz ve teklif ederiz. 
Mehmet Necmettin
Ahrazoğlu (Hatay) ve arkadaşları 
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkan. 
BAŞKAN
– Hükûmet katılıyor mu?
KALKINMA
BAKANI LÜTFİ ELVAN (Mersin) – Katılmıyoruz Sayın Başkan.
BAŞKAN
– Önerge üzerinde Hatay Milletvekili Sayın Mehmet Necmettin Ahrazoğlu.
MEHMET
NECMETTİN AHRAZOĞLU (Hatay) – Çekiyoruz efendim.
BAŞKAN
– Çekiyorsunuz önergeyi.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 443 sıra sayılı Serbest Bölgeler Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 4’üncü maddesinde
geçen “makine ve ekipmanın” ibaresinin “makine ile ekipmanın” olarak
değiştirilmesi için gereğini saygılarımızla arz ederiz. 
Ömer Fethi Gürer (Niğde)
ve arkadaşları
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkan. 
BAŞKAN
– Hükûmet katılıyor mu?
KALKINMA
BAKANI LÜTFİ ELVAN (Mersin) – Katılmıyoruz Sayın Başkan.
BAŞKAN
– Önerge üzerinde Niğde Milletvekili Sayın Ömer Fethi Gürer. (CHP sıralarından
alkışlar)
ÖMER
FETHİ GÜRER (Niğde) – Sayın Başkan, değerli milletvekilleri; Serbest Bölgeler
Kanunu madde 4 üzerinde grubumuz adına görüşlerimi açıklayacağım.
Serbest
bölgeler 1985-1987 aralığında Türkiye gündemine geldiğinde bayağı ilgi
yaratmış, Türkiye'nin bir kurtuluşu gibi değerlendirilmişti. Aslında doğru bir
uygulama, yapılması gereken bir çalışma ama uzun yıllar gereken önem o
bölgelere verilmediği için de istenilen gelişme sağlanamadı. 
Madde
4’de hurda ve atıklarla ilgili bir düzenleme yapılmış. Bu anlamda Ekonomi
Bakanlığı ile Gümrük ve Ticaret Bakanlığının müşterek çalışmaları amaçlanıyor.
Bir konuyu burada anımsatmak istiyorum öncelikle. Bu çalışmada, Makine Kimya,
Türkiye’deki hurdaların alınmasını, kamu hurdalarının alınmasını sağlayan KİT
şu anda Varlık Fonu’na devredilenlerin içinde olmadığına göre, buradaki
hurdaların Makine Kimya eliyle değerlendirilmesinin doğru olacağını
düşünüyorum. Bunu da burada önermiş olalım. Atıklar konusunda da dikkatli
olunması gerektiğini düşünüyorum çünkü atık ve çevreyle ilgili de hassas
olmamız gerekiyor.
Ben,
serbest bölgeden sahipsiz bölgeye bir geçiş yapmak istiyorum çünkü bizim Niğde
biraz sahipsiz bir bölge. (CHP sıralarından alkışlar) Seçimler dönemlerinde
Niğde’ye gelen bakanlarımız artar, bürokratlarımız artar, verilen sözler artar.
Ulaştırma Bakanımız geçtiğimiz günlerde yine bölgedeymiş, Aksaray’da diyor ki:
“Niğde ile Aksaray’a ortak havaalanı yapacaktık, ondan vazgeçtik; Niğde’ye ayrı
havaalanı yapacağız, Aksaray’a ayrı havaalanı yapacağız.”
İLKNUR
İNCEÖZ (Aksaray) – Ne güzel.
ÖMER
FETHİ GÜRER (Devamla) – Şimdi, on dört yıldır her seçim döneminde geliniyor,
havaalanı yapılıyor! “Tarih verin.” diyorlar, bakan diyor ki: “Tarih veremem
ama yapılacak.” E, onu biz de biliyoruz, günün birinde yapılacak, o da CHP
iktidarına nasip olacak. (CHP sıralarından alkışlar) Onun için gelip söz verme
yerine ya yapsınlar ya söylemesinler.
2016
Temmuz ayında, burada, Niğde’nin çevre felaketi Akkaya Barajı’yla ilgili Meclis
araştırmasını getirmiştik. 100 bin insan risk altında. Kanser riski altında
olan bu insanlar için Meclis araştırmasını şunun için istemiştik: Adalet ve Kalkınma
Partisi iktidarları döneminde Akkaya Barajı’yla ilgili çalışmalar yapılıyor,
yapılıyor, yapılıyor, bu çevre kirliliği bu bölgede yok edilemiyor. Temmuz
ayında -yine bakanlar ilgileniyor- Orman ve Su İşleri Bakanımızla görüştük,
“İlgileniyorum.” dedi; Çevre ve Şehircilik Bakanıyla görüştük, “İlgileniyoruz.”
dediler, daha doğrusu yazılı soru önergelerimize yanıt verdiler ama şimdi,
geçtiğimiz günlerde Bor ilçemizi köpükler sardı. Akkaya coştu, karın üzerinde
köpüklü bir bölgeye dönüştü. Kent bu köpüklerin nereden geldiğini bildiği için
“Hâlimiz ne olacak?” dedi. Yine bakanlarla toplantı yapılmış, “Çözülecek.”
diyorlar. Böyle giderse Bor ilçesinde yaşayan insanların hepsinin yaşam riski
var. Bu konuda Hükûmet acil davranmalı ve Akkaya Barajı’yla ilgili gerekli
çalışmaları bir an önce yapmalı diyorum.
Ayrıca,
Kalkınma Bakanımız burada olduğu için kendisini de bulmuşken hemen söyleyelim:
Ulukışla ilçemize de geçtiğimiz aylarda Orman ve Su İşleri Bakanımız Veysel Bey
gitti, “İçme suyu sorununuzu çözeceğiz.” dedi ama tabii, Kalkınma Bakanından
proje geldi, çalışma geldi; baktı, bu rakam büyük gibi geldi. Şimdi, yazılı
sordum, “Ulukışla ilçesinin içme suyuyla ilgili çalışma, o Bakanlıkta yürüyor.”
diyor. Aslında, o Bakanlık, bunun olmasını istedi, Kalkınma Bakanlığı para
vermediği için, bütçeye ödenek koymadığı için ne yazık ki Ulukışla ilçemizin
içme suyu sorunu da ortada kaldı. 
Bir
de Ulukışla ilçemizde hastane yapıldı 2014’te, hastane beş yüz elli gün sonra
açılacaktı, bir türlü açılamadı. Şimdi, referandum ağzı, hatırlatalım da bu
hastaneyi bir an önce açsınlar. 
Bir
de bizim bir tıp fakültemiz var. 2015 yılında, YÖK, tıp fakültesinin
kurulmasına karar verdi. Her seçim döneminde fakülteyle ilgili bir çalışma
yürüyor. Şimdi, bir öğretim üyesi göreve başlamıştı, bugün de baktım, tabelamız
asılmış, “Sağlık Bakanlığı Niğde Kamu Hastaneleri Birliği Ömer Halisdemir
Üniversitesi Eğitim ve Araştırma Hastanesi” tabelası asılmış. Üniversite yok,
öğrenci yok, profesörü yok, bununla ilgili çalışma yapacak kadro yok ama tabelamız
gelmiş! Umarım ve dilerim ki bu dönemden sonra da tıp fakültesi, tabelalardan
kurtarılıp öğretim üyeleriyle bölgede faaliyete geçer çünkü Niğde’nin
hastalarını biz Kayseri’ye, Ankara’ya taşımaktan yorulmuyoruz, gururla o işi
yapıyoruz ama kendi bölgemizde bunların yürümesini istiyoruz. 
(Mikrofon
otomatik cihaz tarafından kapatıldı)
ÖMER
FETHİ GÜRER (Devamla) – Çiftçilerimizin de, esnaflarımızın da sorunları var.
Süremiz bitti ama söyleyelim, yatlara yaptığınız indirimi çiftçimiz,
traktöründeki mazotu için de istiyor. 
Yüce
Meclisi saygıyla selamlıyorum. (CHP sıralarından alkışlar) 
BAŞKAN
– Teşekkür ederiz Sayın Gürer. 
AHMET
YILDIRIM (Muş) – Sayın Başkan, karar yeter sayısı istiyoruz. 
BAŞKAN
– Önergeyi oylarınıza sunacağım, karar yeter sayısı arayacağım. 
Kabul
edenler… Kabul etmeyenler… Karar yeter sayısı yoktur. 
Birleşime
on dakika ara veriyorum. 
Kapanma Saati: 22.34
ALTINCI OTURUM
Açılma Saati: 22.51
BAŞKAN: Başkan Vekili Pervin BULDAN
KÂTİP ÜYELER: Mustafa AÇIKGÖZ (Nevşehir), İshak GAZEL
(Kütahya)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 67’nci Birleşiminin
Altıncı Oturumunu açıyorum.
Niğde
Milletvekili Ömer Fethi Gürer ve arkadaşlarının önergesinin oylamasında karar
yeter sayısı bulunamamıştı. Şimdi önergeyi tekrar oylarınıza sunacağım ve karar
yeter sayısı arayacağım. 
Önergeyi
kabul edenler… Kabul etmeyenler… Önerge kabul edilmemiştir, karar yeter sayısı
vardır. 
443
sıra sayılı Kanun Tasarısı’nın görüşmelerine devam ediyoruz. 
Komisyon
yerinde. 
Hükûmet
yerinde. 
Şimdi
4’üncü maddeyi oylarınıza sunuyorum: Kabul edenler… Kabul etmeyenler… Madde
kabul edilmiştir. 
5’inci
madde üzerinde üç ayrı önerge vardır, ayrı ayrı okutuyorum:
Türkiye Büyük Millet Meclisi Başkanlığına
Görüşülmekte
olan 443 sıra sayılı Serbest Bölgeler Kanunu Tasarısı’nın 5’inci maddesinde
geçen "yönetmelikle" ifadesinin "yönetmelik hükümleri ile"
şeklinde değiştirilmesini arz ve teklif ederiz.
 Emin Haluk Ayhan Mehmet
Necmettin Ahrazoğlu Baki Şimşek
 Denizli Hatay Mersin
 İsmail Faruk Aksu Deniz
Depboylu Ruhi Ersoy
 İstanbul Aydın Osmaniye
 Kamil Aydın Arzu
Erdem  Mehmet Parsak
 Erzurum İstanbul
 Afyonkarahisar
Türkiye Büyük Millet Meclisi Başkanlığına
Görüşülmekte
olan 443 sıra sayılı Kanun Tasarısı’nın 5’inci maddesinde yer alan "sözleşme
süresi Ekonomi Bakanlığınca belirlenen süreler itibarıyla uzatılabilir"
ibaresinin "sözleşme süresi Ekonomi Bakanlığının teklifi ve Bakanlar
Kurulu kararı ile belirlenen süreler itibarıyla uzatılabilir" şeklinde
değiştirilmesini arz ve teklif ederiz.
 Ahmet Yıldırım Aycan
İrmez Saadet Becerekli
 Muş Şırnak Batman
 Erol Dora Burcu
Çelik Mahmut Celadet Gaydalı
 Mardin Muş
 Bitlis
Türkiye Büyük Millet Meclisi Başkanlığına
Görüşülmekte
olan 443 sıra sayılı Serbest Bölgeler Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 5’inci maddesiyle
3218 sayılı Kanun’a eklenen Ek Madde 1’in birinci fıkrasının aşağıdaki şekilde
değiştirilmesi için gereğini saygılarımızla arz ve teklif ederiz.

 Muharrem Erkek Tahsin
Tarhan Erkan Aydın
 Çanakkale Kocaeli Bursa
 
 Çetin Arık Candan
Yüceer Haydar Akar
 Kayseri Tekirdağ Kocaeli
1
-“İşletme sözleşmesinin sona ermesinden önce, işletici tarafından işletme
sözleşmesinde belirlenen taahhütlerin yerine getirilmiş olması ve Ekonomi
Bakanlığının geleceğe yönelik yatırım taleplerinin kabul edilmesi halinde; 7
nci maddenin birinci fıkrasının (c) bendi kapsamındaki gelirlerin artırılması
veya Ekonomi Bakanlığının mali yükümlülüklerinin azaltılması bakımından mevcut
sözleşmelerdeki hükümler yeniden düzenlenmek suretiyle, sözleşme süresi Ekonomi
Bakanlığının teklifi, Bakanlar Kurulu kararı ile uzatılabilir.”
BAŞKAN
– Komisyon son okunan önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkanım.
BAŞKAN
– Hükûmet katılıyor mu?
KALKINMA
BAKANI LÜTFİ ELVAN (Mersin) – Katılmıyoruz Sayın Başkan.
BAŞKAN
– Önerge üzerinde Kocaeli Milletvekili Sayın Haydar Akar. (CHP sıralarından
alkışlar)
HAYDAR
AKAR (Kocaeli) – Sayın Başkan, değerli milletvekilleri; serbest bölgeler
hakkında bir kanun teklifi üzerine konuşuyoruz, görüşmeler yapıyoruz ama önce
Ekonomi Bakanı, şimdi de Kalkınma Bakanı bakan sırasında, Komisyon sırasında
oturuyor. Bugün bir karne düzenlense bakanlar hakkında, sınıfta kalacak,
geçersiz not alacak 2 tane bakanlık; bir Ekonomi Bakanlığı, bir de Kalkınma
Bakanlığı. Türkiye, ne kalkınabiliyor iktidarlarınız döneminde ne de ekonomik
olarak düzlüğe çıkabiliyor. 2002’den bu yana baktığınızda, hem döviz kurlarına
baktığınızda hem de büyüme hızlarına baktığınızda hem de insanların
borçlanmasına, devletin borçlanmasına baktığınızda ekonominin çöktüğünü
görüyorsunuz. Yine, Kalkınma Bakanlığına baktığınızda da Kalkınma Bakanlığının
bir adım daha ileriye götürülemediğini, zamanım yeterse vereceğim örneklerden
çok rahatlıkla görebileceksiniz.
Sayın
Bakan, buraya çeşitli teklifler geliyor, tasarılar geliyor. Teklifler de
genellikle böyle parça parça teklifler şeklinde geliyor. Bu parça parça
teklifleri, işte Kalkınma Bakanı getiriyor, Ekonomi Bakanı getiriyor, Maliye
Bakanı getiriyor… Maliye Bakanı övünerek şunu söylüyor: “5 nüsha olan damga
pulunu eksilttik, her birini almayacağız, Türkiye’de yatırım patlaması olacak.”
diyor. İşte, Kalkınma Bakanı geliyor veya Ekonomi Bakanı geliyor “Serbest
bölgelere birtakım imtiyazlar daha verirsek inanın Türkiye’de bir yatırım
patlaması olacak.” diyor. Maliye Bakanı yine farklı şeyler söylüyor, elde
avuçta olanı da tüketmeye devam ediyoruz bu arada. 
Üretim
yapmayan bir ülkenin kalkınması mümkün değil, üretim yapmayan bir ülkenin
kalkınması mümkün değil. Üretim deyince de sadece serbest bölgelere bir imtiyaz
sağlanarak üretimi sağlayamazsınız. Üretimi, ham maddeden ürettiğiniz ürüne
kadar, arada kullandığınız yarı mamule kadar, lojistiğinden beyaz yakalısına,
mavi yakalısına kadar, kullandığınız “embedded” teknolojilere kadar bir bütün
olarak düşünmek zorundasınız. Siz böyle yapmıyorsunuz ki, siz her biri için
ayrı ayrı imtiyazlar getiriyorsunuz, bu imtiyazlarla ülkenin kalkınacağını
düşünüyorsunuz, mümkün değil. 
Üretim
deyince, on beş yıllık iktidarınız döneminde yapmış olduğunuz bir üretim tesisi
söyleyebilir misiniz? Eskiden biz burada eleştiri yapınca “Devlet üretim mi
yapar canım?” derdiniz. Şimdi, gidiyorsunuz “Güneydoğu’da, Doğu Anadolu’da 23
ilde fabrika kuracağız, bu fabrikaları daha sonra oradaki iş adamlarına
vereceğiz.” diyorsunuz. On beş yıldır söylediğimiz söze bugün gelmiş
bulunuyorsunuz. 
Evet,
üretim yapmadınız ama ülkeyi öyle hâle getirdiniz ki ülkeyi tüketim
ekonomisiyle yürütebileceğinizi düşündünüz, inşaat sektörüne yaptığınız
yatırımla bu ülkenin ekonomik olarak kalkınabileceğini düşündünüz, tüketimden
aldığınız dolaylı vergilerle bu ülkeyi refaha ulaştıracağınızı düşündünüz;
olmaz, olmadı, dünyanın hiçbir ülkesinde olmadı ve olmuyor da. 
Bakın,
size bir şey söyleyeyim, belki hatırlamıyorsunuz, belki unuttunuz, 2002’den bu
yana “üretim tesisi” diye adlandırdığımız cumhuriyetin değerleri, hani
diyorsunuz ya “Bir dikili ağacınız yok, bir çiviniz yok.” diye, bir sayayım
bakalım, hangisi size ait. Ünye Çimento size mi ait, siz mi yaptınız, sattınız
bunu? Trakya Cam, Anadolu Cam, Soda Sanayii, ERDEMİR, İSDEMİR, ÇELBOR, TAKSAN,
Oymapınar Barajı -belki de birçoğunu hatırlamıyorsunuz şimdi- Seydişehir Alüminyum,
Gemlik Gübre Sanayii, Samsun Gübre Sanayii, İstanbul Gübre Sanayii, Kütahya
Gübre Sanayii, Adana Sigara Fabrikası, Tokat Sigara Fabrikası, Bitlis Sigara
Fabrikası, İstanbul, Malatya, Samsun Sigara Fabrikaları, Sümerbanka ait tüm
taşınmazlar, Şeker Fabrikaları, PETKİM, TÜPRAŞ, akarsu santralleri, termik
santraller, elektrik dağıtım şirketleri, bankalar, Etibank’a ait tesisler,
SEKA, limanlar, TÜRK TELEKOM, araç muayene istasyonu ve binlerce taşınmazı
sattınız. Bu saydıklarımız içerisinde on beş yılda yaptığınız bir eser var mı? 
Kalkmışsınız,
Cibuti’de serbest bölge kuracaksınız. Size bir şey söyleyeyim mi ben?
Türkiye’deki 18 serbest bölgenin ihracattaki payı sadece yüzde 10. Benim Gebze
bölgem, Türkiye ihracatının yüzde 4,5’unu yapıyor, şurada getirdiğiniz
imtiyazların hiçbirine sahip değil. Onu o organize sanayi bölgesinde kendi
emekleriyle kuran sanayici, sizin burada sağladığınız imtiyazların bir tanesine
sahip değil. KDV almayacaksınız, ÖTV almayacaksınız, acele kamulaştırma
yapacaksınız ve birçok imtiyazı sağlayacaksınız. Neymiş? Serbest bölgeyle
yatırım yapılacakmış! Bir ülkede yatırım yapılabilmesi için önce o ülkenin
güvenli olması lazım, önce mülkiyet hakkının olması lazım. Var mı Türkiye’de
bunların hiçbiri? Yok değil mi maalesef? Olmaz Sayın Bakan, olmaz. 
Teşekkür
ediyorum. (CHP sıralarından alkışlar)
BAŞKAN
– Teşekkür ederiz Sayın Akar. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum. 
Türkiye Büyük Millet Meclisi Başkanlığına
Görüşülmekte
olan 443 sıra sayılı Kanun Tasarısı’nın 5’inci maddesinde yer alan
"sözleşme süresi Ekonomi Bakanlığınca belirlenen süreler itibarıyla
uzatılabilir" ibaresinin "sözleşme süresi Ekonomi Bakanlığının
teklifi ve Bakanlar Kurulu kararı ile belirlenen süreler itibarıyla
uzatılabilir" şeklinde değiştirilmesini arz ve teklif ederiz.
Ahmet
Yıldırım (Muş) ve arkadaşları 
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkanım. 
BAŞKAN
– Hükûmet katılıyor mu?
KALKINMA
BAKANI LÜTFİ ELVAN (Mersin) – Katılmıyoruz Sayın Başkan. 
BAŞKAN
– Önerge üzerinde Bitlis Milletvekili Sayın Mahmut Celadet Gaydalı konuşacak.
(HDP sıralarından alkışlar)
MAHMUT
CELADET GAYDALI (Bitlis) – Sayın Başkan, değerli milletvekilleri; partim ve
grubum adına, görüşülmekte olan 443 sıra sayılı Serbest Bölgeler Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı’nın 5’inci maddesi üzerine söz almış bulunmaktayım. Hepinizi saygıyla
selamlarım. 
Değerli
milletvekilleri, Serbest Bölgeler Kanunu Tasarısı, geneli itibarıyla
incelendiğinde, ülke ekonomisinin ihtiyaçları ve cari açığın azaltılması
amacıyla uluslararası yatırımları çekmek hedeflenmektedir. Serbest bölgeler
hakkında yapılmış birçok araştırma, var olan dünya örnekleri üzerinde
küreselleşmenin etkisiyle gelişmiş ve gelişmekte olan ülkelerde ticari büyüme
anlamında bu yöntemin doğru olduğunu göstermektedir.
Tabii,
bu konunun tüm boyutlarının iyi bir biçimde değerlendirilmesi, özellikle uzun
vadede kazanımlarının iyi analiz edilmesi gerekmektedir. Tasarıda her ne kadar
yüzde 25 yabancı, yüzde 75 yerli firmaların bulunacağı ifade edilse de, serbest
bölgelerde özellikle gelişmekte olan ülkeler adına elde edilen ticari başarı
daha fazla serbest bölgelerin kurulmasına neden olmakta, bu da beraberinde
yerli veya yabancı şirketlerden ziyade çok uluslu şirketlerin faaliyet
göstermelerinin önünü açmaktadır. Bu da, şüphesiz, kapitalist sistemin daha da
güçlenmesine, emeğin ve insanın ucuz iş gücü olarak sömürülmesine neden
olmaktadır. 
Komisyonda
istihdam sağlayacağı yönünde bazı bilgiler verilmiştir. Doğrudur, belli
ölçülerde bir istihdam artışından söz etmek mümkündür. Fakat istihdamdan
bahsedeceksek, iş ve işçi güvenliğinden de bahsetmemiz gerekmektedir. Ekonomi
Bakanlığının serbest bölgeler istihdam verilerine bakıldığı zaman, istihdam
açısından bölgesel farklılıklar görülmektedir. Serbest bölgelerde 2014-2015
döneminde yaklaşık olarak Mersin bölgesinde yüzde 6, Kocaeli bölgesinde yüzde
13, İzmir bölgesinde yüzde 17, Adana Yumurtalık bölgesinde yüzde 61, Denizli
bölgesinde yüzde 32 oranlarında istihdam düşüşü yaşanmıştır. Gaziantep ve
İstanbul bölgelerinde de düşüşler görülmektedir. İşçi sayısındaki artışlar ve
düşüşler işlerin çoğunun geçici ve güvencesiz işler olduğunu göstermektedir. Bu
da, işsizlik sorununun ortadan kaldırılması ya da serbest bölgelerin istihdam
açısından güvenilir olmadığını göstermektedir.
Değerli
milletvekilleri, tabii, bu konu hakkında daha ayrıntılı konuşmak isterdim fakat
hepinizin de bildiği gibi, dün akşam saatlerinde yeni bir KHK yayınlandı,
çoğunluğu öğretmen ve akademisyen birçok kamu çalışanı görevlerinden ihraç
edildi. Artık sarayın bir alışkanlık hâline getirdiği KHK’ların kurduğunuz
başkanlık hayaliyle rutin bir hâle geleceği de kesin. Eğer iktidar bugün
öğretmeni, akademisyeni kamudan ihraç etme çabasının yarısını darbeyi açığa
çıkarmaya harcasaydı burada ihraçtaki hukuksuzluğu değil demokrasinin
kazanımlarını konuşuyor olurduk. Bizler iyi biliyoruz ki çıkarılan KHK’ların
amacı kamunun güvenliği değil, AKP’nin iktidarda kalma hırsıdır. Muhalif her
ses, sizden olmayan herkes buna kurban edilmeye çalışılmaktadır. Barışın dili,
uzlaşı ve hukuk âdeta yok sayılmaktadır. İhraç edilen 330 akademisyenin 115’i
barış bildirisini imzalamıştı ve bu 115 akademisyenin suçu örgüt üyesi olmak
değil, AKP üyesi olmamaktı. İşle, ekmekle bu kadar basit oynamak, insanları
KHK’larla görevden uzaklaştırmak ve kriminalize etmeye çalışmak toplumun
neredeyse tüm kesimine yayılmış kutuplaşmayı ve ayrışmayı daha da
derinleştirmekten başka bir şeye hizmet etmez. Özellikle referandumun
öngörüldüğü şu zaman diliminde herkesi aklıselime davet ediyorum.
Geçen
hafta Bitlis’teydim, Bitlis Valisi hiçbir gerekçe göstermeden Hizan ilçemizin
önce 18, daha sonra da 20 olduğunu duyduğum köy muhtarının görevine son
vermiştir. Hangi hukuk anlayışıyla böyle bir karar verilmiştir? Her defasında
utanmadan “Halktan niçin korkuyorsunuz?” diyen siyasetçilere sorum, sizler
muhalefetten niçin bu kadar korkuyorsunuz? Demokrasiyi amaç değil de araç
olarak gören zihniyet geri vitese takılı bir aracı bir santim bile ileri alamaz
ve “ileri demokrasi” diye de bir safsata yapamaz.
Hepinizi
saygıyla selamlıyorum. (HDP sıralarından alkışlar) 
BAŞKAN
- Teşekkür ederiz Sayın Gaydalı.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte olan 443 sıra sayılı Serbest Bölgeler
Kanunu Tasarısı’nın 5’inci maddesinde, geçen "yönetmelikle"
ifadesinin "yönetmelik hükümleri ile" şeklinde değiştirilmesini arz
ve teklif ederiz.
Mehmet
Parsak (Afyonkarahisar) ve arkadaşları
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkanım. 
BAŞKAN
– Hükûmet katılıyor mu?
KALKINMA
BAKANI LÜTFİ ELVAN (Mersin) – Katılmıyoruz Sayın Başkan. 
BAŞKAN
– Önerge üzerinde Afyonkarahisar Milletvekili Sayın Mehmet Parsak… (MHP
sıralarından alkışlar)
MEHMET
PARSAK (Afyonkarahisar) – Aziz Türk milleti, saygıdeğer milletvekilleri; 443
sayılı Serbest Bölgeler Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 5’inci maddesine dair önergemiz
hakkında grubumuz adına söz almış bulunuyorum. Bu vesileyle Sayın Genel Kurulu
saygılarımla selamlıyorum. 
Sayın
milletvekilleri, ülkemizin ekonomik gelişiminde yatırımın ve üretimin en yüksek
katkıyı sağlayacak şekilde yönlendirilmesi amacıyla başlatılan serbest bölge
uygulaması her ne kadar Ekonomi Bakanlığı uhdesinde yürütülmekteyse de 1985
yılından bu yana serbest bölgelerin kurulması, yer ve sınırlarının belirlenmesi
hususlarında Bakanlar Kurulu yetkilendirilmiştir. Serbest Bölgeler Kanunu o
yıllarda Türkiye’nin dış ticaret politikasında önemli uygulamalardan birisi
olmuş, yapılan uygulamalar ile serbest bölge yöresinin üstünlük ve fırsatları
dikkate alınarak yatırımın artırılması, mekanik ve tarımsal sanayinin
geliştirilmesi hedeflenerek özellikle yerli yatırımcıların ihtiyaç duydukları
mal ve hizmetleri daha kısa zamanda ve düşük maliyetle alabilmesi sağlanmıştır.

1985’ten
itibaren ülkemizde konuyla ilgili kayda değer yatırımlar yapılmış, bugün toplam
19 adet serbest bölge faaliyette bulunmaktadır. Ancak uygulamayla dış ticaret
hacminde hedeflenen artış önceki yıllara nazaran yavaşlayarak yaklaşık 19
milyar dolar olarak gerçekleşmiştir. Keza daha fazla olması planlanan istihdam
da 60 binlerde kalmış, hedeflenen iş sahası oluşturulamamıştır. 
Tüm
bunların yanında ülkemizde serbest bölgelerin kurulmasının temelinde yatan en
önemli etken olan yabancı sermayenin yurt içine çekilmesi noktasında serbest
bölgenin sağladığı imkânlar serbest bölgeleri yerli yatırımcılar için de cazibe
merkezi hâline getirmiştir ancak gerek yerel gerekse uluslararası finans
krizinin yaşandığı bugünlerde reel sektörün ciddi desteğe ihtiyacı vardır. Cari
açığın yıl sonu itibarıyla 40 milyar doları aşacağı düşünüldüğünde bu açığın
finansmanı için ihracat önemli bir kaynak olarak karşımızda durmaktadır.
Değerli
milletvekilleri, tasarının 5’inci maddesiyle, 3218 sayılı Serbest Bölgeler
Kanunu’na bir madde eklenmek suretiyle yapılacak bazı değişiklikler, serbest bölge
işletici ve bölge kurucusu ve işleticisi sözleşmelerinin yenilenmesi,
değiştirilmesi ve süre uzatımlarının usul ve esasa bağlanması, yeni bir
işletici şirket belirlenmesinde Ekonomi Bakanlığı tarafından özelleştirme
uygulamaları paralelinde işlem yapılabilmesine yönelik yetki düzenlemelerinin
yapılması öngörülmektedir. Burada, serbest bölgede yeni işletici belirlenmesi
ve sözleşmelerin uzatılması yetkisi Ekonomi Bakanlığına verilmek suretiyle
Ekonomi Bakanlığının yetkileri artırılmış ise de kanun kapsamında düzenlenen
sözleşmelerin tanzimi ve sürelerine ilişkin gerek mevcut gerekse yeni ihdas
edilen maddelerin neredeyse tamamında Bakanlar Kurulu kararı şartının mevcut
olduğu görülmektedir. Bu bağlamda, önerilen tasarı metni ile mevcut kanunun
“Yetki” başlıklı 2’nci maddesinin birbiriyle çeliştiği görülmektedir. Öte
yandan, sözleşme sürelerinin uzatılmasında sözleşme hükümlerinin yeniden
düzenleneceğine dair bir ibarenin olması, bir nevi yeni sözleşme imzalanması
anlamını da taşımaktadır. Bu durumda, maddenin tamamının lafzına uygun olarak
sözleşme süresinin uzatılmasında da Ekonomi Bakanlığının teklif ve Bakanlar
Kurulunun kararının aranması daha doğru bir yaklaşım olacaktır.
Sayın
milletvekilleri, yabancı sermayenin ilgisini çekebilmek için ülkemizdeki istikrarın
ve uluslararası rekabet gücümüzün yüksek olması şarttır. Türkiye açısından
bakıldığında ise dünya rekabet liginde yıldan yıla gerileyerek alt sıralara
düşüyor olmamız, ülkemizin geleceği açısından üzerinde önemle durulması gereken
bir gelişmedir. Sayın Başbakan tarafından dünyanın 16’ncı büyük ekonomisi
olmakla övünülen ülke ekonomimiz, dünya ölçeğindeki büyük gelişmelere rağmen
rekabet liginde âdeta yerinde saymaktadır. Bu durumun sürekli değişen ülke
gündeminde gölgede kalmaması, aksine her zamandan daha fazla önemsenmesi
gerekmektedir.
Günümüzde
yeni yatırım yapmayı planlayan yerli ve yabancı sermayenin bazı nedenlerle
tereddüde düştüğü ve yeni yatırımların şimdilik ertelendiği, mevcut
yatırımların Türkiye yerine daha çok AB ülkelerine taşınmasının gündeme geldiği
bir ortamda, Türkiye genelindeki tüm serbest bölgelerde azalan bir eğilim
gösteren yeni ruhsat için başvuran yatırımcı sayısı da ihracat hamlesi ve
istihdam açısından büyük tehdit teşkil etmektedir. Özellikle nihai amacı teşvik
ve sektörel gelişme olan bu tür önemli konularda üretici ve yatırımcının
görüşünü alan, birbirini körelten veya birbiriyle çelişen mevzuatın
düzeltilecek yaklaşımlarla durumu kurtarmak adına değil, kalıcı ve nihai
çözümler elde etmek amacıyla düzenlemeler yapılması gerekmektedir. Diğer
yandan, serbest ticaret bölgesi ve serbest üretim bölgelerinin entegre
çalıştırılarak özellikle yatırımcı firmaların ekonomik risk, mevzuat vesaire
gibi sorunlarının da çözülmesi gerekmektedir.
Bu
düşüncelerle önergemizin kabulünü talep ediyor, Genel Kurulu saygılarımla
selamlıyorum. (MHP sıralarından alkışlar) 
BAŞKAN
– Teşekkür ederiz Sayın Parsak.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
5’inci
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir.
6’ncı
madde üzerinde ikisi aynı mahiyette olmak üzere üç önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 443 sıra sayılı Serbest Bölgeler Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 6’ncı maddesinin
(1)’inci fıkrasında yer alan “Bakanlar Kurulunca” ibaresinin “Bakanlar Kurulu
tarafından” şeklinde değiştirilmesini arz ve teklif ederiz. 
 Muharrem Erkek Erkan
Aydın Tahsin Tarhan
 Çanakkale Bursa Kocaeli
 Candan Yüceer İrfan
Bakır Çetin Arık
 Tekirdağ Isparta Kayseri
Türkiye Büyük Millet Meclisi Başkanlığına
Görüşülmekte
olan 443 sıra sayılı Serbest Bölgeler Kanunu Tasarısı’nın 6’ncı maddesinde
geçen "Kurulunca" ifadesinin "Kurulu tarafından" şeklinde
değiştirilmesini arz ve teklif ederiz.
 Emin Haluk Ayhan Mehmet Necmettin
Ahrazoğlu Baki Şimşek
 Denizli Hatay Mersin
 İsmail Faruk Aksu Deniz
Depboylu Ruhi Ersoy
 İstanbul Aydın Osmaniye
 Kamil Aydın Arzu
Erdem 
 Erzurum İstanbul

BAŞKAN
– Şimdi maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 443 sıra sayılı Kanun Tasarısı’nın 6’ncı maddesinde yer alan
"ülkeleri belirlemeye Bakanlar Kurulu yetkilidir" ibaresinin
"ülkeleri belirlemeye Ekonomi Bakanlığının teklifi üzerine Bakanlar Kurulu
yetkilidir" şeklinde değiştirilmesini arz ve teklif ederiz.

 Ahmet Yıldırım Aycan
İrmez Saadet Becerekli
 Muş Şırnak Batman
 Erol Dora Burcu
Çelik
 Mardin Muş
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkan.
BAŞKAN
– Hükûmet katılıyor mu?
KALKINMA
BAKANI LÜTFİ ELVAN (Mersin) – Katılmıyoruz Sayın Başkan.
BAŞKAN
– Önerge üzerinde kim konuşacak Sayın Yıldırım?
AHMET
YILDIRIM (Muş) – Gerekçeyi okutalım.
BAŞKAN
– Gerekçeyi okutuyorum: 
Gerekçe:

Teklif
düzeyinin ilgili bakanlıkça yapılması daha etkin bir planlama ve sonuç
alınmasını sağlayacaktır. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Aynı
mahiyetteki diğer önergeleri okutuyorum: 
Türkiye Büyük Millet Meclisi Başkanlığına
Görüşülmekte
olan 443 sıra sayılı Serbest Bölgeler Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 6’ncı maddesinin
(1)’inci fıkrasında yer alan “Bakanlar Kurulunca” ibaresinin “Bakanlar Kurulu
tarafından” şeklinde değiştirilmesini arz ve teklif ederiz. 
İrfan
Bakır (Isparta) ve arkadaşları
Aynı
mahiyetteki diğer önergenin imza sahipleri: 

Arzu
Erdem (İstanbul) ve arkadaşları
BAŞKAN
– Komisyon aynı mahiyetteki önergelere katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkan.
BAŞKAN
– Hükûmet katılıyor mu?
KALKINMA
BAKANI LÜTFİ ELVAN (Mersin) – Katılmıyoruz Sayın Başkan.
BAŞKAN
– Aynı mahiyetteki önergeler üzerinde ilk konuşmacı İstanbul Milletvekili Sayın
Arzu Erdem. (MHP sıralarından alkışlar)
ARZU
ERDEM (İstanbul) – Teşekkür ederim.
Sayın
Başkan, değerli milletvekilleri; Serbest Bölgeler Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı’nın
6’ncı maddesi üzerine Milliyetçi Hareket Partisi Grubu adına söz almış
bulunmaktayım, Gazi Meclisi saygılarımla selamlarım. 
Değerli
milletvekilleri, serbest bölgelerin mevcut işleyiş problemlerinin bertaraf
edilmesi, ülkemizin lojistik potansiyeline katkı sağlayacak biçimde lojistik ve
benzeri hizmet sunumunun kolaylaştırılması, ülke ekonomisinin ihtiyaçları ve
cari açığın azaltılması bakımından önem arz eden uluslararası yatırımları
çekmede serbest bölgelerin bir politika aracı hâline getirilmesi amaçlarıyla
hazırlanmış olan bu kanun tasarısı aslında 9/3/2015 tarihinde
kararlaştırılmıştır, 22/4/2015 tarihinde Türkiye Büyük Millet Meclisine sevk
edilmiştir. Tasarı ekinde imzası bulunan Bakanlar Kurulu üyelerinin önemli bir
kısmı Ekonomi Bakanı da dâhil olmak üzere değişmiş ancak İç Tüzük’ün 77’nci maddesi
yapılmadan 23/2/2016 tarihinde Kanunlar ve Kararlar Genel Müdürlüğü yazısı ve
dönemin Başbakanının imzasıyla tekrar Türkiye Büyük Millet Meclisi sunulmuştur.
Kapak yazısında, ilgili Bakanlar Kurulu kararının yenilenmesinin uygun
görüldüğü ifade edilmesine rağmen, yenilenmeye ilişkin Bakanlar Kurulu kararı
talep edilmesine rağmen Komisyona sunulmamıştır. Tüm bu eksikliklere rağmen
tasarının görüşmeleri tamamlanmıştır. 
Yaklaşık
son beş yıldır serbest bölgelere gereken önem verilmemiş, ihracat ve yatırımlarla
beklenen katkı sağlanmamıştır.
Değerli
milletvekilleri, ülkemizde on sekiz serbest bölge faaliyet göstermektedir ve bu
bölgelerde ticaret hacmi düşüş yaşamaktadır. 2015 yılında 20 milyar dolara,
2016 yılının ilk dokuz aylık döneminde ise 14,5 milyar dolara gerilemiştir.
Ticaret hacminin yönü itibarıyla bakıldığında serbest bölgelere ve yurt içine,
yurt içinden serbest bölgelere ve yurt dışından serbest bölgelere ticaret
akışı, serbest bölgelerden yurt dışına yapılan ihracatın 2 katıdır. Bu da demek
oluyor ki serbest bölgeler kuruluş amacına uygun çalıştırılmamakta ve yeteri
kadar ciddiye alınmamaktadır. Hâlbuki serbest bölge dediğimiz yerler, ülkemizde
geçerli olan ticari, mali ve iktisadi alanlarda hukuki ve idari düzenlemelerin
uygulanmadığı veya kısmen uygulandığı, sanayi ve ticari faaliyetler için
teşvikler uygulanan ve fiziki manada ülkenin diğer kısımlarından ayrılan
yerlerdir.
Bu
bölgelerin amacı ise ihracata yönelik yatırım ve üretimi teşvik etmek, doğrudan
yabancı yatırımları ve teknoloji girişini hızlandırmak, işletmeleri ihracata
yönlendirmek ve uluslararası ticareti geliştirmektir. Bu da serbest bölgelerin
önemini ve ihmal edilmemesi gerektiğini göstermektedir.
Değerli
milletvekilleri, söz almış olduğum tasarının 6’ncı maddesi, yurt dışında serbest
bölge oluşturulması hususunu düzenlenmektedir. Yani bu maddeyle serbest bölge
kurulacak ülke, orada faaliyet gösterecek Türkiye'de yerleşik şirketlerin
seçimi ve o şirketlere verilecek teşviklerde tek yetkili Bakanlar Kurulu olarak
düzenlenmiştir. Ülke ekonomimiz için bu denli önem taşıyan serbest bölge, özel
bölge, dış ticaret merkezi ve lojistik merkezlerinin kurulacağı ülkelerin
seçiminde incelemelerin titizlikle yapılması ve objektif kararlar alınması hem
ülkemizin bekası hem de milletimizin kalkınması açısından son derece önem
teşkil etmektedir.
Milliyetçi
Hareket Partisi, devlet ve milletin bekası için, aziz Türk milletinin huzuru ve
güvencesi için atılan her adımı ölçüp tartmıştır, düşünüp taşınmıştır ve
kararlarını verirken vatanı ve milletinin çıkarlarını ön planda tutmuştur.
Değerli
milletvekilleri, biraz da milletimizin sorunlarına değinmek istiyorum. Mülakat
mağduriyetleri olan öğretmenlerin bir türlü atanamaması, muharip gaziler ile
diğer gazilerin eşit hak ve şartlara sahip olamamaları, vekil ebelerin ve daha
birçok kolda görev yapan sağlıkçıların kadro alamaması, turizm mezunu
gençlerimizin turizm il müdürlüklerinde kadro boşluğu bulamaması, emlak ve
emlak yönetimi gibi birçok bölüm mezunlarına istihdam sağlanamaması,
emeklilikte yaşa takılanların sorunlarının hâlâ çözülmüş olmaması, 4/C ve
taşeron işçilerin sorunları, 1.709 şube müdürü atamasındaki adaletsizliğin
giderilmemesi, staj sürelerinin başlangıca sayılması, annelerin sigorta öncesi
doğum borçlanması yapabilmesi, kamu kurum ve kuruluşlarında 4857 sayılı İş
Kanunu’na göre kadrolu çalışanlar ve 25 bini bulan üniversite mezunu işçilerin
memur olma mücadelesi, öğretmen atamaları için verilen sözlerin yerine
getirilmesi… 
(Mikrofon
otomatik cihaz tarafından kapatıldı) 
ARZU
ERDEM (Devamla) – Sayabileceğim daha çok konu var ancak burada süremiz bu
kadar. 
Hepinize
çok teşekkür ederim. 
Saygılarımı
sunuyorum. (MHP sıralarından alkışlar) 
BAŞKAN
– Teşekkür ederiz Sayın Erdem. 
Aynı
mahiyetteki önergeler üzerinde diğer konuşmacı Isparta Milletvekili Sayın İrfan
Bakır. (CHP sıralarından alkışlar) 
İRFAN
BAKIR (Isparta) – Teşekkür ederim Sayın Başkan. 
Öncelikle
El-Bab’da şehit olan kahraman askerlerimize Allah’tan rahmet, yaralı
askerlerimize de acil şifalar diliyorum. 
Sayın
Başkan, değerli milletvekilleri; 443 sıra sayılı Serbest Bölgeler Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı’nın 6’ncı maddesi üzerine şahsım adına söz aldım. Gazi Meclisi ve
ekranları başında bizleri izleyen değerli vatandaşlarımı saygılarımla
selamlıyorum. 
Görüşmekte
olduğumuz tasarıya baktığımızda, tasarı aslında Nisan 2015’te 24 madde olarak
Türkiye Büyük Millet Meclisine sevk edilmiş, 24’üncü dönemde kanunlaşmadan
kadük kalmıştır yani durumu itibarıyla yasalaşması beklenen hatta geç bile
kalan bir tasarıyı görüşüyoruz. 
İlk
olarak serbest bölgelerin ne olduğuna bakarsak eğer: Ülkede geçerli ticari,
mali ve iktisadi alanlara ilişkin hukuki ve idari düzenlemelerin uygulanmadığı
veya kısmen uygulandığı, sanayi ve ticaret hayatı için daha geniş teşviklerin
tanındığı, fizikî olarak ülkenin diğer kısımlarından ayrılan yerler olarak
tanımlanan, amaç olarak da ihracata yönelik yatırım ve üretimi teşvik etmek,
doğrudan yabancı yatırımları ve teknoloji girişimlerini hızlandırmak,
işletmeleri ihracata yönlendirmek, uluslararası ticareti geliştirmek olan
yerler.
Değerli
milletvekilleri, görüldüğü gibi serbest bölgelerin ülke ekonomisindeki önemi,
gerekliliği ve ekonomiye olan katkısı göz ardı edilemez durumdadır. Ancak
yıllardır göz ardı edilmiş, gerekli düzenlemeler yapılmamış ve yeteri kadar
önem verilmemiş, ihmal edilmiştir. Bu sebeple serbest bölgelerin ihracata ve
yatırımlara beklenen katkısı yıllardır sağlanamamıştır. Uzun yıllardır serbest
bölgelerin ticari hacmi artış göstermemiş, tam tersi olarak azalmıştır.
Ülkemizde 18 serbest bölge faaliyet gösterirken 2011 yılında 23,6 milyar dolar
olan ticaret hacmi 2015 yılında 20 milyar dolara, 2016’da ilk dokuz aylık
dönemde de 14,5 milyar dolara gerilemiştir. Bu rakamsal sonuçlara bakıldığında
konulan ticari ve yatırım hedeflerinin çok gerisinde kalındığını ve bu konunun
yeterince ciddiye alınmadığını görmekteyiz. Cumhuriyet Halk Partisi olarak bu
kanun tasarısını gerek Komisyonda gerekse Genel Kurulda görüşürken tasarının
amacını ülke ekonomisine katkı sağlanması, serbest bölgelerin işleyişindeki
problemlerin çözülmesi, cari açığın azaltılması ve yabancı yatırımları ülkemize
çekmek olarak ifade ettik. Ancak tasarının maddelerini ayrı ayrı
incelediğimizde, bu amaçlardan uzaklaştığını, özellikle acele kamulaştırmaya
imkân sağlamanın, bazı yatırımcılara imtiyaz sağlamanın ve Ekonomi Bakanlığının
yetkilerini artırmanın amaçlandığını görmekteyiz. Bizim bu tasarıdan
beklentimiz bu değildir. Ülkemizin içinde bulunduğu, sadece ekonomik alanda
olmayan, gündelik hayatın ve dış politikanın kriz içerisinde olduğu, borcumuz
toplam 493 milyar lirayken Türk lirasının değer kaybı yaşamasıyla bu borcun 570
milyar liraya ulaştığı bir süreçte, tasarıya yeterli özenin gösterilmemesi
mevcut durumdaki sorunların çözümü için bir yol olmayacaktır. Ancak bu duruma
çok şaşırmamak gerekir çünkü iktidarın ve Hükûmetin gündemi başka, ülkenin,
vatandaşlarımızın gündemi çok başkadır. Ülkemizin, insanlarımızın asıl gündemi
terör, işsizlik, sürekli değer kaybeden Türk lirası, geçim sıkıntısı, güvenlik
ve eğitim iken, iktidarın gündeminde tek bir şey var, o da “Anayasa
değişikliği.” Bu sorunlara samimiyetle eğilmedikten sonra, sokaktaki
vatandaşlarımızın derdini ülkeyi yönetenler kendilerine dert edinmedikten sonra
hiçbir sorun çözüme ulaşmayacaktır. (CHP sıralarından alkışlar) Sadece
sonuçları kısa bir süre ertelemekten öteye geçemeyecektir. 
Sonuç
olarak ben sizlere ve aziz milletime şunu söylemek istiyorum: Gelecek için her
yönüyle karamsar bir tablo çizmek doğru olmaz. Unutmayınız: Umutsuz durum
yoktur, sadece umutsuz insan vardır. Bilmenizi isterim ki, cumhuriyetin
kuruluşundan itibaren var olan Cumhuriyet Halk Partisi oldukça, umutsuz tek bir
insanımız da kalmayacaktır. 
Ben,
bu düşüncelerle, tasarının ülkemize ve milletimize hayırlı olmasını diliyor,
sizleri saygılarımla selamlıyorum. (CHP sıralarından “Bravo” sesleri, alkışlar)
BAŞKAN
– Teşekkür ederiz Sayın Bakır. 
MAHMUT
TANAL (İstanbul) – Karar yeter sayısı istiyoruz Sayın Başkan. 
BAŞKAN
– Önergeyi oylarınıza sunacağım, karar yeter sayısı arayacağım: Kabul edenler… 
ÖZGÜR
ÖZEL (Manisa) – Biz ediyoruz. 
BAŞKAN
– Kabul etmeyenler… Karar yeter sayısı vardır, önerge kabul edilmemiştir.
MAHMUT
TANAL (İstanbul) – Sayın Başkan, siz hiç adaletsiz davranmazdınız ama gerçekte
yok. 
BAŞKAN
- 6’ncı maddeyi oylarınıza sunuyorum: Kabul edenler… Kabul etmeyenler… Madde
kabul edilmiştir. 
MAHMUT
TANAL (İstanbul) – Sayın Başkan…
BAŞKAN
- Sayın Tanal, buyurun. 
MAHMUT
TANAL (İstanbul) – Sizin adaletinize hep bugüne kadar güvendik, inandık ama bu
akşam… 
BAŞKAN
– Yine güvenmeye devam edin Sayın Tanal. 
MAHMUT
TANAL (İstanbul) – Kamere kayıtlarına baksınlar. 
BAŞKAN
– Var Sayın Tanal, biz buradan sayıyoruz, var; olmasa “yok” derdim. 
MAHMUT
TANAL (İstanbul) – Şimdi Sayın Başkanım, şu anda sisteme girsinler, varsa ben
milletvekilliğinden istifa edeceğim. 
BAŞKAN
– Sayın Tanal, çok rica ediyorum, lütfen…
MAHMUT TANAL (İstanbul) – 90 kişi varmış Sayın Başkan,
90 kişi. 
BAŞKAN
- 7’nci madde üzerinde dört adet önerge vardır, ayrı ayrı okutuyorum: 
Türkiye Büyük Millet Meclisi Başkanlığına
Görüşülmekte
olan 443 sayılı Kanun Tasarısı’nın 7’nci maddesinde yer alan “büyük ölçekli
veya öncelikli yatırımlar” ibaresinin “büyük ölçekli ve öncelikli yatırımlar”
şeklinde değiştirilmesini arz ve teklif ederiz. 

 Ahmet Yıldırım Aycan
İrmez Saadet Becerikli
 Muş Şırnak Batman

 Erol Dora Burcu
Çelik 
 Mardin Muş
Türkiye Büyük Millet Meclisi Başkanlığına
Görüşülmekte
olan 443 sıra sayılı Kanun Tasarısı’nın 7’nci maddesinin aşağıdaki şekilde
değiştirilmesini arz ve teklif ederiz. 

 Mustafa Elitaş Mehmet
Doğan Kubat Halis Dalkılıç
 Kayseri İstanbul İstanbul

 Mustafa Açıkgöz Şirin
Ünal İsmail Emrah Karayel
 Nevşehir İstanbul Kayseri
"
"MADDE 7- 3218 sayılı Kanunun geçici 3’üncü maddesinin ikinci fıkrasının
(a) bendinin ilk cümlesine "elde ettikleri kazançları" ibaresinden
sonra gelmek üzere “ile serbest bölgelerde, bakım, onarım, montaj, demontaj,
elleçleme, ayrıştırma, ambalajlama, etiketleme, test etme, depolama hizmeti
alanlarında faaliyette bulunan ve hizmetin tamamını Türkiye'de yerleşmiş
olmayan kişilerle, işyeri, kanuni ve iş merkezi yurtdışında bulunanlara veren
hizmet işletmelerinin, söz konusu hizmetlere konu malların serbest bölgelerden
Türkiye'ye herhangi bir şekilde girişi olmaksızın yabancı bir ülkeye
gönderilmesi şartıyla bu hizmetlerden elde ettikleri kazançları" ibaresi
eklenmiş ve (b) bendi aşağıdaki şekilde değiştirilmiştir.
"b)
Bu bölgelerde üretilen ürünlerin FOB bedelinin en az % 85'ini yurtdışına ihraç
eden mükelleflerin istihdam ettikleri personele ödedikleri ücretler üzerinden
asgari geçim indirimi uygulandıktan sonra hesaplanan gelir vergisi, verilecek
muhtasar beyanname üzerinden tahakkuk eden vergiden indirilmek suretiyle terkin
edilir. Bu oranı % 50'ye kadar indirmeye ve kanuni seviyesine kadar yükseltmeye
Bakanlar Kurulu yetkilidir. Bakanlar Kurulu bu yetkiyi, stratejik, büyük
ölçekli veya öncelikli yatırımlar ile konusu, sektörü ve niteliği itibarıyla
proje bazında desteklenmesine karar verilen yatırımlara yönelik olarak, bölge,
sektör ya da faaliyet alanı itibariyle farklılaştırarak veya kademelendirerek
kullanabilir. Yıllık satış tutarı bu oranın altında kalan mükelleflerden
zamanında tahsil edilmeyen vergiler cezasız olarak, gecikme zammıyla birlikte
tahsil edilir." "
Türkiye Büyük Millet Meclisi Başkanlığına
Görüşülmekte
olan 443 sıra sayılı Serbest Bölgeler Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 7’nci maddesinin
aşağıdaki şekilde değiştirilmesini arz ve teklif ederiz.
 Muharrem Erkek Erkan
Aydın Tahsin Tarhan
 Çanakkale Bursa Kocaeli
 Çetin Arık Candan
Yüceer Onursal Adıgüzel
 Kayseri Tekirdağ İstanbul
MADDE
7- 3218 sayılı Kanunun Geçici 3 üncü maddesinin ikinci fıkrasının (a) bendinin
ilk cümlesinde geçen, "Serbest bölgelerde üretim faaliyetinde bulunan
mükelleflerin bu bölgelerde imal ettikleri ürünlerin satışından elde ettikleri
kazançları" ibaresinden sonra gelmek üzere "ile serbest bölgelerde,
bakım, onarım, montaj, demontaj, elleçleme, ayrıştırma, ambalajlama,
etiketleme, test etme, depolama, film endüstrisi hizmetleri, ses ve görüntü
kayıt, call center faaliyetleri, Ar-Ge ve Ar-Ge'ye dayalı hizmet ve döviz
kazandırıcı niteliği olan diğer hizmet alanlarında faaliyette bulunan ve
hizmetin tamamını Türkiye'de yerleşmiş olmayan kişilerle, işyeri, kanuni ve iş
merkezi yurtdışında ve Serbest Bölgelerde bulunanlara veren hizmet
işletmelerinin, söz konusu hizmetlere konu malların serbest bölgelerden
Türkiye'ye herhangi bir şekilde girişi olmaksızın yabancı bir ülkeye gönderilmesi
veya Serbest Bölgedeki şirketlere teslimi şartıyla bu hizmetlerden elde
ettikleri kazançları" ifadesi eklenmiştir. İkinci fıkrasının (b) bendi "Bu
bölgelerde üretilen ürünlerin (fason üretim dâhil) FOB bedelinin ve (a)
bendinde belirtilen hizmet ve faaliyetlerin toplam fatura tutarının en az %
85'ini yurtdışına ihraç eden mükellefler ile bu mükelleflere üretim yapan fason
üreticilerin istihdam ettikleri personele ödedikleri ücretler üzerinden asgari
geçim indirimi uygulandıktan sonra hesaplanacak gelir vergisi, verilecek
muhtasar beyanname üzerinden tahakkuk eden vergiden indirilmek suretiyle terkin
edilir. Bu oranı % 50"ye kadar indirmeye ve kanuni seviyesine kadar
yükseltmeye Bakanlar Kurulu yetkilidir. Bakanlar Kurulu bu yetkiyi, stratejik,
büyük ölçekli veya öncelikli yatırımlara yönelik olarak, bölge, sektör ya da
faaliyet alanı itibarıyla farklılaştırılarak veya kademelendirilerek
kullanabilir. Yıllık satış tutarı bu oranın altında kalan mükelleflerden
zamanında tahsil edilmeyen vergiler cezasız olarak, gecikme zammıyla birlikte
tahsil edilir" şeklinde değiştirilmiştir. İkinci fıkrasının (c)
bendinde geçen "Bu bölgelerde gerçekleştirilen faaliyetlerle ilgili
olarak yapılan işlemler ve düzenlenen kâğıtlar damga vergisi ve
harçlardan" ibaresinden sonra gelmek üzere ", bölgelere satılan ve
bölgelerde üretilen elektrik enerjisi TRT payı ile enerji fonundan"
ibaresi eklenmiştir.
Türkiye Büyük Millet Meclisi Başkanlığına
Görüşülmekte
olan 443 sıra sayılı Serbest Bölgeler Kanunu Tasarısı’nın 7’nci maddesinin
tasarı metninden çıkarılmasını arz ve teklif ederiz.
 Emin Haluk Ayhan Mehmet Necmettin
Ahrazoğlu Baki Şimşek
 Denizli Hatay Mersin
 Kamil Aydın Deniz
Depboylu İsmail Faruk Aksu
 Erzurum Aydın İstanbul
 Ruhi Ersoy
 Osmaniye
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkan.
BAŞKAN
– Hükûmet katılıyor mu?
KALKINMA
BAKANI LÜTFİ ELVAN (Mersin) – Katılmıyoruz Sayın Başkan.
BAŞKAN
– Önerge üzerinde Erzurum Milletvekili Sayın Kamil Aydın konuşacak. (MHP
sıralarından alkışlar)
KAMİL
AYDIN (Erzurum) – Sayın Başkan, saygıdeğer milletvekilleri; 443 sıra sayılı
Serbest Bölgeler Kanunu ile Bazı Kanun ve Hükmünde Kararnamelerde Değişiklik Yapılmasına
Dair Kanun Tasarısı’nın 7’nci maddesi üzerinde Milliyetçi Hareket Partisi adına
verdiğimiz önerge üzerinde konuşmak üzere huzurlarınızdayım. Hepinizi saygıyla
selamlıyorum.
Sayın
milletvekilleri, malumunuz, bizler bu yüce Meclisin üyeleri olarak Türkiye'nin
genel siyasetiyle ilgili birtakım çözüm önerileri üretmekle mükellef olduğumuz
gibi, milletvekili olduğumuz illerin de yerel birtakım sıkıntılarını ifade
etme, dile getirme ve varsa çözüm önerilerini sunmak da aynı zamanda görev ve
sorumluluklarımız arasındadır. 
Bugün,
Türkiye'de 20’ye yakın bölgede faaliyet gösteren serbest bölge ve 2 binin
üzerinde firmanın bütün paydaşlarının karşılaşmış olduğu birtakım sıkıntıların
çözümüne yönelik birtakım iyileştirmeleri görüşmek üzere buradayız. Maalesef
coğrafi ve iklim koşulları itibarıyla birçok imkânsızlıkları yaşayan
milletvekili olduğum Erzurum ilimizin de 1990’ların başında bir serbest bölgesi
vardı ama maalesef o dönemin bölgedeki sıcak siyasi gelişmeleri, özellikle
Sovyetlerin çözülmesi ve Amerika’nın etkin bir şekilde İran’a ambargo
uygulaması nedeniyle biraz kadük kalmıştır yani bir gelişim ifade edememiş,
gösterememiştir. Dolayısıyla, düşük işlem hacminden dolayı kapanmak zorunda
kalmıştır. Fakat bugün geldiğimiz nokta itibarıyla özellikle bölge ülkeleriyle
iyi ilişkiler kurmamızın öncelikle etkili olması, öte yandan bu ülkelerle
ulaşımın daha da kolaylaşmış olması, bir de, malumunuz, geçenlerde ilimizi de
kapsayan 23 ilde cazibe merkezi oluşturulması kanununun çıkmasıyla gerçekten
bölgeye bir yatırım düşüncesinde olan sermayenin kayması söz konusudur. Bütün
bunları dikkate aldığımızda, Erzurum’daki serbest ticaret bölgesinin yeniden
açılması elzemdir. Bu anlamda 2’nci sanayi bölgemizi işleme soktuk ve orada 26
firmaya ön ruhsat verilmiş bulunmaktadır. Şayet Kalkınma Bakanlığında işlemler
hızlı sürdürülürse özellikle yaptığımız çalışmalar şunu göstermektedir ki altı,
sekiz ay içerisinde fabrikalar bir an önce bitirilip hizmete sunulacaktır.
Bunun için biz serbest bölgemizin yeniden bölgemizde kurulmasından yanayız.
Öte
yandan, Bakanlar Kurulunun mobilya, beyaz eşya ve konut edinme gibi bazı sektör
ve kalemlerde KDV ve ÖTV oranlarında indirime gitmesi veya sıfırlaması
vatandaşlarımızı kısmen rahatlatmıştır. Milletvekili olmaktan büyük onur
duyduğum Erzurum başta olmak üzere, Doğu Anadolu illerimizde doğrudan ithal
edilen ve yoğunluklu tüketilen doğal gaz başta olmak üzere, ısınmada kullanılan
tüketim maddelerinde de benzer uygulamaya gidilmesi bölge insanının en büyük
beklentisidir. Çünkü Doğu Anadolu’da yaşayan, toplumun her kesimindeki
vatandaşlarımız zaten coğrafi ve iklim şartlarından dolayı fazladan maddi ve
manevi bir bedel ödemektedirler. Buna bir de sekiz ay gibi uzun bir süre doğal
bir ihtiyaç olan ısınma amaçlı kullandığı doğal gaz ve kömürün maliyeti
eklenince ekonomik sıkıntılar bir tarafa sağlık sorunları da bölgede sıklıkla
artmaktadır. Bizim burada dile getirdiğimiz, imkânsızı talep etmek olarak
algılanmamalıdır. Çünkü vatandaş da şunu sorguluyor: Gezinti gemileri, yatlar,
kotralar ve teknelerden alınan ÖTV, herhangi bir süre sınırlaması olmaksızın
sıfırlanırken lüks tüketim olmayan, ısınma amaçlı yakıt tüketimindeki
vergilerin düşürülmemesi gerçekten izaha muhtaçtır. Bu şartlarda esnaf da, işçi
de, memur da, sanayici de ağır bedeller ödemektedir bölgemizde. Hatta geçen
sene bu konuda, iyi hatırlıyorum, Milliyetçi Hareket Partisi olarak, bölgede
doğal gaz başta olmak üzere ısınma amaçlı kullanılan kömürün ÖTV’sinin
kaldırılması noktasında 17 Şubat 2016 tarihli bir kanun teklifinde de bulunduk.
Bu teklifimiz bugün de geçerlidir. Başta Erzurum milletvekilleri olmak üzere,
Doğu Anadolu’nun bu kış şartlarında büyük bedeller ödeyen vatandaşının adına
diğer bölge milletvekillerinin de desteğiyle inşallah bunu kanunlaştırır,
halkımızı kısmen rahatlatmış oluruz diyorum. 
Yüce
heyetinizi saygıyla selamlıyorum. (MHP ve AK PARTİ sıralarından alkışlar)
BAŞKAN
– Teşekkür ederiz Sayın Aydın.
Önergeyi
oylarınıza sunacağım...
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) - Yoklama istiyoruz.
BAŞKAN
– Bir yoklama talebi var.
Sayın
Özel, Sayın Tarhan, Sayın Akar, Sayın Aydın, Sayın Hürriyet, Sayın Tanal, Sayın
Yedekci, Sayın Bakan, Sayın Engin, Sayın Gürer, Sayın Yıldız, Sayın
Gaytancıoğlu, Sayın Yalım, Sayın Atıcı, Sayın Çam, Sayın Adıgüzel, Sayın
Özdemir, Sayın Bakır, Sayın Kuşoğlu, Sayın Yeşil.
Yoklama
için iki dakika süre veriyorum ve yoklama işlemini başlatıyorum.
(Elektronik
cihazla yoklama yapıldı)
BAŞKAN
– Sayın milletvekilleri, toplantı yeter sayısı yoktur. 
Birleşime
beş dakika ara veriyorum.
Kapanma Saati: 23.39
YEDİNCİ OTURUM
Açılma Saati: 23.44
BAŞKAN: Başkan Vekili Pervin BULDAN
KÂTİP ÜYELER: Mustafa AÇIKGÖZ (Nevşehir), İshak GAZEL
(Kütahya)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 67’nci Birleşiminin
Yedinci Oturumunu açıyorum. 
III.- YOKLAMA
BAŞKAN
- Erzurum Milletvekili Kamil Aydın ve arkadaşlarının önergesinin oylamasından
önce istem üzerine yapılan yoklamada toplantı yeter sayısı bulunamamıştı.
Şimdi
yoklama işlemini tekrarlayacağım. 
Yoklama
için iki dakika süre veriyorum ve süreyi başlatıyorum. 
(Elektronik
cihazla yoklama yapıldı)
BAŞKAN
– Sayın milletvekilleri, ikinci defa yapılan yoklama işleminde toplantı yeter
sayısı bulunamadığından, kanun tasarı ve teklifleri ile komisyonlardan gelen
diğer işleri sırasıyla görüşmek için 9 Şubat 2017 Perşembe günü, alınan karar
gereğince, saat 14.00’te toplanmak üzere birleşimi kapatıyorum.
Kapanma
Saati: 23.47




(x) Bu bölümde hatip tarafından Türkçe
olmayan kelimeler ifade edildi.


(x x) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan kelimeler ifade edildi.


(x) 443 S. Sayılı Basmayazı 7/2/2017
tarihli 66’ncı Birleşim Tutanağı’na eklidir.




