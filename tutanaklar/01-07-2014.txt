



TBMM Tutanak Müdürlüðü




1 Temmuz 2014
Salı
BİRİNCİ OTURUM
Açılma Saati:
15.00
BAŞKAN: Başkan
Vekili Sadık YAKUT
KÂTİP ÜYELER:
Dilek YÜKSEL (Tokat), Muhammet Rıza YALÇINKAYA (Bartın) 
----- 0 -----
BAŞKAN – Türkiye Büyük Millet
Meclisinin 110’uncu Birleşimini açıyorum.
Toplantı yeter sayısı vardır,
görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, 2 Temmuz Sivas
olayları hakkında söz isteyen Şanlıurfa Milletvekili İbrahim Binici’ye aittir.
Buyurun Sayın Binici. (HDP sıralarından
alkışlar)
İBRAHİM BİNİCİ (Şanlıurfa) – Sayın
Başkan, değerli milletvekilleri; Sivas katliamıyla ilgili gündem dışı söz almış
bulunmaktayım. Bu vesileyle hepinizi saygıyla selamlıyorum.
Değerli arkadaşlar, yarın 2 Temmuz,
yarın Sivas’ta nefretin ateş olup diri diri yaktığı 35 canın 21’inci
seneidevriyesi. Üzerinden değil yirmi bir yıl, 21 bin yıl geçse de Sivas’ta
yakılan insanlığın acısı yüreklerimizi ve vicdanlarımızı kolayca terk
etmeyecektir. Karanlığı bir nebze olsun aydınlatmak uğruna mum olup yananları
bir kez de Sivas’ta yaktılar. Sahneye konan oyun, tarihsel sürecimizin bildik
kara duraklarının âdeta tekrarıydı. Evvela, dinî duygularıyla oynandığını
düşünmeye hazır, ateşli bir kitle gerekiyordu. Bu kitle, Maraş’ta, Malatya’da,
Çorum’da olduğu gibi, Anadolu’nun her köşesinde ve Sivas’ta fazlasıyla
mevcuttu. Uygulanacak sinsi planın geri kalan kısmı artık bir teferruattı.
Yaratılmak istenen sahte cehennem öncesinde camilerde toplantılar yapılmış,
“Allah rızası için” diyerek biten imzasız bildiriler çoktan dağıtılmıştı. Sonra
ise kasaba galeyanlarının değişmez repliği “Din elden gidiyor.” diyecek üç beş
zibidiye ihtiyaç vardı. Bu üç beş zibidiyi bulmak için öyle derin, öyle çukur
falan olmak da gerekmiyordu. Nihayetinde, devletin şeref locasından seyre
daldığı cehennem ateşi harlanmıştı. Sanatımız, şiirimiz, romanımız, çizgimiz,
sazımız, sözümüz, dilimiz, kültürümüz, topyekûn varlığımız ve inancımız ataşe
atılmıştı. 
Değerli arkadaşlar, ateş ateş olalı
belki de ilk defa Sivas’ta utandı. Kerbelâ’da kuruyan canlara can olamayan su,
söndüremediği ateş için bu kez de Sivas’ta utandı. Sivas’ta insan olup da insan
yakanlardan insanlık utandı. Kurtulanlar sevinemedi, arkadaşları öldüğü için
kendi kurtuluşlarından utandı. Yıllar sonra yargının verdiği zaman aşımı
kararından adalet utandı. Sivas’ta ateş utandı, su utandı, insanlık utandı,
adalet utandı da yüce devlet utanmadı. Evet, 35 vatandaşın diri diri
yakılmasını sekiz saat boyunca seyreden devlet ve yargısı hiç mi hiç utanmadı. 
“Olay münferittir, ağır tahrik var. Bu
tahrik sonucu halk galeyana gelmiş. Olayları çok yakından izledim, güvenlik
güçleri ellerinden geleni yapmışlardır. Ortada halkla halkın çatışması yoktur,
halkla güvenlik güçlerinin çatışması yoktur, karşılıklı gruplar arasında çatışma
yoktur, bir otelin yakılmasından dolayı can kaybı vardır.” diyen zihniyet,
çoktan utanmalıydı. “Çok şükür, otel dışında halkımız bir zarar görmemiştir.”
şeklinde açıklama yapan dönemin Başbakanı utanmadı. “Aziz Nesin’in halkın
inançlarına karşı bilinen tahrikleriyle halk galeyana gelerek tepki
göstermiştir.” diyen dönemin İçişleri Bakanı da hiç utanmadı. En garibi de
Sivas sanıklarından bir kısmı utanmadan evlendi, düğün yaptı, askere gitti,
hatta öldü ama ne hikmetse ne buldular ne de yakalayabildiler. Üstelik, Sivas
faillerinin avukatları da günü geldi bu sıralarda milletvekili olarak
oturdular. 
Değerli arkadaşlar, utanmazlık sadece o
dönemle sınırıyla kalmamış, bugüne de sirayet etmiştir. Şimdinin Başbakanı
Sivas katliamının Sivas katliamının davasında zaman aşımı kararı verilmesine
“Milletimiz için, ülkemiz için hayırlı olsun.” diyebilmiştir. Hayrın da şerrin
de senin olsun diyorum, hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ediyorum.
Gündem dışı ikinci söz, cezaevlerinde
suça itilmiş ve annesinin yanında kalmak zorunda kalan çocukların sorunları
hakkında söz isteyen Mersin Milletvekili Aytuğ Atıcı’ya aittir.
Buyurun Sayın Atıcı. (CHP sıralarından
alkışlar) 




AYTUĞ ATICI (Mersin) – Teşekkür ederim
Sayın Başkan.
Değerli arkadaşlar, yarın 2 Temmuz.
Sivas Madımak katliamının 21’inci yıl dönümü. Orada yakılan canlarımızın acısı
hâlâ yüreklerimizde. Onlara olan borcumuzu, onları yakanlardan ve yakanları
savunanlardan hesap sorduğumuz zaman ödemiş olacağız, anıları önünde saygıyla
eğiliyorum.
Değerli arkadaşlar, cezaevinde tutuklu
ve hükümlü çocuklar, anneleri cezaevinde olan çocuklar ile annelerinin yanında
kalmak zorunda olan çocukların sorunlarını sizlere aktarmak ve çözüm
önerilerimizi sunmak istiyorum.
Çocuk haklarını savunan
ve istismar etmeyen herkesi saygıyla selamlıyorum.
Değerli
milletvekilleri, 31 Mayıs 2014 tarihi itibarıyla 12-17 yaş arası 1.141 tutuklu,
498 hükümlü, toplam 1.639 çocuk cezaevindedir. Bu hepimizin ayıbıdır. Bunlar
suçlu değildir. Çocuk suçlu olmaz, olamaz, olsa olsa suça itilmiştir; suçlu
varsa onları koruyamayan devlettir, ailedir, çevrelerinde çocuktan sorumlu olan
herkestir yani hepimiziz. 
Değerli
arkadaşlar, çocukla yan yana gelmeyen iki kelimeden bir tanesi gelin, bir
tanesi ise cezaevidir. Cezaevi ve çocuk ilişkisini tanımlarken iki ana sorundan
bahsedebiliriz. 
Bir: Anneleriyle
ceza çeken çocuklar yani annelerinin yanında kalmak zorunda olan çocuklar, bir
de anneleri hapiste kendileri dışarıda olan çocuklar.
İki: Suça
itilmiş çocuklar. 
Annesinin
yanında kalmak zorunda olan çocuklar, annelerinin suçunun cezasını da
anneleriyle birlikte çekmektedirler.
Anne olan
milletvekillerimizin, baba olan milletvekillerimizin beni daha dikkatle
dinlemelerini istiyorum. 
Ayrıca, anne,
yasal cezası dışında annelik haklarının kısıtlanması nedeniyle de ayrıca
cezalandırılmaktadır. Bu durum adil ve insani değildir.
Annelerinin
yanında kalan çocuklar, emzikli bebekler ile cezaevi şartları iyi olmadığı için
dışarıda kalan bebeklerin anneleri ayrı ayrı dram yaşamaktadır. Anne, diğer
mahkûmlara tanınan haklarla aynı haklara sahiptir, aynı açık ve kapalı görüşme
hakkına sahiptir. Ancak ve de ancak anne ayda bir kere -çocuğunu emziriyor olsa
bile- açık görüş hakkına sahip olup çocuğunu koklayabilmektedir, haftada bir
kere de çocuğuna uzaktan el sallayabilmektedir. Bu, Allah’tan reva mıdır, bu
insani midir? Eğer bu anne çocuğunu emziriyorsa düşülen bu durumdan hepimizin
utanması gerekmiyor mu?
Ayrıca,
Ankara’da Sincan’da sadece, 40 tane çocuklu anne var. Çocukların anne sevgisi,
anne sütü ve diğer gereksinimleri için bu yüce Meclis, kolaylıkla, her gün
görüşür, düzenleyebilir. Bütün çocuklar Bakanlığa ait araçlarla toplanıp
annenin yanına götürülebilir. 
Çocuklar annelerinin yanında 6 yaşına
kadar kalıyorlar, daha sonra da Çocuk Esirgeme Kurumuna gönderiliyorlar.
Uzmanlar bunun doğru olmadığını bas bas bağırıyorlar. Uzmanlara göre 3 yaştan
sonra çocuklar cezaevinde kalmamalıdır. Bu konudaki önerimiz; bu durumdaki
anneler denetimli serbestlikten ve ceza ertelemeden daha geniş şekilde
yararlanmalıdır. Bu da çok kolaydır. 
Cezaevlerinde, annelerinin yanında
kalan çocukların yaşam şartlarını da inceledik, bunlar da çok sorunlu. Bunlar
anneleriyle aynı yatakta yatıyorlar, bu yanlıştır, tehlikelidir. Anne yanında
kalan çocukların yemekleri de, beslenmeleri de ayrı bir sorun. Anne, çocuğu
şeker yesin, bisküvi, meyveli yoğurt yiyebilsin diye normal yemek yerine
çocuğuna kumanya alıyor ve daha sonra da kendi yemeğini çocuğuyla paylaşıyor.
Böylece, her ikisi de aç kalıyor. Ve dikkatinize sunuyorum değerli
milletvekilleri, cezaevinde kalan çocukların yediği yemeğin bedelini daha sonra
aileden iaşe bedeli olarak devletimiz tahsil ediyor, bu da yanlıştır. 
Suça itilmiş çocuklar eğitilmelidir.
Çocuk cezaevleri derhâl kapatılmalıdır. Çünkü Pozantı’da, Ceyhan’da ve daha
birçok yerde gördük ki Hükûmet kendisine emanet edilen çocukları
koruyamamaktadır. Eğitim evine gelene kadar çocukların cezaevlerinde
gördükleri şiddet de gerçekten kayda değerdir, acilen çözülmelidir. Bakın,
1.639 çocuğumuz için yapılan cezaevi, orada görev yapan insanlara ödediğimiz
parayla bu çocukları çok rahat bir şekilde eğitebiliriz. 
Bütün bu sorunlar için bir araştırma
önergesi verdik. Acilen bu araştırma önergemizi dikkate almalısınız ve hep
beraber bu sorunları çözmeliyiz. Bu bizim boynumuzun borcudur.
Saygılarımla… (CHP sıralarından
alkışlar) 
BAŞKAN – Teşekkür ediyorum.
Gündem dışı üçüncü söz, Suriye’deki iç
karışıklık nedeniyle Türkiye’ye gelen Suriyeliler ve mübarek ramazan ayının
önemi hakkında söz isteyen Şanlıurfa Milletvekili Abdulkerim Gök’e aittir.
Buyurun Sayın Gök. (AK PARTİ
sıralarından alkışlar) 



ABDULKERİM GÖK (Şanlıurfa) – Sayın
Başkan, değerli milletvekilleri; hepinizi saygıyla selamlıyorum.
Bir kez daha ramazanınızı tebrik
ediyor, ramazanın İslam âlemine, insanlığa huzura, barışa vesile olmasını
diliyorum. 
Çok kıymetli milletvekilleri, bir kez
daha, iyiliğin, kardeşliğin, sevginin, muhabbetin, yardımlaşmanın zirve yaptığı
bir aydayız, âdeta en zirve olduğu bir aydayız. Ondan dolayıdır ki dünyanın
birçok yerinden, birçok ülkesinden insanı, büyük devlet olmanın bir gereği
olarak ülkemizde barındırıyoruz, ülkemizde misafir ediyoruz. Özellikle son,
yaklaşık bir yılı aşkındır Suriyeli kardeşlerimizi ülkemizde barındırdığımız
malumunuzdur. Burada, sayıları şu anda AFAD’da kayıtlı olan, çadır kentlerde,
aldığımız rakamlar doğrultusunda 220 bini bulan kardeşimizi çadır kentlerde ve
çadır kentin dışında da toplamda 1 milyon insanı ülkemizde misafir ediyoruz.
Kendi ülkemizin kaynaklarıyla millî bütçemizin kendi imkânları doğrultusunda şu
ana kadar 2 katrilyon eski parayla, 2 milyar TL yeni parayla biz bu
kardeşlerimize bir bütçe harcaması yaptık. Helali hoş olsun, büyük devlet
olmanın bir gereğidir. Ülkemizde kurumsal kimliğin bir gereği olsa Kızılay,
AFAD özellikle bu çalışmaları yoğun bir şekilde sürdürmektedir. 
Ancak buradan şunu da ifade edeyim ki
Türkiye’nin doğu ve güneydoğusunda, özellikle sınır illerinde son derece dünya
örgütlerine, insan haklarına adında “yardımlaşma” olarak geçen kuruluşlara
büyük örnekler teşkil eden insanlarımızın sergilemiş oldukları büyük
organizasyonlar söz konusu. Bunlardan bir tanesi de Şanlıurfa’da bünyesinde 52
sivil toplumu barındıran, bu manada İnsani Yardım Platformu adını almış olan
bir yardımlaşma kuruluşudur. Gönülden tebrik ediyoruz, gecelerini gündüzlerine
kattılar, Suriye’deki kardeşlerimize yardımları esirgemeden devam ettiriyorlar.

Şunu da ifade edeyim: Biz Suriye’den
gelen kardeşlerimizin dilini, dinini, rengini, ırkını, kimliğini
sorgulamaksızın büyük devlet olmanın bir gereği olarak ülkemizde bunları
misafir ediyoruz ve misafir etmeye devam edeceğiz. Eğer varsa bir ekmeğimiz bu
ekmeğimizin yarısını bu kardeşlerimizle paylaşmaya devam edeceğiz. Çünkü bizim
iktidarlarımız döneminde siyaset yeni bir kavramla tanıştı, o kavramın adı da
“değerler siyaseti” oldu.
YUSUF HALAÇOĞLU (Kayseri) – Cami
kapılarında dileniyorlar, dileniyorlar. 
ABDULKERİM GÖK (Devamla) - Ondan dolayı
da değerler siyaseti çerçevesinde komşularıyla barışık, tarihten almış olduğu o
büyük unvan gereği de onun sorumluluklarını da yerine getirerek biz bu
yardımlaşmalarımızı sürdürüyoruz, sürdürmeye devam ediyoruz.
Buradan dikkat çekmek isterim ki şu
anda bu Suriyeli kardeşlerimizi ülkemizde misafir ederken bazı tenkitleri, bazı
olumsuzlukları da duymaktayız. Yani bazı arkadaşlarımız özellikle güvenlik
noktasında tenkitlerini sunmaktadırlar ama şunu ifade etmekte fayda vardır: Biz
bir tarih yazıyoruz. Ben gerek Şanlıurfa’daki gerekse Şanlıurfa dışındaki çadır
kentleri gezerken kendilerinden almış olduğum bilgiler doğrultusunda ifade
etmek isterim ki: “Bizlere son derece kucak açmışlar, son derece tarih
yazıyorsunuz, biz ülke olarak Türkiye Cumhuriyeti devletini, AK PARTİ
iktidarlarını, Sayın Başbakanı, Cumhurbaşkanını, Parlamentonuzu torunlarımızın
torunlarına anlatacağız.” diyorlar. Neden? Çünkü geçmişte, tarihte bazı yanlış
adımların atıldığını artık hep beraber orada yaşayan halklar da görmekte.
Elhamdülillah, bu ülke artık o yanlışları geride bıraktı. Onun için, öncelikle
dünyanın neresinde olursa olsun, eğer bir zulümle karşı karşıya kalmışsa o
zulmün neticesinde de büyük devlet olmanın gereği, bizim ülkemize sığınmışlarsa
neye mal olursa olsun, topyekûn millet olarak, Hükûmet olarak, devlet olarak bu
insanlarımıza yardımlarımızı yapıyoruz, yapmaya devam edeceğiz. 
Mübarek ayın ruhuna, mübarek ayın
anlamına binaen bu yardımların özellikle ülkemizin her noktasında
desteklenmesini istiyor, Parlamentoyu ve yüce milletimizi saygıyla
selamlıyorum. (AK PARTİ sıralarından alkışlar) 
BAŞKAN – Teşekkür ediyorum. 
MAHMUT TANAL (İstanbul) – Sayın Başkan…
BAŞKAN – Gündeme geçeceğiz. 
Buyurun Sayın Tanal. 
MAHMUT TANAL (İstanbul) – Değerli
Başkanım, sayın hatip şunu söyledi: “Suriye’den gelenlerle ilgili
eleştiriyorlar.” Evet, eleştirilerin başında gelen…
BAŞKAN – Sayın Tanal, gündem dışı bu,
sizin gündem dışına karşı…
MAHMUT TANAL (İstanbul) – Özür dilerim.

Oradaki konu, Şanlıurfa’daki
vatandaşlar da hastanede, hastanelerde yer yok. 

BAŞKAN – Söz hakkınız da yok, uygulama
da yok efendim, lütfen.
MAHMUT TANAL (İstanbul) – Şanlıurfa’da
şu anda vatandaşlar su bulamıyor, elektriksiz.
BAŞKAN – Teşekkür ediyorum.
Evet, gündeme geçiyoruz.
Başkanlığın Genel Kurula sunuşları
vardır.
MAHMUT TANAL (İstanbul) – Yani,
vatandaşımızın bu sorunlarına çare bulmak lazım.
BAŞKAN - Sayın Tanal, İç Tüzük gereği
gündem dışına ancak Hükûmet adına bir bakan cevap verebilir.
Meclis araştırması açılmasına ilişkin
üç önerge vardır, okutuyorum…
KAMER GENÇ
(Tunceli) – Sayın Başkan, böyle Başkanlık olur mu? Burada söylenen bir yanlış
bilgiye karşı milletvekili çıkar düzeltir onu. Yani, bir sözü dinle bakalım ya.

BAŞKAN – Sayın
Genç…
KAMER GENÇ
(Tunceli) – Dinle bakalım, dinle dinle, dinle lafı. Sen böyle yap. Bir dinle,
dinle diyorum. 




Türkiye Büyük Millet Meclisi
Başkanlığına
Başkent Ankara'da
22 Haziran 2012 sabahı İnönü Bulvarı’nda metro çalışmalarının yapıldığı alanda
meydana gelen göçüğün altında kalan Kadir Sevim'in cesedine 15 saat sonra MEB
yakınındaki metro inşaat alanında ulaşılabildi.
Kadir Sevim'in
yer altındaki suyun etkisiyle cesedinin bir kilometre sürüklenmesi metro
çalışmalarına, Dikmen deresinin ve diğer yer altı sularının ıslah edilmeden
başlandığının ve sürdürüldüğünün açık bir delilidir.
Göçükten sonra
alelacele yapılan çalışmalarla 50 kamyon taş göçük alanına dökülerek dolgu
yapılmaya çalışılmıştır. Dökülen malzemenin yoğunluğu göçüğün büyüklüğü
hakkında da bir bilgi vermektedir.
Kamuoyu, Ankara
Büyükşehir Belediye Başkanı ve Ulaştırma Bakanı'nın konu ile ilgili
açıklamalarını beklemiş, ancak 4 gün sonra Melih Gökçek, metro hatlarını
devrettiklerini açıklayarak, sorumluluğu Ulaştırma Bakanlığı'na atmıştır. Bakan
da 26/6/2012'deki açıklamasıyla "Bu ve buna benzer olaylar yine
beklenebilir. Dünyada da böyledir, normaldir." diyerek ciddi bir itirafla
muhtemel göçüklerin olabileceğinin sinyalini vermiştir.
Aslında o gün
çöken Ankara Büyükşehir Belediyesi ve Melih Gökçek'in belediyecilik
anlayışıdır.
Ankara Ana
Ulaşım Planı 1994 yılında Ankara Büyükşehir Belediye Meclisinde kabul
edilmiştir. Planda Ankara'nın gelişme bölgelerine göre metro yapılması
öngörülmüş; Kızılay -Çayyolu güzergâhı metro yapılacağı düşüncesiyle nüfus
yoğunluğuna açılmış, kamu binaları bu bölgeye taşınmıştır.
Kızılay -
Çayyolu metrosunun tüm zemin etüdü ve projesi, güzergâhı ve istasyonlarıyla
buna göre hazırlanmıştır
Bu proje Melih
Gökçekle birlikte rafa kaldırılmış, Akay Kavşağı yapımı ve Eskişehir yolunun
genişletilmesiyle Çayyolu güzergâhının trafik sorununu çözeceği sanılmış,
yanılgı anlaşılınca ANKARAY hattının AŞTİ’den Çayyolu'na uzatılması gündeme getirilmiştir.
Hiçbir plan ve
öngörü olmadan yapılan bu çalışmalar sonucunda 2001 yılından sonra Batıkent -
Sincan, Ulus-Keçiören hatlarında metronun kaba inşaatının yapımına başlanılmış
ve bir müddet sonra da ANKARAY'ın Çayyolu'na uzatılması fikrinden vazgeçilerek
tekrar Kızılay- Çayyolu metro projesine dönülmüştür. Melih Gökçek tüm uyarılara
karşın aynı anda 3 metro hattının yapımında ısrar etmiş, Ankaralıları sürekli
gerçekdışı bitim tarihleriyle oyalamıştır. Bu üç metro hattında yıllarca bakım
yapılmamış, atıl inşaat çürümeye terkedilmiştir.
2006 yılından itibaren, Gökçek,
Büyükşehir kaynaklarıyla metro hatlarının yapımının mümkün olmadığını ifade
eder bir konuma gelmiştir. Metroya kaynak bulamayan Gökçek'in imdadına AKP
iktidarı yetişmiş, 2007 tarihinde "Doğalgaz Piyasası Kanununda Değişiklik
Yapılması Hakkındaki Kanun" teklifiyle EGO’nun mülkiyet ve işletmesinde
bulunan doğal gazın BAŞKENTGAZ adlı şirkete devriyle özelleştirilmesi
amaçlanmıştır. Bununla, Büyükşehir Belediyesinin borçlarının tasfiyesi ve metrolara
kaynak aktarılması öngörülmüştür. Gökçek'in 3 milyar dolar gelir getireceğini
ifade ettiği BAŞKENTGAZ'ın özelleştirilmesi üç kez ihaleye çıkartılmasına
karşın gerçekleşmemiştir.
Bu kez, bir adım bile ilerlemeyen metro
inşaatlarının, 25/10/2010 tarihli Bakanlar Kurulu kararıyla Ulaştırma
Bakanlığına devredilmesi kararlaştırılmıştır. Sonrasında Ulaştırma Bakanlığıyla
25/4/2011 tarihinde yapılan protokol ile Ankara Büyükşehir Belediyesi
metroların yapım işini Ulaştırma Bakanlığı'na devretmiştir.
Başkentin merkezinde yaşanan bu
facianın yeniden yaşanabileceği, göçüklerin tekrarlanabileceği yolundaki
açıklamalar ve meydana gelen göçüğün boyutu kamuoyunda büyük endişe ve güven
bunalımına yol açtığından metro inşaat süreci konusunda kamuoyunun bilgilendirilmesi,
rahatlatılması ve alınacak önlemlerin bilinmesi büyük bir ihtiyaç olarak ortada
durmaktadır.
Kamuoyu, Bakanlığın devir öncesinde ve
sonrasında on yıldır atıl duran metro inşaatlarının periyodik bakım ve
onarımının yapılıp yapılmadığı, metro güzergâhı altındaki yeraltı suları ve
derelerin ıslah edilip edilmediğini, kaba inşaatın standartlara uygun yapılıp
yapılmadığını öğrenme ihtiyacındadır.
Bu nedenlerle, Anayasa’nın 98’inci ve
TBMM İçtüzüğü’nün 104 ve 105’inci maddeleri uyarınca Meclis araştırması açılmasını
arz ederiz.

1) Levent Gök  (Ankara)
2) Durdu Özbolat  (Kahramanmaraş)
3) Özgür Özel  (Manisa)
4) Turgut Dibek  (Kırklareli)
5) Hurşit Güneş  (Kocaeli)
6) Haydar Akar (Kocaeli)
7) Sena Kaleli  (Bursa)
8) Ali Haydar Öner  (Isparta)
9) Alaattin Yüksel  (İzmir)
10) Sakine Öz  (Manisa)
11) Sedef Küçük  (İstanbul)
12) Mehmet Hilal Kaplan  (Kocaeli)
13) Malik Ecder Özdemir  (Sivas)
14) Engin Altay  (Sinop)
15) Vahap Seçer  (Mersin)
16) Ümit Özgümüş  (Adana)
17) Kazım Kurt  (Eskişehir)
18) Musa Çam (İzmir)
19) Mehmet Volkan Canalioğlu  (Trabzon)
20) Aytun Çıray  (İzmir)
21) Arif Bulut  (Antalya)
22) Ramazan Kerim Özkan  (Burdur)




Türkiye Büyük
Millet Meclisi Başkanlığına
Ülkemizde bulunan kıyı
belediyelerimizin çoğu yazlık ev uygulaması olan ve yazın nüfusu 5-10 katına
çıkan turistik bölgelerimizdir. Örneğin Aydın'ın Didim ilçesinde kış nüfusu
yaklaşık 50 bin iken yazın bu sayı 400 binlere, Kuşadası ilçesinde kış nüfusu
yaklaşık 90 bin iken bu sayı 600 binlere ulaşmaktadır. Bu durum belediyeler
tarafından verilmesi gereken hizmetleri de artırmaktadır.
Kıyı bölgelerimizde yaz aylarında artan
nüfus; ulaşım, temizlik, zabıta, halkla ilişkiler, park-bahçe, kültür ve
eğlence hizmetlerini zorlaştırmaktadır.
Yaz sezonunda nüfusu artan kıyı
belediyelerimizin İller Bankası’ndan kış nüfusuna göre genel vergi bütçe
gelirlerinden pay alması yaşanan sorunları artırmakta, hizmetleri de
aksatmaktadır.
Kışlık nüfus esas alınarak kurgulanmış
bir pay dağıtım sistemiyle hizmet vermesi beklenen kıyı belediyelerimizin artan
hizmet talebini karşılayabilmesi mümkün değildir.
Bu bağlamda, yetersiz bütçe payları ile
zor koşullar altında çalışmalarını sürdürmek zorunda kalan kıyı
belediyelerimizin sorunlarını ve sorunlarının çözümüne ilişkin TBMM İç
Tüzüğü’nün 104 ve 105. maddeleri ve Anayasa’nın 98.maddesi gereğince Meclis
araştırmasını arz ederiz. 
1) Bülent Tezcan  (Aydın)
2) Mustafa Sezgin Tanrıkulu  (İstanbul)
3) Gürkut Acar  (Antalya)
4) Hülya Güven  (İzmir)
5) Veli Ağbaba  (Malatya)
6) Kadir Gökmen Öğüt  (İstanbul)
7) Yıldıray Sapan  (Antalya)
8) Ahmet İhsan Kalkavan  (Samsun)
9) Haluk Eyidoğan  (İstanbul)
10) Aylin Nazlıaka  (Ankara)
11) Candan Yüceer  (Tekirdağ)
12) Mehmet Şevki Kulkuloğlu  (Kayseri)
13) Celal Dinçer  (İstanbul)
14) Rahmi Aşkın Türeli  (İzmir)
15) Ali İhsan Köktürk  (Zonguldak)
16) Ali Sarıbaş  (Çanakkale)
17) Ali Rıza Öztürk  (Mersin)
18) Namık Havutça  (Balıkesir)
19) Özgür Özel  (Manisa)
20) Turgut Dibek  (Kırklareli)
21) Haydar Akar  (Kocaeli)


Türkiye Büyük Millet
Meclisi Başkanlığına
Kamu görevlilerinin yükümlülüklerini
eksiksiz ve sorunsuz yerine getirmesini sağlamak suretiyle, kamu hizmetlerinde
toplumda güvensizlik yaratan durumları ortadan kaldırmak, kamu yönetimine
halkın güvenini artırmak, toplumu kamu görevlilerinden beklemeye hakkı olduğu
davranışlar konusunda bilgilendirmek, kamu hizmeti standartlarını yükseltmek ve
kamu görevlilerinin görevi kötüye kullanma, işkence, kötü muamele, tecavüz,
hizmetten yoksun bırakma ve benzeri suçları işlemesini önlemek için alınacak
önlemlerin belirlenmesi amacıyla Anayasa'nın 98'inci, İç Tüzük’ün 104’üncü ve
105’inci maddeleri gereğince Meclis araştırması açılması için gereğini arz ve
teklif ederiz.
1)
Mülkiye Birtane  (Kars)
2)
Hasip Kaplan  (Şırnak)
3)
Sırrı Sakık  (Muş)
4)
Murat Bozlak  (Adana)
5)
Halil Aksoy  (Ağrı)
6)
Ayla Akat Ata  (Batman)
7)
İdris Baluken  (Bingöl)
8)
Hüsamettin Zenderlioğlu  (Bitlis)
9)
Emine Ayna  (Diyarbakır)
10) Nursel Aydoğan  (Diyarbakır)
11) Altan Tan  (Diyarbakır)
12) Adil Zozani  (Hakkâri)
13) Esat Canan  (Hakkâri)
14) Sırrı Süreyya Önder  (İstanbul)
15) Sebahat Tuncel  (İstanbul)
16) Erol Dora  (Mardin)
17) Pervin Buldan  (Iğdır)
18) Demir Çelik  (Muş)
19) İbrahim Binici  (Şanlıurfa)
20) Nazmi Gür  (Van)
21) Özdal Üçer  (Van)
22) Leyla Zana  (Diyarbakır)
Gerekçe:
Kamu hizmeti
sosyal devlet anlayışının en temel unsurlarındandır. Aynı zamanda toplumsal
yaşamın sürdürülebilmesi için yürütülmesi zorunludur. Kamu hizmeti bu
özelliğiyle de devletin ve idarenin varlık sebebidir. Bu hizmetlerinin
yürütülmesi ise kamu görevlileri tarafından bir kamu kurumunun ya kendisi
tarafından ya da yakın gözetimi altında özel girişim eliyle mümkün olabiliyor.
Türkiye'de kamu hizmetleri daha çok devlet eliyle yürütülüyor olsa da devletin
kamu hizmeti anlayışı artık neredeyse kamu düzeni sağlama, güvenlik ve asayiş
olarak tezahür ediyor. Devlet kamusal hizmetten yavaş yavaş elini çektiği gibi
özel girişim eliyle sunulan kamu hizmetleri üzerindeki denetimini de azaltıyor.
Ne resmî ne de özel alanda denetim mekanizmalarını işletmiyor, kamu
görevlilerinin öldürme, görevi kötüye kullanma, işkence, kötü muamele, tecavüz
ve hizmetten yoksun bırakma gibi keyfî tutumlarını görmezden geliyor. Hakkında
şikâyette bulunulan kamu görevlilerini koruyor. Durum böyle olunca kamu
hizmetlerinde belli bir standardı yakalamak da mümkün olmuyor. Türkiye'de kamu
hizmetinden yoksun bırakma, işkence, kötü muamele, fırsat eşitliğini
engelleyici davranış ve uygulamaların olmadığı; dil, din, felsefi inanç, siyasi
düşünce, ırk, yaş, bedensel engelli ve cinsiyet ayrımı yapılmayan tek kamu
kurumu yok. Devletin en temel görevi kamu hizmeti faaliyetlerini yürütmektir.
Ancak bu faaliyet son derece sorunlu ve büyük problemleri içinde barındırarak,
bazen ise büyük facialar yaşatarak devam ediyor. Bu tür hizmetlerde yaşanan
olumsuzluklar ise son zamanlarda artış gösteriyor. Artış göstermesinin sebebi
ise kamu görevlilerinin kusur, hata ve suç işlemeleri durumunda korunmaları
oluyor. Mardin'de N.Ç adında bir kız çocuğunun onlarca kamu görevlisi
tarafından tecavüze uğraması karşısındaki tutum bunu kanıtlar niteliktedir.
Urfa Cezaevinde 15 tutuklunun yanarak
can vermesi ve Van'dan İstanbul'a mahkûm götüren cezaevi aracında çıkan
yangında görevlilerin araç kapılarını açamayarak 5 tutuklunun diri diri
yanmasından tutun da cezaevlerinde yaşanan ölüm, işkence ve kötü muamele;
kadınların cezaevlerinde, karakollarda taciz ve tecavüze uğraması, çocukların
YİBO'lar başta olmak üzere okullarda, ıslah evlerinde tecavüze uğraması,
sığınma evlerinde, iş yerlerinde, huzur evlerinde yaşanan tüyler ürpertici
tecavüz ve şiddet olayları, toplu gösteri yürüyüşlerinde onlarca insanın gaz
fişeği, biber gazı, ateşli silah vb müdahaleler sonucu yaşamını yitirmesi,
yargısız infazlar, çete kurma, hukuksuz yapılanmalara destek sunma ve daha
binlerce suç olaylarının hepsi kamu görevlilerinin icraatlarıdır. Tüm
Türkiye'nin tüylerini ürperten Pozantı Cezaevinde tutuklu çocukların tecavüze
uğraması olayı da yine kamu görevlileri ve devlet denetiminde yaşanan utanç
verici olaylardır. Kamu hizmeti alanında yaşanan sorunlar bu kadar çokken,
istifa veya görevden alma devletin en üst makamlarından tutun da en alt yönetim
birimlerinde bile görülmüyor. Kamu hizmetlerinde ihmal ve bilerek suç işleme
oranı bu kadar yüksek olduğu hâlde, denetim ve yargılama ise sıfır düzeyde
denilebilir. Bu durum ya Hükûmetin bu alanı kontrol altına almakta
zorlandığını, kendini dinletemediğini ya da kamu hizmetlerinin Hükûmetin onay
verdiği hatta Hükûmetin söylemleri, ayrımcı tutumu ve onay sunduğu doğrultuda
yürüdüğünü gösteriyor. Sebep ne olursa olsun bu utanç tablosunun müsebbibi
Hükûmet yetkilileridir. Türkiye bu utanç tablosuyla yaşamaya devam edemez. Bu
nedenle kamusal alan yeniden düzenlenmeli, sürekli ve tarafsız bir denetim
mekanizması işletilerek kamu görevlilerinin suç işleme rahatlığına son
verilmelidir.

BAŞKAN – Bilgilerinize sunulmuştur.
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler sırası
geldiğinde yapılacaktır. 
Sayın milletvekilleri, Kadın Erkek
Fırsat Eşitliği, Kamu İktisadi Teşebbüsleri ile Avrupa Birliği Uyum
Komisyonlarında siyasi parti grubu mensubu olmayan milletvekillerine de 1
üyelik düşmektedir. Bu komisyonlara aday olmak isteyen, siyasi parti grubu
mensubu olmayan milletvekillerinin, 7 Temmuz 2014 Pazartesi günü saat 18.00’e
kadar Türkiye Büyük Millet Meclisi Başkanlığına yazılı olarak müracaat
etmelerini rica ediyorum. 
Türkiye Büyük Millet Meclisi
Başkanlığının 4 adet tezkeresi vardır, ayrı ayrı okutup oylarınıza sunacağım.
Okutuyorum:


 25/06/2014
Türkiye Büyük
Millet Meclisi Genel Kuruluna
İlgi: Dilekçe Komisyonu Başkanlığının
20/06/2014 tarihli ve 57747403/447 sayılı yazısı.
Dilekçe Komisyonunun, Türkiye Büyük
Millet Meclisinin tatilde bulunduğu dönemde de çalışabilmesine dair bir talebi
olmuştur. Başkanlığımızca uygun görülen bu talep İç Tüzük’ün 25’inci maddesi
gereğince Genel Kurulun tasviplerine sunulur. 
 Ayşe
Nur Bahçekapılı
 Türkiye
Büyük Millet Meclisi 
 Başkanı
Vekili
BAŞKAN – Oylarınıza sunuyorum: Kabul
edenler… Kabul etmeyenler… Kabul edilmiştir.
Diğerini okutuyorum:


 25/06/2014
Türkiye Büyük
Millet Meclisi Genel Kuruluna
İlgi: İnsan Haklarını İnceleme
Komisyonu Başkanlığının 10/06/2014 tarihli ve 59244875.130.99-117.182079 sayılı
yazısı.
İnsan Hakları Komisyonunun, Türkiye
Büyük Millet Meclisinin tatilde bulunduğu dönemde de çalışabilmesine dair bir
talebi olmuştur. Başkanlığımızca uygun görülen bu talep İç Tüzük’ün 25’inci
maddesi gereğince Genel Kurulun tasviplerine sunulur. 
 Ayşe
Nur Bahçekapılı
 Türkiye
Büyük Millet Meclisi 
 Başkanı
Vekili
BAŞKAN – Oylarınıza sunuyorum: Kabul
edenler… Kabul etmeyenler… Kabul edilmiştir.
Diğerini okutuyorum:

 25/06/2014
Türkiye Büyük
Millet Meclisi Genel Kuruluna
İlgi: Kadın Erkek Fırsat Eşitliği
Komisyonu Başkanlığının 17/06/2014 tarihli ve 90603329-130.05-182943 sayılı
yazısı.
Kadın Erkek Fırsat Eşitliği
Komisyonunun, Türkiye Büyük Millet Meclisinin tatilde bulunduğu dönemde de
çalışabilmesine dair bir talebi olmuştur. Başkanlığımızca uygun görülen bu
talep İç Tüzük’ün 25’inci maddesi gereğince Genel Kurulun tasviplerine sunulur.

 Ayşe
Nur Bahçekapılı
 Türkiye
Büyük Millet Meclisi 
 Başkanı
Vekili
BAŞKAN – Oylarınıza sunuyorum: Kabul
edenler… Kabul etmeyenler… Kabul edilmiştir.
Diğerini okutuyorum:



 24/06/2014
Türkiye Büyük
Millet Meclisi Genel Kuruluna
Türkiye Büyük Millet Meclisi Başkanı
Cemil Çiçek ve beraberindeki heyetin, Avrupa Konseyi Parlamento Başkanları
Konferansına katılmak üzere Norveç’e ziyarette bulunmaları hususu 28/3/1990
tarihli ve 3620 sayılı Türkiye Büyük Millet Meclisinin Dış İlişkilerinin
Düzenlenmesi Hakkında Kanun’un 9’uncu maddesi; Avustralya Senato Başkanı John
Hogg ile Temsilciler Meclisi Başkanı Borwnyn Bishop’un vaki davetlerine
icabetle Avustralya’ya resmî ziyarette bulunmaları, anılan Kanun’un 6’ncı
maddesi uyarınca Genel Kurulun tasviplerine sunulur.
 Ayşe
Nur Bahçekapılı
 Türkiye
Büyük Millet Meclisi 
 Başkanı
Vekili
BAŞKAN – Oylarınıza sunuyorum: Kabul
edenler... Kabul etmeyenler... Kabul edilmiştir. 
İç Tüzük’ün 37’nci maddesine göre
verilmiş bir doğrudan gündeme alınma önergesi vardır; okutup işleme alacağım ve
oylarınıza sunacağım.
Okutuyorum:



1.- Afyonkarahisar Milletvekili Ahmet Toptaş’ın; Emniyet
Teşkilatı Kanununda Değişiklik Yapılmasına Dair Kanun Teklifinin (2/276)
İçtüzüğün 37 nci Maddesine Göre Doğrudan Gündeme Alınmasına İlişkin Önergesi
Türkiye Büyük
Millet Meclisi Başkanlığına
(2/276) esas numaralı Kanun Teklifi’min
İç Tüzük 37’ye göre Genel Kurulda görüşülmesini saygılarımla arz ederim.
 Ahmet Toptaş
 Afyonkarahisar

Türkiye Büyük
Millet Meclisi Başkanlığına
12/06/1937 tarihli ve 3201 sayılı
Emniyet Teşkilatı Kanunu’nda değişiklik yapılmasına dair kanun teklifim
gerekçesiyle ekte sunulmuştur.
Gereğini arz ederim. 06/01/2012
 Ahmet
Toptaş
 Afyonkarahisar
BAŞKAN – Teklif sahibi olarak söz
isteyen Ahmet Toptaş, Afyonkarahisar Milletvekili.
Buyurun Sayın Toptaş. (CHP sıralarından
alkışlar) 
Süreniz beş dakikadır.
AHMET TOPTAŞ (Afyonkarahisar) – Sayın
Başkan, değerli milletvekilleri; 12/06/37 tarih ve 3201 sayılı Emniyet
Teşkilatı Kanunu’nda değişiklik yapılmasına dair kanun teklifim hakkında
görüşlerimi açıklamak üzere söz almış bulunuyorum, yüce Meclisi bu vesileyle
saygılarımla selamlarım.
Değerli milletvekilleri, bu
teklifimizle emniyet mensuplarının, spor derneklerine ve emniyet teşkilatı
mensubu şehit ve gazi ailelerinin kurdukları vakıflara ve derneklere üye
olmalarının sağlanması istenmektedir.
Ne gariptir ki biz emniyet
mensuplarının kurulmuş bulunan derneklere üyeliğini tartışırken demokrasiyle
yönetilen ülkelerde emniyet mensuplarının kurdukları sendikalar hem kendi hak
ve taleplerini hem de toplumsal sorumlulukları konusundaki faaliyetlerini
hiçbir engelle karşılaşmadan sürdüregelmektedirler. 
Örneğin İsveç’te polis sendikası 1903
yılında kurulmuştur. İsveç polis sendikasından yüz on sene sonra kurulan
“EMNİYET-SEN” adlı sendikanın kurucu ve yöneticilerini, mahkeme kararlarına
rağmen, meslekten atmaya ve sürüm sürüm süründürmeye devam ediyoruz. 
Değerli arkadaşlar, EMNİYET-SEN
Tüzüğü’nde amaçlarını açık açık anlatmış. Ne diyor? “Emniyet sınıfına dair
personelin temel hak ve özgürlüklerinin korunmasını, geliştirilmesini
istiyoruz. Emniyet mensuplarının yani polis teşkilatının insan haklarına uygun
ve hukukun üstünlüğü ilkesiyle yönetilmesini istiyoruz. Dil, din, ırk, mezhep
ve siyasi düşünce farkı gözetmeksizin bütün insanlara eşit biçimde, genel
emniyet, can ve mal güvenliği hizmetlerinden yararlanmasını ve her türlü
ayrıcalıkların ve ayrımcılığın önlenmesini istiyoruz.” diyor. “Sendika
mensuplarına insan onuruna yaraşır bir hayat düzeyi sağlamak için elverişli
ücret ve sosyal yardımlarla daha iyi çalışma şartları ve mesleki saygınlık
kazandırmayı istiyoruz.” diyor ve buna benzer, insani ve çağdaş birçok değeri
savunmayı amaç edindiklerini belirtiyorlar. 
Peki, otokratik ve baskıcı
uygulamalarıyla ülkeyi yönetmeyi kural hâline getirmiş bir iktidar böyle bir
sendikayı taşıyabilir mi? Hayır, çünkü böyle bir polis sendikasının bulunduğu
ortamda anayasal hakkını kullanarak gösteri yapan insanları katledemez polis.
Polis, yönetenlerin talimatıyla düşman gibi davranamaz halkına. Eskişehir’de
Ali İsmail Korkmaz’ı sokak ortasında sopalarla vura vura öldürerek stres atamaz
polis. Halkını ve çocuklarını öldüren polise “Daha fazlasını yapmadıkları için
sabrına hayret ediyorum.” diyen bir Başbakanın saldırı makinesi hâline gelmez
polis. 
Bir tanıdığının cenaze törenine giden
Uğur Kurt’u öldüren polis, polis teşkilatının içerisinde böyle bir sendika
olursa bir gün bile barındırılmaz. Bir günde 1.700 polis oradan oraya sürgün
edilemez. Başbakanın iki dudağından çıkan sözle, böyle bir sendika olursa, bu
işler yapılamaz. Polis de insandır, onlar da bizim çocuklarımızdır. Onları ölüm
makinesi hâline getiren, sonra da intihara sürükleyen talimatlar yerine
getirilemez polis sendikası olursa. 
Değerli milletvekilleri, bir kısım
polis iktidarın muhaliflerine karşı ölüm makinesi hâline getirilirken cebinde
oynadığı bilyelerle ekmek almaya giden Berkin Elvan’ı sokak ortasında
öldürürken ülkenin Başbakanı Cumhurbaşkanını açıkladığı toplantıda başka bir
çocukla ilgili anısını aktarıyor. Belediye başkan adaylığı sırasında
İstanbul’un yoksul mahallelerinden birinde 7-8 yaşlarında bir kız çocuğunun
“Bunları annem gönderdi.” diye eline iki bilezik tutuşturduğunu söylüyor. ”O
gözleri hiç unutamadım.” diyor Sayın Başbakan. 
Şimdi, ben de soruyorum Cumhurbaşkanı
adayımız Başbakan Sayın Recep Tayyip Erdoğan’a: Cebindeki bilyelerle ekmek
almaya giderken senin polisinin öldürdüğü Berkin’in resmindeki gülüşünü, onun
çocukluğunu, hayat dolu bakışını görmeye cesaret edebiliyor musun bir insan olarak?
Miting alanında yuhalattığın Berkin’in anasının senin gözlerine baktığında neyi
gördüğünü de düşünüyor musun bir an? 
Musul Konsolosluğunda görevli aileler
esir alındığında yanlarında bulunan küçücük çocuğun anasına nasıl baktığını,
nasıl çare aradığını, nasıl baskı altında… O çocuğun teröristlerin içerisinde
dururken gözlerine bakabilecek misin? 
Sayın Başbakan, Musul Konsolosluğu
konusunda, Konsolosun esir alınması konusunda basın yasağı, yayın yasağı
konuldu. Bu, bilerek yapılmış bir yasaktır diye söyleniyor. Konsolosluk
mensuplarımız, oradaki polislerimiz, görevlilerimiz ne hâlde hiç kimse
bilmiyor, aileleri bilmiyor. Bir pazarlık konusu mudur diye düşünmeden de
geçemiyoruz. Pazarlık olup olmadığı Sayın Başbakanın bunları törenle
karşıladığı gün anlaşılacaktır diyorum, saygılarımı sunuyorum. (CHP
sıralarından alkışlar) 
BAŞKAN - Teşekkür ediyorum. 
Bir milletvekili olarak söz isteyen
Orhan Düzgün, Tokat Milletvekili. 
Buyurun Sayın Düzgün. (CHP sıralarından
alkışlar) 
ORHAN DÜZGÜN (Tokat) – Teşekkür
ediyorum Sayın Başkan. 
Değerli milletvekilleri, emniyet
mensubu vazife malulleri ile şehit gazi ve malul personel eş ve çocuğu
olanların, emniyet teşkilatı mensubu şehit ve gazi aileleri ile yakınlarının
kurdukları şehit ve gazilere yönelik yardımlaşma derneklerine ve vakıflarına
üye olabilmeleri hakkındaki kanun teklifi üzerinde söz almış bulunuyorum.
Hepinizi saygıyla selamlıyorum.
Değerli milletvekilleri, bütün
demokratik hukuk devletlerinde polis, adaletin başladığı kapı, adalete
gireceğimiz kapı. Bu nedenle, eğer, gerçekten ülkemizde demokrasi olsun, hukuk
olsun istiyorsak bir kere, gerçekten, polisin eğitim düzeyini, ekonomik ve
sosyal alandaki yaşam standartlarını mutlaka düzeltmek zorundayız. Eğer moral
kondisyonu yerinde olmayan bir polisle icraat yapmaya kalkarsanız olacak
olanlar bellidir, adaleti daha ilk başında yaralamış olursunuz. O nedenle,
polisin tarafsızlığı, zinde ve ilkelerine bağlı çalışması ülkedeki demokrasinin
de oturması açısından son derece önemlidir diye düşünüyorum.
Değerli arkadaşlarım, bizim ülkemizdeki
polisimizin durumu nedir, kısaca sizlere hatırlatmak isterim: Bakın, bütün
demokratik ülkelerde polisin sendika kurma hakkı var fakat Türkiye'de polisler
sendika kurmaya kalktılar, başlarına pişmiş tavuğun başına gelenler geldi.
Sendikayı kuranlar hemen, apar topar meslekten ihraç edildiler, üstelik de
kendilerine “terörist” denilerek meslekten atıldılar.
Şimdi, düşünün, bir gün önce eline
silah vermişsiniz, ülkeyi koruması için görevlendirmişsiniz, sokakta görev
yapıyor, ertesi gün “Bu adam terörist.” diyorsunuz, meslekten atıyorsunuz. Bu
sanırım bir alışkanlık oldu, 17 Aralık operasyonlarında da bir gün önce
kahraman olan, Gezi’de destan yazan polisler bir anda paralel ilan edildiler,
vatan haini ilan edildiler. Hâlbuki, o polisler bir gün önce devletin en önemli
kurumlarına Hükûmetin atamasıyla gelmiş, belli sicil soruşturmaları da yapılmış
kişilerdi; madem bunlar teröristti, madem bu kadar tehlikeliydiler neden bu
insanların eline silah verip ülkenin güvenliğini teslim ettiniz?
Bir şey daha sormak istiyorum: Mademki
bu polisler paralelciler, devletin aleyhinde çalışıyorlar nereye gönderdiniz
bunları? İstanbul’dan aldınız –atıyorum- Hakkâri’ye gönderdiniz, Hakkâri bu
memleketin toprağı değil mi? Yani polis İstanbul da paralel olamaz Hakkâri’de
olabilir mi demek istiyorsunuz bununla? Eğer bunlar suçluysa, bu adamları
meslekten atacaksınız, ellerindeki silahı alacaksınız, yok eğer suçlu
değillerse bu adamların haklarını korumak, savunmak zorundasınız.
Değerli milletvekilleri, bakın,
İstanbul’da 34 bin tane polise tahsis edilmiş makam aracı var. Yani bunun
karşıtı şu: 6 bin tane polis şoförlük yapıyor. Bu emniyet teşkilatı otobüs
firması mı? Yani dün söyleniyorduk, diyorduk ki: “Asker postal boyamak zorunda
mı, paşanın postalını?” Şimdi, ne yapıyoruz? Polis emniyet müdürünün
şoförlüğünü yapabilir, eşini kuaföre götürebilir, çocuğunu okula götürebilir,
bunlara herhangi bir şey söylemiyoruz. Yani eğer bir ülkede, ortalama haftada 1
polis intihar ediyorsa bunun gerekçelerini mutlaka araştırmak zorundayız
değerli arkadaşlarım. Bu konuyla ilgili verdiğimiz soru önergeleri, araştırma
önergeleri sürekli reddediliyor. Polisin neden öldüğünü, neden intihar ettiğini
merak etmek istemiyor mu bu yüce Meclis? Bunların mutlaka araştırılması gerekli.
Yine, bir noktayı vurgulamak isterim:
Polisin bir yardımlaşma derneği var, askerlerin OYAK’ta olduğu gibi. OYAK’tan
emekli olan her asker 50-60 milyar para alıyor, polis emekli olduğunda bu
POLSAN’dan bir kuruş para alamıyor. Neden alamıyor? Çünkü POLSAN’ın parasının
ne olduğu belli değil. Çok ciddi ortaklıkları var, çok ciddi firmalarla iş
birliği yapmışlar, çok ciddi bir geliri var çünkü 120 bin polisten aylık 100
lira civarında para kesiliyor arkadaşlar fakat bu paranın nereye gittiği hiç
belli değil. Bunu polisler de bilmiyor, emniyeti yönetenler de bilmiyorlar. Bu
POLSAN’la ilgili konuyu Hükûmetin ciddiyetle araştırıp buradaki, iddiaya göre,
465 milyon lira kayıp paranın nerede olduğunu bulması gerekli değerli
arkadaşlarım.
Evet, söylediğim gibi, polisin çalışma
şartlarını mutlaka iyileştirmeliyiz fakat bu söylediklerim devletin polisi için
geçerli olanlar. Hükûmetin polisi olanlar, Ali İsmail’i döverek öldürenler,
Ethem Sarısülük’ü katledenler ve bu tür eylemleri siyasi bir hırsla, bir hınçla
yapan polisleri elbette ki buna dâhil etmiyorum, onlara da günü ve zamanı
geldiğinde mutlaka hesap soracağımızı da açıkça söylemek istiyorum.
Teşekkür ederim, sağ olun. (CHP
sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler…
Kabul etmeyenler… Kabul edilmemiştir.
Birleşime on dakika ara veriyorum.
 Kapanma
Saati: 15.44
İKİNCİ OTURUM
Açılma Saati:
15.55
BAŞKAN: Başkan
Vekili Sadık YAKUT
KÂTİP ÜYELER:
Dilek YÜKSEL (Tokat), Muhammet Rıza YALÇINKAYA (Bartın) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 110’uncu Birleşiminin İkinci Oturumunu açıyorum.
İzmir Milletvekili Oktay Vural’ın, İç
Tüzük’ün 73’üncü maddesine göre yapılmış bir itirazı bulunmaktadır.
Beş dakika söz vereceğim.
Buyurun Sayın Vural.



OKTAY VURAL (İzmir) – Teşekkür
ediyorum.
Sayın Başkan, Terörün Sona Erdirilmesi
ve Toplumsal Bütünleşmenin Güçlendirilmesine Dair Kanun Tasarısı, 26 Haziran
2014 tarihinde Başbakan Recep Tayyip Erdoğan tarafından Türkiye Büyük Millet
Meclisi Başkanlığına sunulmuş, aynı gün de Meclis Başkanlığı bu tasarıyı esas
komisyon olarak İçişleri Komisyonuna, tali komisyon olarak da Anayasa ve Adalet
Komisyonlarına göndermiştir.
İç Tüzük’ümüzün 73’üncü maddesine göre,
kanun tasarılarının belli hususları içermesi gerekiyor, amacının ne olduğu ve
maddelerinin hangi amaçları gerçekleştirmek için ortaya konulması gerektiğini
açık bir şekilde dile getirmesi gerekiyor. Her şeyden önce bu havalesi yapılan
kanun tasarısı, ucu belirsiz, muhtevası belirsiz, doğrudan doğruya bir terör
örgütü elebaşının İmralı’da “Bu yasal süreçte hepiniz vatana ihanet
ediyorsunuz, benim elimdeki en büyük güç bu, silah bu.” demek suretiyle, bu
silah bugün Türkiye Büyük Millet Meclisine, Başbakan Recep Tayyip Erdoğan
imzasıyla gönderilmiştir. Her şeyden önce, PKK terör örgütünün kullandığı bu
silahın yürütme tarafından bir kanun tasarısı hâline getirilmesinin, bu
tasarının neşet etmesi gereken meşruiyetten yoksun olduğunu düşünüyorum.


Diğer taraftan, bu tasarının bu kanunun
gerektirdiği asgari ölçülere uymadığı için doğrudan doğruya Meclis Başkanlığı
tarafından Hükûmete iade edilmesi gerekiyordu. Çünkü, gerçekten bu kanun
tasarısı kaynağını Anayasa’dan almayan bir yetkiyi Bakanlar Kuruluna
vermektedir ki bu bakımdan, böyle bir yetkinin Bakanlar Kurulu tarafından
Bakanlar Kuruluna verilmesi, kesinlikle bir kanun tasarısında olması gereken
usul ve esasları da içermediğinden reddedilmesi gerekiyor. Bu bakımdan, yapılan
havale doğrudan doğruya yanlış olmuştur. Bu havalenin Meclis Başkanlığı
tarafından Başbakan Recep Tayyip Erdoğan’a aynen iade edilmesi gerekiyor. Terör
örgütünün arzusu ve isteğiyle Türkiye Büyük Millet Meclisine kanun tasarısı
gelmez. Terör örgütünü muhatap alan, özellikle Anayasa’nın gerektirdiği ölçüler
içerisinde, idarenin her türlü iş ve eylemleri yargının denetimine açıkken bu
tasarıda “Kişilerin hukuki, idari ve cezai sorumluluğu doğmaz.” demek, doğrudan
doğruya Anayasa’ya aykırı iş ve eylemlerin yapılacağına amirdir. 
O bakımdan, keenlemyekün, yok sayılan
bir kanun tasarısı, hem tasarı özelliklerini ihtiva etmemesi hem de bu
tasarının aslında PKK terör örgütünün silahıyla Türkiye Büyük Millet Meclisine
getirilmesi, aynı zamanda, bugüne kadar suç işlemiş olanların çerçeve
itibarıyla affedilmesini ve bundan sonra da işleyeceklere suç işleme özgürlüğü
vermesi bakımından, Anayasa’nın ve hukuk devletinin gerektirdiği hukuki
güvenlik esaslarından da uzaklaşmış olmasından dolayı, bu havalenin doğrudan
doğruya Meclis Başkanı tarafından Başbakanla yapılmış olması gerekir. Bu
bakımdan, biz bu havalenin hukukun, Anayasa’nın ve İç Tüzük’ün gerektirdiği
ölçüler içerisinde bir kanun tasarısı muhtevası arz etmeyen bu tasarının, bu
ölçüler içerisinde eksik ve yok hükmünde olduğunu düşünüyoruz ve bu bakımdan da
doğrudan doğruya Hükûmete iade edilmesi gerekiyor.
Bununla ilgili olarak İçişleri
Komisyonuna yapılan havale de son derece yanlıştır çünkü doğrudan doğruya
Anayasa ve yasalara göre suç teşkil eden hususları Hükûmet yapacağını ve bu
suçları işleyeceğini ifade etmiştir “Hukuki, idari ve cezai sorumluluğu
doğmaz.” demek suretiyle bunu ifade etmiştir. Bu hususta, Anayasa’ya ve
yasalara aykırı iş ve eylemlerin teşebbüs seviyesinde durdurulması amacıyla,
nasıl fezlekeleri Sayın Meclis Başkanı burada milletvekillerinin incelemesine
açmamış ve bazı fezlekeleri de ilk gün geri göndermişse bu tasarıyı da geri
göndermesi gerekmektedir.
İçişleri Komisyonuna yapılan bu havale
İç Tüzük hükümlerine ve Anayasa hükümlerine kesinlikle uygun değildir. İç Tüzük
hükümlerine göre kanun tasarısı ölçülerine uymayan bu tasarının Meclis
Başkanlığı tarafından iade edilmesi ve bununla ilgili irade beyanı olmadan önce
de İçişleri Komisyonunun bu konuda bir toplantı yapmaması gereklidir. 
(Mikrofon otomatik cihaz tarafından
kapatıldı) 
OKTAY VURAL (Devamla) – Bu itirazın
neticesinde Başkanlığın vereceği bir karar vardır. Bu bakımdan, bunun aslında
İçişleri Komisyonundan ziyade Anayasa Komisyonunu da doğrudan doğruya
ilgilendirdiği ve esas komisyonun da onun olması gerektiği izahtan varestedir.
Bununla ilgili itirazımı Meclis Başkan Vekiline iletiyorum.
Bu çerçevede de Komisyon Başkanının bu
toplantıyla ilgili iradesini geri alarak bu itiraz neticesinde yapılacak
değerlendirmeden sonra toplantı çağrısını yenilemesi gerektiğini ifade
ediyorum.
Teşekkür ediyorum. (MHP sıralarından
alkışlar) 
BAŞKAN – Teşekkür ediyorum.
Sayın milletvekilleri, İzmir
Milletvekili Sayın Oktay Vural’ın bu görüşleri Başkanlıkça
değerlendirilecektir. 
Alınan karar gereğince, sözlü soru
önergeleri ile diğer denetim konularını görüşmüyor ve gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz. 


1.- Adalet ve Kalkınma Partisi Grup Başkanvekilleri İstanbul
Milletvekili Ayşe Nur Bahçekapılı, Kayseri Milletvekili Mustafa Elitaş, Giresun
Milletvekili Nurettin Canikli, Kahramanmaraş Milletvekili Mahir Ünal ve
Adıyaman Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç’in; Türkiye Büyük Millet Meclisi İçtüzüğünün Bir Maddesinin Değiştirilmesi
Hakkında İçtüzük Teklifi ve Anayasa Komisyonu Raporu (2/242, 2/80) (S. Sayısı: 156)
BAŞKAN – Komisyon? Yok.
Ertelenmiştir. 
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.


2.- Devlet Sırrı Kanunu Tasarısı ve Avrupa Birliği Uyum Komisyonu ile
Adalet Komisyonu Raporları (1/484) (S. Sayısı: 287)
BAŞKAN – Komisyon? Yok.
Ertelenmiştir. 
3’üncü sırada yer alan, Türkiye
Cumhuriyeti Hükümeti ile Birleşmiş Milletler Cinsiyet Eşitliği ve Kadının
Güçlendirilmesi Birimi (BM Kadın) Arasında Birleşmiş Milletler Kadın Avrupa ve
Orta Asya Bölge Ofisinin İstanbulda Kurulmasına İlişkin Anlaşmanın
Onaylanmasının Uygun Bulunduğuna Dair Kanun Tasarısı ile Kadın Erkek Fırsat
Eşitliği Komisyonu ve Dışişleri Komisyonu Raporları’nın görüşmelerine
başlayacağız. 
3.- Türkiye Cumhuriyeti Hükümeti ile Birleşmiş Milletler Cinsiyet
Eşitliği ve Kadının Güçlendirilmesi Birimi (BM Kadın) Arasında BM Kadın Avrupa
ve Orta Asya Bölge Ofisinin İstanbulda Kurulmasına İlişkin Anlaşmanın
Onaylanmasının Uygun Bulunduğuna Dair Kanun Tasarısı ile Kadın Erkek Fırsat
Eşitliği Komisyonu ve Dışişleri Komisyonu Raporları (1/928) (S. Sayısı: 609) (x)
Komisyon ve Hükûmet yerinde. 
Komisyon Raporu 609 sıra sayısıyla
bastırılıp dağıtılmıştır. 
Tasarının tümü üzerinde söz isteyen
yok. 
Tasarının tümü üzerindeki görüşmeler
tamamlanmıştır. Maddelerine geçilmesini oylarınıza sunuyorum: Kabul edenler…
Kabul etmeyenler… Kabul edilmiştir. 
1’inci maddeyi okutuyorum: 
TÜRKİYE
CUMHURİYETİ HÜKÜMETİ İLE BİRLEŞMİŞ MİLLETLER CİNSİYET EŞİTLİĞİ VE KADININ
GÜÇLENDİRİLMESİ BİRİMİ (BM KADIN) ARASINDA BM KADIN AVRUPA VE ORTA ASYA BÖLGE
OFİSİNİN İSTANBULDA KURULMASINA İLİŞKİN ANLAŞMANIN ONAYLANMASININ UYGUN
BULUNDUĞUNA DAİR KANUN TASARISI

MADDE 1- (1) 28
Şubat 2014 tarihinde New York'ta imzalanan "Türkiye Cumhuriyeti Hükümeti
ile Birleşmiş Milletler Cinsiyet Eşitliği ve Kadının Güçlendirilmesi Birimi (BM
Kadın) Arasında BM Kadın Avrupa ve Orta Asya Bölge Ofisi'nin İstanbul'da Kurulmasına
İlişkin Anlaşma"nın onaylanması uygun bulunmuştur.
BAŞKAN – Maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
2’nci maddeyi okutuyorum:
MADDE 2- (1) Bu
Kanun yayımı tarihinde yürürlüğe girer.
BAŞKAN – Maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
3’üncü maddeyi okutuyorum:
MADDE 3- (1) Bu
Kanun hükümlerini Ba-kanlar Kurulu yürütür.
BAŞKAN – Maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
Tasarının tümü açık oylamaya tabidir.
Açık oylamanın elektronik oylama cihazıyla yapılmasını oylarınıza sunuyorum:
Kabul edenler… Kabul etmeyenler… Kabul edilmiştir. 
Üç dakika süre veriyorum. 
(Elektronik cihazla oylama yapıldı)
BAŞKAN – Sayın milletvekilleri, yapılan
açık oylamada toplantı yeter sayısı bulunamamıştır. 
Birleşime on beş dakika ara veriyorum. 
 Kapanma
Saati: 16.08
ÜÇÜNCÜ OTURUM
Açılma Saati:
16.20
BAŞKAN: Başkan
Vekili Sadık YAKUT
KÂTİP ÜYELER:
Dilek YÜKSEL (Tokat), Muhammet Rıza YALÇINKAYA (Bartın) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 110’uncu Birleşiminin Üçüncü Oturumunu açıyorum.
609 sıra sayılı Kanun Tasarısı’nın
yapılan açık oylamasında toplantı yeter sayısı bulunamamıştı.
Şimdi tasarının açık oylamasını
elektronik cihazla tekrarlayacağım.
İki dakika süre veriyorum.
(Elektronik cihazla oylama yapıldı)
BAŞKAN – Sayın milletvekilleri, Türkiye
Cumhuriyeti Hükûmeti ile Birleşmiş Milletler Cinsiyet Eşitliği ve Kadının
Güçlendirilmesi Birimi (BM Kadın) Arasında BM Kadın Avrupa ve Orta Asya Bölge
Ofisinin İstanbul’da Kurulmasına İlişkin Anlaşmanın Onaylanmasının Uygun
Bulunduğuna Dair Kanun Tasarısı’nın yapılan açık oylama sonucunu açıklıyorum:
Kullanılan oy sayısı : 210
Kabul : 210
(x)
 Kâtip Üye  Kâtip
Üye
 Dilek Yüksel Muhammet
Rıza Yalçınkaya
 Tokat Bartın”
Böylece, tasarı kabul edilmiş ve
kanunlaşmıştır.
4’üncü sırada yer alan, Vatansız
Kişilerin Statüsüne İlişkin Sözleşmeye Katılmamızın Uygun Bulunduğuna Dair
Kanun Tasarısı ve Dışişleri Komisyonu Raporu’nun görüşmelerine başlayacağız.



4.-Vatansız Kişilerin Statüsüne İlişkin Sözleşmeye Katılmamızın
Uygun Bulunduğuna Dair Kanun Tasarısı ve Dışişleri Komisyonu Raporu (1/410) (S.
Sayısı: 90)(xx)
BAŞKAN – Komisyon ve Hükûmet yerinde.
Komisyon raporu 90 sıra sayısıyla bastırılıp
dağıtılmıştır.
Tasarının tümü üzerinde söz isteyen?
Yok.
Tasarının tümü üzerindeki görüşmeler
tamamlanmıştır.
Maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir.
1’inci maddeyi okutuyorum:

VATANSIZ
KİŞİLERİN STATÜSÜNE İLİŞKİN SÖZLEŞMEYE KATILMAMIZIN UYGUN BULUNDUĞUNA DAİR
KANUN TASARISI

MADDE 1-
(1) Birleşmiş Milletler Ekonomik ve Sosyal Konsey tarafından düzenlenen Tam
Yetkili Temsilciler Konferansında kabul edilen 28 Eylül 1954 tarihli “Vatansız
Kişilerin Statüsüne İlişkin Sözleşme”ye katılmamız uygun bulunmuştur.

BAŞKAN – Madde üzerinde Cumhuriyet Halk
Partisi Grubu adına söz isteyen Mustafa Ali Balbay, İzmir Milletvekili.
Buyurun. (CHP sıralarından alkışlar)
CHP GRUBU ADINA MUSTAFA ALİ BALBAY
(İzmir) – Sayın milletvekilleri, heyetinizi saygıyla selamlıyorum.
Vatansız Kişilerin Statüsüne İlişkin
Sözleşmeye Katılmamızın Uygun Bulunduğuna Dair Kanun Tasarısı ve Dışişleri
Komisyonu Raporu’nu ben de okudum. Ben, geçmişte bir gazeteci olarak da
dünyanın pek çok ülkesini dolaşmış, çevre ülkeler dâhil, Irak, Suriye, İran ve
özellikle Balkan ülkelerinde de bulunmuş ve pek çok insanın vatanına hasret,
yabancı topraklarda neler çektiğine tanık olmuş bir kişi olarak bu sözleşmeye
ilişkin düşüncelerimi sizlerle paylaşmak istiyorum. Ama tabii ki öncelikle
güncel konu olan, özellikle Suriye ve Irak’taki konuların Türkiye’yi bu
bağlamda nasıl etkilediğini sizlerle ayrıca paylaşmak istiyorum. 
AHMET TOPTAŞ (Afyonkarahisar) – Sayın
Başkan, sohbeti dışarıda yapsınlar da dinleyelim hatibi.
MUSTAFA ALİ BALBAY (Devamla) – Sayın
milletvekilleri…
BAŞKAN – Sayın Balbay, bir saniye…
Sayın milletvekilleri, Genel Kurulda
büyük bir uğultu var, sayın hatibin konuşması duyulmuyor.
Buyurun Sayın Balbay.
MUSTAFA ALİ BALBAY (Devamla) – Sayın
milletvekilleri, özellikle Suriye ve Irak’ta yaşananlar ve Türkiye'nin dış
politikası, şu anda üzerinde konuşmakta olduğumuz vatansız kişilerle ilgili
sözleşmeyle doğrudan bağlantılı görünmektedir ve Türkiye ağır bir sorumluluk
altındadır. Türkiye'nin izlemekte olduğu dış politika çevre ülkelerde vatansız
kişilerin artmasına neden olmaktadır. Özellikle Suriye’den göçenlerin büyük
kentlerde -Ankara’da, İzmir’de- bunlar bir yana, artık orta büyüklükteki
kentlerimizde de kent merkezlerinin bir parçası hâline geldiğine sizler de
tanık olmaktasınızdır.
Türkiye'nin komşu ülkelerde barış ve
güvenlik içinde yaşanması için o ülkelerin iç siyasetinin yurttaşlarının barış
içinde yaşamasına imkân verecek bir ortam yaratılmasına katkıda bulunmaması,
hatta tam tersi, komşu ülkelerde artık devletlerin içindeki ayrı grupları
destekleyen… Bugün IŞİD örneğinde olduğu gibi, yakın gelecekte nasıl bir sonuç
doğuracağı bilinmeyen grupları da desteklediğimiz için şu anda biz -bu
sözleşmeye bağlı olarak, dayalı olarak söylüyorum- Türkiye çevre coğrafyada
vatansız kişilerin artmasına neden olan bir politika izlemektedir ve bu
politikanın devamında şu anda o kişilerin bu ülkede eğitiminden sağlıklı bir
barınmasına kadar nasıl bir yaşam süreceği de tartışma konusudur. 
Şu
anda, en son bir hafta içinde çıkan haberlere baktığımızda, bir cezaevinin
boşaltılıp Suriyeli göçmenlerin orada kaldığını ve hatta yıkılacak
gecekondularda, kentsel dönüşüm kapsamı içinde yıkılması gereken gecekondularda
şu anda Suriyeli göçmenlerin oturduğunu hepimiz biliyoruz. Yani bu anlamda
Türkiye, etrafımızdaki coğrafyada, vatansız kişilerin sorununun çözümüne değil,
ne yazık ki yeni vatansız kişilerin doğmasına neden olan bir politika
izlemektedir.
Sayın
milletvekilleri, Türkiye'nin tarihinde bizim bu topraklarda kurduğumuz
devletlerde çevre ülkelerden, çevre coğrafyalardan gelen herkesi kendi
bünyemize kattık. Bu yıl 150’nci yılı olarak anılan Kafkas göçleriyle, çok kaba
bir değerlendirmeyle yaklaşık 6 milyon yurttaşımızın kökenleri Kafkaslardan,
Kırım’dan, Çerkesya’dan, çevre coğrafyadan gelen insanlardan oluşuyor. Yine
kabaca bir rakamla yaklaşık 15 milyon Balkan kökenli yurttaşımız var. Yani biz
çevre ülkelerde insanlar zor duruma düştüğünde onları bağrımıza basmayı ve
yurttaşımız olarak kabul etmeyi bilmiş bir ülkeyiz. Ancak biz o coğrafyalarda
karışıklıkların çıkmasına ya da iç barışın daha kötü iç savaşa dönüşmesine
neden olan bir coğrafya, bir politika izlemedik hiçbir zaman. Ancak bugün
özellikle Irak’ta ve Suriye’de yaşananlar bunu körüklemektedir. En son Sayın
Başbakanın Telafer’de Telafer kentindeki Türkmenlerle ilgili olarak, onların
yaşadığı acıları paylaşırken “Oradaki Türkmenlerin bir kısmı Şii, bir kısmı
Sünni.” demesi bile o coğrafyadaki acıları, ayrılıkları körüklemekte ve orada
da çevre coğrafyalara gidecek yeni vatansız insanlar oluşmasına neden
olmaktadır.
Sayın milletvekilleri, tabii, bugün
Başbakan sabah saatlerinde Cumhurbaşkanlığına adaylığını açıkladı ve uzun bir
değerlendirmeyle hem tüm Türkiye'yi kucaklayacağını ilan etti hem de konuşmasının
çok önemli bir diliminde “bizler” ve “onlar” tanımını kullandı. “Biz
kardeşlikten yanayız, onlar şundan yana. Biz bundan yanayız, onlar şundan
yana.” “Biz” tamam da “onlar” kim sayın milletvekilleri? 
YILMAZ TUNÇ (Bartın) – Konuşmayı tam
dinlememişsiniz herhâlde.
MUSTAFA ALİ BALBAY (Devamla) - Burada,
tabii biraz da kara mizahtan yardım isteyerek sizlerle paylaşmak isterim ki
vatansız kişilerin statüsüne ilişkin bu sözleşme Türkiye’ye çok yararlı
olacaktır. Çünkü, eğer bu “bizler ve onlar” siyaseti devam ederse Türkiye’deki
pek çok yurttaşımız maalesef kendini vatansız hissedecektir. Onlar da herhâlde
o dönemde bu yasanın gereklerinden yararlanarak Birleşmiş Milletlere
başvuracak.
YILMAZ TUNÇ (Bartın) – Biz milletiz,
onlar vesayetçiler.
MUSTAFA ALİ BALBAY (Devamla) - Ve tıpkı
bu yasanın maddelerinde yer alan “Yaşadığımız ülkede bütün haklardan
yararlanmak istiyoruz; bütün din, ibadet, eğitim, sağlık başta olmak üzere bu
ülke yurttaşlarının yararlandığı bütün haklardan yararlanmak istiyoruz.” gibi diyecekler
ve bu mantıkla şu anda Türkiye Cumhuriyeti yurttaşı olan insanların, bugünkü
uygulamaların ilerleyerek devam etmesi hâlinde, Sayın Başbakanın “bizler ve
onlar” diye ayrım yaparak…
YILMAZ TUNÇ (Bartın) – Ya yanlış
anlamışsın sen, Başbakanı tam dinlememişsin. Bizler milletiz, onlar,
vesayetçiler, yanlış anlamışsın, daha ilk konuşman, daha ilk konuşman. Daha ilk
konuşmanda Başbakana çatıyorsun, dur bir ya!
MUSTAFA ALİ BALBAY (Devamla) - Bu
toplumun ortadan ikiye bölerek izleyeceği politikaların devam etmesi hâlinde
maalesef bu ülkede yurttaşların yarısı kendisini vatansız hissedecektir.
Kendisini vatansız hisseden insanlar da Birleşmiş Milletlere başvurarak “Bu
vatanda, bu ülkede bu ülkenin yurttaşı gibi yaşamak istiyoruz.” diyecektir. 
HAKAN ÇAVUŞOĞLU (Bursa) – Ayrımcılık
yapan sizlersiniz yıllar boyunca.
MUSTAFA ALİ BALBAY (Devamla) - Sayın
Başbakanın, şu anda AKP sıralarından milletvekili arkadaşlarımızın buna açıklık
getirmek yerine…
YILMAZ TUNÇ (Bartın) – “Onlar” diye
bahsettiği vesayetçiler, darbecilere diyor “onlar” diye.
MUSTAFA ALİ BALBAY (Devamla) - …yine
Başkanının tutumunun aynı mantık içinde, aynı ayrımcılık içinde
değerlendirmeleri de benim değerlendirmelerime haklılık kazandırmaktadır.
HAKAN ÇAVUŞOĞLU (Bursa) – Hep sizler
yaptınız onu.
YILMAZ TUNÇ (Bartın) – Hadi oradan be,
sen ayrımcılık yapıyorsun ya!
MUSTAFA ALİ BALBAY (Devamla) - Sayın
Başbakanın, bu sabahki açıklamalarında ben baştan sona, önemli bir bölümünde
saydım…
YILMAZ TUNÇ (Bartın) – Ya Başbakanın
görüşlerini nitelikte değilsin sen!
MUSTAFA ALİ BALBAY (Devamla) -
…yarısından çoğunluğu “bizler ve onlar” diye ayırmaktaydı. Eğer bu ülkede 76
milyonun Başbakanlığını yapacaksanız, 76 milyonun Başbakanlığını yapacaksanız
sizden olmayanları “darbeci” diye iddia etmeyeceksiniz.
YILMAZ TUNÇ (Bartın) – Onlar
darbecilerdir, bizler milletiz.
BAŞKAN – Sayın Tunç, lütfen müdahale
etmeyin!
YILMAZ TUNÇ (Bartın) – Günlüklerden
bahset günlüklerden.
AHMET TOPTAŞ (Afyonkarahisar) –
Hırsızlardan bahset, hırsızlardan.
MUSTAFA ALİ BALBAY (Devamla) - Sizden
olmayan herkes şucu, bucu diye iddia etmeye kalkarsanız o zaman işte bu ülkede
ruhen kendisini vatansız hisseden insanlar yaratmış olursunuz. O zaman, bu
insanlar da çıkış yolunu bu yasada, şu anda bu -rapor- uluslararası sözleşmenin
kapsamı içinde bulup, kendileri Birleşmiş Milletlerden yardım isteyip “Bu
vatanda bu ülkenin yurttaşı olarak yaşamak istiyoruz.” diyeceklerdir. Çünkü,
bugünden itibaren yarın, öbür gün Cumhurbaşkanlığı için başvurular sona erecek.
Evet, ilk kez halk Cumhurbaşkanını seçecek, 76 milyonun Cumhurbaşkanı belli
olacak ama öncekilerden farklı olarak, şu anda Çankaya Köşkü’ne çıkacak kişinin
bu sözleşmeyi aratır bir icraat izlememesini dilerim. 
YILMAZ TUNÇ
(Bartın)– Artık Türkiye'de günlük tutulmayacak, günlükler olmayacak.
MUSTAFA ALİ BALBAY (Devamla) – Çankaya
Köşkü’ne çıkacak kişinin, çevre ülkelerden bahsederken o ülkelerdeki
yurttaşları ayırmamasını dilerim. 
YILMAZ TUNÇ (Bartın)– Artık kimse
günlük tutmayacak.
MUSTAFA ALİ BALBAY (Devamla) – Çankaya
Köşkü’ne çıkacak kişinin, insanların, o ülke insanlarının artık kendilerinin
“Biz bu ülkenin yurttaşı mıyız?” diyeceği bir tablo olmamasını dilerim.
Sayın milletvekilleri, yarın Sivas
olaylarının yıl dönümü. O insanların, orada yakılan insanların yakınları bu
ülkede hiçbir zaman kin ve nefret tohumu ekmediler ama orada yakılan insanlar
bu ülkede bir daha bu olayların yaşanmaması için çaba harcarken devleti
yönetenler karşısında sık sık şu soruyu sorma gereği duydular: “Biz bu ülkenin
yurttaşı değil miyiz, vatandaşı değil miyiz?” diye sordular. 
Ben, bir daha Sivas olaylarının
yaşanmamasını diliyorum. Hepinize saygılar sunuyorum sayın milletvekilleri, sağ
olun, var olun. (CHP sıralarından alkışlar) 
BAŞKAN – Teşekkür ediyorum.
HAKAN ÇAVUŞOĞLU (Bursa) – Yıllarca
dindarlar da aynı şeyi sordu Sayın Balbay. Dindarlar, başörtülüler de aynı şeyi
sordu. Başbakan demin onları ifade etti.
ORHAN DÜZGÜN (Tokat) – Yazıklar olsun
sana! Katilleri mi savunuyorsun?
HAKAN ÇAVUŞOĞLU (Bursa) – Yıllarca aynı
şeyi dindarlar sordu, başörtülüler sordu: “Biz bu ülkenin vatandaşı değil
miyiz?” Neredeydin o zaman, neredeydin?
BAŞKAN – Sayın milletvekilleri, lütfen…
Madde üzerinde Milliyetçi Hareket
Partisi Grubu adına söz isteyen Yusuf Halaçoğlu, Kayseri Milletvekili. (MHP
sıralarından alkışlar)
MHP GRUBU ADINA YUSUF HALAÇOĞLU
(Kayseri) – Sayın Başkan, değerli milletvekilleri; Vatansız Kişilerin Statüsüne
İlişkin Sözleşmeye Katılmamızın Uygun Bulunduğuna Dair Kanun Tasarısı ve
Dışişleri Komisyonu Raporu hakkında söz almış bulunuyorum. Hepinizi saygıyla
selamlıyorum. 
Değerli arkadaşlar, aslında, dünyada
bütün göçlerin temel sebeplerinin başında savaşlar, iç savaşlar veya başka
ülkeler arasındaki savaşlar gelir. Bu savaşlar dolayısıyla da pek çok insan
kendi bulundukları bölgelerden daha emin gördükleri yerlere doğru göç ederler.
Nitekim, bu türden olayları biz bütün tarih boyunca görüyoruz. 
Demin bir arkadaşımız burada
konuşmuştu; sadece kendi iktidarları döneminde değil, Türkiye’nin, Türk
milletinin çok eski tarihlerden beri böyle bir göç olayında destek olduğu, insanları
korudukları tarihte görülüyor. Bunların en bariz örneklerinden bir tanesi,
Endülüs Emevî Devleti’nin parçalanması ve Gırnata Devleti’nin kurulmasından
sonra, İspanyolların orada bulunan Müslümanlara ve Yahudilere karşı tatbik
ettikleri zulüm karşısında, II. Bayezid döneminde Osmanlı Devleti o bölgedeki
Müslümanları ve Yahudileri o bölgeden alarak daha başka emniyetli bölgelere
getirdi. 
Yine, buna benzer olmak üzere, 1709
yılında Poltava’da meydana gelen savaşta XII. Şarl’ın Rusya’ya yenilmesi üzerine
XII. Şarl Osmanlı Devleti’ne sığındı ve 1713 yılına kadar Osmanlı Devleti’nde
kaldı. Bu arada, bütün giderler Osmanlı Devleti’nden karşılandığı için ve
ülkesine dönmek arzusunda bulunmadığı için “demirbaş” unvanını aldı, demirbaşa
kaydedilmiş şekliyle ve giderken de kendisine hayli yüklüce bir miktar maddi
destekte bulunuldu, yeniçerilerle birlikte de ülkesine sağ salim gönderildi. 
Keza, aynı şekilde, Macaristan
Avusturya-Almanya İmparatorluğu’nun baskısı altında bulunduğu dönemlerde, yine
Macar mültecileri olarak bilinenler -başta Kaşot olmak üzere ki Kütahya’da evi
bulunmaktadır, orada ikamet etmiştir; diğeri de Rakoçi Ferenc olmak üzere ki
onun da Tekirdağ’da yeri vardır- orada alıkonuldular, ikamet ettirildiler ve
onlar Osmanlı Devleti tarafından el üstünde tutularak bir şekilde mülteciler
olarak Osmanlı Devleti’nde yaşama hakkı buldular. Keza, aynı şekilde,
Polonya’dan gelen mülteciler de bugünkü, hepimizin bildiği -kalıntıları orada
mevcuttur- Polonezköy’de ikamet ettirildi ve onlar da koruma altına alındı.
Hatta tarihin o dönemlerinde meydana gelen bu hadiselerden dolayı Avrupa’da
büyük bir Türk modası başladı. İngiltere başta olmak üzere, Fransa’da Osmanlı
kıyafetleri ön plana çıktı, “Türk gibi giyinmek, Türk gibi olmak” gibi bir
gelenek veyahut da bir moda söz konusu edildi. 
Değerli
milletvekilleri, bugün Türkiye’nin çevresinde yine önemli bir savaş dönemi
yaşanmaktadır. Bunun öncesinde şunu da söyleyeyim: Demin Kafkasya söylendi ama
Kafkasya dışında, Balkanlardan da yine Balkan Savaşları dolayısıyla, 1777-1778
Osmanlı-Rus Savaşı dolayısıyla çok önemli miktarda bir nüfus Anadolu’ya göç
etti. Yine, 1912 Balkan Savaşları sırasında Türkiye Balkanlardan önemli bir göç
aldı. Bunların dışında, oradaki baskılar sebebiyle Bosna’dan, Makedonya’dan,
Bulgaristan’dan, Romanya’dan, değişik yerlerden Türkiye’ye gelen mülteciler
oldu. Bunlara Türkiye Cumhuriyeti’nde kucak açıldı ve onlar kendi özbeöz
kardeşleri olarak yaşama hakkı buldular, kardeşlik buldular. Bunların sayısı o
derecedeydi ki 1923 yılında Türkiye Cumhuriyeti’nin kuruluş döneminde, mevcut
13,5 milyon nüfusun yaklaşık 5 milyonuna yakını Kafkasya ve Balkanlardan gelen
göçmenlerden oluşmaktaydı. Bu göçmenler kendi vatanlarına, ana yurtlarına
döndüler, kendi benimsedikleri topraklara ve insanların arasına geldiler. 
Şimdi, yine,
Suriye’den gelen göçmenlerin sayısı, rakamları 1 milyon olarak veriliyor.
Ancak, şunu özellikle belirteyim arkadaşlar: 1 milyonun çok üzerinde mülteci
geldiğini hepiniz biliyorsunuz. Ama, bunlara çok iyi baktığınızı söylemek hatasına
düşmeyin lütfen. Bugün hepiniz bilirsiniz, arkadaşlarımız bilir, cuma günleri
cami kapılarında dilenen birçok Suriyeliyi görüyorsunuz; yine, marketlerin
kapısında dilenen birçok Suriyeliyi görüyorsunuz; onun ötesinde, hastanelerin
almadığı, hastanelere gidemeyen hasta Suriyeli mültecileri görüyorsunuz.
Kampların dışındaki, ortalıkta dolaşan Suriyelilerin sayısı, hesabı artık
neredeyse bilinmiyor. Dolayısıyla, çok iyi baktığınızı söylemek hatasına
düşmeyin lütfen. Keza, aynı şekilde, Amerika’nın o bölgeleri bombaladığı sırada
Irak’tan kaçanların sayısı 2 milyonun üzerinde. Şu an IŞİD’in yapmış olduğu
katliamlar ve insanlık dışı hareketler, canavarca hareketler, kafa kesmeler
sebebiyle oradan kaçan insanların yavaş yavaş Türkiye’ye geldiklerini, Türkiye’ye
sığınmak istediklerini hepiniz biliyorsunuz. Dolayısıyla, ne gariptir ki bu tür
savaşların en büyük sıkıntısını siviller çekmektedir. Afganistan Savaşı’nda
Pakistan’a sığınan insanların sayısına baktığınızda yine insanlık dramı
yaşandığını görürsünüz, 2 milyona yakın insanın Pakistan’da göçmen olarak
yaşadığını, olumsuz şartlar altında yaşadığını görürsünüz. Onların, bu gelen
mültecilerin çocuklarının hiçbir zaman, doğru dürüst bir eğitim aldığını
söylemeniz mümkün değil. Yani, bir nesli uzun savaşlar sebebiyle dünya
kaybetmektedir.
Şimdi, değerli milletvekilleri, bu
savaşların bulunduğu yerlere dikkatinizi çekmek istiyorum. Nedense, sadece ve
sadece İslam dünyasının bulunduğu coğrafyalarda bu savaşlar olmaktadır. Yani,
Avrupa’da bir savaş söz konusu değil, başka bir coğrafyada bu savaş söz konusu
değil. Nedense -ki nedenini aslında hepiniz biliyorsunuz- sadece İslam
dünyasında bu savaşlar var! Çünkü, İslam dünyası Batı’nın, Batı emperyalizminin
pazarı ve sömürgesi hâlinde bulunan bölgeleridir. Maalesef, İslam dünyası,
kendi inancı gereği ilme önem vermediği, bilgiye önem vermediği için birileri
tarafından kullanılmaktadır, kötü idareciler tarafından kullanılmaktadır. İşte,
birileri çıkmış, İslam adına “Allahu ekber.” diyerek insanların kafasına kurşun
sıkan, kafalarını kılıçlarla, baltalarla kesen ama diğer taraftan da Kâbe’yi
yıkacağını söyleyen, İslam’ın dışında düşünebileceğimiz bir tavır
sergilemektedir. Böyle olduğu müddetçe İslam dünyası tabii ki başka ülkeler
tarafından sürekli sömürülecektir, tabii ki sürekli olarak İslam dünyası ve
insanlar kullanılacaktır. Böyle devam ettiği müddetçe de vatanlarını terk eden,
başka ülkelerde zor kanaat geçinen insanlarla karşı karşıya kalacağız. Bunun
önüne geçmek aslında bu coğrafyalara geçmişte hâkim olan Türkiye'nin görevidir.
Ama, Türkiye burada tarafgir olmak yerine doğrudan doğruya “ara bulucu”
sıfatını taşıyan, onları barıştırabilen, bu savaşın önüne geçebilecek,
çatışmaların önüne geçebilecek bir tavır sergilemek zorundadır. Aksi takdirde,
tarafgir olduğunda karşısında diğer grupları bulacaktır ve o görevi yerine
getirmekte de maalesef zorlanacaktır.
Değerli milletvekilleri, bu yasaya
“evet” diyeceğimizi özellikle belirtmek istiyorum ve bütün vatansızların vatan
sahibi olmaları, tekrar ülkelerine dönmeleri tarafında olduğumuzu, Allah’tan,
Cenab-ı Allah’tan insanlara bu türlü zulüm göstermemesini diliyorum, yüce
Allah’tan. Ama bunun için de hepimizin Allah’ın insanlığa verdiği en önemli
nimet olan aklı kullanmamızı ve bu aklı kullanarak, ilim sahibi olarak, bilgi
sahibi olarak birbirimize düşmememizi, ayrım yapmamamızı, toplum içerisinde
herkesi eşit tutmamızı, konuşmalarımıza “Laz’ı, Çerkez’i, Kürdü” diye
başlamamamızı, toplumu bir bütün olarak görmemizi, vatandaş olarak görmemizi
diliyorum. 
Hepinize saygılar sunuyorum. (MHP
sıralarından alkışlar)
BAŞKAN – Teşekkür ediyorum.
Halkların Demokratik Partisi Grubu
adına söz isteyen Hasip Kaplan, Şırnak Milletvekili.
Buyurun Sayın Kaplan.
HDP GRUBU ADINA HASİP KAPLAN (Şırnak)
– Teşekkür ederim Sayın Başkan.
Halkların Demokratik Partisi adına söz
aldım, hepinizi saygıyla selamlıyorum.
Öncelikle, Cumhurbaşkanlığı adayları
belirlendi, başvurularını yaptılar, hayırlı olmasını, centilmence bir yarış,
eşit koşullarda bir yarış, etik bir yarış olmasını diliyorum. Çünkü Çankaya
Köşkü birleştirici bir yerdir, ayrıştırıcı bir yer değildir. Bu temennilerimle
sözlerime başlamak istiyorum. 
Yine, söz konusu sözleşmeye geçmeden
önce, yarın 2 Temmuz, Sivas’ta yitirdiğimiz canlarımızın anısı önünde saygıyla
eğiliyoruz ve gerçekten ülkemizde artık çok etkili önlemlerin alınması
gerektiğini düşünüyoruz ve bu konuda bütün partilerin duyarlı olmasını
diliyoruz. 
Değerli arkadaşlar, “vatandaşlık”
denince, yeni anayasa yapılması sürecinde yeni anayasamızın en tartışmalı
maddesi olduğunu ifade etmek istiyorum yani Türkiye Cumhuriyeti vatandaşlığı
konusundaki -66’ncı madde- tartışmaları komisyonda izledik. Ama bu Meclis
kurulduğu zaman ve bu Meclis çatısı altında, bu çatının altında ilk Anayasa
yapıldığı zaman -1921- orada “Türkiye Cumhuriyeti vatandaşlığı” kavramı
kullanılmıştı arkadaşlar ve bizi birleştiren bir kavramdır, onu öncelikle ifade
etmek istiyorum. “Türkiye ahalisi” veya “Türkiye halkı” kavramı da yine Birinci
Meclisin kuruluş felsefesinin öznelerinden birisidir. Biz de Halkların Demokratik
Partisi olarak bu konuda son derece duyarlıyız. Ancak, şunu ifade etmekte büyük
bir yarar var: Osmanlı İmparatorluğu’ndan cumhuriyete geldiğimiz zaman,
Balkanlarda, Kafkaslarda, Orta Doğu’da -ister soydaş, ister akraba, ister aynı
inanca sahip- Osmanlı İmparatorluğu döneminde uzun yıllar birlikte yaşamış
halklar var. Arap, Suryani, Asuri, Keldani, Ezidi, Türkmen, Kürtler, bunların
hepsi bu topraklarda çok uzun yıllar birlikte yaşadılar. Halep vilayetinden
Musul vilayetine, oradan Balkanlara, Bosna Hersek’e kadar birçok alanda akraba,
soydaş veya aynı ülkelerde yaşayan birçok vatandaş zaman zaman konjonktürel
olarak yaşanan olaylardan etkilenerek Türkiye’ye geliyor. Bu, sadece özgü bir
olay değil ama Orta Doğu coğrafyasını dikkate aldığımız zaman en son Suriye
olayıyla uzayan bir çatışma süreciyle beraber üç yılın sonunda 1 milyonun
üstünde Suriye vatandaşı şu an Türkiye’dedir arkadaşlar, Türkiye üzeri
Avrupa’ya, başka ülkelere gidenler, geçişler hariç. Ve Ege Denizi’nde
kayıklarda, botlarda, gemilerde -haddinden fazla- kaçakçılık olaylarında
yaşamını yitiren insanların dramları ortada. Bu 1 milyonu aşkın sadece… Suriye
komşumuzla ilgili olayın hemen ardından Irak’ta yaşanan olaylar, Musul olayı ve
Musul’a yakın alanlarda Kerkük’ten Şengal Dağları’na kadar yaşanan çatışma
süreciyle birlikte yaşanan göçler var. 
Ondan öncesi,
1991 yılının Mart ayında Saddam’ın uçaklarının bombalaması sonucu yaşanan
göçler vardı. Yani, savaşların olduğu yerlerde nüfus hareketliliklerinin
olması, göçlerin olması, insanların yerinden zorla edilmesi, zorla yerinden
edilen insanların bir başka yere gitmesi, orada yaşaması bir zorunluluk hâline
geliyor. Tabii, Birleşmiş Milletlerin Cenevre sözleşmelerinden mültecilik
hukukundan bu yana, “Bunların hukuku ne olacak?” konusunda maalesef
uluslararası hukuk köklü bir çözüm bulmamıştı.
Şimdi, 1954 tarihli Vatansız Kişilerin
Statüsüne İlişkin Sözleşme, aslında, gecikmiş olarak kabul edilen teknik bir
sözleşmedir. Bu gecikmiş kabul gören sözleşme, bir çok boyutuyla son derece
önemlidir. Onların bir statüsü oluyor gittiği ülkelerde. Örneğin, Avrupa’ya
gidenlerde mülteci statüsü oluyor -başkalarında- vatansızlık durumu nedeniyle
bir hukuki konum arz ediyor. Bunların çalışması, sosyal güvenlikleri,
çocuklarının eğitimi, çocuklarının evlenme-boşanma durumundaki hukuku, velayet
hukuku, miras hukuku, bütün bunlar işte bu teknik sözleşmelerle milletlerarası
özel hukukun, özel yargılamaların, özel usulün de aynı zamanda konusudur. Siz,
bir kişi hakkında bir karar vermeye kalktığınız zaman, o kararı uygulamak için
ne yapacaksınız? Önce kimliğine bakacaksınız; vatandaş mıdır, değil midir?
Değilse nerenin vatandaşıdır? Nerenin vatandaşı olduğunu tespit edemiyorsan
“haymatlos” vatansız ne olacak!
Şu an Türkiye’de, Balkanlardan,
Kafkaslardan veya Orta Doğu’dan ki bu Suriye göçleriyle ilgili çok fazla
evlilikler oluyor, bu çok fazla evliliklerden doğan çocuklar var. Burada üç
sene, dört sene, beş sene beraber yaşayıp daha sonra boşananların durumunu bir
düşünün. Türkiye Cumhuriyeti vatandaşlığına da tam geçiş yapmamış, Türkiye’de
de yaşıyor, evi var, çocukları var.
Sayın Bakan da, konu vatandaşlık
olunca…
SAĞLIK BAKANI MEHMET MÜEZZİNOĞLU
(Edirne) – Geldim. 
HASİP KAPLAN (Devamla) - …hemen karşıma
geldi.
Hakikaten de Balkanlardan en son
Bulgaristan’dan yapılan göçlerle geri dönüşler bunun ilginç bir örneğidir.
Yine, Yunanistan’da zaman zaman yaşanan sorunları da biliyoruz ama şu an Orta Doğu ağırlıklı olarak
yaşanan bir sorun var. 
Şimdi, Türkiye, Birleşmiş Milletlerin imzaladığı sözleşmeye
göre sadece Avrupa’dan gelenleri mülteci olarak kabul ediyor. Bakın, dikkat
edin: Soydaşını etmiyor, dindaşını etmiyor, akrabasını etmiyor. Buraya
sığındıkları zaman geçici bir statüye tabi tutuluyorlar ve oradan tanıdığı olan
varsa kendini kurtarıyor. Yani, burada, Kerkük’teki Türkmenlerden ne kadar
nüfus var bilemezsiniz veya Kafkaslardan, Osetya’dan ne kadar kişi gelmiş,
Çeçenistan’dan ne kadar kişi gelmiş, bilemezsiniz. Bosna Hersek’ten, yaşanan iç
savaş nedeniyle, buraya intikal eden nüfusu, kayıtlarını, vatandaşlık hukukunu
da bilemezsiniz ama inanın, bunların tespitini yaptığınız zaman sayı milyonları
buluyor, milyonlarca ifade ediliyor. Bu milyonlarca ifade edilen hususun bir
tek dayanağı kalıyor: Bunları vatandaşlık hukuku ve uluslararası sözleşmelere
taraf olarak belli bir anlayış ve statü içine almak. Bu sözleşme ne kadar
koruyor? Bence bu sözleşmeden öte Türkiye’nin adım atması gerekiyor.
Türkiye’nin, Suriye’den gelen mültecilerin hukuku, onların geri dönüşleri
konusunda adım atması gerekiyor. 
Peki, yüce Meclise sormak istiyorum, bu vatansızların
durumunu konuştuk: Şırnak’tan, Botan bölgesinden Mahmur’a giden 15 bin Türkiye
Cumhuriyeti vatandaşı cüzdanı olan, yirmi senedir Mahmur’da kalan
yurttaşlarınızın durumu ne olacak? Yurttaşlarınızı ne zaman getireceksiniz?
Bunların Türkiye’ye dönüşü ne zaman sağlanacak? Yani bunlar çok önemli
konulardır arkadaşlar. 
Önce kendi çareni kendin için üreteceksin. Kendi
vatandaşların Araf’ta kalırken bir çözüm üretemiyorsanız bu çözüm
sürecinin bir parçası olarak bunu geliştirirsiniz. Burada da Suriye’deki
mecburiyet nedeniyle, Irak’taki çatışmalar nedeniyle buraya gelen insanlara
insanca bir koşul yaratmak Türkiye Cumhuriyeti’nin birçok yönden borcudur
arkadaşlar. Bu insani borcu olmaktan öte, birçok yönden borçlu olduğunu düşünüyoruz.
Hepinize
saygılar sunuyoruz. (HDP sıralarından alkışlar) 
BAŞKAN –
Teşekkür ediyorum.
Maddeyi
oylarınıza sunuyorum: Kabul edenler... Kabul etmeyenler... Kabul edilmiştir. 
2’nci maddeyi
okutuyorum:
MADDE 2- Bu Kanun yayımı tarihinde
yürürlüğe girer.
BAŞKAN – Madde
üzerinde Halkların Demokratik Partisi Grubu adına söz isteyen Altan Tan,
Diyarbakır Milletvekili.
Buyurun Sayın
Tan. (HDP sıralarından alkışlar)
HDP GRUBU ADINA
ALTAN TAN (Diyarbakır) – Sayın Başkan, sayın milletvekilleri; Vatansız Kişilerin
Statüsüne İlişkin Sözleşme oldukça geç kalmış bir sözleşme. 
Değerli
arkadaşlar, tabii, bu “vatan” kavramı, “vatandaşlık” kavramı “hiçbir devletin
vatandaşı olmama” kavramları bütün dünyanın, özellikle az gelişmiş ülkelerin en
büyük sorunlarının başında geliyor. Bugün Afrika’da olsun, Asya’da olsun
milyonlarca insan kendi ülkelerinde de bir statüye sahip değiller,
gidebilecekleri bir ülke de maalesef yok. Buna en önemli örneklerden birisi
Suriye’de bulunan Kürtlerin yaklaşık üçte 1’lik kesimi. Suriye’deki Kürtlerin
bir kısmı vatandaşlık haklarına sahip, bir kısmı yabancı ama o ülkede ikamet
eden anlamında ecnebi yani yabancı kimliğine sahip, bir kısmı ise halk arasında
“mektûm” denilen, hiçbir yere kaydı olmayan ve hiçbir şekilde var kabul
edilmeyen, var olan ama yok sayılan bir kitleden oluşuyor. 
Yine, aynı
şekilde, Avrupa’da Romanların bir kısmı, Türkiye’de yine “Roman” veya “Çingene”
diye tabir edilen vatandaşlarımızın belli bir kısmı da bu kayıt dışılık içinde
yaşıyorlar. Bunları, tabii, tasnif etmeye kalktığımız vakit, bunların bir kısmı
geleneksel sistemin içerisine girmeyen, devlet sistemine henüz intibak edemeyen
ve halk arasında hâlâ “Kaydı yok.” denilen kesimler. Mesela, bu konuda yıllar
önce en önemli yazılardan, hikâyelerden birisini Aziz Nesin yazdı “Yaşar ne
yaşar ne yaşamaz” adı altında; bu, televizyon filmi, dizi olarak da sunuldu;
var, yaşıyor ama kaydı yok. 
Tabii, “vatansızlar” tabirinin bir
diğer kesimini de bulundukları ülkelerde varlıkları görülmesine rağmen -işte
biraz önce Suriye Kürtlerinde izah etmeye çalıştığım gibi- yok kabul edilen,
tırnak içinde, siyasi mülahazalarla yok kabul edilen kesimler oluşturuyor. 
Üçüncü bir kesim de yine bulunduğu
ülkede barınamayan, yaşayamayan, vatandaşlık haklarını kaybeden ancak başka bir
ülkenin de onu kendi vatandaşı olarak kabul etmediği kesimden oluşuyor. İşte,
dünyada mülteciler, göçmen kampları bu insanlarla dolu ve bunların hukuk
mücadelesi bütün bir dünyada devam ediyor. Türkiye’nin böyle bir süreçte bu
konuyu ciddiye alması ve üzerinde çalışması gerçekten çok önemli ama nasıl
yapacak, nasıl tanıyacak, kimlere bu hakkı verecek, işte esas tartışma konusu
da burada başlıyor. 

Yine, buna bir örnek olarak Suriye
Kürtleri üzerinden gidersek, bu insanlar Suriye’de niye yok kabul ediliyorlar?
Suriye Hükûmeti şöyle söylüyor, diyor ki: “Ben 1960 senesinde bir kanun
çıkardım ve bu kanuna göre bu ülkedeki varlığını daha önceki tarihlere göre
beyan etmiş, ispatlamış kişileri vatandaş olarak kabul ettim, vatandaşlık
verdim. Bunun ötesinde, yine, burada yaşadığını ama başka bir ülkeden geldiğini



söyleyenlere de
yabancı kimliği verdim, ecnebi kimliği verdim fakat hiçbir şekilde bu iki
kategoriye de girmeyenleri de yok kabul ettim.”
Şimdi bu insanlar ne olacak? Bu
insanlara Suriye Hükûmetinin dediği: “Siz Türkiye’den gelmişsiniz, işte
Türkiye’de yaşayan Kürt’sünüz, Arap’sınız, Süryani’siniz, bir şekilde Suriye’ye
geldiniz, dolayısıyla siz başka bir ülkenin vatandaşısınız, ben sizi vatandaş
kabul etmiyorum.” 
Peki, bunların Türkiye’deki durumu ne?
Bunların Türkiye’deki durumu da maalesef benzer bir durumda. Mesela, benim
kendi akrabalarım var, dedesinin kaydı Nusaybin’de, bunun kaydı var ama dedesi
bir şekilde gitmiş Suriye’ye, çocukları olmuş, torunları olmuş, bugün bir
kişiden yüz kişilik bir aile meydana gelmiş, torunlarla, torunların
çocuklarıyla birlikte; Suriye bunları vatandaş olarak kabul etmiyor, Türkiye’de
de bunların dedelerinden sonra bir kaydı yok, babalarının, annelerinin,
torunların Türkiye’de bir nüfus kayıtları bulunmuyor. İşte, bunlar şu an, öyle,
dünyada başka bir yerde aramaya gerek yok, burnumuzun dibindeki vatansız
insanlar. 
Onun için, biz defalarca bu konuda
çalışmalar yaptık, dedik ki: Herhangi bir şekilde, babasının veya dedesinin
Türkiye Cumhuriyeti vatandaşı olduğunu ispat eden, belgeleyen kişilere
otomatikman Türkiye Cumhuriyeti vatandaşlığı verilmelidir. Ama maalesef, bugüne
kadar bu konuda ciddi bir adım atılmadı. 
Yine, aynı şekilde, kayıt dışı olan
vatandaşların bir şekilde kayda geçirilmeleri lazım ve çok sayıda da Afrika’dan
Somalili, Etiyopyalı, Mozambikli vatandaşlar geliyor buraya. Bunların bir
kısmının kendi ülkelerinde vatandaşlıkları var yani ellerinde göstermelik de
olsa bir pasaport var ama bu insanların büyük bir kısmı bu pasaportlarla da
gelmiyorlar buraya, kaçak yollarla geliyorlar. Bir kısmının o pasaportları da
yok ve hemen hemen her hafta basında bir haber çıkıyor, işte, “Yunan adalarına
geçmek isteyen kaçak mültecilerin bulunduğu feribot, kayık, filika -neyse-
battı; 10 kişi, 20 kişi, 50 kişi denizde boğuldu, öldü.” veya “İstanbul’da
yaşamakta oldukları bir evde 15 kişi -bu vakalar da oldu yani bunları böyle
kafadan söylemiyorum- yanarak öldüler.” veya “…dumandan, gazdan boğularak
öldüler.” Enteresan bir konu, bu kürsüden defalarca sizlere hitap ettim. Bu,
Mozambik’ten gelen, Angola’dan gelen, Kenya’dan gelen, Somali’den gelen
mülteciler ceplerindeki son üç beş kuruşu, 300, 500, bin, 2 bin doları getirip
Aksaray’daki insan kaçakçılarını bularak teslim ediyorlar ve yollarda can
veriyorlar ama ne hikmetse bizim İçişleri Bakanımız, Emniyet Genel Müdürümüz,
İstanbul Valimiz, İstanbul Emniyet Müdürümüz, Aksaray Karakolumuzdaki
Başkomiserimiz bu insan kaçakçılarını bulamıyor. İnan edin arkadaşlar, en fazla
vebal içinde olduğunuz mevzulardan birisi budur. Ben bir soru önergesi verdim:
“Bugüne kadar kaç kişi insan kaçakçıları vasıtasıyla Türkiye dışına, Avrupa’ya
veya başka bir ülkeye kaçmak isterken hayatını kaybetti, kaç kişi?” Binlerce
-bunun resmî rakamı da gelmedi henüz bana- sadece benim basından takip ettiğim,
gördüğüm, gözlemleyebildiğim rakamlar 5 bin civarında yani hayatını kaybeden,
değişik vesilelerle boğulan, yanan, kaza geçiren ve hayatını kaybedenler. Onun
için, hakikaten bu “vatansız” dediğimiz, eski tabirle “haymatlos” dediğimiz
insanların ciddi bir dramı var. Ülkemizin içinde böyle bir zümre var;
Suriye’de, Irak’ta, İran’da böyle kişiler var. 14-15 yaşında evlendirilen,
İran’a, Irak’a veya Suriye’ye gelin gönderilen insanlar var, ne bunların kaydı
var ne çocuklarının kaydı var. Bir de siyasi durumda Türkiye vatandaşı olup da
bir şekilde kitleler hâlinde Şeyh Sait olayında, Dersim’de Suriye’ye, Irak’a
gidip de hâlâ ne orada ne burada vatandaş olamayan insanlar var. 
Ve bir de bunların ötesinde -biraz
evvel grubumuz adına konuşan arkadaşımız Sayın Kaplan da dile getirdi-
Mahmur’da ciddi bir vatandaş kitlemiz var. Niye gittiler, nasıl gittiler, kim
götürdü, niye götürdü, nasıl götürdü, ne olacak? Arkadaşlar, doğan çocukların
hiçbir kabahati yok, hepimizin belki kabahati var ben de dâhil, ama giden
çocukların, orada doğan çocukların, yetişen çocukların bir kabahati yok. Bu
çocukların orada da kaydı yok, burada da kaydı yok ve bunların sayıları öyle 5,
10 değil, binlerle ifade edilen rakamlar konuşuluyor, şu an oradaki rakam 10
binin üzerinde. 
Dolasıyla, bir an evvel bu vatansız
kişilerin statüsüne ilişkin sözleşmeyle bağlantılı olarak hem uluslararası
gereken tüm yükümlülükler yerine getirilmeli hem de bizim yüz yüze olduğumuz
daha somut, daha belirgin, müşahhas, elle tutulur -biraz evvel saymaya
çalıştığım konularla ilgili- ciddi adımlar atılmalıdır. Bu, Hükûmetin veya
muhalefetin sorunu değil bir insanlık sorunudur. Halledilmesi için her birlikte
çalışmamız lazım.
Hepinize saygılar sunuyorum.
BAŞKAN – Teşekkür ediyorum.
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
3’üncü maddeyi okutuyorum:
MADDE 3- (1) Bu Kanun hükümlerini
Bakanlar Kurulu yürütür.
BAŞKAN – Oylarınıza sunuyorum: Kabul
edenler… Kabul etmeyenler… Kabul edilmiştir.
Tasarının tümü açık oylamaya tabidir.
Açık oylamanın elektronik oylama cihazıyla yapılmasını oylarınıza sunuyorum:
Kabul edenler.. Kabul etmeyenler… Kabul edilmiştir.
Üç dakika süre veriyorum.
(Elektronik cihazla oylama yapıldı) 
BAŞKAN - Sayın
milletvekilleri, Vatansız Kişilerin Statüsüne İlişkin Sözleşmeye Katılmamızın
Uygun Bulunduğuna Dair Kanun Tasarısı açık oylama sonucu:




“Kullanılan
  oy sayısı


:


208








Kabul


:


207








Çekimser


:


1 


(x)







Kâtip Üye
Dilek Yüksel
Tokat


Kâtip Üye
Muhammet Rıza Yalçınkaya
Bartın”



Böylece, tasarı
kabul edilmiş ve kanunlaşmıştır.
Birleşmiş Milletler Geçici Görev Gücü
Bünyesinde Türk Silahlı Kuvvetlerinin 5 Eylül 2014 Tarihinden İtibaren Bir Yıl
Daha UNIFIL Harekâtına İştirak Etmesi Hususunda Anayasa’nın 92’nci Maddesi
Uyarınca Hükûmete İzin Verilmesine İlişkin Başbakanlık Tezkeresi ile alınan
karar gereğince, kanun tasarı ve teklifleri ile komisyonlardan gelen diğer
işleri sırasıyla görüşmek için, 2 Temmuz 2014 Çarşamba günü saat 14.00'te
toplanmak üzere birleşimi kapatıyorum.
 Kapanma
Saati: 17.13





(x) 609 S. Sayılı Basmayazı
tutanağa eklidir.


(x) Açık oylama kesin sonuçlarını
gösteren tablo tutanağa eklidir.



 (xx) 90 S. Sayılı Basmayazı tutanağa eklidir.


(x) Açık oylama kesin sonuçlarını
gösteren tablo tutanağa eklidir. 




