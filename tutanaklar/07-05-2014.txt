



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 86’ncı
Birleşim
 7
Mayıs 2014 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Eskişehir Milletvekili Ülker Can’ın, Yunus Emre
Kültür ve Sanat Haftası’na ilişkin gündem dışı konuşması
2.- Şırnak Milletvekili Selma Irmak’ın, HES, termik
santraller ve yapımı devam eden barajlara ilişkin gündem dışı konuşması
3.- Kayseri Milletvekili Yusuf Halaçoğlu’nun, Vakıflar
Haftası’na ilişkin gündem dışı konuşması
V.- AÇIKLAMALAR
1.- Kütahya Milletvekili Alim Işık’ın, POMEM
müdürlüklerinde eğitim görerek polis olmayı bekleyen 13’üncü dönem yedeklerinin
haklarının ellerinden alınması nedeniyle yaşadıkları mağduriyetin giderilmesi
gerektiğine ilişkin açıklaması
2.- Mersin Milletvekili Aytuğ Atıcı’nın, Bingöl’ün
sorunlarına ilişkin açıklaması
3.- Kocaeli Milletvekili Mehmet Hilal Kaplan’ın, CHP
Genel Başkanı Kemal Kılıçdaroğlu’nu ifadeye çağıran savcının davranışı ve
disiplini konusunda HSYK yetkililerini göreve davet ettiğine ilişkin açıklaması
4.- Osmaniye Milletvekili Hasan Hüseyin Türkoğlu’nun,
doğal afetler nedeniyle zor durumda olan çiftçilerin borçlarının ertelenmesi
gerektiğine ilişkin açıklaması
5.- Manisa Milletvekili Sakine Öz’ün, son zamanlarda
artan kadın cinayetlerine ilişkin açıklaması
6.- Ankara Milletvekili Levent Gök’ün, özgür medyanın
önemine ve Cumhuriyet gazetesinin kuruluş yıl dönümünü kutladığına ilişkin
açıklaması
7.- İzmir Milletvekili Musa Çam’ın, İzmir ve
çevresinin, rüzgâr enerjisinden yararlanmak için kurulan rüzgârgülleriyle
ilgili sorunlarına ilişkin açıklaması
8.- Tunceli Milletvekili Kamer Genç’in, 17 ve 25 Aralık
soruşturmalarıyla ilgili takipsizlik kararı veren savcı hakkında soruşturma
açılması ve takipsizlik kararının kaldırılması gerektiğine ilişkin açıklaması
9.- Kalkınma Bakanı Cevdet Yılmaz’ın, Mersin
Milletvekili Aytuğ Atıcı’nın yaptığı açıklamasındaki bazı ifadelere ilişkin
açıklaması
10.- Balıkesir Milletvekili Namık Havutça’nın, İstanbul
Milletvekili Erol Kaya’nın CHP grup önerisi üzerinde yaptığı konuşmasındaki
bazı ifadelerine ilişkin açıklaması 
11.- Erzincan Milletvekili Sebahattin Karakelle’nin,
Erzincan Milletvekili Muharrem Işık’ın 538 sıra sayılı Kanun Tasarısı üzerinde
şahsı adına yaptığı konuşmasındaki bazı ifadelerine ilişkin açıklaması 
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Mardin Milletvekili Erol Dora ve 22
milletvekilinin, Aliağa’da yapılması planlanan termik santrallerin yol açacağı
sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/925)
2.- Bursa Milletvekili Bedrettin Yıldırım ve 20
milletvekilinin, zeytin ve zeytinyağı üretimiyle ilgili sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/926)
3.- Isparta Milletvekili S. Nevzat Korkmaz ve 20
milletvekilinin, Roman vatandaşlarımızın barınma sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/927)
B) Duyurular
1.- Başkanlıkça, Kadın Erkek Fırsat Eşitliği
Komisyonunda siyasi parti grubu mensubu olmayan milletvekillerine düşen 1
üyelik için aday olmak isteyen siyasi parti grubu mensubu olmayan
milletvekillerinin yazılı olarak müracaat etmelerine ilişkin duyuru
VII.- ÖNERİLER
A) Siyasi Parti Grubu Önerileri
1.- CHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Balıkesir Milletvekili Namık Havutça ve 21 milletvekili
tarafından Marmara Denizi’nde kirlilikten kaynaklanan sorunların ve kirliliğin
çevre ve insan sağlığına etkilerinin araştırılarak alınması gereken önlemlerin
belirlenmesi amacıyla verilmiş olan (10/71) esas numaralı Meclis Araştırması
Önergesi’nin görüşmelerinin Genel Kurulun 7 Mayıs 2014 Çarşamba günkü
birleşiminde yapılmasına ilişkin önerisi 

VIII.- SEÇİMLER
A) Komisyonlarda Açık Bulunan Üyeliklere Seçim
1.- Anayasa;
Adalet; Millî Savunma; İçişleri; Dışişleri; Millî Eğitim, Kültür, Gençlik ve
Spor; Bayındırlık, İmar, Ulaştırma ve Turizm; Çevre; Sağlık, Aile, Çalışma ve
Sosyal İşler; Tarım, Orman ve Köyişleri; Sanayi, Ticaret, Enerji, Tabii Kaynaklar,
Bilgi ve Teknoloji; Dilekçe; Plan ve Bütçe; Kamu İktisadi Teşebbüsleri; İnsan
Haklarını İnceleme; Avrupa Birliği Uyum; Kadın Erkek Fırsat Eşitliği
komisyonlarında açık bulunan üyeliklere seçim
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Türkiye Cumhuriyeti Hükümeti ile Somali Federal
Cumhuriyeti Hükümeti Arasında Sağlık ve Tıp Bilimleri Alanlarında İşbirliğine
Dair Anlaşmanın Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu (1/862) (S. Sayısı: 531)
4.- Türkiye Cumhuriyeti ile Avrupa Birliği Arasında
İzinsiz İkamet Eden Kişilerin Geri Kabulüne İlişkin Anlaşmanın Onaylanmasının
Uygun Bulunduğuna Dair Kanun Tasarısı ile Avrupa Birliği Uyum Komisyonu,
İçişleri Komisyonu ve Dışişleri Komisyonu Raporları (1/876) (S. Sayısı: 554)
5.- Yolsuzluğa Karşı Ceza Hukuku Sözleşmesine Ek Protokolün
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu (1/733) (S. Sayısı: 423)
6.- Danıştay Kanunu ile Bazı Kanunlarda Değişiklik
Yapılmasına Dair Kanun Tasarısı ve Adalet Komisyonu Raporu (1/865) (S. Sayısı:
521)
7.- Türk Kültür ve Mirası Vakfı Şartının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/866) (S.
Sayısı 538)
8.- Türkiye Cumhuriyeti Hükümeti ile Azerbaycan
Cumhuriyeti Hükümeti Arasında Polis Eğitiminde İşbirliği Üzerine Protokolün
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu (1/671) (S. Sayısı 359)
9.- Türkiye Cumhuriyeti Hükümeti ile Azerbaycan
Cumhuriyeti Hükümeti Arasında Ormancılık Alanında İşbirliğine İlişkin Mutabakat
Zaptının Onaylanmasının Uygun Bulunduğuna Dair Kanun Tasarısı ile Tarım, Orman
ve Köyişleri Komisyonu ile Dışişleri Komisyonu Raporları (1/703) (S. Sayısı:
399)
10.- Türkiye Cumhuriyeti Hükümeti ve Azerbaycan
Cumhuriyeti Hükümeti Arasında Basın ve Enformasyon Alanlarında İşbirliği
Protokolünün Onaylanmasının Uygun Bulunduğuna Dair Kanun Tasarısı ile Dışişleri
Komisyonu Raporu (1/714) (S. Sayısı: 379)
11.- Türkiye Cumhuriyeti Hükümeti ile Kosova
Cumhuriyeti Hükümeti Arasında Kültür Merkezlerinin Kuruluşu, İşleyişi ve Faaliyetleri
Hakkında Anlaşmanın Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu (1/737) (S. Sayısı: 432)
12.- Vişegrad’daki Sokullu Mehmet Paşa Köprüsünün
Yapısal Unsurlarının Durumunun Tespit Edilmesi, Restorasyon Projesinin
Hazırlanması ve Projenin Uygulanması Konusundaki İşbirliği Protokolünün
Onaylanmasının Uygun Bulunduğuna Dair Kanun Tasarısı ile Milli Eğitim, Kültür,
Gençlik ve Spor Komisyonu ile Dışişleri Komisyonu Raporları (1/333) (S. Sayısı:
104)
13.- Türkiye Cumhuriyeti Hükümeti ile Kırgız
Cumhuriyeti Hükümeti Arasında Turizm İşbirliği Anlaşmasının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/802) (S.
Sayısı: 495)
X.- SATAŞMALARA İLİŞKİN KONUŞMALAR
1.- İstanbul Milletvekili Aykut Erdoğdu’nun, Enerji ve
Tabii Kaynaklar Bakanı Taner Yıldız’ın 423 sıra sayılı Kanun Tasarısı üzerinde
Hükûmet adına yaptığı konuşması sırasında şahsına sataşması nedeniyle konuşması
2.- Enerji ve Tabii Kaynaklar Bakanı Taner Yıldız’ın,
İstanbul Milletvekili Aykut Erdoğdu’nun sataşma nedeniyle yaptığı konuşması
sırasında şahsına sataşması nedeniyle konuşması
3.- Şırnak Milletvekili Hasip Kaplan’ın, Enerji ve
Tabii Kaynaklar Bakanı Taner Yıldız’ın 423 sıra sayılı Kanun Tasarısı üzerinde
Hükûmet adına yaptığı konuşması sırasında Halkların Demokratik Partisine
sataşması nedeniyle konuşması
4.- İstanbul Milletvekili Aykut Erdoğdu’nun, Enerji ve
Tabii Kaynaklar Bakanı Taner Yıldız’ın sataşma nedeniyle yaptığı konuşması
sırasında şahsına sataşması nedeniyle konuşması
5.- Enerji ve Tabii Kaynaklar Bakanı Taner Yıldız’ın,
Manisa Milletvekili Özgür Özel’in 104 sıra sayılı Kanun Tasarısı üzerinde şahsı
adına yaptığı konuşması sırasında şahsına sataşması nedeniyle konuşması
6.- İstanbul Milletvekili Aykut Erdoğdu’nun, Enerji ve
Tabii Kaynaklar Bakanı Taner Yıldız’ın sataşma nedeniyle yaptığı konuşması
sırasında tekraren şahsına sataşması nedeniyle konuşması
XI.- OYLAMALAR
1.- (S. Sayısı: 531)
Türkiye Cumhuriyeti Hükümeti ile Somali Federal Cumhuriyeti Hükümeti Arasında
Sağlık ve Tıp Bilimleri Alanlarında İşbirliğine Dair Anlaşmanın Onaylanmasının
Uygun Bulunduğuna Dair Kanun Tasarısı’nın oylaması
2.- (S. Sayısı: 423) Yolsuzluğa Karşı Ceza Hukuku
Sözleşmesine Ek Protokolün Onaylanmasının Uygun Bulunduğuna Dair Kanun
Tasarısı’nın oylaması
3.- (S. Sayısı 538) Türk Kültür ve Mirası Vakfı
Şartının Onaylanmasının Uygun Bulunduğuna Dair Kanun Tasarısı’nın oylaması
4.- (S. Sayısı 359) Türkiye Cumhuriyeti Hükümeti ile
Azerbaycan Cumhuriyeti Hükümeti Arasında Polis Eğitiminde İşbirliği Üzerine
Protokolün Onaylanmasının Uygun Bulunduğuna Dair Kanun Tasarısı’nın oylaması
5.- (S. Sayısı: 399) Türkiye Cumhuriyeti Hükümeti ile
Azerbaycan Cumhuriyeti Hükümeti Arasında Ormancılık Alanında İşbirliğine
İlişkin Mutabakat Zaptının Onaylanmasının Uygun Bulunduğuna Dair Kanun
Tasarısı’nın oylaması
6.- (S. Sayısı: 379) Türkiye Cumhuriyeti Hükümeti ve
Azerbaycan Cumhuriyeti Hükümeti Arasında Basın ve Enformasyon Alanlarında
İşbirliği Protokolünün Onaylanmasının Uygun Bulunduğuna Dair Kanun Tasarısı’nın
oylaması

XII.- YAZILI SORULAR VE CEVAPLARI 
1.- İstanbul
Milletvekili Mustafa Sezgin Tanrıkulu'nun, Gezi Parkı eylemlerine destek
verdiği ve 17 Aralık yolsuzluk ve rüşvet operasyonu hakkında sosyal medyada
paylaşımda bulunduğu için aleyhinde soruşturma açılan personel olup olmadığına
ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/41345) 
2.- Yozgat Milletvekili Sadir Durmaz'ın, ulusal ve
uluslararası standartlara uygun üretim yapılmamasının Yozgat'ta madenlerin işletilerek
ekonomiye kazandırılmasını olumsuz etkilemesi sorununun giderilmesine yönelik
Bakanlık tarafından yapılan çalışmalara ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/41349)
3.- Yozgat Milletvekili Sadir Durmaz'ın, cevherin ürüne
dönüştürülmesine yönelik tesislerin eksikliğinin Yozgat'ta madenlerin
işletilerek ekonomiye kazandırılmasını olumsuz etkilemesi sorununun
giderilmesine yönelik Bakanlık tarafından yapılan çalışmalara ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/41350)
4.- Yozgat Milletvekili Sadir Durmaz'ın, cevher
zenginleştirme tesislerinin olmamasının Yozgat'ta madenlerin işletilerek
ekonomiye kazandırılmasını olumsuz etkilemesi sorununun giderilmesine yönelik
Bakanlık tarafından yapılan çalışmalara ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/41351)
5.- İstanbul Milletvekili Mustafa Sezgin Tanrıkulu'nun,
2009-2014 yılları arasında broşür, kitap, kitapçık, reklam ve tanıtım işleri
için açılan ihalelere ve bu kapsamda yapılan harcamalara,
Gezi Parkı eylemlerine destek verdiği ve 17 Aralık
yolsuzluk ve rüşvet operasyonu hakkında sosyal medyada paylaşımda bulunduğu
için aleyhinde soruşturma açılan personel olup olmadığına,
- Yozgat Milletvekili Sadir Durmaz'ın, üretici
örgütlerinin yetersizliğinin Yozgat'ta tarımın gelişmesini olumsuz etkilemesi
sorununun giderilmesine yönelik Bakanlık tarafından yapılan çalışmalara,
Tarım üretim deseninde sebze ve meyveciliğin yeterince
yer almamasının Yozgat'ta tarımın gelişmesini olumsuz etkilemesi sorununun
giderilmesine yönelik Bakanlık tarafından yapılan çalışmalara,
Çiftçilerin bilinçsiz ve geleneksel metotlarla üretim
yapmasının Yozgat'ta tarımın gelişmesini olumsuz etkilemesi sorununun
giderilmesine yönelik Bakanlık tarafından yapılan çalışmalara,
Tarım ve hayvancılıkta eğitimli işgücünün yetersiz
olmasının Yozgat'ta tarımın gelişmesini olumsuz etkilemesi sorununun
giderilmesine yönelik Bakanlık tarafından yapılan çalışmalara,
Tarımsal üretimde girdi maliyetlerinin yüksek olmasının
Yozgat'ta tarımın gelişmesini olumsuz etkilemesi sorununun giderilmesine
yönelik Bakanlık tarafından yapılan çalışmalara,
Tarımsal ürünler ve artıkların değerlendirilmemesinin
Yozgat'ta tarımın gelişmesini olumsuz etkilemesi sorununun giderilmesine
yönelik Bakanlık tarafından yapılan çalışmalara,
Arz ve talep durumuna göre tarımsal üretim planlaması
yapılmamasının Yozgat'ta tarımın gelişmesini olumsuz etkilemesi sorununun
giderilmesine yönelik Bakanlık tarafından yapılan çalışmalara,
- İstanbul Milletvekili Celal Dinçer'in, yolsuzluklara
yönelik Bakanlık tarafından gerçekleştirilen denetimlere ve düzenlenen teftiş
ve denetim raporlarına,
İlişkin Soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/41357), (7/41358), (7/41359), (7/41360),
(7/41361), (7/41362), (7/41363), (7/41364), (7/41365), (7/41366) 
6.- Diyarbakır Milletvekili Altan Tan'ın, barajların
doluluk oranlarına ve kuraklık tehlikesine karşı alınan önlemlere ilişkin
sorusu ve Orman ve Su İşleri Bakanı Veysel Eroğlu’nun cevabı (7/41492)
7.- İstanbul Milletvekili Mustafa Sezgin Tanrıkulu'nun,
2002-2014 yılları arasında şahsının ve ailesinin mal varlığındaki değişime,
İstanbul'da Bakanlığa ait olan arsa ve araziler ile
bunların satış ve kiralama işlemlerine,
Ankara ilinde Bakanlığa ait gayrimenkullere ve bunların
satış ve kiralama işlemlerine,
İstanbul Milletvekili Mustafa Sezgin Tanrıkulu'nun,
Ankara ilinde Bakanlığa ait arsa ve arazilere,
- Malatya Milletvekili Veli Ağbaba'nın, Malatya'da
borçları ertelenen çiftçilere ve kredi taleplerinin reddedilmesine,
- Ankara Milletvekili Aylin Nazlıaka'nın, Bakanlar
Kurulunun tarımsal sulamayla ilgili elektrik borcu bulunan çiftçilere bu
borçlarını ödeyinceye kadar tarımsal destek ödemesi yapılmaması yönündeki
kararına,
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/41695), (7/41696), (7/41697), (7/41698),
(7/41699), (7/41700) 
8.- Sakarya Milletvekili Engin Özkoç'un, Sapanca
Gölü'ndeki su seviyesine ilişkin sorusu ve Orman ve Su İşleri Bakanı Veysel
Eroğlu’nun cevabı (7/41812)
9.- İstanbul Milletvekili Umut Oran'ın, TBMM'de
Cumhuriyet Halk Partisi Genel Başkanına yönelik gerçekleşen saldırıya ilişkin
sorusu ve Türkiye Büyük Millet Meclisi Başkan Vekili Sadık Yakut’un cevabı
(7/41930)
10.- İstanbul Milletvekili Mahmut Tanal'ın, aşçıbaşılık
ve şef garsonluk kadrolarının kullanımına ilişkin sorusu ve Türkiye Büyük
Millet Meclisi Başkan Vekili Sadık Yakut’un cevabı (7/42182)


7 Mayıs 2014
Çarşamba
BİRİNCİ OTURUM
Açılma Saati:
14.01
BAŞKAN: Başkan
Vekili Meral AKŞENER
KÂTİP ÜYELER: İsmail KAŞDEMİR (Çanakkale), Bayram
ÖZÇELİK (Burdur)
----- 0 -----
BAŞKAN – Türkiye
Büyük Millet Meclisinin 86’ncı Birleşimini açıyorum.
III.- Y O K L A
M A

BAŞKAN – Elektronik cihazla yoklama
yapacağız.
Yoklama için üç dakika süre vereceğim.
Sayın milletvekillerinin oy düğmelerine basarak salonda hazır bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım istemelerini,
buna rağmen sisteme giremeyen üyelerin ise yoklama pusulalarını görevli
personel aracılığıyla üç dakikalık süre içerisinde Başkanlığa ulaştırmalarını
rica ediyorum.
Yoklama işlemini başlatıyorum.
(Elektronik
cihazla yoklama yapıldı)
BAŞKAN -
Toplantı yeter sayısı yoktur.
Birleşime on
dakika ara veriyorum.
 Kapanma
Saati: 14.05

İKİNCİ OTURUM
Açılma Saati: 14.18
BAŞKAN: Başkan Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Bayram ÖZÇELİK (Burdur)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 86’ncı Birleşiminin
İkinci Oturumunu açıyorum.

III.- Y O K L A M A

BAŞKAN –
Açılışta yapılan ilk yoklamada toplantı yeter sayısı bulunamamıştı. 
Şimdi yeniden
elektronik cihazla yoklama yapacağız.
Yoklama için üç
dakika süre veriyorum.
Yoklama işlemini
başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır, görüşmelere başlayacağız. 
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, Yunus Emre Kültür ve Sanat Haftası münasebetiyle söz isteyen
Eskişehir Milletvekili Sayın Ülker Can’a aittir. 
Buyurun
Sayın Can. (AK PARTİ sıralarından alkışlar)

IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Eskişehir Milletvekili Ülker Can’ın, Yunus Emre
Kültür ve Sanat Haftası’na ilişkin gündem dışı konuşması

ÜLKER CAN
(Eskişehir) – Sayın Başkan, değerli milletvekilleri; 6-10 Mayıs Yunus Emre
Kültür ve Sanat Haftası münasebetiyle gündem dışı söz almış bulunmaktayım. Bu
vesileyle sizleri ve ekran başında bizleri izleyen aziz milletimizi saygıyla
selamlıyorum.
Sayın Başkan,
değerli milletvekilleri; asırlar önce bu topraklara sevgi ve hoşgörü
tohumlarını eken, milletimizin bugünkü kardeşliğinin mayasını asırlar önce
çalan Yunus Emre’yi rahmetle anıyoruz. Yaratılanı Yaradan’dan ötürü seven,
sevgiyi sevdirenden bilen bir anlayışla bu toprakları birlik ve beraberliğe
yuva yapan Yunus’u minnet ve şükranla anıyoruz. 
“Ben gelmedim
dava için, 
Benim işim sevi
için 
Dostun evi
gönüllerdir, 
Gönüller yapmağa
geldim.” diyerek gönüllere ışık tutan, Sayın Başbakanımızın ifadesiyle gönüller
fatihi Yunus Emre’yi gönül diliyle, fethettiği gönüllerle anıyoruz.
Sayın Başkan,
değerli milletvekilleri; Yunus Emre Kültür ve Sanat Haftası kapsamında yapılan
etkinlikler, başta Eskişehir olmak üzere ülkemizin dört bir köşesinde Yunus’un
aşkını milletimize anlatıyor. Bilindiği üzere, 2013 Türk dünyası kültür
başkentliği yapan Eskişehir’imiz geçtiğimiz yıl içinde ve bugünlerde
Hükûmetimizin büyük desteğiyle önemli etkinliklere ev sahipliği yaptı, çok
değerli, kalıcı eserler kazandırıldı. İsmail Gaspıralı’nın “Dilde, fikirde,
işte birlik” ilkesiyle tüm Türk dünyasına kucak açan Eskişehir, Yunus Emre’nin
“Gelin tanış olalım/İşi kolay kılalım.” düsturuyla da tüm Türk dünyasına
gönlünü açmıştır. 
Bilim ve sanat
alanında yapılan faaliyetlerle de Türk dünyası başkenti olarak dünyanın ilgisi
Eskişehir’de oldu. Türkvizyon Şarkı Yarışması’yla gönüllerden notalara dökülen
ortak duygular, bu alanda yeni bir vizyon çizerken Türk dünyası Nevruz’da
Eskişehir’de buluştu. 30 ülkeden 300 milyonluk Türk dünyası ailesi, baharı
Yunus Emre’nin şehri Eskişehir’de karşıladı. Türk dünyasının sayılı Taksim ve
Konak meydanlarından daha büyük bir meydan bu kapsamda Eskişehir’de bir buluşma,
birlik olma noktası olacak. Türk dünyasından gelen misafirleri ağırlayan
Eskişehir, bu kapsamda 10 bini aşkın yavrumuzu da Türk cumhuriyetlerine ve
birçok Balkan ülkesine göndermiştir. Yunus Emre’nin asırlar önce anlattığı
kardeşlik iklimini tesis etmenin gayretiyle yaptığımız bu çalışmalar inanıyorum
ki geleceğimiz için yapılan en değerli kalıcı eserler olacaktır.
Sayın
Başkan, değerli milletvekilleri; bugün ülkemizin istikrarı ve itibarı
soydaşlarımızın yaşadığı topraklarda gururla anlatılırken milletimizin eli
Hükûmetimizin sayesinde Kırım’dan Moğolistan’a, Kazakistan’dan Tataristan’a
kadar uzanıyor ve oradaki soydaşlarımız da sahipsiz bırakılmıyor. Bizler de
biliyoruz ki Yunus’un ayak bastığı bu topraklarda aynı dili konuşan insanlar
olarak değil, aynı tarihi, aynı medeniyeti, aynı maziyi ve istikbali
paylaşanlar olarak da kader ortaklarıyız. Ecdadımızın emaneti olan
kardeşlerimiz de biliyor ki kim ne derse desin Türkiye bu emaneti asla kaderine
terketmeyecek, asla boynu bükük bırakmayacaktır. Yunus Emre’nin, Mevlâna’nın,
Hacı Bektaş Veli’nin ektiği hoşgörü, sevgi ve kardeşlik tohumları sayesinde
bugün görülüyor ki atılmak istenen fitne tohumları bu topraklarda bir daha
asla yeşermeyecek. Bizler bu birlik ve beraberliğe ülkemizin dört bir
köşesinden sahip çıktıkça milletimizin bu kardeşliğe sahip çıktığını
göstermesiyle ülkemiz yarınlara artık daha umutla bakıyor.
Sayın
Başkan, değerli milletvekilleri; Yunus’u anlamak, Yunus’un diliyle gönüllere
girmek, kardeşliğimize sahip çıkarak bu kardeşlik için her türlü fedakârlığı
yapmaya hazır olmakla mümkün olabilir:
“Adımız
miskindir bizim
Düşmanımız
kindir bizim
Biz
kimseye kin tutmayız
Kamu
âlem birdir bize.” 
diyen
Yunus gibi kini, nefreti bir kenara bırakıp bu toprakların ruhuna ihanet
etmeden, Yunus’un gönlünü kırmadan bir olarak, iri olarak, diri olarak
kardeşliği yaşatmak dileğiyle diyor, Yunus Emre’yi rahmet ve minnetle bir kere
daha anıyor, saygılar sunuyorum.
Son
olarak da bu akşamki final maçında Eskişehirspor’umuza da başarılar diliyorum.
(AK PARTİ sıralarından alkışlar)
BAŞKAN
– Teşekkür ederim Sayın Can.
Gündem
dışı ikinci söz, HES, termik santraller ve yapımı devam eden barajlar hakkında
söz isteyen Şırnak Milletvekili Sayın Selma Irmak’a aittir.
Buyurun Sayın
Irmak. (HDP sıralarından alkışlar) 

2.- Şırnak Milletvekili Selma Irmak’ın, HES, termik
santraller ve yapımı devam eden barajlara ilişkin gündem dışı konuşması
SELMA IRMAK
(Şırnak) – Sayın Başkan, değerli milletvekilleri; bugün gündem dışı olarak
termik santral, HES ve barajlarla ilgili konuşma hakkı istedim çünkü 1 Mayıs
günü Beytüşşebap-Şırnak kara yolunda yine baraj yapımı için yapılan yolda bir
trafik kazası yaşandı ve biri 8, biri 18 yaşında olmak üzere 2 çocuk hayatını
kaybetti. O nedenle, defalarca vurgusu yapılan HES’lere ilişkin bir kez daha
konuşma gereği hissettik. 
Sayın Başkan,
değerli milletvekilleri; doğada büyük tahribatlarla birlikte doğal döngünün
kıyımına neden olan termik santral yapımları ve HES’lerin yapımı tüm ortaya
konan mücadelelere karşın antidemokratik bir mantıkla devam ettirilmektedir.
Yapılan veya yapımı istenen bu barajlar, termik santraller köylüyü ve doğalında
köylünün geçim kaynağı olan tarım, hayvancılık gibi geçim kapısını tamamen
tahribata uğratarak halkımıza çok ağır faturalar çıkarmaktadır. Ayrıca, küresel
ısınmanın da büyük etkeni olan termik santraller ve HES, inşaat barajlarının
insanı ve doğayı tahrip eden etkilerindendir. Toplumsal yapı ve ekosistem
üzerinde tahrip edici etkisi olan nükleer enerji, termik enerji ve HES
projeleri ve benzeri uygulamalar yerine yenilenebilir alternatif enerji kaynağı
arayışına gidilmelidir. Doğa ve çevre dostu güneş enerjisi, rüzgâr ve jeotermal
enerji türleriyle ilgili somut çalışmalar veya projeler hayata geçirilmeli ve
kullanımlarını teşvik edecek politikalar geliştirilmelidir. 
Değerli
milletvekilleri, barajlar, kimyasal silahlar, karakollar ve kalekol yapımı,
yakılan ormanlar; tüm bunlar insan doğasının ve doğal döngünün yok olmasına
sebep olan etkenlerdir. 
Son yıllarda AKP
Hükûmeti tarafından uygulanan enerji ve su politikalarında ekolojik dengeyi
hiçe sayan, insanlığın ortak mirası niteliğindeki tarihî ve kültür mirası pek
çok değeri tahrip eden, yereldeki halkın gelecek nesillere yönelik sağlıklı
yaşam üzerinde ciddi kaygılar yaşamasına sebep olan uygulamalarına tanıklık
etmekteyiz. 
AKP Hükûmeti
Türkiye ve Kürdistan coğrafyasını katletmeye devam ediyor. Kürdistan’daki baraj
yapımlarına çözüm sürecinde hız verilirken Hükûmet bunu bir savaş planı
çerçevesinde yaptığını da gizlemiyor. Kürtlere yönelik inkâr ve imha siyasetinin
bir parçası olarak doğa katliamı sürüyor. Türkiye dünyada en çok baraj inşa
eden ülkeler arasında yer alıyor. Baraj sayısı AKP Hükûmeti döneminde 6’ya
katlanarak 500’ü geçmiştir. Bunun yanı sıra, yapılması planlanan 2 binin
üzerinde HES projesi bulunmaktadır. Binlerce yıllık tarihî miras sular altında
kalmıştır. Hasankeyf ve Allianoi antik kentlerinin sular altında kalması,
Munzur ve Peri Suyu Vadisi doğal dokusunun talanı, Karadeniz doğasını tahrip
eden HES barajları bu politikaların ortaya koyduğu çevre ve doğa talanının
yarattığı sadece birkaç örnek olarak karşımıza çıkmaktadır.
Hakkâri ve
Şırnak illerinde sınır güvenliği gerekçesiyle yapılan güvenlik barajları ise
insanı ve doğayı hiçe sayan politikalarla ilgili kaygıları her geçen gün
artırmaktadır. Halfeti, Samsat ve Zeugma’da olduğu gibi, bu yıl Ilısu
Barajı’nın da tamamlanmasıyla Heskif’te binlerce yıllık tarih sulara
gömülecektir. Yine, Amed’in akciğerleri Hevsel Bahçeleri, HES’ler ve ağaç
kıyımıyla yok olmayla karşı karşıyadır.
Değerli milletvekilleri,
doğası tahrip edilen diğer bir yer ise Dersim’dir. Dersim’de 2009 yılında
Devlet Planlama Teşkilatının hidroelektrik potansiyeli olan tüm akarsuların
üzerinde HES yapımı kararı ile Munzur Vadisi üzerinde 4 baraj ve 6 HES
yapılması planlanıyor.
Sayın Başkan,
değerli milletvekilleri; tüm dünya alternatif enerji kaynakları arayışına girip
HES projelerinden vazgeçerken, özellikle de Şırnak bölgesi HES projelerinin
mekânı hâline gelmiştir. İnşaatı devam eden barajlar da tamamlandığında,
Siirt’te 19 hidroelektrik santrali olacaktır. Bu barajların tümünün Şırnak ve
Hakkâri'de planlanmış olması ve 2013 yılında demokratik çözüm sürecinin
başlamasıyla barajların yapımına hız verilmesi dikkat çekicidir.
Güvenlik
barajları olarak adlandırılan bu yapıların bizim için kalekol yapımlarından hiç
farkı yoktur. Barış barajlarla inşa edilemez, barış süreci ancak suların özgür
akmasıyla ilerleyebilir.
(Mikrofon
otomatik cihaz tarafından kapatıldı)
SELMA IRMAK
(Devamla) – HDP olarak önerimiz, ekolojik yıkımı yavaşlatmak adına öncelikle
yenilenebilir enerji kaynaklarına yoğunlaşan politikalara öncelik verilmesidir.
Nihayetinde de enerjiye bağımlı, tüketen bir toplumun devamlılığını esas
almaktansa tüketimi azalmış, kendine yetecek kadar enerji üreten bir toplum
hedeflenmelidir. 
Çocuklarımıza
yaşanılır bir dünya bırakmak insanlık borcumuzdur. (HDP sıralarından alkışlar) 
BAŞKAN –
Teşekkür ederim Sayın Irmak. 
Gündem dışı
üçüncü söz, Vakıflar Haftası münasebetiyle söz isteyen Kayseri Milletvekili
Sayın Yusuf Halaçoğlu’na aittir. 
Buyurun Sayın
Halaçoğlu. (MHP sıralarından alkışlar)

3.- Kayseri Milletvekili Yusuf Halaçoğlu’nun, Vakıflar
Haftası’na ilişkin gündem dışı konuşması
YUSUF HALAÇOĞLU
(Kayseri) – Teşekkür ederim Sayın Başkanım. 
Değerli
milletvekilleri, sözlerime başlamadan önce, öncelikle Hakkâri Şemdinli’de
askerî aracın yaptığı kaza sonrasında şehit olan Uzman Çavuş Soner Akbulut,
Kayseri Pınarbaşı’ndan; yine, Uzman Çavuş Halil Karataş, Çanakkale
Bayramiç’ten; Sözleşmeli Er Ahmet Demirhan Çorum Sungurlu’dan, Allah’tan rahmet
diliyorum. Yaralılara da acil şifalar diliyorum. 
Yine, Gaziantep
İslahiye’deki askerî araç kazası sonrasında bir astsubay ve 5 askerimiz
yaralanmıştır. Onlara da Cenab-ı Allah’tan acil şifalar diliyorum. 
Vakıf
müesseseleri asırlarca İslam devletlerinde büyük önem kazanmış, sosyal ve
iktisadi hayat üzerinde de derin tesirler bırakmış dinî, hukuki bir
müessesedir. Bütün Türk-İslam devletlerinde âdeta yarış hâlinde gelişen
vakıflar bilhassa Osmanlı Devleti’nde tekâmülünün zirvesine ulaşmış ve İslam
hukukunun en zengin ve etkili müesseselerinden birisi, hatta birincisi hâline
gelmiştir. Zira dinî ve sosyal hizmetlerin görülmesinin yanı sıra fethedilen
ülkelerde Türk kültürünün yerleşmesi, ordunun teçhiz edilmesi, donanmaya
yardım, öğrenci yurtları tesisi, Orta Asya’daki Türklerle münasebet sağlanması
gibi hususlarda da önemli yer kazanmıştır. Vakıflar aynıyla intifa olunan yani
bizzat kendisinden yararlanılan vakıflar, ki bunların içerisine camiler,
mescitler, medreseler, mektepler, imaretler, kervansaraylar, zaviyeler,
hastaneler, kütüphaneler, sebiller ve mezarlıklar girmektedir.
İkinci olarak
da aynıyla intifa olunmayan fakat birincilerin sürekli ve düzenli bir şekilde
işlemesini temin eden bina, arazi, nakit para vesair gelir kaynaklarının teşkil
ettiği vakıflardır ki, bunlara Osmanlılarda “aslı vakf” denir.
Bu tür bina ve
kuruluşların devamlı işleyebilmesi için düzenli gelir kaynaklarına ihtiyaç
duyulmuştur. Bu sebeple vakıfların umumi masraflarının karşılanabilmesi ve
bilhassa çalışanların ücretlerinin ödenebilmesi için vakfa kurucusu tarafından
yani vâkıf tarafından taşınır ve taşınmaz mallar vakfedilmiştir. Bunlar
arasında araziler, ki bazı köylerin tamamı, her türlü ziraat işlemleri,
çiftlikler, tarlalar, bağlar ve bahçeler, bütünüyle bir cemaat ve aşiretten
alınan vergiler, mesken olarak kullanılan binalar, dükkânlar veya iktisadi gaye
için yapılmış yapılar ile deri, gemi, nakit para gibi menkuller yer almaktadır.

Değerli
milletvekilleri, kısaca özetlediğim ve sosyal alanda büyük hizmetler yerine
getiren vakıfların bugünkü durumu içler acısı. Özellikle Hükûmet tarafından son
dönemde çıkarılan Vakıf Yasası çerçevesinde gayrimüslim vakıflara, onların
vakıf arazileri ve vakıf gayrimenkulleri tahsis edilmiştir ama bunlar
yapılırken İslam ve Müslüman vakıflarına maalesef aynı yakınlık
gösterilmemiştir, maalesef gösterilmemiştir. Bugün hepinizin bildiği bu
vakıflarla ilgili birkaç örnek vermek istiyorum: Bunlardan bir tanesi,
İstanbul Sirkeci’deki Yeni Cami’dir. Yeni Cami’nin Mısır Çarşısı dediğimiz
kapalı çarşısı tamamen vakfıdır ama bugün hepsi tamamen özel mülkiyetin
ellerindedir; bunlardan kurtarılması gerekir. Keza, buna bağlı olmak üzere,
yine Kayseri’de öncelikle ilk Türk beylikleri döneminde, Danişmendliler
döneminde yapılan ve Selçuklular döneminde de devam ettirilen Hunat Camisi
vardır, meşhur Hunat Camisi. Hunat Camisi’nin 17.516 metrekarelik bugün
Kayseri’nin en önemli yerinde bulunan arazisi öncelikle kamu yararına adıyla
belediye tarafından alınmış ve stadyum yapılmıştır, daha sonra stadyum ortadan
kaldırılmış. Bu, normalde mazbut vakıf olduğu için geri asli hüviyetine
döndürülmesi gerekirken, Multi Turkmall şirketine kamu yararı gözetilmeksizin
satılmıştır ve bugün bunun yerinde Kayseri Forum bulunmaktadır. Kayseri Forumun
da Hollanda Kraliçesine satıldığı söylentileri söz konusu edilmektedir. Yani,
Selçuklu döneminden önce yapılmış bir caminin 17,5 dönümlük arazisi maalesef
birilerinin yararına kullanılmaktadır ve buna benzer olmak üzere, Türkiye’de
daha pek çok vakıf arazisi bulunmaktadır. 
Yine, Kıbrıs’ta
buna benzer olmak üzere Kıbrıs Adası’nın üçte 2’si vakıf malıdır. Bugün Rumlara
peşkeş çekilmiş birçok arazisi Kıbrıs’ın bu vakıf arazisi içindedir, bunlardan
Abdullah Paşa Vakfı ve Lala Mustafa Paşa Vakfı en önemlileridir. 
Hepinize
saygılar sunuyorum ve bu işin düzeltilmesi konusunda herkesin iş birliği
yapmasını diliyorum. (MHP sıralarından alkışlar) 
BAŞKAN –
Teşekkür ederim Sayın Halaçoğlu. 
Gündeme geçmeden
evvel, 60’ıncı maddeye göre pek kısa söz taleplerine cevap vereceğim. 
Sayın Işık…

V.- AÇIKLAMALAR
1.- Kütahya Milletvekili Alim Işık’ın, POMEM
müdürlüklerinde eğitim görerek polis olmayı bekleyen 13’üncü dönem yedeklerinin
haklarının ellerinden alınması nedeniyle yaşadıkları mağduriyetin giderilmesi
gerektiğine ilişkin açıklaması
ALİM IŞIK
(Kütahya) – Teşekkür ederim Sayın Başkanım. 
Polis Meslek Eğitim Merkezi yani POMEM
müdürlükleri bünyesinde eğitim görerek polis olmayı bekleyen, 13’üncü dönem
yedekleri olarak bugüne kadar bu fırsatı yakalamak için sabırsızlıkla çalışmalarını
devam ettiren, 14’üncü dönem adayı konumundaki yaklaşık 3.300 gencimiz maalesef
Emniyet Genel Müdürlüğü Eğitim Dairesi Başkanlığının 29/04/2014 tarihinde kendi
resmî sitelerinden yaptıkları duyuruyla hayal kırıklığına uğramışlardır. Bugüne
kadar polis olmayı bekleyen bu gençlerimizin herhangi bir gerekçe belirtilmeden
bu haklarının ellerinden alındığını öğrenmiş olmalarının ardından birkaç gündür
tüm milletvekillerine ulaşmak için uğraştıklarını hepimiz bilmekteyiz.
Gençlerimizin bugüne kadar bekletilerek birçok mağduriyete yol açan bu konuda
mağduriyetin giderilmesine… 
(Mikrofon
otomatik cihaz tarafından kapatıldı) 
BAŞKAN – Sayın
Atıcı…
2.- Mersin Milletvekili Aytuğ Atıcı’nın, Bingöl’ün
sorunlarına ilişkin açıklaması
AYTUĞ ATICI
(Mersin) – Teşekkür ederim Sayın Başkan. 
Sayın Başkan,
salonda Kalkınma Bakanı Cevdet Yılmaz’ı da görmüşken Bingöl’le ilgili bazı
sorunları dile getirmek istiyorum. 
Sayın Bakan, siz
Bingöl’ün milletvekilisiniz ama Bingöl’le ilgili benim size ilettiğim hiçbir
konuya el atmıyorsunuz. Size Bingöl’ün yol sorunlarını anlattım, hiç el
atmadınız. Size “Bingöl’de köprüler yıkılıyor, yeni köprüler yapalım.” diye
rica ettim, bakın, sataşmadan, olumlu bir şekilde, yine cevap vermediniz ve el
atmadınız. 
Şimdi, Sayın
Bakan, Bingöl’deki Karayollarının eski yerini TOKİ’ye verdiniz, bu
Karayollarının eski yerini ve burada otuz kırk yıllık yaklaşık 100 tane ağacı
kestiriyorsunuz. Niçin bunu yapıyorsunuz yani Bingöl’e hakikaten bir kastınız
mı var? Ev yapın, TOKİ yapın, kentsel dönüşüm yapın, bir itirazım yok ama ne
olur Bingöl’ü koruyun. Ben sizden daha çok Bingöl’ü savunuyorum ve daha çok bu
konuda söz alıyorum. 
Teşekkür
ediyorum. 
BAŞKAN – Sayın
Kaplan… 

3.- Kocaeli Milletvekili Mehmet Hilal
Kaplan’ın, CHP Genel Başkanı Kemal Kılıçdaroğlu’nu ifadeye çağıran savcının
davranışı ve disiplini konusunda HSYK yetkililerini göreve davet ettiğine
ilişkin açıklaması
MEHMET HİLAL
KAPLAN (Kocaeli) - Teşekkür ediyorum Sayın Başkan. 
Sayın Başkan,
Sayın Genel Başkanımız Kemal Kılıçdaroğlu’nu ifadeye çağıran savcı dün bir
televizyon programına canlı yayına bağlandı, özür dilemesi gerekirken, Genel
Başkanımıza, Ana Muhalefet Partisinin Genel Başkanına bir siyasetçi gibi cevap
verdi, hakaret etti, sanki Adalet ve Kalkınma Partisinin bir temsilcisiymiş gibi.
Hangi cesaretle bu davranışlarda bulunuyor, kimden güç alıyor böyle davranıyor?
Yoksa bunun arkasında güç odakları mı var? Merak ettiğim, benzer bir davranışı
Adalet ve Kalkınma Partisinin yetkililerine veya Sayın Başbakana yapmış olsa
şimdi açığa çoktan alınırdı. Adalet Bakanını ve HSYK yetkililerini göreve davet
ediyorum. Bu bürokrata, davranma konusunda, davranış konusunda, disiplin
konusunda lütfen hatırlatın, susturun. 
Teşekkür
ediyorum. 
BAŞKAN - Sayın
Türkoğlu…

4.- Osmaniye Milletvekili Hasan Hüseyin Türkoğlu’nun,
doğal afetler nedeniyle zor durumda olan çiftçilerin borçlarının ertelenmesi
gerektiğine ilişkin açıklaması
HASAN HÜSEYİN
TÜRKOĞLU (Osmaniye) – Teşekkür ederim Sayın Başkan. 
AKP hükûmetlerinin kötü tarım
politikaları yüzünden tarlasından takımından olan çiftçilerimiz bugünlerde
doğal afetlerin etkisiyle boğuşmaktadır. Mevsim normallerinin üstünde sıcak
geçen ocak, şubat ayları meyve ağaçlarının erken çiçeklenmesine, hububatın ise
erken başaklanmasına sebep olmuştur. Seçim bölgem Osmaniye’de ve özellikle
Düziçi ilçesinde 29-31 Mart günlerinde meydana gelen don olayı bazı arazilerde
yüzde 100 olmak üzere zarara sebep olmuştur. Tarım ve Kredi Kooperatiflerine,
Ziraat Bankasına ve başta tüccar olmak üzere birçok kesime borcu yüzünden krizde
olan Osmaniye çiftçisi, Düziçi çiftçisi büyük sıkıntıdadır. Öncelikle
borçlarının ertelenmesi olmak üzere Hükûmeti Osmaniye ve Düziçi’ndeki
çiftçilerin sorunlarına acilen eğilmeye davet ediyorum. 
Teşekkür ederim.
BAŞKAN – Sayın
Öz…
5.- Manisa Milletvekili Sakine Öz’ün, son zamanlarda
artan kadın cinayetlerine ilişkin açıklaması
SAKİNE ÖZ
(Manisa) – Teşekkür ederim Sayın Başkan.
Kadın
cinayetleri yasımız sürüyor. Son bir ayda Manisa’da, Muğla’da, Konya’da,
İstanbul’da, Amasya’da, Adana’da, Bursa’da, Balıkesir’de ve Yozgat’ta kadınlar
katledilmiştir. Koruma sorunları, yasal ve idari boşluklar devam etmekte, Sayın
Ayşenur İslam’ın yaraları daha fazla sızlatan gafları sürmektedir. Bu sabah bir
televizyon kanalından ekranlara yansıyanlar kadın cinayetlerinin nasıl da
rahatlıkla anlatıldığını göstermiştir. İki eşini de öldürdüğünü canlı yayında
itiraf eden bir erkek ön araştırmaya tabi tutulmadan evlendirme programına
çıkarılmış, üçüncü evliliğini yapmak istediğini hiç sıkılmadan anlatmıştır.
“Her zaman nasıl dövüyorsam yine öyle dövdüm ama öldü.” diyen erkekler rahatça
gezinirken, RTÜK ve Bakanlık, kadına şiddet bu kadar açıkça ortalıkta
dolaşırken…
(Mikrofon
otomatik cihaz tarafından kapatıldı)
BAŞKAN – Sayın
Gök…

6.- Ankara Milletvekili Levent Gök’ün, özgür medyanın
önemine ve Cumhuriyet gazetesinin kuruluş yıl dönümünü kutladığına ilişkin
açıklaması
LEVENT GÖK
(Ankara) – Sayın Başkan, bir demokrasinin kökleşmesi ve gelişmesi açısından
yargı, yasama, yürütme yani kuvvetler ayrılığı prensibinin en köklü bir biçimde
uygulanmasının gerektiği tartışmasızken, bir de bunun yanında medyanın da halkı
doğru bilgilendirme ve özgür olma şartı gelmektedir. Ne yazık ki ülkemiz özgür
olmayan basın yönünden sınıfta kalmış ve ligden düşmüştür. Bu anlamda
Türkiye’de özgür medya alanında doksan yıl önce kurulan ve bugüne değin yaptığı
çalışmalarla hiçbir iktidara yaranmadan yayın yapan Cumhuriyet gazetesinin
kuruluş yıldönümünü kutluyor, çalışanlarına başarılar diliyorum.
BAŞKAN – Sayın
Çam…

7.- İzmir Milletvekili Musa Çam’ın, İzmir ve
çevresinin, rüzgâr enerjisinden yararlanmak için kurulan rüzgârgülleriyle
ilgili sorunlarına ilişkin açıklaması
MUSA ÇAM (İzmir)
– Teşekkürler Sayın Başkan.
Türkiye'nin
enerjiyle ilgili ciddi bir sorunu var ve enerjiyle ilgili birtakım yatırımlara da
ihtiyacı var, bunlardan bir tanesi de rüzgâr enerjisi. İzmir yarımadasına,
Çeşme, Urla, Seferihisar, Karaburun Yarımadası’na rüzgâr enerjisi gülleri
takılıyor. Bunlar doğru projelendirildiği takdirde, doğru yerlere konulduğu
takdirde hiçbir itirazım yok, fakat şimdi, Çeşme’nin içerisine, Urla’ya ve
Karaburun Yarımadası’na rüzgârgülleri adı altında, yerleşim alanlarına ciddi
anlamda rüzgârgülleri yerleştirilmeye çalışılıyor. Son çıkan kararnameyle,
Bakanlar Kurulundan çıkan ve 30 Nisanda Resmî Gazete’de yayımlanan karara göre
Yaylaköy’de 8 parsel, Barbaros köyünde 6 parsel, Nohutalan köyünde 1 parsel ve
Eğlenhoca köyünde de 3 parsel sahiplerinden habersiz bir şekilde
kamulaştırılarak buralara rüzgârgülleri konulmak istenmektedir. 
Biz
rüzgârgüllerine karşı değiliz ama vatandaştan habersiz, vatandaşın…
(Mikrofon
otomatik cihaz tarafından kapatıldı) 
BAŞKAN – Sayın
Genç…

8.- Tunceli Milletvekili Kamer Genç’in, 17 ve 25 Aralık
soruşturmalarıyla ilgili takipsizlik kararı veren savcı hakkında soruşturma
açılması ve takipsizlik kararının kaldırılması gerektiğine ilişkin açıklaması
KAMER GENÇ
(Tunceli) – Teşekkür ederim Sayın Başkan.
Sayın Başkan,
17-25 Aralığa darbe demek için birilerinin insanlık vasıflarının olmaması
lazım. Bu bir hırsızlık, yolsuzluk ve talanın, bu Hükûmetin açığa
çıkarılmasıdır. Bunun hakkında takipsizlik kararı veren savcı da özel olarak bu
iktidarın bulduğu kişidir. Bu savcı o kadar keyfî bir karar vermiş ki hâkimin
hukuka uygun olarak verdiği dinleme kararını yok saymış. Diyor ki savcı: “Ben
bu hâkimin telefon dinlemeleri yolunda verdiği kararı tanımıyorum. Dolayısıyla,
bu usulüne uygun olarak dinlenilen kişiler değildir. Hukuka aykırı olarak elde
edilmiş delillerdir. Bunlara itibar etmiyorum ve bundan dolayı takipsizlik
kararı veriyorum.” Eğer bu memlekette adalet varsa, hak varsa bu savcının
derhâl hakkında soruşturma açılması ve bu takipsizlik kararının da kaldırılması
lazım çünkü…
(Mikrofon
otomatik cihaz tarafından kapatıldı) 
BAŞKAN – Sayın
Yılmaz…

9.- Kalkınma Bakanı Cevdet Yılmaz’ın, Mersin
Milletvekili Aytuğ Atıcı’nın yaptığı açıklamasındaki bazı ifadelere ilişkin
açıklaması
KALKINMA BAKANI
CEVDET YILMAZ (Bingöl) – Teşekkür ediyorum Sayın Başkanım. 
Sayın Aytuğ
Atıcı Milletvekilimizin Bingöl’le ilgili ifade ettiği hususlara kısaca bir
cevap vermek için söz istedim. 
Öncelikle
teşekkür ediyorum ilgisine. Ben büyük bir memnuniyet duyuyorum doğrusu,
Cumhuriyet Halk Partisinden keşke daha fazla sayıda milletvekilimiz gelse,
gitse, yörenin sorunlarıyla daha yakından ilgilenseler, bu ancak bize
memnuniyet verir, onu özellikle ifade edeyim. Ama kendisinden daha az
ilgilendiğim konusundaki sözlerine elbette ki katılmıyorum. Bu, geçen on-on iki
yıl zarfınca Bingöl’de 5 kilometreden -duble yollarımız- 155 kilometreye
ulaştı. Türkiye genelinde 3 kat, 4 kat artarken Bingöl’de 30 kata yakın bir
artış oldu. Ama geçmişte o kadar ihmal edilmiş ki ne kadar yaparsak yapalım
ihtiyaçlar elbette devam ediyor. 
Köprüler
konusunda, zannediyorum bu baraj altında kalacak yerle ilgili ifade
ediyorsunuz. O konuyla ben de ilgileniyorum. ÇED raporlarındaki ihtiyaç
doğrultusunda…
(Mikrofon
otomatik cihaz tarafından kapatıldı) 
BAŞKAN – Evet,
gündeme geçiyoruz. 
Başkanlığın
Genel Kurula sunuşları vardır. 
Meclis
araştırması açılmasına ilişkin üç önerge vardır, okutuyorum: 

VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Mardin Milletvekili Erol Dora ve 22
milletvekilinin, Aliağa’da yapılması planlanan termik santrallerin yol açacağı
sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/925)
Türkiye Büyük
Millet Meclisi Başkanlığına
Aliağa ve
yöresi, denizi, doğası, verimli toprakları, havasıyla yaşanılası bir yerken
toplam 7 adet termik santralin yapılması planlanmış, bunlardan 2’sine lisans
verilmiştir. Aliağa'da yapılması planlanan termik santrallerin insana ve
çevreye vereceği sorunlarının araştırılması ve gerekli tedbirlerin alınması
amacıyla Anayasa'nın 98’inci, TBMM İçtüzük'ünün 104 ve 105'inci maddeleri uyarınca
Meclis araştırması açılmasını arz ederim.

1) Erol Dora (Mardin)
2) Pervin Buldan (Iğdır)
3) Hasip Kaplan 
(Şırnak)
4) Sırrı Sakık (
Muş)
5) Murat Bozlak 
(Adana)
6) Halil Aksoy (Ağrı)
7) Ayla Akat Ata 
(Batman)
8) İdris Baluken (Bingöl)
9) Hüsamettin
Zenderlioğlu (Bitlis)
10) Emine Ayna (Diyarbakır)
11) Nursel
Aydoğan (Diyarbakır)
12) Altan Tan (Diyarbakır)
13) Adil Zozani (Hakkâri)
14) Esat Canan (Hakkâri)
15) Sırrı
Süreyya Önder  (İstanbul)
16) Sebahat
Tuncel (İstanbul)
17) Mülkiye
Birtane (Kars)
18) Ertuğrul
Kürkcü  (Mersin)
19) Demir Çelik (Muş)
20) İbrahim
Binici  (Şanlıurfa)
21) Nazmi Gür (Van)
22) Özdal Üçer (Van)
23) Leyla Zana (Diyarbakır)

Gerekçe: 
Termik
santraller insanları, tabiat ve tüm canlıları etkileyen ve bulunduğu bölgeyi
yaşanmaz hâle getiren enerji üretim merkezleridir. Aliağa ve yöresi denizi,
doğası, verimli toprakları, havasıyla yaşanılası bir yerken, demir çelik
fabrikaları, haddehaneleri, petrokimya ve gemi söküm gibi tesisleriyle ağır
kirlilik altında boğulan bir bölge hâlini almıştır. Aliağa ve yöresinin gözden
çıkartıldığı duygusunu uyandıran son hamle, 7 adet kömür yakıtlı termik santral
yapımının planlanmış olmasıdır. 
Yirmi iki yıl
önce başlayan Aliağa Termik Santrali’ne karşı İzmirliler Konak'tan Aliağa'ya
kadar el ele oluşturdukları insan zinciriyle direnme kararı almış ve başarılı
olmuşlardır.
O dönemde termik
santrale karşı açılan davada, Danıştay kararının dayanağını oluşturan
13/12/1991 tarihli raporda özetle şöyle denmiştir: "... kirli hava
içerisindeki kükürt dioksit, azot oksitleri, foto oksidanlar, flor, klor,
hidrokarbonlar ve toz halindeki ağır metallerin bir kısımlarının ağaçlar ve
öteki bitkiler üzerinde birikerek yağışlarla asitlere dönüştüğü, bir kısmının
da havada yağış ve sis etkisiyle asitli yağmurlar halinde bitkiler üzerine
ulaştığı, Aliağa Körfezi’nden 10 kilometre uzaklıktaki yerlerin de kirliliğin
etkisi altında kaldığı, özellikle kimya endüstrisinin atık sular yanında havayı
kirleteceğinin kesin olduğu, mevcut kirlilik durumunun doğal bitki örtüsü ve
tarımsal ürünler üzerinde olumsuz etkiler yarattığı ..." denilmiştir.
Türkiye; güneş,
rüzgâr, jeotermal, biyokütle gibi yenilenebilir kaynaklar açısından zengin
olmasına karşın, Türkiye'de yenilenebilir enerjiler için resmî hedefler yoktur.
Tam aksine, Aliağa'da planlandığı gibi fosil yakıt bağımlılığını daha da
arttıracak, yüzde 100'ü çevre kirliliği yaratan ve küresel ısınmaya yol açan
fosil yakıtların kullanılacağı termik santraller gündeme gelmektedir.
Üstelik iddia
edildiği termik santrallerde üretilen enerjinin tamamını kullanmak mümkün
değildir. Termik santrallerde üretilen enerjinin sadece yüzde 30-40 oranındaki
bir bölümü elektrik enerjisine dönüştürülebilmekte, kalan kısmı ise "kaçak
enerji" olarak adlandırılmakta ve santral kazanından radyasyon ile
çıkmakta ya da baca gazıyla birlikte bacadan atılmaktadır.
Termik
santrallerin sadece çevreye değil insan sağlığına yönelik olarak da ciddi
riskler barındırmaktadır. Anayasa’mızın 98, İç Tüzük’ümüzün 104 ve 105’inci
maddeleri gereğince araştırma komisyonu kurularak araştırılmasını talep
ediyoruz.

2.- Bursa Milletvekili Bedrettin Yıldırım ve 20
milletvekilinin, zeytin ve zeytinyağı üretimiyle ilgili sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/926)
 Türkiye
Büyük Millet Meclisi Başkanlığına
Ülkemiz, zeytin
ve zeytinyağı üretimi ile üreticisinin korunmasına yönelik olarak mevcut
problemlerin tespiti ile çözüm yollarının hayata geçirilmesi, zeytin
ağaçlarının ıslahı ve verimliliklerinin arttırılması, zeytin ve zeytinyağı
ihracatının geliştirilmesi için gerekli tedbirlerin alınması amacıyla,
Anayasa'nın 98’inci, Türkiye Büyük Millet Meclisi İçtüzüğü’nün 104 ve 105’inci
maddeleri gereğince Meclis araştırması açılmasını arz ederim.
1) Bedrettin
Yıldırım  (Bursa) 
2) Ali Gültekin
Kılınç  (Aydın)
3) Mehmet Erdem  (Aydın)
4) Ali
Aydınlıoğlu  (Balıkesir)
5) Tülay
Babuşcu  (Balıkesir)
6) Canan
Candemir Çelik  (Bursa)
7) Hakan
Çavuşoğlu  (Bursa)
8) Hüseyin Şahin
 (Bursa)
9) İsmail Aydın  (Bursa)
10) İsmet Su (Bursa)
11) Mustafa
Kemal Şerbetçioğlu  (Bursa)
12) Mustafa
Öztürk  (Bursa)
13) Önder Matlı  (Bursa)
14) Tülin Erkal
Kara  (Bursa)
15) Orhan
Karasayar  (Hatay)
16) Ali Aşlık (İzmir)
17) Mehmet S.
Tekelioğlu  (İzmir)
18) Recai Berber
 (Manisa)
19) Nebi Bozkurt
 (Mersin)
20) Ali Boğa  (Muğla)
21) Hüseyin
Tanrıverdi  (Manisa)

Gerekçe:
Dünyada 9,5
milyon hektar alan üzerinde 20,6 milyon ton zeytin üretimi yapılmakta olup,
üretim alanlarının yüzde 95'i Akdeniz'e kıyı olan ülkeler bölgesinde yer
almaktadır. Üretimin yaklaşık yüzde 65'i AB ülkelerince karşılanmakta, AB
dışında önemli üretici ülkelerin başında Türkiye, Suriye, Tunus ve Fas
gelmektedir.
Ülkemizde zeytin
dikim alanları 826 bin hektara ulaşmış, toplam 24,4 milyon hektar işlenen tarım
alanı içinde yüzde 3,4, meyvecilik yapılan alanlar içerisinde ise yüzde
27,5’lik bir paya sahip olmuştur.
Zeytin, dünyada
olduğu gibi ülkemizde de; ticaret, sanayi, toprak muhafazası, işgücü istihdamı,
insan sağlığı ve beslenmesi açısından çok önemli bir yere sahiptir.
Ülkemiz,
sofralık zeytin üretiminde 2’nci, zeytinyağı üretiminde ise 6’ncı sıradadır. 
Özellikle son
yıllarda ülkemiz, zeytin üretiminin yaklaşık yüzde 56,6'sını tüketmektedir. 
Zeytinyağı
tüketimi konusunda da ülkemiz, dünyada 7’nci sırada yer almaktadır. 
Ülkemizde
zeytinyağı üretiminde son yıllarda görülen artışlara rağmen zeytinyağı
fiyatının diğer bitkisel yağlara nazaran daha pahalı oluşu ve beslenme
alışkanlıkları yüzünden tüketimde istenilen seviyeye ulaşılamamıştır. İspanya
ve İtalya'da kişi başına düşen tüketim miktarı 10-12 kg, Yunanistan'da 21 kg
iken ülkemizde 1,5 kg seviyesine yaklaşmıştır.
Türkiye, siyah
sofralık ağırlıklı olmak üzere son 10 yıllık ortalamalara göre yaklaşık 60 bin
ton olan ihracatını genellikle Irak, Almanya, Bulgaristan, Romanya, ABD ve
İngiltere gibi ülkelere yapmakta, zeytinyağı ihracatında da 4’üncü sırada yer
almaktadır.
Türkiye'nin az
miktarlarda da zeytin ithalatı mevcut olup ithalat daha çok üretimin yetersiz
olduğu yıllarda yapılmaktadır. 
Ülkemizde gıda
kapsamında ithalatı yapılmamakla birlikte, gıda dışı ve istisna (sergi, fuar,
bilimsel çalışma vb.) olarak zeytinyağı ithalatı da yapılmaktadır.
Zeytin
ağaçlarında verimin düşük ve periyodisite nedeniyle büyük bir değişkenlik
görülmesi, zeytin alanlarımızın küçük ölçekli ve genelde aile işletmesi olması,
yeterli ve standart kalitede hammadde temininde sorunlar yaşanması, tüm sektörü
kapsayacak şekilde veri tabanı oluşturulamamış, istatistiksel verilerin karışık
ve yetersiz olması, bazı bölgelerimizde zeytin ağaçlarının ekolojik istekleri
dikkate alınmadan plantasyonlar oluşturulması, özellikle son dönemlerde Gemlik
çeşidinin taşındığı bölgeye adaptasyonu yapılmaksızın çok geniş alanlarda
dikilmiş olması ve ilerleyen dönemlerde çıkabilecek hastalık ve zararlılarla
ilgili mücadelelerde zorlukların yaşanmasına neden olabileceği, arazi
incelemelerinde bazı bahçelerde kara hastalık ve gövde kurdu gibi sorunların
başladığı ve ağaçlarda kurumaların görüldüğü, ekstansif zeytinlik tesislerinde
kültürel işlemlerin yeterince uygulanmaması, zeytin alanlarımızın yüzde 75'inin
meyilli alanlarda olması nedeniyle ancak yüzde 8'inin sulanabilmesi, zeytin
hasadında mekanizasyonun yeterince uygulanamaması, ülkemiz zeytinciliği
konusunda sayabileceğimiz olumsuzlukların başında gelmektedir.
Sektörün en
büyük sorunlarından biri de, mevcut alt yapının kaliteli zeytin işleyecek bir
yapıda olmayışı ve küçük kapasiteli ünitelerden oluşmasıdır.
Zeytini kısa
zamanda paraya çevirmek için bilinçsizce yeni işleme teknikleri uygulanmakta,
kaliteli ve standart ham madde ve mamul madde teminindeki güçlükler yaşanmakta,
kaliteli ve standart mamul temini için işlevsellik kazanamamış stok
müesseseleri henüz bulunmamaktadır.
Ham zeytin ve
girdi masraflarının yüksek oluşu da dış ülkelere ihracatta rekabet
edilememesine sebep olmaktadır.
Zeytin
ağaçlarının ıslahı ve verimliliği konusunda yapılan uygulamalar gözden
geçirilmeli, konuya dair alınması gereken tedbirler belirlenerek en kısa sürede
uygulamaya koyulmalıdır.
Bu nedenle,
konunun Türkiye Büyük Millet Meclisinde kurulacak Meclis araştırma komisyonu
tarafından tüm yönleri ile ele alınması, sektörün problemlerine çözüm olacak
tedbirlerin değerlendirilmesi ve uygulamaya geçirilecek projeler vasıtasıyla
diğer zeytin üreticisi ülkeler ile rekabet edilebilir bir ortam hazırlanması
büyük önem arz etmektedir.

3.- Isparta Milletvekili S. Nevzat Korkmaz ve 20
milletvekilinin, Roman vatandaşlarımızın barınma sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/927)
Türkiye Büyük Millet Meclisi Başkanlığına
Roman
vatandaşlarımız şehirlerimizin belirli bölgelerine yerleşmişler, kendi
kültürlerini yaşatmak ve başkalarını rahatsız etmemek için bir arada yaşamayı
tercih etmişlerdir. Bu mahalleler "Roman mahallesi" olarak bulunduğu
şehrin sosyokültürel hayatına yerleşmiştir. Kentsel dönüşüm projeleri ile
birlikte Roman vatandaşlarımızın barınma konusu büyük bir sorun haline
dönüşmüştür. Roman kardeşlerimizi konut sahibi yapma girişimi maalesef hükûmet
tarafından rant dağıtma projesine dönüştürülmüştür. Özellikle büyük kentlerde,
şehrin içinde kalmış, rantı son derece yüksek Roman mahalleleri boşaltılmaya,
Roman vatandaşlarımız şehrin dışında sayılabilecek yerlerden konut sahibi
yapılmaya çalışılmaktadır. Gerekçesini ekte sunduğumuz, Roman vatandaşlarımızın
barınma sorunlarının araştırılması ve bunun için yapılacak yasal düzenlemeler
de dâhil olmak üzere alınacak tedbirlerin tespiti için Anayasa'nın 98'inci, İç
Tüzük’ün 104-105'inci maddeleri gereğince Meclis araştırması açılmasını arz
ederim.
1) S. Nevzat
Korkmaz (Isparta)
2) Mesut
Dedeoğlu (Kahramanmaraş)
3) Mehmet
Şandır (Mersin)
4) Bülent Belen (Tekirdağ)
5) Ali Öz (Mersin)
6) Seyfettin
Yılmaz (Adana)
7) Emin Çınar (Kastamonu)
8) Kemalettin
Yılmaz (Afyonkarahisar)
9) Lütfü
Türkkan (Kocaeli)
10) Enver Erdem (Elâzığ)
11) Muharrem
Varlı (Adana)
12) Reşat Doğru (Tokat)
13) Özcan
Yeniçeri (Ankara)
14) Atila Kaya (İstanbul)
15) Sadir Durmaz  (Yozgat)
16) Mustafa
Erdem (Ankara)
17) Erkan Akçay (Manisa)
18) Mehmet
Erdoğan (Muğla)
19) Necati
Özensoy (Bursa)
20) Bahattin
Şeker (Bilecik)
21) D. Ali
Torlak (İstanbul) 
Genel Gerekçe:
Kendi
kültürlerini yaşatmayı ve başkalarını rahatsız etmemek için kendi kabulleri ile
bir arada yaşamayı seçmiş Roman kardeşlerimiz, bugün daha çağdaş ve daha
sağlıklı konutlarda yaşamayı talep etmektedirler. Kentsel dönüşüm ve TOKİ'nin
çeşitli uygulamaları sebebiyle Roman vatandaşlarımızın barınma konusu büyük bir
probleme dönüşmüştür.
AKP hükûmeti
"Roman Buluşması", "Roman açılımı yapıyoruz.” diyerek Roman
vatandaşlarımızı sadece siyasi istismar konusu yapmıştır. AKP hükûmeti
tarafından Roman vatandaşlarımıza özgü sözler propaganda aracı hâline
getirilmiştir. Romanların sorunlarına çözüm bulma meselesi sadece lafta
kalmıştır. Hükûmet Romanların sorunlarını görmezden gelmiş hatta barınma
konusundan kentsel dönüşüm adı altında sorunu daha da büyütmüştür.
Roman
vatandaşlarımızın onlarca yıldır yaşadığı mahalleler, şehirlerin merkezinde
kalmış ve maddi değer olarak çok kıymetli yerleşim yerleri hâline dönüşmüştür.
AKP hükûmeti, Roman vatandaşlarımızın sorunlarını çözmek yerine ikamet
ettikleri yerlerdeki ranta göz dikmiştir. Bu amaçla AKP hükûmeti çeşitli
projelerle onları yerlerinden, yurtlarından çıkartıp şehrin daha az kıymetli
yerlerine yerleşmeye zorlamaktadır. Barınma konusunda Romanlarla ilgili yapılan
çalışmalar dikkatle incelenmeli ve sosyal ve kültürlü yaşamdan uzak öneriler
reddedilmelidir. Barınma konusunda getirilecek alternatif öneriler Roman
vatandaşlarımızın istekleri dikkate alınarak hazırlanmalıdır.
Yukarıda
belirtilen sebeplerden dolayı, Roman vatandaşlarımızın karşı karşıya olduğu
barınma sorununun araştırılması amacı ile bir Meclis araştırması açılması
gerekmektedir.
BAŞKAN –
Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır. 

B) Duyurular
1.- Başkanlıkça, Kadın Erkek Fırsat Eşitliği Komisyonunda
siyasi parti grubu mensubu olmayan milletvekillerine düşen 1 üyelik için aday
olmak isteyen siyasi parti grubu mensubu olmayan milletvekillerinin yazılı
olarak müracaat etmelerine ilişkin duyuru
BAŞKAN – Sayın milletvekilleri, Kadın
Erkek Fırsat Eşitliği ve Kamu İktisadi Teşebbüsleri komisyonlarında siyasi
parti grubu mensubu olmayan milletvekillerine de birer üyelik düşmektedir. Bu
komisyonlara aday olmak isteyen siyasi parti grubu mensubu olmayan
milletvekillerinin, 12 Mayıs 2014 Pazartesi günü saat 18.00’e kadar Türkiye
Büyük Millet Meclisi Başkanlığına yazılı olarak müracaat etmelerini rica
ediyorum. 
Cumhuriyet Halk
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.


VII.- ÖNERİLER
A) Siyasi Parti Grubu Önerileri
1.- CHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Balıkesir Milletvekili Namık Havutça ve 21 milletvekili
tarafından Marmara Denizi’nde kirlilikten kaynaklanan sorunların ve kirliliğin
çevre ve insan sağlığına etkilerinin araştırılarak alınması gereken önlemlerin
belirlenmesi amacıyla verilmiş olan (10/71) esas numaralı Meclis Araştırması
Önergesi’nin görüşmelerinin Genel Kurulun 7 Mayıs 2014 Çarşamba günkü
birleşiminde yapılmasına ilişkin önerisi 
 Sayı:
939 07/05/2014
Türkiye Büyük Millet Meclisi Başkanlığına
Danışma Kurulu
07/05/2014 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Engin Altay
 Sinop
 Grup
Başkan Vekili
Öneri:
Türkiye Büyük
Millet Meclisi Gündeminin, “Genel Görüşme ve Meclis Araştırması Yapılmasına
Dair Öngörüşmeler” kısmında yer alan, Balıkesir Milletvekili Namık Havutça ve
21 Milletvekilinin, Marmara Denizi’nde kirlilikten kaynaklanan sorunların ve
kirliliğin çevre ve insan sağlığına etkilerinin araştırılarak alınması gereken
önlemlerin belirlenmesi amacıyla verilmiş olan (10/71) Esas Numaralı Meclis
Araştırma Önergesi’nin görüşmesinin, Genel Kurulun 07/05/2014 Çarşamba günlü
(bugün) birleşiminde yapılması önerilmiştir. 
BAŞKAN –
Cumhuriyet Halk Partisi Grubu önerisinin lehinde ilk söz Balıkesir Milletvekili
Sayın Namık Havutça’ya aittir.
Buyurunuz. (CHP
sıralarından alkışlar) 
NAMIK HAVUTÇA
(Balıkesir) – Teşekkür ederim Sayın Başkan.
Sayın Başkan,
değerli milletvekilleri; öncelikle, buradan, kırk yıl sonra Süper Lig’e çıkan
Balıkesirspor’umuzu yürekten tebrik ediyorum. (CHP sıralarından alkışlar)
Balıkesirspor Başkanını, yöneticilerini, teknik direktörümüzü, futbolcularımızı
ve Balıkesirli tüm hemşehrilerimi buradan yürekten kutluyorum. Süper Lig’de
Kuvayımilliye fırtına gibi esecek Balıkesir olarak. Buradan Süper Lig’de diğer
rakiplerimize de başarılar diliyorum. 
Sayın Başkan,
Marmara Denizi’nin kirliliği üzerine 9/9/2011 tarihinde verdiğim araştırma
önergesi üzerinde grubum adına söz aldım. Bakın, 9/9/2011 tarihinde, daha o gün,
Bandırmalı, Erdekli balıkçıların Marmara Denizi’nin SOS vermeye başladığını ve
artık, balıkların ölmeye başladığını, denizde çok ciddi kirlilikler olduğunu
bana ifade etmeleri üzerine bu durumun araştırılmasıyla ilgili bir araştırma
önergesi verdim. Bakın, Marmara Denizi’yle ilgili burada kısa bir bilgi notunu,
izin verirseniz, bilgilerinize sunmak istiyorum.
Değerli
milletvekilleri, dünyada iç denize sahip tek ülke Türkiye Cumhuriyeti. Yani
Marmara Denizi, dünyada, tamamen topraklarımızın arasında kalan ender iç
denizlerimizden bir tanesi yani Türkiye’de; dünyanın önemli bir coğrafi mirası.
Marmara Denizi’nin etrafında 7 tane il bulunuyor; İstanbul, İzmit, Bursa,
Yalova, Balıkesir, Çanakkale, Tekirdağ ve bu şekilde, Türkiye sanayisinin
yatırımlarının yüzde 60’ı bu bölgede, Türkiye nüfusunun 21 milyonu bu bölgede
yaşıyor. Ama, gelin görün ki etrafındaki böylesine önemli sanayi bölgesi,
turizm bölgesi, böylesine Türkiye’ye damgasını vuran, sanayisiyle, turizmiyle,
kültürel dokusuyla bu bölge giderek artık, kirlilik sebebiyle SOS vermeye
başladı. 
Bu konu neden gündeme
geldi ve neler yapılması gerekir konusunda Türkiye Büyük Millet Meclisinin -bu
konuya el koyarak- ciddi bir durum sergilemesi gerekiyor.
Bakın, değerli
milletvekilleri, İzmit Körfezi kirlendi. Bir ara, biliyorsunuz, İstanbul’da
Haliç’te, Haliç’in kenarında insanlar gezemiyordu, burnunu tutarak geziyordu.
Şu anda, Kocaeli’den tutun Tekirdağ’a kadar, kuzey Marmara’da sanayileşmeyen
tek toprak kalmadı. Yani, o bölgenin tamamen sanayileşmesi dinginliğe geldi,
doygunluğa geldi. İzmit Körfezi can çekişir hâle geldi. Burada, Kocaeli
milletvekillerimiz de mutlaka bununla ilgili söyleyecektir. Şimdi, sıra Mudanya
Körfezi’ne, Gemlik Körfezi’ne, Bandırma Körfezi’ne ve Erdek Körfezi’ne geldi. 
Bakın, bugün,
eğer gerekli önlemler alınmazsa, Erdek Karşıyaka’daki balıkçılarımız, Bandırma
bölgesindeki, Edincik’teki balıkçılarımız, Erdek’teki balıkçılarımız,
Mudanya’daki balıkçılarımız ve Çanakkale Gelibolu’daki balıkçılarımız sürekli,
bize “Bunu dile getirin: Marmara Bölgesi’yle ilgili gerekli önlemler alınmazsa,
yakında, burada bu sanayileşmeyi çevreye duyarlı bir şekilde planlamazsa
Türkiye Büyük Millet Meclisi, Marmara Denizi’nde oksijen zehirlenmesiyle tüm
canlıların yaşamı tehdit altında.” diyor. 
Duydunuz mu, bilmiyorum; ilk defa
balıkçılardan ben de duydum: Deniz salyası diye bir şey üremiş Erdek
Körfezi’nde. Yani, oksijen eksikliği sebebiyle canlıların, balıkların ölümüne
yol açan bir salya ve zehirli denizanaları kirlilik sebebiyle oluşmaya
başlamış. Şimdi, balıkçılar eskiden o güzelim mavi sularda, Erdek Körfezi’nde,
Bandırma’da balık tutarken şimdi deniz salyası tutmaya başlamışlar. Şimdi, eğer
bu manzara daha fazla görmezden gelinirse, eğer bu kirlilik noktaları
belirlenmezse, kirliliğe yol açan şeylerde tedbir alınmazsa ciddi anlamda,
sadece balıkçıların değil, sadece Marmara Denizi’nin değil, Türkiye'nin önemli
bir mirası yok olma tehlikesiyle karşı karşıya.
Bakın, güney
Marmara’da sanayileşme hızla devam ediyor. İzmit-İstanbul hattındaki
sanayileşme doydu, doldu; şimdi sıra bizim bakir olan Balıkesir’imize geldi.
Balıkesir bölgesinde değerli milletvekilleri, Erdek Körfezi’nde bir tane doğal
termik santral yapıldı ve bu doğal termik santralin körfezin suyunu 2 derece
ısıttığı ifade ediliyor teknik adamlar tarafından. Yani, Erdek Körfezi’nin suyu
2 derece ısınıyor o soğutma suyu sebebiyle. Şimdi, ikincisinin yapılması
planlanıyor bölgeye. Eğer biz engel olmasaydık sizlerle birlikte, oraya,
Şirinçavuş’a dışarıdan kömür getirerek bir termik santral yapılacaktı, şu anda
durduruldu seçimler sebebiyle, AKP’li milletvekili arkadaşlar da devreye
girdiler, o termik santralin yapılması durduruldu ama henüz vazgeçilmedi.
Bakın, orada 1/100.000’lik plan henüz onaylanmadı. Yani, Bandırma’dan Çanakkale
sınırına kadar olan, şu anda bakir olan ve giderek sanayileşen ve sanayileşmenin
birtakım şeyleri yapılan o bölgede ciddi bir önlem, ciddi bir planlama
yapılmazsa Marmara Denizi’ne buradan Fatiha okumamız gerekecek. 
Bakın, ciddi bir
şekilde uyarıyorum. Güney Marmara’da Bandırma Körfezi’ni zaten bir fabrikayla
şu anda -BAGFAŞ gübre fabrikası var- artık sanayiye tahsis ettik yani orayı
turizmden çıkardık. Erdek Körfezi’nde bir termik santral var -doğal gaz termik
santrali- ikincisinin yapılmasıyla ilgili izin verilmiş ve o da yetmedi, bir de
Şirinçavuş’a termik santral, hem de dışarıdan kömür getirilerek yapılacak bir
termik santral yapılırsa, aynen nasıl İzmit’ten İstanbul’a kadar bittiyse
Marmara, güney Marmara da bitti sayılır. O nedenle, biz ciddi bir şekilde…
Buradan bunu bir siyasal argüman olarak söylemiyorum. Bugün Çanakkale’den,
Yalova’dan, Balıkesir’den, Bursa’dan tüm çiftçilerimiz, balıkçılarımız “Evet,
biz bölgemize sanayinin gelmesini istiyoruz. Biz bölgemize iş ve istihdam
sağlayacak, insana zarar vermeyen, çevreye zarar vermeyen sanayileşmenin…
Gidelim o sanayicilerimiz için bakanlıkların kapısında yatalım, onlara izin
verilmesiyle ilgili ama orada bizim çevremizi, insanımızın sağlığını tehdit
edecek, oradaki, Körfez’deki canlı yaşamını bitirecek, balıkçımızı bitirecek,
zeytinciliğimizi bitirecek sanayi planlamasına da hep birlikte dur dememiz
gerekiyor.”
O nedenle,
bakın, Balıkesir’de 1/100.000’lik sanayi planlaması henüz yapılmadı. Bunu biz
defalarca dile getirdik. Bayındırlık Bakanlığı, Sanayi Bakanlığı, siz… Bugün,
Bandırma Körfezi’nden Gönen Çayı’na kadar bütün bölgede, sanayileşmeyle ilgili,
büyük sanayi şirketlerinin yerler aldığı, binlerce dönüm arazilerin büyük
şirketler tarafından alındığını ben biliyorum. Nereden biliyorum? O arazilerin
içerisinde benim köyüm de var. Gönen Çayı’nın denizle buluştuğu, güney Marmara’yla
buluştuğu Misakça köyüne kadar araziler satın alındı. Bizim köylülerimiz tarımı
terk etti. Şirinçavuş köyünde arazinin dönümü 50 bin liradan 100 bin liraya
kadar çıktı ve köylüler tarlalarını satıyor. Eğer orada, o yatırımlarda insana
ve çevreye duyarlı, dediğimiz hassasiyetleri koruyacak, insan sağlığını, çevre
sağlığını, doğa sağlığını koruyacak tedbirler alınmazsa aynen geçmişte Haliç
Körfezi’nde olduğu gibi, Gemlik Körfezi’nde olduğu gibi, Bandırma Körfezi’nde
ve Gönen’de de benzer şeyler yaşanacaktır. 
Değerli
milletvekilleri, burada, Türkiye Büyük Millet Meclisi olarak, biz bürokratların
insafına ve sanayicilerin kâr hırsına bölgeyi terk edemeyiz. (CHP sıralarından
alkışlar) Biz bölgemizi sanayicilerin kâr hırsına ve çevreyi onların talanına
terk edemeyiz. Türkiye Büyük Millet Meclisi geleceğin Türkiye’sinde yaşanabilir
Türkiye’yi, temiz enerjiyi, temiz sanayiyi desteklemek adına bu araştırma
komisyonunu kurarak, partilerden temsilcilerle bölgemiz insanının, çevresinin
sağlığının, balıkçımızın, burada dile getirilemeyen, ölen balıklarımızın sesi
olmalıyız, o zehirli salyaları, Marmara Denizi’ndeki kirliliği burada dile
getirmeliyiz.
Bakın,
az önce söyledim, sadece Balıkesir değil, İstanbul’la birlikte Türkiye
nüfusunun 21 milyonu bu bölgede yaşıyor; 21 milyon insan, Türkiye sanayisinin
yüzde 60’ı. O nedenle diyoruz ki biz:
“Bir
yanda Anadolu, bir yanda Rumeli’dir.
Hepsi
bizden, yolcusu olsun, hancısı olsun.
Efkâr
ettiğimiz şey memleketin hâlidir.
Sanmam
hemşehrim, sanmam bundan acısı olsun.”
O nedenle,
verdiğimiz önergeyi parti gruplarımızın bu perspektifle değerlendirerek, o
denizdeki balıkların, ağzı dili olmayan zeytinlerin sesi olarak, bu araştırma
önergemizin kabul edilerek partilerimizin ve Marmara Denizi’nin çığlığını
burada tespit edelim ve gerekli önlemleri alalım, bölgemize, çevremize,
insanımıza sağlıklı bir Türkiye teslim edelim, Marmara Denizi teslim edelim
diyorum.
Hepinizi sevgi
ve saygıyla selamlıyorum. (CHP sıralarından alkışlar) 
BAŞKAN –
Teşekkür ederim.
Cumhuriyet Halk
Partisi Grubu önerisinin aleyhinde Van Milletvekili Sayın Nazmi Gür.
Buyurunuz. (HDP
sıralarından alkışlar) 
NAZMİ GÜR (Van)
– Çok teşekkürler Sayın Başkan.
Değerli
arkadaşlar, Genel Kurulu saygıyla selamlıyorum.
Bugün,
Cumhuriyet Halk Partisinin Marmara Denizi’ndeki kirlenmeyle ilgili verdiği
araştırma önergesi üzerinde grubum adına söz almış bulunuyorum. Bu konudaki
görüşlerimizi kısaca Genel Kurulla paylaşmak istiyorum.
Değerli
arkadaşlar, aslında, gelişmekte olan, kalkınmakta olan ülkelerin üç temel
problemi var: Hava kirliliği, su kirliliği yani sahip olduğu denizler, ırmaklar
ve yer altı suları olmak üzere bu suların kirliliği ve nihayetinde de toprak
kirliliği. Kalkınmakta olan, sanayileşmekte olan ülkelerin ödediği en ağır
bedellerden birisi de bu üç farklı kaynağın, asla geri dönmeyecek kaynağın
hızla kirletilmesidir. Bu sorunu sadece Türkiye yaşamıyor tabii ki; gelişmekte
olan, kalkınmakta olan, sanayileşmekte olan bütün ülkelerde aşağı yukarı bu
sorunlar yaşanıyor. Fakat, bizim gibi az kalkınan ülkelerde, belli bölgelerde
göçün de büyük etkisiyle hızla yoğunlaşan nüfus ve o nüfusa binaen de
yoğunlaşan sanayi -söylediğimiz gibi- toprağı, suyu ve havamızı hızla
kirletiyor. Marmara Denizi de dünyada, eğer bir örnek gösterilecekse, hızla
kirletilen, insan tarafından kirletilen ve sanayileşme uğruna kurban verilen
ender bölgelerden, iç denizlerden birisidir. Maalesef, Marmara Denizi, bizim
ulusal varlığımız olarak sanayileşmeye kurban verilmiş ve nihayetinde de ölü
bir deniz hâline gelmiştir, dünya literatürüne de esasında böyle geçmiştir.
Şimdi yapılan birtakım temizleme çalışmalarıyla, çok ağır bedelleri olan bir
temizleme girişimiyle her ne kadar küçük başarılar sağlanmışsa da özünde,
Marmara Denizi’ndeki kirlilik olduğu gibi duruyor.
Bir zamanlar
Marmara masmavi bir denizdi ve burada, araştırmacıların verdiği bilgilere göre
140-150’ye yakın balık türü yaşardı ve oradaki balıkçılık, neredeyse o bölgenin
bütün insanlarının ihtiyaçlarını karşılayacak düzeydeydi. Gelin görün ki bugün,
oltayla bile Marmara Denizi’nde balık avlayamıyorsunuz. Özellikle sanayi
atıklarının doğrudan aktığı bu denizimizdeki çok ağır metaller, maalesef, orada
yaşayan bütün canlılara, avladığınız balığa da sirayet etmektedir.
Değerli
arkadaşlar, Marmara Denizi’nin kirlenmesinin elbette ki bizim sanayileşme
tarihimizle de çok yakından ilgisi var. Çarpık kentleşme ve düzensiz bir
sanayileşme, Marmara Denizi’nin etrafında, özellikle İstanbul, İzmit, Sakarya,
Bursa gibi illerin etrafındaki bir sanayileşme, dengesiz bir sanayileşme,
buradaki, Marmara Denizi’ndeki kirliliği de yarattı. Oysa durum çok açıktır:
Türkiye, zamanında, beş yıllık kalkınma planlarıyla eğer kalkınmasını ülke
sathına yayabilseydi, İç Anadolu’ya ve bütün bölgelerine eşit düzeyde yayılmış
olsaydı, hem başta Marmara Bölgesi olmak üzere, İstanbul bu kadar yoğun bir
göçün altında ezilmeyecek, çarpık kentleşmeler olmayacak, havamız, suyumuz,
toprağımız kirlenmeyecek hem de Marmara Denizi gibi bir deniz, bugün belki de
eskisi gibi masmavi ve balıkların, yüzlerce balık türünün olduğu, balıkçılık
alanında da belki sanayiden çok daha fazla, çok daha büyük katkı sağlayacak bir
iç denizimiz olurdu.
Maalesef, bu
konuda geçmiş hükûmetler döneminde de, bu dönemde de Marmara Denizi’nin ve
sahip olduğumuz suların, toprağın, havanın az kirletilmesi konusunda yeterince
çaba yok. Oysa ekolojimizle barışık değilsek, üzerinde yaşadığımız topraklarla
barışık değilsek, suyu, havayı ve toprağımızı korumazsak, biz -emin olun-
geleceğe çöl bir ülke bırakırız, suları tümüyle kirletilmiş bir ülke bırakırız;
belki de torunlarımız gidecek başka ülkeler arar. Onun için, bugünden tezi yok,
bizim, sadece Marmara Denizi değil, ülkemizin sahip olduğu bütün yer altı
suları dâhil olmak üzere, ırmaklarımız dâhil olmak üzere, şimdi HES’lere kurban
verdiğimiz derelerimiz dâhil olmak üzere, bütün bu çevremizi ekolojik bir
yaklaşımla geleceğe taşıyacak, koruyacak önlemleri almamız gerekiyor. Sadece
yasal önlemler elbette ki yetmiyor. Biliyorsunuz, bu Genel Kurul, tarım
topraklarının korunmasına ilişkin bir yasayı geçen hafta kabul etti. Önemli
olan, çıkarılan yasaların yani bu Meclisin yasama faaliyetleri sonucu ortaya
çıkan yasaların uygulanması, dürüstçe uygulanmasıdır. Bu da hepimize tabii ki
büyük sorumluluklar ve görevler veriyor.
Değerli
arkadaşlar, İzmit Körfezi dâhil olmak üzere, sanayinin çok yoğun olduğu
bölgelerde neredeyse ölü deniz bölgeleri oluşmuş durumda. Bunun yükünü de yani
sanayicinin yükünü de maalesef, bugün halkımız çekiyor. Onların kirlettiği
denizlerimizi, onların kirlettiği toprağımızı, onların tümden yok ettiği
güzelim derelerimizi yeniden doğaya kazandırmak için harcadığımız milyonlar,
belki de milyarlar, trilyonlar bizim cebimizden, halkın cebinden çıkıyor. Bu
yönüyle de bundan sonra sanayileşme programımız eğer devam edecekse ve
sürecekse bunun yükünü çevreyi kirleten sanayiciye de aktarmamız gerekiyor, bu
yükü halkın sırtından kaldırmak gerekiyor. Toprağı kirleten, suyu kirleten,
havayı kirleten sanayici bunun bedelini ödemek zorundadır, ödemelidir,
kirlettiği gibi de temizlemek zorundadır. Bu sorumlulukla biz hareket edersek,
sanırım, bir taraftan temiz bir kalkınmayı, sanayileşmeyi, ekolojiye ve doğaya
saygılı bir kalkınmayı sürdürürken, sürdürülebilir bir çevre için de bu çevre
kirliliğini yaratan sanayicinin bu yüke ortak olması, bu yükü çekmesi elbette
hepimizin beklediği bir durumdur. 
Tabii ki Marmara
Denizi’ndeki kirliliği sadece Türkiye’nin Marmara Bölgesi’ndeki sanayileşmeye
bağlamak doğru değil, dış faktörler de kuşkusuz bunda ciddi rol oynuyor.
Örneğin, Tuna Irmağı’nın Karadeniz’e akışı ve onun taşıdığı ağır kirliliğin
Marmara’ya gelişi ve nihayetinde orada birikmesi konusunda da ciddi bulgular
var. Bilim adamlarının bu konuda yaptığı çalışmalar Marmara Denizi’nin önemli
kirlilik kaynaklarından birisini de Tuna Irmağı olarak göstermektedir. Bu
yönüyle de Marmara Bölgesi’ndeki kirliliği önlemeye, engellemeye çalışırken,
öbür yandan da sınıraşan sular konusunda da uluslararası iş birlikleri
geliştirmek gerekiyor. Marmara Denizi’ndeki kirliliğin önlenebilmesi için de
özellikle, başta Avrupa Birliği olmak üzere, bu kirliliği taşıyan Tuna
Irmağı’nın temizliği ve nihayetinde de Karadeniz’i ve Marmara’yı daha az
kirleten bir hâle gelmesi konusunda da Türkiye’nin komşu ülkeleriyle ve Tuna
Irmağı’nın geçişini sağlayan bütün diğer ülkelerle iş birliği yapması
kaçınılmazdır. 
Değerli
arkadaşlar, tabii ki bu kirlilik sadece Marmara’ya özgü bir kirlilik değil.
Benim, geldiğim il itibarıyla, Marmara’yla belki çok fazla bir ilgim
olmayabilir, ülkenin başka bir ucundan buraya gelmiş durumdayız ama Van Gölü
de, bizim “deniz” dediğimiz Van Gölü’müz de Marmara’yla aynı kaderi, maalesef,
paylaşmaktadır. Sanayimiz yok, Van Gölü’nün etrafında onu kirleten bir sanayi
yok, biz buna duacıyız ama emin olun, başta Van olmak üzere, Erciş ve Tatvan
gibi çok büyük ilçelerimizin ve diğer köylerimizin atıkları olduğu gibi Van
Gölü’ne arıtılmadan dökülüyor. Hele hele, depremden sonra yapılan TOKİ
konutlarının -özellikle Van’da yapılan TOKİ konutlarının- kanalizasyonunun da
doğrudan Van Gölü’ne şarj edildiğini de bu kürsüde defalarca dile getirdim, bir
kere daha dile getirmekte fayda var. Marmara Denizi’ni kurtarmaya çalışırken;
derelerimizi HES’lerle boğmayalım, iç denizlerimizi, iç sularımızı sanayiyle
kirletmeyelim çünkü bugün belki bizim ihtiyacımız olmayabilir ama bu ülkeyi
bırakacağımız çocuklarımızın bunlara ihtiyacı vardır. 
Genel
Kurulu saygıyla selamlıyorum. (HDP ve CHP sıralarından alkışlar) 
BAŞKAN
– Teşekkür ederim Sayın Gür. 
Cumhuriyet
Halk Partisi Grubu önerisinin lehinde son söz İstanbul Milletvekili Sayın Durmuş
Ali Torlak’a aittir. 
Buyurunuz.

D.
ALİ TORLAK (İstanbul) – Teşekkür ederim Sayın Başkan. 
Sayın
Başkan, değerli milletvekilleri; Cumhuriyet Halk Partisi grup önerisi olarak
görüşülmekte olan, Marmara Denizi’nde yaşanan ve boyutları gittikçe büyüyen kirlenmenin
yarattığı çevresel tehdidin çevre ve insan sağlığına etkilerinin, yarattığı
ekonomik zararların ve bu tehdidin nasıl giderileceğinin kapsamlı olarak
araştırılmasına dair Meclis araştırması önergesi hakkında Milliyetçi Hareket
Partisi adına söz aldım. Bu vesileyle yüce heyetinizi saygılarımla
selamlıyorum. 
Değerli milletvekilleri, deniz
kirlenmesi, deniz ekosistemine zarar veren, insan sağlığını bozan, balıkçılık
dâhil olmak üzere denizlerdeki faaliyetleri engelleyen, deniz kullanım
kalitesini etkileyen ve değerini azaltan madde ve enerjinin insanlar tarafından
deniz ortamına doğrudan veya dolaylı olarak bırakılmasıdır. 
Denizlerimizde
canlı yaşamının sayıca ve türce giderek azalması, deniz araçlarının neden
olduğu kirlilik ile özellikle kentsel, endüstriyel ve tarımsal atıklardan
kaynaklanan deniz kirliliğinin artmasının, kıyısal yapılaşmanın büyümesinin ve
aşırı avlanmanın önemli sonucudur.
Çeşitli
yollardan meydana gelen deniz kirliliği, doğal kaynakların sürdürülebilirliği
ve insanların geleceği bakımından büyük tehlike arz etmektedir. Sanayi
kuruluşlarının kıyı şeridine yığılması, deniz taşımacılığı, şehirleşme, turizm
ve atıkların boşaltılmasının yanı sıra, oluşan deniz kazalarıyla denizlerimiz
her geçen gün daha da hızlı kirlenmektedir. Tehlike boyutu gün geçtikçe artan
kirlenmenin en yoğun yaşandığı yer ise Marmara Denizi’dir. Marmara Denizi’ndeki
kirlenme, özellikle kara kökenli kirlenmedir. Denize kıyı veren illerin atık
suları genellikle arıtılmadan denize verilmekte, bu da yüzme suyu standartlarını
düşürerek halk sağlığını olumsuz yönde etkilemektedir. Yapılan araştırmalarda
Bursa, Balıkesir, İzmit ve İstanbul kıyılarında birçok alanın yüzülmeyecek
kadar kirli olduğu belirtilmiştir. Bir başka deyişle, Marmara Denizi hâlen
lağım çukuru olarak görülmektedir. Bu derece kötü yönetilen bir denizin
korunması için uluslararası ortamda verilen mücadelenin de inandırıcılığı
olmamaktadır. 
Değerli
milletvekilleri, petrol kirliliği önemli bir sorun olup karasal ve gemi kökenli
kirlenmenin oranı, yıllık olarak miktarı tam olarak bilinmemektedir ancak
ilgili birimler ve kuruluşlar bunu bazen yüzde 10, bazen yüzde 5 olarak
açıklamaktadırlar.
Diğer yandan,
yoğun gemi trafiği nedeniyle olası kazalara karşı eylem planları ve kıyı ve
deniz alanlarının kirlenmeden önlenmesine yönelik çabalar maalesef yeterli
düzeyde değildir. Bu konuyla ilgili yasal mevzuatların yetersizliğinin yanında
kanuni müeyyidelerin tam olarak uygulanmaması, kurumlar arası yetki karmaşası,
bu konuda yetişmiş elemanların azlığı, kaynak sorunları gibi nedenler Marmara
Denizi’nin korunması konusundaki çabaları zayıflatmaktadır. 
Milliyetçi
Hareket Partisinin de iktidar olduğu 57’nci Hükûmet döneminde, 2000 yılında,
Milliyetçi Hareket Partili Denizcilik İdaresinin katkılarıyla hazırlanan Marmara
Denizi Eylem Planı’nın da tam ve eksiksiz, güncellenerek uygulanması Marmara
Denizi’nin ekolojik hayatı için büyük önem arz etmektedir. 
Diğer bir husus
da denizlerin korunması konusunda eğitime öncelik verilmesidir yani kirlenmenin
baştan önlenmesidir. Kirlendikten sonra korumak, temizlemeye çalışmak zaman
alıcı, pahalı ve zahmetlidir. Bu nedenle, geniş kitlelere denizlerin
kirletilmemesi için eğitim verilmesi, özellikle denizde çalışanların bu
eğitimleri tam olarak almaları mutlaka sağlanmalıdır. 
Değerli
milletvekilleri, Uluslararası MARPOL Sözleşmesi’ne göre, başta
Marmara Denizi hassas denizler arasındadır, korunması ülkemizin öncelikli
yükümlülükleri arasındadır. Marmara Denizi ülkenin yegâne iç denizidir ve bu
denizin kirletilmemesi için daha duyarlı, sorumlu ve kıskanç olma zorunluluğu
bulunmaktadır. Bu nedenle, bu denize kıyısı bulunan yerleşim yerlerinde
biyolojik arıtma, derin deniz deşarjı, atık yönetimi gibi konulara öncelik
verilmesi şarttır. Marmara Denizi’ndeki kirlenmeyi azaltmak için, ilgili
kurumların iş birliğinin yanında gönüllü kuruluşların ve özel sektörün iş
birliği şarttır, buna mutlaka önem verilmelidir. Çünkü, kirleten öder
prensibinin uygulanması birçok sorunu çözmeye yetecektir. Özellikle kara
kökenli kirlenmenin -sintine ve liman kabul tesisleri- çöp ve mikrobiyal
kirlenmenin önlenmesi için ortak çaba şarttır. 
Diğer taraftan,
balıkçılık kaynaklarının aşırı yıpratılması, kaçak avcılık, yabancı deniz
canlılarının bu denize de girmesi gibi nedenlerle, bu denizde 52 tür canlının koruma
altına alınması önerilmektedir. Sorumlu balıkçılık konusunda ciddi eğitim
çalışmalarının yapılması, yasa dışı avcılığın azaltılması için denetimlerin
artırılması gerekmektedir. Çünkü, Marmara Denizi, deniz canlıları için, Akdeniz
ve Karadeniz için biyolojik, ekolojik bir koridor görevi yapmaktadır. Bu
koridorun açık tutulması görevi ülkemize aittir; bunun kapanması hâlinde, çevre
ve denizlerde ekolojik felaketlerin yaşanması kaçınılmaz olacaktır. O nedenle,
petrol ve diğer zararlı maddeler, sanayi atıkları ile diğer kirletici
unsurların denize dökülmesinden oluşacak kirlenmeye karşı mücadele büyük
önemdedir. Onun için, acil müdahale merkezleri yeterli imkân, kabiliyet ve
personelle donatılarak optimum sayı ve yerlerde konuşlandırılmalıdır.
Sonuç
olarak, Marmara Denizi kirlenmiştir. Son on yılda sadece palyatif tedbirler
alınarak uzun yılların ihmali Marmara Denizi’ni bu hâle getirmiştir. Bu
nedenle, son otuz yılın yöneticileri asla masum değildir ve tarih, o dönemde
bizleri yönetenleri bu ihmalle anacaktır. Tabii ki bu ihmaller, başta denize
uzak olmaktan, denizle iç içe olmamaktan kaynaklanmaktadır. Bizler eline olta
alan, yelken yapan, su altı fotoğrafı çeken, gemi maketi yapan, deniz müzeleri
gezen, deniz aşığı insanlar yetiştirseydik, eğer, bugün denizleri ve onların
nimetlerini anlayan insanlar bizlere daha temiz denizler bırakabilirlerdi.
SEYFETTİN
YILMAZ (Adana) – Denizde balık kalmadı Ali Ağabey.
D.
ALİ TORLAK (Devamla) – Sonuç olarak, denizlerin gelecekteki potansiyeli devamlı
yitirilmektedir. Bunların sonucu, yaşam kaynakları zarar görmekte, insan
sağlığı tehdit edilmekte, balıkçılık gibi deniz faaliyetleri etkilenmekte,
kullanılan deniz suyunun kalitesi bozulmakta ve deniz canlı türleri maalesef
azalmaktadır. Ülkemizin denizlerle çevrili üç tarafı, bir iç denizimiz olan
Marmara Denizi ve eşi benzeri bulunmayan özellikleri haiz Türk boğazları bu
kirlenmeler nedeniyle büyük risk altındadır. 
Değerli
milletvekilleri, deniz kirliliğinin bir diğer sebebi de yurt dışında olan,
özellikle yaşlı gemilerin “double bottom” aldıkları suların kendi iç
sularımızda bırakılmasından kaynaklanmaktadır. Yabancı, denize zarar veren
deniz canlılarının burada yetişmesine sebebiyet veren bu tutumun da Bakanlık
tarafından mutlaka takibinin olması lazım diye düşünüyorum. 
Aslında, Adalet
ve Kalkınma Partisi Hükûmetinin bu kadar kirli siyasetinin olduğu bir dönemde
denizlerimizin bu kadar kirlenmesinin de kaçınılmaz olduğunu kabul etmek lazım
değerli dostlar. Ama, şunu da söylemek lazım: Çok geç kalmadan -Marmara Denizi,
mutlaka- Sayın Hükûmetin yetkilileri tarafından, Milliyetçi Hareket Partisi ve
gruplarla birlikte, Cumhuriyet Halk Partisi ve gruplarla birlikte hareket etmek
suretiyle bu işin önüne geçilebilir. Bunun kısa bir zaman içerisinde olmasının
doğru olduğunu kabul ediyoruz. 
Bu şekilde,
Cumhuriyet Halk Partisi grup önerisine tam manasıyla destek verdiğimizi
bildiriyor, yüce heyetinizi saygılarımla selamlıyorum. (MHP, AK PARTİ ve CHP
sıralarından alkışlar)
BAŞKAN –
Teşekkür ederim Sayın Torlak. 
Cumhuriyet Halk
Partisi Grubu önerisinin aleyhinde son söz İstanbul Milletvekili Sayın Erol
Kaya’ya aittir. 
Buyurunuz Sayın
Kaya. (AK PARTİ sıralarından alkışlar)
EROL KAYA
(İstanbul) – Sayın Başkan, değerli milletvekilleri; Cumhuriyet Halk Partisi
tarafından Marmara Denizi’nde yaşanan kirlilikle ilgili verilen Meclis
araştırması önergesinin aleyhinde söz almış bulunuyorum. Yüce heyetinizi
saygıyla selamlıyorum.
Değerli arkadaşlar -az evvel Namık Bey
de ifade etti- öncelikle, Marmara Denizi hakkında ben de birkaç bilgiyi sizlerle
paylaşmak istiyorum: Bir iç deniz olan Marmara, 11.500 kilometre yüz ölçüme,
240 kilometre uzunluğa, 70 kilometre genişliğe ve yaklaşık 1.300 metre
derinliğe sahip olan bir denizdir. Bilim adamlarınca ifade edilen bir başka
özelliği ise okyanus ve normal denizlerde olan dairesel tip akıntı Marmara’da
doğu ve batı yönündedir. Karadeniz’den gelen yüzey suyu İstanbul Boğazı yoluyla
Marmara’ya akarken Marmara’dan da dip akıntılarla Karadeniz’e ulaşmaktadır.
Böylece, Marmara yüzey suları dört beş ayda bir yenilenirken alttaki sular
ancak altı yedi yılda bir yenilenebilmektedir. 
Marmara
Denizi’mizi kirleten unsurlara baktığımızda en önemli problemin -az önce de
ifade edildi- Tuna Nehri üzerinden geldiğini görmekteyiz. Tuna Nehri havzası
Avrupa’nın en büyük sanayi havzalarından birisidir. Tuna’dan gelen kirlilik
sadece Karadeniz’e değil, Boğazlar yoluyla Marmara’ya da ulaşabilmektedir. 
Marmara Denizi,
İstanbul, Kocaeli, Bursa, Tekirdağ, Yalova gibi hem ticaret hem sanayi hem de
turizmde önceliği olan şehirlerimizle de çevrelenmektedir. Dolayısıyla, ülkemiz
açısından büyük bir öneme sahiptir. 
Değerli
milletvekilleri, yaşanan yoğun nüfus ve üretim kapasitesi dikkate alındığında,
Marmara’nın hassas bir şekilde takip edilmesi gerekmektedir. Önergeye konu olan
Marmara’nın iç deniz olması hasebiyle, kısa verileri değil uzun dönem verileri
ve etki eden evsel ve endüstriyel atıklarla ilgili gerek uluslararası
gelişmeleri gerek Hükûmetin ve gerekse belediyelerin yaptıklarını irdelemekte
fayda mülahaza ediyorum. 
Uluslararası
taraf olduğumuz Bükreş ve Barselona Sözleşmelerine göre, insan sağlığı, gerek
deniz canlıları ve gerekse ekosistemin korunması için Hükûmetin bazı önemli
tedbirler aldığını görmekteyiz. Ege ve Akdeniz’de 1987 yılından beri,
Karadeniz’de 2004 yılından beri, Marmara Denizi ve Boğazlarda ise 2009 yılından
beri düzenli takipler yapılmaktadır. Bu takipler sonucunda denetimler
yapılmakta ve kirletici unsurlara cezalar yazılarak caydırıcılık
sağlanmaktadır. 
Hükûmetin kendi
icraatları dışında yerel yönetimlere etki eden en büyük projesini ise yerel
yönetimler reformunun yapılmasında görmekteyiz. Büyükşehir belediyelerinin
kurulması reformuyla birlikte, mali açıdan güçsüz, idari olarak yetersiz,
kalifiye personel istihdamında zayıf belediyeler yerine, güçlü ve personel
donanımı yüksek olan büyükşehir belediyeleri kurulmuştur. Bunun sonucu olarak,
2004 yılından itibaren -Kocaeli ve İstanbul Belediyesi- mülki sınırlardaki
sorumlu 30 büyükşehir belediyemiz de bugün Türkiye'mizin nüfusunun yaklaşık
yüzde 75’ini kuşatacak şekilde şekil almıştır.
Değerli
milletvekilleri, Marmara’da yapılan iyileştirmelerle ilgili olarak en olumsuz
şehrimizden örnek vermek istiyorum: Kocaeli, bünyesinde 15 organize sanayi
bölgesi, 2.220 sanayi kuruluşu, 2 serbest bölge, 4 teknopark ve AR-GE merkezli
2 üniversiteyi barındıran ülkemizin en büyük 2’nci sanayi kentidir. Bu
kentimizin yani Kocaeli’nin bulunduğu İzmit Körfezi on yıl önce bir atık su
denizine dönüşmüştü. Büyükşehir Belediyesinin kurulmasıyla birlikte yapılan
çalışmalarla, 18 arıtma tesisi faaliyete geçirilmiş, yüzde 20 olan atık su
arıtma tesisi oranı yüzde 90’lara çıkarılmış, deniz sıkı bir denetime tabi
tutulmuş, 2013 yılı verilerine göre 3.471 gemiden 11 bin metreküp atık
toplanmıştır. Bunun sonucu olarak, İzmit Körfezi’nde 2’si mavi bayraklı olmak
üzere 28 halk plajı hizmet verir olmuştur.
İzmit
Körfezi’nde uluslararası yüzme yarışmalarının yapılmaya başlanmış olması ise
dikkate alınması gereken bir başka husustur. Otuz beş yıl sonra, ilk defa,
İzmit Körfezi’nde yüzmeye başlanılmış olması bir şehrin hayat hikâyesi
açısından bence dikkate alınması gereken önemli bir göstergedir.
Kıyı
alanlarındaki önemli gelişme ise yeşil alan düzenlemesidir. 60 kilometrelik
sahil bandı oluşturulmuş, 42 derenin tamamı ıslah edilmiş, bugün İzmit
Körfezi’nde 72 canlı türü yaşadığı tespit edilmiştir. 
Şimdi,
İzmit Körfezi’nin dışında bir başka büyük metropolden -yine geçmişten bugüne-
örnek vermek istiyorum: İstanbul, 1994 yılı öncesinde çöp dağlarının patladığı,
Haliç kıyısında kokudan yürünemediği bir şehirdi. Ben orada, Halıcıoğlu’nda
askerlik yaptım ve hakikaten, 1980’li yıllarda, 1990’lı yıllarda orada
burnumuzu tutarak gezerdik. Bugün, İSKİ veya İstanbul Büyükşehir Belediyesi
Marmara’dan, denizden, boğazdan su getirerek Haliç’i kuzeyden itibaren
temizlemeye başlamış ve Haliç’te bugün balık tutulur noktaya gelinmiştir. 431
kilometrelik İstanbul’da oluşturulan sahil şeridi de denize girilebilen bir
noktaya dönüştürülmüştür. Koli basilini artık unuttuğumuz bir İstanbul var.
İstanbul Büyükşehir Belediyesi ve ilçe belediyelerinin İstanbul’da bugün 81
halk plajı oluşturduğunu da ifade etmekte fayda görüyorum.
Bu veriler bize
göstermektedir ki gerek Hükûmetimizin ve gerekse Büyükşehir Belediyemizin
aldığı tedbirlerde Marmara, her gün bir önceki günden daha temiz ve daha fazla
canlının yaşadığı bir denize dönüşmüştür.
Hükûmetin dev
projelerinden Marmaray’ın ulaşım sorununu çözerek büyük ölçüde denizi
kirlilikten kurtarmış olması ve Kanal İstanbul’un hayata geçirilmesi sadece
gemilerden oluşan kirlilik, kazalar, ulaşım yoğunluğu değil, aynı zamanda sekiz
bin beş yüz yıllık bu tarihî şehrin tüm olumsuzluklardan korunmasını
sağlayacaktır. Gönül isterdi ki İzmir-Körfez otoyolu gibi Marmaray’ı olumsuz
etkileyen unsurlardan birisi, üçüncü havalimanı gibi, üçüncü boğaz köprüsü
gibi, Marmaray ve Kanal İstanbul gibi dev projelerin engelleyicisi değil, hep
birlikte hayata geçirilişiyle ilgili çaba gösterelim ve geleceğimizden daha
emin, daha güvenli ve daha temiz şehirlerimiz ve denizlerimiz olsun.
MUSA ÇAM (İzmir)
– Hangilerini engelledik Sayın Başkan? Hangileri engellendi?
EROL KAYA
(Devamla) - 2014 seçim beyannamesinde İstanbul Büyükşehir Belediye Başkan
Adayınızın açıklamasına baktığınızda bunları görmeniz mümkündür.
MUSA ÇAM (İzmir)
– O burada olsa o zaman söyleyin.
EROL KAYA
(Devamla) – Peki.
Haliç’i
temizlediğimiz gibi… Şunu istirham ediyorum… Bugün Haliç’te burun tutularak
gezilmiyor arkadaşlar. Haliç, bugün, balıkların yüzdüğü, tutulduğu, oltalarla
insanların dolaştığı bir yer. Haliç’te burun tutulmuyor, Haliç pırıl pırıl hâle
geldi. 
İzmit Körfezi de
temizlendi, elhamdülillah. Tabii ki, bunların çok daha ileri noktaya taşınması
hem Hükûmetin hem büyükşehir belediyelerimizin birinci derecede görevi
olmalıdır. Bizler, artık kirletmeye müsaade etmeyeceğimiz gibi… Ama kalkınma
ile çevre hassasiyeti dengesini de korumamız gerektiğinin altını çizmek
istiyorum.
MUSA ÇAM (İzmir)
– Balık çiftliklerine verdiğiniz ruhsatlar…
EROL KAYA
(Devamla) - Bu düşüncelerle, araştırma önergesine karşı olduğumuzu ifade
ediyor, Genel Kurulu bir kez daha saygıyla selamlıyorum.
Teşekkür
ediyorum. (AK PARTİ sıralarından alkışlar)
BAŞKAN –
Teşekkür ederim Sayın Kaya.
NAMIK HAVUTÇA (Balıkesir) – Sayın
Başkanım, sayın konuşmacı İstanbul’un bugün temiz olduğunu, Marmara Denizi’ne
temiz sular aktığını ifade etti. Ben rakamların öyle olmadığını burada
düzeltmek istiyorum.
BAŞKAN – Şimdi,
zaten o iddiayla konuştunuz siz ama hadi buyurun, gelin. 
NAMIK HAVUTÇA
(Balıkesir) – Sataşma yok.
BAŞKAN – Hayır,
bir şey demiyorum da zaten siz bunları iddia ettiniz, beyefendi başka şey iddia
etti, konu zaten böyle bir şey ama her iddiayı… 
Buyurun. 

V.- AÇIKLAMALAR (Devam)
10.- Balıkesir Milletvekili Namık Havutça’nın, İstanbul
Milletvekili Erol Kaya’nın CHP grup önerisi üzerinde yaptığı konuşmasındaki bazı
ifadelerine ilişkin açıklaması 
NAMIK HAVUTÇA
(Balıkesir) – Teşekkür ediyorum Sayın Başkan. 
Değerli
arkadaşlarım…
ÜNAL KACIR
(İstanbul) – Sataşma mı oldu şimdi?
NAMIK HAVUTÇA
(Devamla) – Sataşma yok, sadece bir bilgi notu vermek açısından söyledim. 
Değerli grup
başkan vekilim az önce ifade ettiler, gerçekten de Marmara Denizi’yle ilgili
bir araştırma komisyonu kurulmadı. 
Bakın, Marmara
çevresinde yaklaşık 10 bin fabrika var, yaklaşık 25 milyon nüfus var. Sadece
İstanbul çevresinde 4.500 sanayi kuruluşu, bunların yüzde 50’si arıtılmıyor
İstanbul’a akıtılırken. Bakın, 2002’de avlanan balık 71 bin ton, 2011’de 40 bin
ton; bugün 37 bin tona düşmüş İstanbul’da, Marmara’da avlanan balık sayısı. Ve
oksijen olarak da baktığımızda, 70’li yıllarda oksijen içeren su kütlesi 70
metre, 2006’da 7 metreye düşmüş. Yani İstanbul ve Marmara Denizi SOS veriyor. 
Şimdi, bu
ortadayken kalkıp da işte, buradan “İstanbul’u biz yönetiyoruz. Haliç şöyle
oldu, böyle oldu.” demek, gerçekten bugünkü tabloyu görmemektir. 
O yüzden, biz
sorumlu aramıyoruz, var olan bir sorunun çözümüyle ilgili bir tespitte
bulunuyoruz ve bununla ilgili sorumluluk alarak gelin, bu konuyu tespit edelim
diyoruz. Bugün Marmara Denizi’ni kirleten Gönen Çayı, Biga Çayı, Kara Dere,
Tuna Nehri, neresi kirletiyorsa tedbirler alalım; fabrikaların atıklarını,
mutlaka atık suları arıtarak Marmara Denizi’ne salmalarını sağlayalım, bu
tedbirleri alalım diyoruz. “Sorumlu şudur.” demek yerine, sorunu çözmek için
somut tedbirler almamız ve üzerine gitmemiz gerekiyor. 
Teşekkür
ediyorum.
BAŞKAN –
Teşekkür ederim. 

VII.- ÖNERİLER (Devam)
A) Siyasi Parti Grubu Önerileri (Devam)
1.- CHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Balıkesir Milletvekili Namık Havutça ve 21 milletvekili
tarafından Marmara Denizi’nde kirlilikten kaynaklanan sorunların ve kirliliğin
çevre ve insan sağlığına etkilerinin araştırılarak alınması gereken önlemlerin
belirlenmesi amacıyla verilmiş olan (10/71) esas numaralı Meclis Araştırması
Önergesi’nin görüşmelerinin Genel Kurulun 7 Mayıs 2014 Çarşamba günkü
birleşiminde yapılmasına ilişkin önerisi (Devam)
BAŞKAN –
Cumhuriyet Halk Partisi Grubu önerisini oylarınıza sunuyorum: Kabul edenler…
Kabul etmeyenler… Kabul edilmemiştir. 
Gündemin “Seçim”
kısmına geçiyoruz. 
VIII.- SEÇİMLER
A) Komisyonlarda Açık Bulunan Üyeliklere Seçim
1.- Anayasa;
Adalet; Millî Savunma; İçişleri; Dışişleri; Millî Eğitim, Kültür, Gençlik ve
Spor; Bayındırlık, İmar, Ulaştırma ve Turizm; Çevre; Sağlık, Aile, Çalışma ve
Sosyal İşler; Tarım, Orman ve Köyişleri; Sanayi, Ticaret, Enerji, Tabii
Kaynaklar, Bilgi ve Teknoloji; Dilekçe; Plan ve Bütçe; Kamu İktisadi
Teşebbüsleri; İnsan Haklarını İnceleme; Avrupa Birliği Uyum; Kadın Erkek Fırsat
Eşitliği komisyonlarında açık bulunan üyeliklere seçim
BAŞKAN – Şimdi,
komisyonlarda bulunan ve Halkların Demokratik Partisi Grubuna düşen üyelikler
için seçim yapacağız. 
Adayları
okuyorum: 
Anayasa
Komisyonunda boş bulunan üyelik için Batman Milletvekili Sayın Bengi Yıldız. 
Kabul edenler…
Kabul etmeyenler… Kabul edilmiştir.
Adalet
Komisyonunda boş bulunan üyelik için Batman Milletvekili Sayın Bengi Yıldız.
Kabul edenler…
Kabul etmeyenler… Kabul edilmiştir.
Millî Savunma
Komisyonunda boş bulunan üyelik için Bitlis Milletvekili Sayın Hüsamettin
Zenderlioğlu.
Kabul edenler…
Kabul etmeyenler… Kabul edilmiştir.
İçişleri
Komisyonunda boş bulunan üyelik için Diyarbakır Milletvekili Sayın Altan Tan.
Kabul edenler…
Kabul etmeyenler… Kabul edilmiştir.
Dışişleri Komisyonunda
boş bulunan üyelik için Şırnak Milletvekili Sayın Selma Irmak.
Kabul edenler…
Kabul etmeyenler… Kabul edilmiştir.
Millî Eğitim,
Kültür, Gençlik ve Spor Komisyonunda boş bulunan üyelik için Şanlıurfa
Milletvekili Sayın İbrahim Ayhan.
Kabul edenler…
Kabul etmeyenler… Kabul edilmiştir.
Bayındırlık,
İmar, Ulaştırma ve Turizm Komisyonunda boş bulunan üyelik için Muş Milletvekili
Sayın Demir Çelik.
Kabul edenler…
Kabul etmeyenler… Kabul edilmiştir.
Çevre
Komisyonunda boş bulunan üyelik için Mardin Milletvekili Sayın Erol Dora.
Kabul edenler…
Kabul etmeyenler… Kabul edilmiştir.
Sağlık,
Aile, Çalışma ve Sosyal İşler Komisyonunda boş bulunan üyelik için Muş
Milletvekili Sayın Demir Çelik.
Kabul edenler…
Kabul etmeyenler… Kabul edilmiştir.
Tarım, Orman ve
Köyişleri Komisyonunda boş bulunan üyelik için Ağrı Milletvekili Sayın Halil
Aksoy.
Kabul edenler…
Kabul etmeyenler… Kabul edilmiştir.
Sanayi, Ticaret,
Enerji, Tabii Kaynaklar, Bilgi ve Teknoloji Komisyonunda boş bulanan üyelik
için Şanlıurfa Milletvekili Sayın İbrahim Binici.
Kabul edenler…
Kabul etmeyenler… Kabul edilmiştir.
Dilekçe
Komisyonunda boş bulunan üyelik için Hakkâri Milletvekili Sayın Esat Canan.
Kabul edenler…
Kabul etmeyenler… Kabul edilmiştir.
Plan ve Bütçe
Komisyonunda boş bulunan üyelikler için Şırnak Milletvekili Sayın Hasip Kaplan
ve Hakkâri Milletvekili Sayın Adil Zozani.
Kabul edenler…
Kabul etmeyenler… Kabul edilmiştir.
Kamu İktisadi
Teşebbüsleri Komisyonunda boş bulunan üyelikler için Van Milletvekili Sayın
Özdal Üçer ve İstanbul Milletvekili Sayın Abdullah Levent Tüzel.
Kabul edenler…
Kabul etmeyenler… Kabul edilmiştir.
İnsan Haklarını
İnceleme Komisyonunda boş bulunan üyelik için Adana Milletvekili Sayın Murat
Bozlak.
Kabul edenler…
Kabul etmeyenler… Kabul edilmiştir.
Avrupa Birliği Uyum
Komisyonunda boş bulunan üyelik için Van Milletvekili Sayın Nazmi Gür.
Kabul edenler…
Kabul etmeyenler… Kabul edilmiştir.
Kadın Erkek
Fırsat Eşitliği Komisyonunda boş bulunan üyelik için Diyarbakır Milletvekili
Sayın Nursel Aydoğan.
Kabul edenler…
Kabul etmeyenler… Kabul edilmiştir.
Alınan karar gereğince sözlü soru
önergelerini görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz.
1'inci sırada
yer alan, Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ve Anayasa Komisyonu Raporu'nun görüşmelerine kaldığımız yerden
devam edeceğiz.

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
BAŞKAN –
Komisyon? Yok.
Ertelenmiştir.
2'nci sırada yer
alan, Devlet Sırrı Kanunu Tasarısı ve Avrupa Birliği Uyum Komisyonu ile Adalet
Komisyonu Raporlarının görüşmelerine kaldığımız yerden devam edeceğiz.

2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
BAŞKAN –
Komisyon? Yok.
Ertelenmiştir.
3'üncü sırada
yer alan, Türkiye Cumhuriyeti Hükümeti ile Somali Federal Cumhuriyeti Hükümeti
Arasında Sağlık ve Tıp Bilimleri Alanlarında İşbirliğine Dair Anlaşmanın
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlayacağız.

3.- Türkiye Cumhuriyeti Hükümeti ile Somali Federal
Cumhuriyeti Hükümeti Arasında Sağlık ve Tıp Bilimleri Alanlarında İşbirliğine
Dair Anlaşmanın Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu (1/862) (S. Sayısı: 531)(x)
BAŞKAN –
Komisyon? Burada.
Hükûmet? Burada.
Komisyon raporu
531 sıra sayısıyla bastırılıp dağıtılmıştır.
Tasarının tümü
üzerinde söz isteyen, Cumhuriyet Halk Partisi Grubu adına Mersin Milletvekili
Sayın Aytuğ Atıcı. 
Buyurun Sayın
Atıcı. (CHP sıralarından alkışlar)
CHP GRUBU ADINA
AYTUĞ ATICI (Mersin) – Teşekkür ederim Sayın Başkan.
Değerli
milletvekilleri, Türkiye Cumhuriyeti Hükümeti ile Somali Federal Cumhuriyeti
Hükümeti Arasında Sağlık ve Tıp Bilimleri Alanlarında İşbirliğine Dair
Anlaşmanın Onaylanmasının Uygun Bulunduğuna Dair Kanun Tasarısı üzerinde
Cumhuriyet Halk Partisi Grubum adına söz almış bulunuyorum. Sağlığı ticari bir meta
olarak görmeyen ve insan sağlığını sadece siyasi kaygılara göre yönetmeyen
milletvekillerini de saygıyla selamlıyorum.
Değerli arkadaşlar, böyle bir iş
birliği Somali’ye yararlı olabilir düşüncesini herkes taşıyabilir. Evet, ben de
Somali Hükûmetine, Somali’ye böyle bir iş birliğinin yararlı olabileceğini
düşünüyorum. Ancak, sizlere bazı önerilerim var. Somali’ye yardım ederken
nelere dikkat etmeliyiz, ona bakalım, ondan sonra da yolumuza devam edelim.
Çünkü, eğer Somali’ye yardım ederken Türkiye’de yaşayan, hizmet eden bilim
insanlarının ürünlerini götürüp sunarsanız çok iyi edersiniz. Türkiye’deki
doktorların, Türkiye’deki hemşirelerin, Türkiye’deki ebelerin, kısacası bütün
sağlık çalışanlarının birikimlerini Somali’ye aktarmak isterseniz başüstüne, en
başa beni yazın, ben de gider, Somali’de birikimlerimi oradaki insanlara
aktarırım. İşin bilimsel ve sağlık alanındaki uygulamalar kısmıyla ilgili
hiçbir sorunum yok. O nedenle, Somali’nin de Türkiye’deki sağlık birikiminden
yararlanabileceğine inanıyorum ama eğer Somali’ye, buradaki anlaşmada
bahsettiğiniz gibi, sağlık yönetimiyle ilgili bir katkı sunmaya kalkarsanız
Allah muhafaza! Lütfen, bunu yapmayın; lütfen, Somali’ye sağlık yönetimiyle
ilgili birikimlerinizi götürmeyin. Çünkü, bu birikimleri götürürseniz Somali’ye
iyilik değil, kötülük yapmış olursunuz.
Bakın, birkaç tane örnek vereyim. Bu
örnekleri de bu 2’nci maddedeki iş birliği alanlarından seçtim sizin için.
2’nci maddede diyorsunuz ki: “Ben Somali’yle bulaşıcı hastalıklarla mücadele ve
aşılamayla ilgili iş birliği yapacağım.” Güzel. Eğer köy köy gezen, hayatını
tehlikeye atarak kışta kıyamette aşı yapmaya giden insanların birikimini
götürüyorsanız eyvallah ama eğer Türkiye’de çalışan sağlık çalışanlarının ciddi
alın teri dökerek bertaraf ettiği, Türkiye’den âdeta kovduğu Polio’nun yani
çocuk felcinin sizin hatalı uygulamalarınızla nasıl Türkiye’ye geri geldiğini
anlatırsanız o zaman işler kötü. Çünkü, Türkiye’de çocuk felci hastalığı
sınırlarımızın ötesine itilmişti ama yaptığınız yanlış aşılama programlarıyla
çocuk felcini yeniden davet ettiniz. Biz sizi buradan defalarca uyardık,
“Aşılama programlarında sıkıntılarımız var. ‘Sağlıkta Dönüşüm Programı’ diye
bir program oluşturdunuz ve bu Sağlıkta Dönüşüm Programı nedeniyle birinci
basamak yani koruyucu sağlık hizmetleri konusunda çok ama çok ciddi eksiklikler
var. Bu yüzden kızamık, çocuk felci, verem gibi aşıyla önlenebilir hastalıklar
ülkemize yeniden gelebilir.” diye sizi uyarmıştık, siz de “Bir şey olmaz, bir
şey olmaz.” demiştiniz. Ama, çocuk felci vakaları görülmeye başlayınca biz
tekrar bu kürsüye çıkıp haykırmıştık ve yaptığınız yanlış uygulamaların
sonucunu gördünüz demiştik. Siz bize ne demiştiniz? Tutanaklardan tekrar teyit
ettim, baktım: “Efendim, bu çocuk felci veya bu kızamık bize Avrupa’dan geldi
yani Suriye’den, Irak’tan gelmedi.” demiştiniz. Biz de dedik ki: Bir bulaşıcı
hastalık nereden gelirse gelsin önemli değil, Türkiye’ye gelebilir bu virüs, bu
mikrop ama eğer sen benim çocuklarımı aşılarsan, o zaman ister Suriye’den
gelsin ister Avrupa’dan gelsin hiç ama hiç önemi yok, yeter ki benim
çocuklarımı aşılayın. Şimdi, siz sanki Avrupa’dan gelen çocuk felci virüsü
güzelmiş gibi “Bu virüs Avrupa malı.” diye halkımıza yutturmaya çalıştınız ama
çocuklarımız çocuk felci oldu. Şimdi, sizden ricam: Burada yaptığınız bu
hataları götürüp Somali’de yine uygulamayın. 
Bakın, çocuk felciyle ilgili bir konu
burada konuşulurken ben bir soru önergesi verdim. Soru önergesinde çocuk
felcinin Suriye’den giriş-çıkışlar nedeniyle olabileceğini söyledim ve “Suriye’de
de bir aşılama programı başlattığınızı duydum. Acaba bu aşılama programı nasıl
gidiyor?” diye bir soru önergesi verdim, hâlâ cevabınız gelmedi. Suriye’den
buraya çocuk felci girdiğini zımnen kabul ettiğiniz için Suriye’de de çocuk
felci aşılamasını başlattınız ama orada kiminle iş birliği yaptığınızı biliyor
musunuz? Tıpkı Suriye iç savaşında iş birliği yaptığınız gibi oradaki
muhaliflerle iş birliği yaptınız, oradaki muhaliflerle iş birliği yaparak Çocuk
Felci Aşı Kampanyası’nı organize ettiniz ve güzelim Gaziantep’imize bir muhalif
çağırarak o muhalifle birlikte oturdunuz, aşılama programı yaptınız. Bunları
Somali’ye anlatmayın, sizden ricam bu. Neden biliyor musunuz? Çünkü, oradaki iç
savaşta taraf olan bir muhalif acaba hangi çocukları aşılayacak, acaba aşılama
yaparken de ayrımcılık yaptınız mı diye oturup düşünün. İşte, bunları ne olur
Somali’ye anlatmayın, hiçbir şekilde gündeme getirmeyin. 
Bir diğer madde,
anne-çocuk sağlığının geliştirilmesi. Anne-çocuk sağlığının geliştirilmesinin
en önemli ama en önemli noktası çocuklarımızı korumaktır. Biz çocuklarımızın
sağlığını korumak zorundayız. Peki, sağlığının neresini koruyacağız? Bedenen,
ruhen ve sosyal açıdan çocuğumuzun sağlığını korumak zorundayız. Peki,
koruyabiliyor muyuz? Hayır, koruyamıyoruz. Nereden biliyorum? Bundan dört sene
önce, Türkiye İstatistik Kurumu (TÜİK) verilerine göre, Türkiye’de suça itilen
çocuk sayısına baktığınız zaman, dört sene sonra 2012 verilerine baktığınız
zaman tamı tamına yüzde 70 artış var yani biz çocuklarımızı sosyal ve ruhsal
açıdan koruyamamışız. Bedensel açıdan koruyamadığımızı az önce size aşılama
programıyla anlattım. Ama, biz çocukların sosyal açıdan suça itilmelerini bile
önleyememişiz. Şimdi, Somali’ye gidip ne anlatacaksınız? “Biz çocuklarımızı iyi
koruyoruz.” mu diyeceksiniz? “Çocuk sağlığında bunları yaptık.” mı
diyeceksiniz? Allah aşkına demeyin. Önce kendi çocuklarımızı koruyalım, ondan
sonra örnek olalım. 
Bakın, çocuk
cezaevlerinde yaşanan dramları, oradaki sağlık sorunlarını, sosyal sorunları ve
ruhsal sorunları bir süredir inceliyoruz, mercek altına aldık. Daha dün
Ceyhan’da cezaevine gittik. Orada bir çocuğa tecavüz edildiği haberleri geldi.
Koşa koşa gittik, inceledik. Evet, doğruydu. Oradakilerden de bilgi aldık. Biz
daha devletin kanatları altındaki çocuklarımızı cezaevinde koruyamazken,
dışarıdaki çocuklarımızın suça itilmelerini engelleyemezken siz Somali’ye gidip
çocuk sağlığı hakkında ne anlatacaksınız? Aşılama oranlarımız rezilken,
çocuklarımız hasta olurken siz Somali’ye gidip ne anlatacaksınız, gerçekten
bunu ben merak ediyorum. Sağlık yönetimiyle ilgili ne diyeceksiniz Somali’ye?
“Ey Somalili kardeşlerim, ben bir yeşil kart uygulaması başlattım, çok da
iyiydi, güzeldi ama zaman zaman yeşil kartları geri aldım, seçim zamanı geri
verdim; siz de böyle yapın.” mı diyeceksiniz? “Sağlık çok güzel bir malzemedir,
çok iyi seçim malzemesi olur, alın bu yeşil kartları gidin kullanın, ondan
sonra zamanı gelince geri alın.” mı diyeceksiniz? “Geri alınmada tepki
olduğunda, yeşil kartlı bir hastayı devlet hastanesinden üniversite
hastanesine, bir üst kuruma sevk ettiği için o hastanın parasını devlet değil
de sevk eden hastane ödüyor, siz de öyle yapın.” mı diyeceksiniz? Sakın bunu
demeyin. Neden demeyin biliyor musunuz? Çünkü, insan hayatı önemlidir. Devlet
hastanesinde tedavi edilen bir hasta, bir çocuk, üniversite hastanesine sevk
edildiğinde o çocuğun bütün masraflarını sevk eden devlet hastanesi ödüyor
arkadaşlar. Siz olsanız sevk eder misiniz? Eh, doktorların hepsi vicdanlı
oldukları için sevk ediyorlar; kendi paralarından, döner sermayelerinden
feragat ediyorlar. Ama bu iş böyle yürümez.
Gidip de onlara
çevre sağlığı -işte (e) bendinde- konusunu anlatacakmışsınız. Demin
arkadaşlarım çıktılar burada anlattılar Marmara Denizi’ni ne hâle getirdiğinizi,
bütün göllerin kuruduğunu. Ne diyeceksiniz? “Çevre sağlığına biz çok önem
veriyoruz, gelin Somali’ye bir nükleer santral kuralım.” mı diyeceksiniz çevre
sağlığına verdiğiniz önemden dolayı. Sakın bunları söylemeyin.
Somali’ye
gidecekseniz hekimlerin, sağlık çalışanlarının bilgi birikimiyle gidin. Acil
sağlık sistemini hele hiç kurgulamayın Somali’de; sakın ola ambulans sistemini,
112 sistemini asla kurgulamayın. Eğer, oradaki sağlık sistemini
değerlendirecekseniz, güçlendirecekseniz, bırakın hekimler gitsin, hemşireler
gitsin yardımcı olsunlar.
Eğer orada sağlık tesisleri inşa etmeyi düşünüyorsanız… Hiç aklınıza
geldi mi bu? Gelmemiştir, ben size söyleyeyim: Bakın, Anlaşma’nın 6’ncı
maddesi. Esas sizi Somali’ye götüren nedeni söylüyorum, esas Somali’ye gidiş
nedeninizi okuyorum -oradaki garibanlara yardım etmek için değil- diyor ki
6’ncı madde: “Türkiye Cumhuriyeti Somali’de sağlık tesisleri yapabilir ve/veya
işletebilir.” Ee, şimdi çıktı ortaya, niçin Somali’ye gittiğinizi artık siz de
biliyorsunuz. Somali’ye gidip, orada sağlık tesisi kurup oradaki garibanların
da -Türkiye’de olduğu gibi- cebinden katkı, katılım paylarıyla para alacaksanız
asla gitmeyin, oturun oturduğunuz yerde. Bırakın, Somalili kendi sağlık
ihtiyaçlarını kendisi karşılayabilir. Ama siz burada kalkıp da “Ey Somalili
Sağlık Bakanlığı ve yetkilileri, bakın, biz öyle bir güzel sistem geliştirdik
ki, öyle güzel cukkayı götürüyoruz ki gelin size de öğretelim.” demeyin. “Biz
şehir hastaneleri yapıyoruz. Şehir hastaneleri yaparken de hazine garantisi
veriyoruz, ballı kaymaklı bir iş yapıyoruz, gelin bunu Somali’de uygulayın.”
demeyin. Onların bari günahına girmeyin. 
Konuşacak çok
şey var ama arkadaşlarımla da konuştuk. Onlara da söz hakkı vermek adına ben
konuşmamı burada sonlandırıyorum. 
Hepinizi
saygıyla selamlıyorum. (CHP sıralarından alkışlar)
BAŞKAN –
Teşekkür ederim Sayın Atıcı.
Halkların
Demokratik Partisi adına Bingöl Milletvekili Sayın İdris Baluken.
Buyurunuz. (HDP
sıralarından alkışlar)
HDP GRUBU ADINA
İDRİS BALUKEN (Bingöl) – Teşekkür ediyorum.
Sayın Başkan,
değerli milletvekilleri; hepinizi saygıyla selamlıyorum. Sağlık alanında
Somali’yle yapılacak olan anlaşmayla ilgili grubumuz adına bazı şeyleri ifade
etmek istiyorum.
Öncelikle, Aytuğ
Bey’in burada dile getirdiği pek çok şeye katıldığımızı ifade etmek istiyorum.
Biz sağlık alanında, diğer bütün alanlarda, tabii ki, uluslararası ilişkilerin
geliştirilmesine katkı sağlayacak bütün olumlu sözleşmelere katkı sunmaya
hazırız. Ancak, ülkedeki temel problemlerini çözmeden, uluslararası sözleşmeler
üzerinden sanki burada her şey halledilmiş de bu deneyimler diğer ülkelere
taşınıyor şeklinde bir algı yaratılırsa o zaman tabii ki bizim de
söyleyeceğimiz sözler olur. Onları biraz ifade etmek istiyorum.
Şimdi, en sonda
söylemeyi düşünüyordum ama konu Somali olunca en başta şöyle bir şeyi ifade
edeyim: Hani “Bu uluslararası sözleşme ne getiriyor, ne götürüyor? AKP'nin
yaklaşımı nedir?” düşüncesini en iyi açıklayan şey, Sayın Başbakanın bütçe
konuşması sırasında genel bütçede aktardığı bazı cümleleri burada ifade etmek
olacak. Sayın Başbakan bütçe görüşmeleri sırasında yaptığı konuşmada Somali’yle
sağlık alanında geliştirilen ilişkileri burada övmüştü ve o dönem şöyle
demişti: “Bakınız, Somali Cumhurbaşkanı diyor ki: ‘Geçmişte Somali halkı hastalandığında
Azrail’i bekliyorlardı, şimdi ise Türk hekimlerini bekliyorlar.’” 
Şimdi, Sayın
Başbakanın bu konuşmasını izleyen o Türk hekimleri, Türkiyeli hekimler, sağlık
emekçileri de hemen telefona sarılıp bizi aramışlardı ve demişlerdi ki:
“Doğrudur, Somali’de bir sahra hastanesi kuruldu. Çoğunlukla bizler de gittik,
orada hizmet verdik ama bizim emeğimizin üzerine de yatan, bizim emeğimizin
karşılığını vermeyen bir anlayışla karşılaştık.” Altı ay boyunca sağlık
emekçileri, orada çalışan doktorlar yapmış oldukları hizmetlerin karşılığında
hak ettikleri ödenekleri alamadılar. Bu konuyla ilgili biz soru önergeleri
hazırladık, Sağlık Bakanlığına soru önergeleri verdik, defalarca görüşmeler
oldu. Son birkaç ay öncesine kadar o ödenekler verilmemişti. Şu anda verildi mi
verilmedi mi bilmiyorum ama tam da böylesi bir konunun üstüne, benim sizden
ricam, öncelikle, bu uluslararası ilişkileri geliştirirken, burada böyle havalı
birtakım ifadelerle kendi politikalarınızı -Somali’de neler yaptığını-
anlatırken önce bir dönüp bakın, bu konuda emek harcayan insanların ne durumda
olduğuna, mağduriyetlerinin niye giderilmediğine bir el atın. Dolayısıyla, bu
uluslararası sözleşmeler de -tam da bahsettiğimiz gibi- emek boyutlu çok fazla
önemsemediğiniz ama siyasi olarak size getiri getirecek bir pazarlama aracı
olarak kullandığınız bir olaya dönüşmesin. 
Ben, Türkiye’deki sağlık deneyimlerinin
önemli olduğunu düşünüyorum. Ama, getirmiş olduğunuz sağlık sisteminde şu anda
hem hizmet alanlar açısından hem de hizmet verenler açısından o kadar büyük
problemler yarattınız ki vallahi bu problemleri Somali’ye aktarırsanız -Aytuğ
Bey’in dediği gibi- Somali’ye iyilik değil, kötülük yapmış olursunuz. Şu anda,
sağlık emekçilerinin neredeyse tamamında, yüzde 95’e yaklaşan bir oranda kendi
yapmış olduğu işe karşılık bir memnuniyetsizlik var. Sağlık sistemiyle o kadar
fazla uğraştınız ki, sağlık sisteminde sağlık emekçilerini o kadar
değersizleştirdiniz ki, sağlığı öyle bir meta hâline getirdiniz ki yaratmış
olduğunuz sistemin bütün faturasını sağlık çalışanları ve sağlık emekçileri
ödüyor. Neredeyse her gün sağlık emekçileri ile hastaların ya da hasta
yakınlarının karşı karşıya geldiği şiddet olayları yaşanıyor. Nisan ayında 2
ölümcül hadise yaşandı ve sağlık emekçisi arkadaşlarımız neredeyse ölümden kıl
payı döndüler. Burada sorumluluk hekimde mi, hemşirede mi, sağlık emekçisinde
mi? Hayır. Ama, getirdiğiniz sağlık sistemi hasta ve hasta yakınları açısından
da o kadar büyük problemler yaratıyor ki hasta ve hasta yakınları bu
problemleri yaratanın sistem değil, sağlık emekçisi olduğunu sanıyor.
Dolayısıyla, bu sağlık sistemine karşı olan tepkisini maalesef sağlık
emekçisine yönlendirmeye başlıyor. Bu uygulamaların, bu sağlıkta dönüşümü
sağlayan sistemin getirdiği problemlerin tamamının bir kere ülke içerisinde ele
alınması gerekiyor. Sağlıkta Dönüşüm Projesi’nin bir tarafa bırakılarak
koruyucu sağlık hizmetlerini öne alan, önceleyen, hizmet alan ve hizmet veren
bütün sağlık camiasının bu konudaki yapmış olduğu işin, bir ticari mantıkla
değil, kutsal bir insani görev anlayışıyla değerlendirildiği bir yeniden
sistemi Türkiye’de mutlaka ele almamız gerekiyor.
Bizim başından
beri sağlıkla ilgili savunduğumuz tek bir şey var: Biz, bütün vatandaşlarımızın
eşit, ulaşılabilir, nitelikli, ücretsiz ve ana dilinde sağlık hizmeti hakkı
olduğunu savunuyoruz ve bunu vermenin de sosyal devlet olarak devletin birincil
görevi olduğunu söylüyoruz. Sizin getirdiğiniz sistem ise, maalesef,özel
sektöre alan açan, sağlık emekçilerinin emeğini hiçleştiren, her geçen gün özel
hastanelerin ceplerini doldurmayı neredeyse bir sistem hâline getirmiş olan
politikalar silsilesini oluşturuyor. E, bunun ülke açısından getirmiş olduğu
sıkıntıları defalarca örnekleriyle buralarda biz sizlerle paylaştık. Özel
hastane sayısının son on iki yıllık süre içerisinde nasıl patladığını, özel
hastanelerde verilen sağlık hizmetlerinin her geçen gün nasıl parasal bir
niteliğe büründüğünü defalarca burada paylaştık.
Özel
hastanelerde olan uygulama, bugün, getirmiş olduğunuz kalemlerle artık kamu
hastanelerinde de aynı şekilde gündemleşmeye başladı. “Paran kadar sağlık”
anlayışı geldi. Bugün en basit bir enfeksiyon hastalığı geçiren bir hasta bile,
bir poliklinik muayenesi olduğunda, o poliklinik muayenesi neticesinde reçete
alıp ilaçlarını almaya gittiğinde, ciddi düzeyde kendi bütçesini sarsacak
faturalarla karşılaşmaya başladı. Özel hastanelere -belki buradaki arkadaşlara,
hekim olan arkadaşlara daha sık şikâyetler geliyor- en basit biyokimyasal
tetkikler için gittiğinizde bile, 400 TL’lik, 500 TL’lik ek faturalarla
hastalar, hasta yakınları maalesef muhatap olmaya başladılar. Dolayısıyla, bu
“paran kadar sağlık” anlayışını getiren bir uygulamanın, bir dönüşüm
programının mutlaka bir kenara bırakılması gerekiyor. Sağlıkta parasız hizmet
vermek, parasız olarak sağlık hizmetine vatandaşların ulaşabilmesini sağlamak
sizin açınızdan birincil öncelikli görev olmalı. 
Bütçe
görüşmeleri sırasında, biz, burada, Van’da yaşanan bir hadisenin örneklerini
getirmiştik. Yaşamını yitiren küçük Muharrem’in sağlık hizmetine ulaşamadığı
için altı saat, yedi saat boyunca nasıl yaşam mücadelesi verdiğini burada ifade
etmiştik. Daha sonra, sağlık hizmetini alamadığı için yaşamını yitiren
Muharrem’in cenazesinin babasının sırtında bir çuvalda nasıl taşındığını, vicdanlarınız
tekrar bir muhasebe yapsın diye buraya getirmiştik. Siz ne yaptınız? Bir çözüm
üretmeyi bir kenara bırakalım, Sağlık Bakanınız -seçim çalışmaları sırasında-
Kütahya’ya ambulans uçakla seçim çalışmalarına gitti. Kamuoyuna bu yansıdığı
için de daha sonra “Biz Kütahya’daki sağlık yatırımlarını -ne tesadüftür ki
seçim çalışmalarına denk geliyor- yerinde görmeye gittik.” diye açıklama
yaptılar. Özrü kabahatinden beter. Küçücük bir çocuğun yaşamına mal olacak bir
transport sistemini sağlayamamanın ezikliğini yaşamanız gerekirken, tam
tersine, Sağlık Bakanınız Kütahya’daki seçim çalışmalarına Muharrem’i
kurtarması gereken ambulansla gitti. Anlayışınız bu olursa Türkiye’deki sağlık
sorunlarını çözmeniz mümkün olmaz. O nedenle, bu anlayışı bir an önce terk etmeniz
gerekiyor. 
Bakın,
birinci basamak sağlık sisteminde sağlık ocaklarını tasfiye edip aile hekimliği
uygulamasına geçtiniz. Biz o dönem bunun sakıncalarını ifade etmiştik, koruyucu
sağlık hizmetleri açısından neler getirebileceğini ifade etmiştik. Bugün
“polio”dan tutun kızamığa kadar koruyucu sağlık hizmetlerinin yeterli
verilmediğini ortaya koyan pek çok vaka maalesef önümüze çıkıyor. Tüberkülozla
ilgili… Çok dirençli tüberküloz suşlarının giderek arttığı sıcak ülkeler
arasına Türkiye girmek üzere. Sadece piyasa koşullarını göz önünde bulunduran,
piyasa endüstrisini canlı tutmaya çalışan ticari bir mantıkla sağlığı ele
alırsanız korkarım ki önümüzdeki dönemde bu bahsetmiş olduğumuz bulaşıcı
hastalıklarla ilgili de çok ciddi travmalarla, çok ciddi problemlerle karşı
karşıya geliriz. 
Bizim
özellikle, başından beri, bu uluslararası sözleşmeler ve sağlıkla ilgili ifade
ettiğimiz bir başka önemli konu var. Şimdi, Somali’yle sözleşmeler yapmak
iyidir ama yanı başınızda kanayan bir yara var ve defalarca o sorunu buraya
getirdik. Rojava’da kendi kendini yönetmek isteyen ve tarihe not düşecek bir
direniş örneği ortaya koyan bir gerçeklik var, bir halkın gerçekliği var.
Rojava’da birlikte yaşadığı Ermeni, Süryani, Asuri halklarla birlikte, Sünni,
Şii, Türkmen halklarla birlikte yeni bir oluşum yaratan bir Kürt halkının
gerçekliği var. Biz Türkiye'nin dış politikada Rojava’daki bu yeni oluşuma
saygılı olmasının, buna göre politikalar belirlemesinin hem Türkiye’ye hem Orta
Doğu barışına kazandıracağını ifade etmiştik ve bunun için de yapmanız gereken
sembolik bazı şeylerin adımlarının mümkün olduğunu, bunu insani yardımlar
üzerinden ortaya koymanın çok büyük kazandıracağını ve bunun aynı zamanda,
kendi halkınıza karşı da, Türkiye halklarına karşı da bir görev olduğunu ifade
etmiştik. Sınır kapılarının açılması gerektiğini, insani yardımların
ulaştırılması gerektiğini, ilaçların, aşıların orada bu ilaçlara, aşılara
ulaşamayan çocuklara ulaştırılması gerektiğini defalarca buradan ifade
etmiştik. Bugüne kadar bu konuda, bugün uluslararası sözleşmelerde “Dışarıya
sağlık hizmeti götüreceğiz.”, “Şu anlaşmaları yapacağız.” diyen Hükûmetiniz
maalesef tek bir adım atmamıştır. Rojava’da aşı bekleyen çocuklar, ilaç
bekleyen çocuklar, ilaçsızlıktan, aşısızlıktan maalesef yaşamlarını yitirmeye
devam ediyorlar. Rojava sınırındaki kapılar hâlâ kapalıdır. İnsani yardımı
bırakın, ticari ilişkileri de bir an önce normalleştirmenin gayreti içerisinde
olması gereken Hükûmet, Rojava’da, Kobani’de, bir hastanenin donanımını
sağlamak üzere -Avrupa’dan toplanmış olan- tıbbi donanım, tıbbi teçhizat
malzemelerinin bile geçmesine izin vermeyen bir noktadadır. Böylesi bir anlayış
kabul edilebilir mi? Eğer gerçekten bir samimiyetiniz varsa, eğer gerçekten
Türkiye’deki sağlık deneyimlerinin paylaşılmasıyla ilgili, insanlığın hizmetine
sunulmasıyla ilgili bir gayretiniz varsa bunun en basit turnusolü, en basit
aynası Rojava sınırında duruyor. Rojava sınırını ilaçlara, aşılara, hastane
malzemelerine, yaralılara kapatmanın hiçbir mantığının olmadığını kabul ederek
ancak bu işe başlayabilirsiniz. Dolayısıyla, biz, bu getirilen uluslararası
sözleşme vesilesiyle de, Türkiye'nin Rojava politikasıyla ilgili yanlışlarından
bir an önce vazgeçmesi gerektiğini buradan ifade etmek istiyoruz. Rojava’daki
çocukların beklemiş olduğu aşıların ve ilaçların bizzat Sağlık Bakanlığı
tarafından temin edilerek oraya ulaştırılmasının önündeki bütün engellerin
aşılması noktasının Hükûmetin iradesiyle birlikte ortaya konulması gerektiğini
buradan tekrar ifade etmek istiyoruz. 
Bir
diğer önemli konu: Özellikle bölgede yaşanan bir trajedi var, -Türkiye'nin
genelinde bu vakalar fazla- “subakut sklerozan panensefalit” vakaları. Ama doğu
ve güneydoğuda vaka sayısı olarak gerçekten araştırılmayı gerektiren düzeyde
bir oran dikkat çekiyor. Bununla ilgili bugüne kadar Sağlık Bakanlığı bir
çalışma yaptı mı bilmiyorum ama zaman zaman kamuoyuna da bu konuda bazı
bilgiler yansıdı. Özellikle, kamuoyuna “Güneydoğuya bozuk aşı gönderildi.”
şeklinde yansıyan bazı iddialar da vardı, bu “subakut sklerozan panensefalit”
geçiren çocuklar çok ağır yaşam mücadelesi veriyorlar. Aileleri her açıdan çok
perişan durumda, toplumsal ve sosyal açıdan, ekonomik açıdan
göğüsleyemeyecekleri problemlerle maalesef her gün baş başa kalıyorlar. Bu
konuda da Sağlık Bakanlığının özellikle bir çalışma yapması ve hem oradaki
hasta olan çocuklara gerekli tedavilerin ulaştırılması noktasında hem de
ailelerin yaşadığı sıkıntıların giderilmesi noktasında ciddi bir çalışmaya
öncülük etmesi gerektiğini ifade ediyoruz.
Uluslararası
sözleşmelerle sağlıkla ilgili bazı anlaşmalar yaparken önce bir içeriye bakıp
kendi sağlık sistemimizdeki bu bahsetmiş olduğumuz çarpıklıkları düzeltmenizi
öneriyoruz. Her geçen gün sağlıkta çığ gibi büyüyen sorunları çözmeden ne ülke
içerisinde ne de ülke dışında farklı devletlere verebileceğiniz herhangi bir
katkının olmayacağına inandığımızı ifade etmek istiyoruz.
Hepinizi, bu
duygularla, saygıyla sevgiyle selamlıyorum. (HDP sıralarından alkışlar) 
BAŞKAN –
Teşekkür ederim.
Tasarının tümü
üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
1’inci maddeyi
okutuyorum:

TÜRKİYE
CUMHURİYETİ HÜKÜMETİ İLE SOMALİ FEDERAL CUMHURİYETİ HÜKÜMETİ ARASINDA SAĞLIK VE
TIP BİLİMLERİ ALANLARINDA İŞBİRLİĞİNE DAİR ANLAŞMANIN ONAYLANMASININ UYGUN
BULUNDUĞUNA DAİR KANUN TASARISI


MADDE 1- (1) 27 Haziran 2013 tarihinde
İstanbul’da imzalanan “Türkiye Cumhuriyeti Hükümeti ile Somali Federal
Cumhuriyeti Hükümeti Arasında Sağlık ve Tıp Bilimleri Alanlarında İşbirliğine
Dair Anlaşma”nın onaylanması uygun bulunmuştur.

BAŞKAN –
Maddeyi oylarınıza sunuyorum: Kabul edenler… Kabul etmeyenler… Kabul
edilmiştir. 
2’nci maddeyi
okutuyorum:
MADDE
2- (1) Bu Kanun yayımı tarihinde yürürlüğe girer.

BAŞKAN –
Maddeyi oylarınıza sunuyorum: Kabul edenler… Kabul etmeyenler… Kabul
edilmiştir. 
Diğer
maddeyi okutuyorum:
MADDE 3- (1) Bu Kanun hükümlerini
Bakanlar Kurulu yürütür. 
BAŞKAN
– Maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
Tasarının
tümü açık oylamaya tabidir.
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için üç dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin, oy pusulalarını, oylama için öngörülen üç dakikalık süre içinde
Başkanlığa ulaştırmalarını rica ediyorum. 
Ayrıca,
vekâleten oy kullanacak sayın bakanlar var ise hangi bakana vekâleten oy
kullandığını, oyunun rengini ve kendisinin ad ve soyadı ile imzasını da taşıyan
oy pusulasını, yine oylama için öngörülen üç dakikalık süre içerisinde
Başkanlığa ulaştırmalarını rica ediyorum.
Oylama işlemini
başlatıyorum.
(Elektronik
cihazla oylama yapıldı)
BAŞKAN –
Toplantı yeter sayısı yoktur.
Birleşime on
dakika ara veriyorum.
 Kapanma
Saati: 16.21

ÜÇÜNCÜ OTURUM
Açılma Saati: 16.33
BAŞKAN: Başkan Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Bayram ÖZÇELİK (Burdur)
-----0-----
BAŞKAN
– Sayın milletvekilleri, Türkiye Büyük Millet Meclisinin 86’ncı Birleşiminin
Üçüncü Oturumunu açıyorum.
531 sıra sayılı
Kanun Tasarısı’nın tümünün açık oylamasında toplantı yeter sayısı
bulunamamıştı.
Şimdi açık
oylamayı elektronik cihazla tekrarlayacağız.
Oylama için üç
dakika süre veriyorum, oylama işlemini başlatıyorum.
(Elektronik
cihazla oylama yapıldı)
BAŞKAN – Türkiye
Cumhuriyeti Hükümeti ile Somali Federal Cumhuriyeti Hükümeti Arasında Sağlık ve
Tıp Bilimleri Alanlarında İşbirliğine Dair Anlaşmanın Onaylanmasının Uygun
Bulunduğuna Dair Kanun Tasarısı açık oylama sonucu:
“Oy sayısı: 208
Kabul: 208(X)
 Kâtip Üye  Kâtip
Üye
 İsmail Kaşdemir Bayram
Özçelik
 Çanakkale Burdur”
Tasarı kabul
edilmiş ve kanunlaşmıştır. 
4'üncü sırada
yer alan, Türkiye Cumhuriyeti ile Avrupa Birliği Arasında İzinsiz İkamet Eden
Kişilerin Geri Kabulüne İlişkin Anlaşmanın Onaylanmasının Uygun Bulunduğuna
Dair Kanun Tasarısı ile Avrupa Birliği Uyum Komisyonu, İçişleri Komisyonu ve
Dışişleri Komisyonu Raporlarının görüşmelerine başlayacağız.

4.- Türkiye Cumhuriyeti ile Avrupa Birliği Arasında
İzinsiz İkamet Eden Kişilerin Geri Kabulüne İlişkin Anlaşmanın Onaylanmasının
Uygun Bulunduğuna Dair Kanun Tasarısı ile Avrupa Birliği Uyum Komisyonu,
İçişleri Komisyonu ve Dışişleri Komisyonu Raporları (1/876) (S. Sayısı: 554)
BAŞKAN –
Komisyon? Yok.
Ertelenmiştir.
5’inci sırada
yer alan, Yolsuzluğa Karşı Ceza Hukuku Sözleşmesine Ek Protokolün
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlayacağız.

5.- Yolsuzluğa Karşı Ceza Hukuku Sözleşmesine Ek
Protokolün Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/733) (S. Sayısı: 423)(x)
BAŞKAN –
Komisyon? Burada.
Hükûmet? Burada.
Komisyon raporu
423 sıra sayısıyla bastırılıp dağıtılmıştır.
Tasarının tümü
üzerinde söz isteyen? Yok. 
Tasarının tümü
üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
1’inci maddeyi
okutuyorum:


YOLSUZLUĞA KARŞI CEZA HUKUKU SÖZLEŞMESİNE EK PROTOKOLÜN
ONAYLANMASININ UYGUn BULUNDUĞUNA DAİR KANUN TASARISI

MADDE
1- (1) Türkiye Cumhuriyeti tarafından 12 Nisan 2012 tarihinde
Strazburg’da imzalanan “Yolsuzluğa Karşı Ceza Hukuku Sözleşmesine Ek
Protokol”ün onaylanması uygun bulunmuştur.
BAŞKAN – Madde
üzerinde gruplar adına ilk söz, Halkların Demokratik Partisi adına Şırnak
Milletvekili Sayın Hasip Kaplan’a aittir.
Buyurunuz. 
HDP
GRUBU ADINA HASİP KAPLAN (Şırnak) – Teşekkür ederim Sayın Başkan. 
Halkların
Demokratik Partisi adına hepinizi saygıyla selamlıyorum. 
Bu, Yolsuzluğa
Karşı Ceza Hukuku sözleşmesi; bu, bir teknik sözleşme. Tabii geç geldi buraya,
bu tür teknik sözleşmelerin vakit geçirilmeden kabul edilmesi gerekiyordu.
Niye? Çünkü, daha önce torba kanunla da bu konuda bir değişiklik oldu. 2004
itibarıyla yürürlüğe giren bir sözleşme bu. Şimdi burada 12 Nisan 2012
tarihinde imzalanmış ek bir protokolü burada görüşülecek. Bu, önemli çünkü
burada tahkim, hakem, uluslararası kurumlar var; bu kurumlarda görev yapan
parlamenterlerin, hakemlerin, görevlilerin, yabancı parlamenterlerin,
uluslararası hâkimlerin, uluslararası mahkeme görevlilerinin, aktif veya pasif
rüşvetin, özel sektördeki aktif ve pasif rüşvetin, nüfuz ticaretinin, yolsuzluk
suçlarının elde edildiği gelirlerle ilgili bir sözleşme. 
Tesadüfen, Sayın Enerji Bakanı da bugün
bu sözleşme nedeniyle orada bakan makamında oturuyor. Acaba diyorum… Bu
uluslararası tahkim davaları açıldı enerji alanında biliyorsunuz, Uzanların
açtığı davalar vardı, ÇEAŞ vardı, Libananco davaları 15 milyar, bilmem kaç
milyar. Bunlar kazanıldı ama Sayın Bakanın yakın bir zamanda bir açıklaması
daha oldu: Stockholm Mahkemesinde -sanırım nisan ayı başları- 2,5 milyar
liralık yeni bir dava daha açıldı. Yani, bu enteresanlıklar farklı şirketler
adı altında yapılıyor. Yalnız bu değil, tabii Hamburg’da denizcilikle ilgili
hakem mahkemeleri var, Dünya Ticaret Merkezinin var ama bu Avrupa. Özellikle bu
sözleşmenin çerçevesine baktığımız zaman çok teknik bir Avrupa Konseyi
bünyesinde bu hayata geçiyor. “Acaba bir şeyler mi oluyor?” diye merak
ediyoruz. Sayın Bakan buradan bir açıklama yaparsa… Ne oluyor yani davayı
kazanıyorsunuz… O az para değil, 15 milyar birinde, birinde 10 milyar, birinde bilmem
kaç milyar, arkasından 2,5 milyar avro yani 3’le çarparsanız ne yapar? Hemen
hemen o da 8-9 milyar lira para eder ki az bir para değil. Buralarda ne tür
şeyler dönüyor? Bu konuda bir aydınlatma yapmasında Sayın Bakanın büyük bir
fayda görüyoruz. Çünkü burada, bu tür ticari sözleşmelerde heyetler hâlinde
Sayın Başbakan gidiyor ülkelere, yanında parlamenterler heyeti ve iş adamları
var, karşı tarafta Hükûmetin var, görüşmeler oluyor. Sonra kurullar, bu tür,
işte tahkim, hakem… Hatta bu sadece ticareti de kapsamıyor, dikkat ederseniz,
ülke içi hakemlerin rüşvet almasından yabancı jürilerin üyelerinin rüşvet
almasına kadar hepsini kapsayan bir durum var. Bu teknik çerçeve içinde ne tür
sıkıntıları enerji alanında yaşadık? Çünkü en çok yaşadığımız alan enerji
alanı. Özellikle bu son santraller konusuyla onun etkileri var mı enerji
politikalarıyla? Bir açıklama yapılırsa sanırım faydalı olacak. 
Bu teknik
sözleşmeler, Dışişleri Bakanlığından geçtikten sonra vakit kaybedilmeden
gelmesi gereken sözleşmeler bunlar. Bu konu da grupların üzerinde uzlaşıyla
geçmesi gereken yani tam bir yıl yedi ay olmuş, ancak bugün gündeme geliyor. Bu
konuda bunu ifade etmek istiyoruz. Bu teknik sözleşmelerin hayırlısını, teknik
olanlarını birlikte uzlaşmayla hızlı geçirmekte de yarar görüyoruz ama
görüyoruz ki bu konuda da hâlâ sıkıntı yaşanıyor. 
Ben bir şeye
daha değinmek istiyorum, Parlamentoyu ilgilendiriyor: Parlamentoda, tutuklu
milletvekilleriyle ilgili, 2011’de seçildiğimizden beri bir sorun yaşıyoruz.
Geldik, bizim Barış ve Demokrasi Partisine geçen milletvekillerimiz tutukluydu.
Sonra Anayasa Mahkemesi bireysel başvurusuna kadar giden bir macera yaşadık,
ayrımcılık yaşadık. Balbay’ın durumu, Haberal’ın durumu… Şimdi, bir Uzlaşma
Komisyonu kurduk. Sayın Çiçek daha önce, 2011’de bizleri çağırmıştı, o zaman AK
PARTİ’yi çağırmamıştı. CHP, MHP ve Barış ve Demokrasi Partisi olarak o zaman
tutuklu vekillerin sorununu çözen bir konuda, bir yasa üzerinde uzlaşmıştık,
sonra ötelendi bu. Ötelenmenin arkasından Anayasa Mahkemesinin bireysel
başvurusuyla tahliyelerin sağlanmasından sonra Meclis Başkanının çağrısıyla bu
sefer AK PARTİ, CHP, BDP olarak bir komisyon kurduk, grup başkan vekillerimiz
de içindeydi, ben de üye olarak bunun içindeydim. Bunun içinde olduğumuz
komisyonda biz köklü bir çözüm önerdik, anayasal bir çözüm. Anayasa Uzlaşma
Komisyonunda da kabul edilen bir yöntem var. Bu Anayasa Uzlaşma Komisyonundaki
yöntem üzerine bütün 4 partinin de mutabık kaldığı bir formül, kökten çözelim,
bunu Anayasa çözer, onun dışındaki bütün çözümler geçicidir. Bu dönemin sonuna
kadar etkili olan sonuçlarını doğuracak çözümlerdir diye söylemiştik. 
Sayın Meclis
Başkanı bugün bir yazı göndermiş bütün grup başkanlıklarına, bize de göndermiş.
Ve umarım bu geçici çözümlerden öte, yasama görevinin yapılmasıyla ilgili
yıllarca mağduriyetler yaşanmadan, kendi üyelerinin kendi sorununu çözüp hani
terzi kendi söküğünü dikemez misali durumda olan bir Meclis durumundan
kurtulmanın zamanı diye düşünüyoruz. Bu geçici bir çözümdür. Elbette ki
birlikte bunu yapalım ama köklü bir çözüm olan Anayasa değişikliği konusu üç
günümüzü alır en fazla, hatta üç günü de almaz. Daha köklü bir çözümle bunu
aşmakta yarar vardır diye düşünüyorum.
Doğrusu bir konuya daha dikkat çekmek
istiyorum, bu benim Şırnak iliyle ilgili. Demin tahkimden, hakemden, enerjiden
girdik. Enerjiden de konuşurken bizim Şırnak’ta -sabah da gündem dışı bir
konuşma yapmıştı Milletvekilimiz Sayın Selma Irmak- termik santrallerle ilgili…
Biliyorsunuz, Cudi Dağı’nın eteğinde 4 üniteye ulaşan 1 termik santral var, 3
tane daha termik santral için ruhsat verildiğini biliyoruz. Ruhsat için
başvuran şirketlerin sayısı da 7. Yani böyle bir durumda… Gerçekten, Şırnak’ta
çok güçlü bir çevre platformu var. Bu termik santrallere karşı çok duyarlı
halkımız çünkü sadece kirlilik saçıyorlar, çevreyi kirletiyorlar, doğayı tahrip
ediyorlar ve bunu yaparken de yöre halkına, yöreye katkı olarak bıraktıklarıyla
tahribatı karşılaştırdığınız zaman asla kabul edilemeyecek bir durumla karşı
karşıyayız. Şimdi bunu düşünürken bir de baktık ki -bir zamanlar Yunanistan’da
bir film çevrilmişti, Truva filmi- Truva Atı’nı Truva’ya getirdiler. Şimdi de
Kültür Bakanı -Hazreti Nuh’un filmi çevrilmiş, Russell Crowe’un- “Bu Nuh’un
Gemisi’ni getirirsek Cudi Dağı’nın eteklerine, bir doğal park da olursa turizm
açısından iyidir, olumlu olur.” Vallaha yüzlerce defa dedik: “Şu Cudi Dağı’nı
doğal park yapalım, bu santrallerden de kurtuluruz, insanlar da bir nefes alır,
kutsal bir mekâna bütün insanlarımızın ziyaretini sağlarız.” Kur’an-ı Kerim’de
de yazıyor. Hazreti Nuh’un türbesi Cizre’de onu herkes biliyor. Böyle bir
girişim, bir de termik santralleri karşı karşıya getirdiğiniz zaman uyuşmuyor.
Böyle bir doğa parkı olayına biz de “Evet” diyoruz. “Cudi Dağı elbette ki bir
doğal park alanı olmalıdır.” diyoruz.
Hepinizi
saygıyla selamlıyorum. (HDP sıralarından alkışlar) 
BAŞKAN –
Teşekkür ederim.
Cumhuriyet Halk
Partisi Grubu adına İstanbul Milletvekili Sayın Aykut Erdoğdu…
Buyurunuz. (CHP
sıralarından alkışlar)
CHP GRUBU ADINA
AYKUT ERDOĞDU (İstanbul) – Sayın Başkan, değerli milletvekilleri; 423 sıra
sayılı, uzun adı var ama, yolsuzluğa karşı bir sözleşmenin onaylanması üzerine
Cumhuriyet Halk Partisi Grubu adına söz aldım, hepinizi saygıyla selamlıyorum.
Bakın
arkadaşlar, bu, elimdeki sözleşme 1 Temmuz 2004 tarihinde kabul edilmiş. Bizim
Hükûmetimiz bu sözleşmeyi ne zaman imzalıyor? 12 Nisan 2012’de. Sekiz yıl sonra,
yolsuzlukla mücadele sözleşmesini imzalıyor. Ne zaman gündemimize geliyor?
2014’te. Yani orijinal sözleşmeden tam on yıl sonra imzalanarak önümüze gelen
bir yolsuzlukla mücadele sözleşmesi… 
Değerli
arkadaşlar, bu sözleşmeleri imzalamazsanız, bu kanunları çıkarırsanız,
yolsuzluğu kolaylaştıran kanunları çıkarırsanız daha çok 17 Aralıklarla başınız
belaya girer. Bu 17 Aralıkta “paraleller” diye bir örgüt yarattınız ve bu
paralelleri suçlayarak bu yolsuzluklardan sıyrılmış olabilirsiniz ama bu
yasalar, bu sözleşmeler elinizde olduğu sürece daha sizin yolsuzluklarla
başınız çok belaya girecek değerli arkadaşlar ve bu yolsuzluklar da
kapatılamayacak. Ben size yıllar yılı yolsuzlukla mücadele etmiş bir görevden
gelen arkadaşınız olarak birkaç tavsiyede bulunmak istiyorum.
Değerli arkadaşlar, yolsuzlukla
mücadelenin iki temel koşulu var: Bunlardan birincisi, saydamlık, şeffaflık.
Yönettiğiniz devleti şeffaf yapmak zorundasınız. Peki, şeffaf yapmak için ne
yapmak zorundasınız? Bilgi edinme hakkına saygı duymak zorundasınız yani size
sorulan sorulara tam, zamanında ve doğru cevap vereceksiniz. Bakın, burada
Enerji Bakanı var; şimdi, ben Enerji Bakanına sorduğum birkaç soru üzerinden
sizin Hükûmetinizin bu konudaki pozisyonunu netleştirmek istiyorum. Tam bir yıl
önce bu kürsüde Enerji Bakanına sordum: “Adalet ve Kalkınma Parti Genel Başkanı
ve Başbakan Sayın Erdoğan’ın damadının yönettiği Çalık şirketi Samsun’da
nitelikli dolandırıcılıktan yargılanıyor mu?” dedim. “Suçlama konusu şu
mudur?” dedim. “Sizden cami, okul, park gibi kamusal elektriğin parasını alan
şirketin, yoktan yere fiyatları yüksek gösterilerek Hazine Müsteşarlığını
dolandırdığına yönelik bir iddia var mıdır? Bu konuda bir savcılık araştırması
söz konusu mudur?” dedim. Tam bir yıldır bu Bakan bu soruya cevap vermiyor.
Ama bu Bakan anayasal olarak ve yasal olarak bu soruya cevap vermek zorunda.
Sadece soruya cevap vermek zorunda değil; aynı zamanda, ben, KİT Komisyonunun
üyesiyim, yani bu işlemi yapan kamu iktisadi teşebbüsünü Meclis adına, yüce
millet adına denetlemekle görevli bir milletvekiliyim. Bu belgelere de ulaşmam
gerekiyor -bu iddianameye, bu rapora- okumam ve karar vermem gerekiyor. Sayın
Bakan bu soruya cevap verdi mi? Vermedi arkadaşlar, bu soruya cevap vermedi.
Niye vermedi? Siyaseten zor durumda kalmaktan korktu. Sonuçta döndü dolaştı ne
oldu? 17 Aralıkla Hükûmeti muhatap oldu. 
Ben, aynı
Bakanınıza şunu sordum… 
Şimdi, doğal gaz
işinde şöyle bir şey var arkadaşlar: Uluslararası anlaşma yapıyorsunuz ve
belirli bir miktar doğal gaz almayı Rusya’ya, İran’a, Azerbaycan’a taahhüt
ediyorsunuz, “Ben bu doğal gazı almazsam bunun parasını ödeyeceğim.”
diyorsunuz. Buna “al ya da öde” anlaşması deniliyor. 
Ben bu Bakana
sordum: “Yıllar itibarıyla, Türkiye Cumhuriyeti, almadığı ve kullanmadığı
hâlde kaç milyar dolar doğal gaz parası ödemiştir?” diye. Bu Bakan bu soruya da
cevap vermedi ve bizim halkımız, almadığı veya kullanmadığı doğal gaza
milyarlarca dolar para ödedi. Fakire dağıtmadı bu doğal gazı, fakire bunun
yerine kömür dağıttı. Peki, kömür dağıtırken ne oldu? Onlarca yolsuzluk oldu,
üç dört tane şirket bundan zengin edildi. Bir sürü müfettiş rapor yazdı. Bu
raporlardan bir tanesini de bu Bakana bağlı Enerji ve Tabii Kaynaklar Bakanlığı
Teftiş Kurulundan bir müfettiş yazdı. Bu bakanın ne yapması gerekiyordu? Bu
raporu alıp, götürüp cumhuriyet savcısının önüne koyup “Kardeşim, benim
müfettişim böyle bir şey yapmış. Bak bakalım burada bir suç var mı?” demesi
gerekiyordu değil mi? Bu Bakan bunu yaptı mı? Yapmadı, raporu sümeninin altında
tuttu, bu raporu sümeninin altında tuttu. Peki bu grup ne yaptı, Adalet ve
Kalkınma Partisi? Yasa çıkardı, yasa çıkardı ve bu yolsuzluğun aklanmasını
sağladı. Cumhuriyet tarihinin en büyük yolsuzluklarından birisi takipsizlik
kararıyla kapatıldı arkadaşlar, hâkimin önüne bile gitmedi. En az 5 müfettişin
“Suç var.” dediği, Sayıştayın her yıl “Burada ağır suçlar var.” dediği bir
yolsuzluk hiçbir şeklide yargının önüne gitmeden kapatıldı. Sonra 17 Aralıkta
“Paraleller bize tuzak kurdu.” diyorsunuz. Tuzağı siz kurdunuz; bu yasayı
çıkararak, siz el kaldırarak partinizin bu işlere müdahale etmesini engellediniz,
bakanlarınızın önünü açtınız. 
Şimdi tekrar dönelim değerli
arkadaşlar. Biz doğal gaz alıyoruz değil mi Rusya’dan. Bu doğal gazı sizce
sadece biz mi alıyoruz? Hayır; İngiltere alıyor, Fransa alıyor, İtalya alıyor.
Peki, bu doğal gazı nasıl alıyoruz diğer uluslar gibi? Belirli bir fiyat
formülünde alıyoruz değerli arkadaşlar, bunun uzun bir formülü var. 2004
yılında bu formül değiştirildi ve Türkiye aleyhine korkunç farklar doğdu
değerli arkadaşlar. Bir bilirkişi raporu var, önümüzdeki dönemde, o yıl için
söylüyorum, 10 milyar doların üzerinde Türkiye’nin zarar edeceğine yönelik, 10
milyar doların üzerinde. Biz şimdi şu Bakana soruyoruz, diyoruz ki: “Ya, sen
kimden, hangi fiyattan, ne kadar doğal gaz alıyorsun? Rusya’dan ne fiyata
alıyorsun, Azerbaycan’dan ne fiyata alıyorsun, sen bunu İran’dan ne fiyata
alıyorsun?” Bu bakan bize cevap vermiyor. Ne diyor? “Bu bir ticari sırdır.”
diyor. Ticari sır olan konuyu ben Rus basınından öğreniyorum. Gazprom
şirketinin fiyatları açıklanıyor, neredeyse en pahalı gazlardan birini biz
alıyoruz. Hem de nasıl alıyoruz? Bu Gazprom şirketi benim ülkemden boru hattını
geçiremeden gaz alamıyor çünkü ben hat ülkesiyim, “hub” üzerinde bir ülkeyim
ama benim Enerji Bakanım yine gidiyor, Karadeniz’de yoktan yere Ruslara buradan
geçiş hakkı veriyor ve Rusya’nın Başkanı Putin diyor ki: “Bana bir Noel
hediyesi verdi.” Sen kimsin ya! Sen benim ulusal çıkarımı Ruslara Noel hediyesi
olarak nasıl veriyorsun? Senin makul bir sebebin var değil mi? Senin makul bir
sebebin var, ulusal çıkarları düşünüyorsun ama bana savunamıyorsun, bana
söylemiyorsun. Sadece “Ulusal çıkarlarım var.” diyorsun ve ben 17 Aralıkta
görüyorum ki –ki, bunların hepsi iddiadır, onun da altını çizerek söylüyorum-
çok ciddi iddialar var. Sizin Hükûmetiniz ulusal çıkarlara göre bir şey
yapamıyor. 
Değerli
arkadaşlar, siz saydamlığı ortadan kaldırırsanız, sizin Bakanınız gerçek dışı
cevaplar verirse, sizin Bakanınız benim bilgi edinme hakkımı, anayasal hakkımı,
yasal hakkımı çiğneyecek şekilde “Ticari sır, devlet sırrı, gizlilik” derse, bu
gizli devletten, bu sırlı devletten hayırlı işler çıkmaz. Arkadaşlar, özel
hayat gizlidir. Hepimizin özel hayatı gizlidir. Hani döneminizde oradaki
partiye, buradaki partiye, şuradaki milletvekiline haince ve alçakça tuzaklar
kuruldu ya, işte o özel hayatlardı, onların gizli olması gerekiyordu ama
Başbakanın damadının yönettiği Çalık şirketi eğer Samsun Cumhuriyet
Başsavcılığında hazineyi nitelikli dolandırıcılık suçundan yargılanıyorsa bunu
hepimizin bilmesi gerekmektedir. Ben kendi seçmenime bunu borçluyum, bana oy
veren Cumhuriyet Halk Partililere ve diğer halkıma ve bana oy vermeyenlere,
herkese bunu borçluyum. Anayasa’m bunu bana emrediyor: “Ey milletvekili,
muhalefettesin ve sen bunu denetleyeceksin.” diyor ve siz devleti böyle kör
ettikçe, siz devleti böyle görünmez hâle getirdikçe sizin başınız daha çok
yolsuzluklarla belaya girer. Sadece sizin başınız belaya girmez, bu milletin de
başı belaya girer. Orta gelir tuzağına takılır kalırız; yoksulluk kol gezer,
yoksulluktan kâğıt toplayan çocukların Ankara’nın İskitler semtinde evleri
yıkılır, açlıktan ölen bebeklerimiz olur. Muharrem bebeği babasının çantasında,
babasının heybesinde mezarlığa uğurlarız ve hepimizin bu durumdan hüzün ve
utanç duyması gerekmektedir.
Saygılarımı sunuyorum.
(CHP ve MHP sıralarından alkışlar) 
BAŞKAN –
Teşekkür ederim. 
ENERJİ VE TABİİ
KAYNAKLAR BAKANI TANER YILDIZ (Kayseri) – Sayın Başkan, cevap verebilir miyim? 
BAŞKAN – On
dakika süreniz var konuşabilirsiniz; yalnız anlaşmayı bozmayın isterseniz konuşurken.

ENERJİ VE TABİİ
KAYNAKLAR BAKANI TANER YILDIZ (Kayseri) – Hayır, hayır…
BAŞKAN - Rica
ediyorum, bir anlaşma var da onun için…
Buyurunuz. (AK
PARTİ sıralarından alkışlar)
ENERJİ VE TABİİ
KAYNAKLAR BAKANI TANER YILDIZ (Kayseri) – Sayın Başkan, değerli arkadaşlar; ben
de heyetinizi saygıyla, sevgiyle selamlayarak sözlerime başlamak istiyorum. 
Tabii, Enerji ve
Tabii Kaynaklar Bakanlığımız Türkiye'nin iki büyük yatırımcı bakanlığından bir
tanesi ve bizim 2023 yılı hedefleri doğrultusunda elektrik, doğal gaz, petrol
ve diğer sektörlerimizle alakalı yaklaşık 118 milyar dolarlık yatırım
yapacağız. Bunların belli kural, belli disiplin içerisinde yapılmasını
sağlamamız lazım, aynen şu ana kadar yaptığımız gibi.
Değerli
arkadaşlar, geçtiğimiz yıl 4.985 tane, yaklaşık 5 bin tane ihale yapıldı
Bakanlığımızda. 5 bin tane ihale yapıldı ve bunların her birisiyle alakalı,
hamdolsun, arkadaşlarımız dürüstçe çalışıyorlar. Diyelim ki yüzde 1’inde hata
oldu, 50 tane eder bu. Onların da teftiş kurulları var, disiplin kurulları var,
bunların denetimleri var. Her türlü konuda eğer bir arkadaşımız herhangi bir
usulsüzlük yapmışsa onun kim olduğuna bakmadan, hatırına gönlüne bakmadan biz
ona müdahale ederiz ama dürüst çalışan arkadaşlarımız varsa onları da
diğerlerinin içerisine katmayız. Buna en fazla dikkat etmemiz lazım.
KAMER GENÇ
(Tunceli) – Şimdiye kadar kimseyle ilgili bir tane işlem yaptın mı?
ENERJİ VE TABİİ
KAYNAKLAR BAKANI TANER YILDIZ (Devamla) – Ben size “siz” diye hitap
etmeyeceğim. Arkadaşım konuşurken ben hiç sesimi çıkartmadım. Lütfen ben
konuşurken siz de müdahale etmeyin.
KAMER GENÇ
(Tunceli) – Hayır sordum. Şimdiye kadar bir tane işlem yaptınız mı?
ENERJİ VE TABİİ
KAYNAKLAR BAKANI TANER YILDIZ (Devamla) – Bakın, ben size söylüyorum. Ben size
burada son derece insani bir şekilde söylüyorum.
Şimdi değerli
arkadaşlar, Libananco’yla alakalı soruldu. Libananco ve diğer dört tane dava, yaklaşık -İnsan
Hakları Mahkemesi dâhil olmak üzere- 230 milyar dolarlık bir dava açtılar,
Türkiye Cumhuriyeti Hükûmeti aleyhine. Bunların bütün davaları sonuçlandı. Bir
tanesinin temyiz hakkı vardı, o temyiz de sonuçlandı. Her birisinde Türkiye
Cumhuriyeti Hükûmeti, hamdolsun, haklı çıktı. 
Şimdi, Cem Uzan,
açıkça söylüyorum, bir sahtekârlık gereği, haklı olmadığına inandığımız bir
cümleye dayanarak bu sefer Stockholm’den bir dava açıyor 2,5 milyar euroluk.
Biz şuna inanıyoruz; bu davanın görülmesine bile gerek olmadan reddedileceğine
inanıyoruz, hazırlıklarımız bu yönde çünkü benzer gerekçelerle beraber yine
davayı açıyor, “Ben o zaman Türk vatandaşı değildim.” diyor. Bunların her
birisinin resmî kayıtları var. Belki kendisini oyalıyor olabilir ama Türkiye
Cumhuriyeti Hükûmetini oyalayamayacak. Bunları inşallah hep beraber göreceğiz.
Hatırlarsanız, sekiz yıl süren davalarda bir kısım tedirginlikler oluşmuştu
“Acaba biz bu davada Türkiye olarak kaybeder miyiz?” diye, “Başka kirli
oyunlara girerler mi?” diye. Biz son derece şeffaf bir şekilde, hamdolsun,
Hazine avukatlarımızla beraber, Maliye Bakanlığı avukatlarımızla beraber
savunduk ve şükürler olsun, geldiğimiz noktada bütün o davaları kazandık. Ben
inanıyorum ki tahkim heyeti yine bu dava için de benzer bir şey verecektir. 
Cudi Dağı’yla alakalı söylendi.
Arkadaşlar, Cudi Dağı’nda kömür var. Şu anda, oradaki çalışan santral baca gazı
analizleri yapılmak kaydıyla çevreye zarar vermeden çalışan bir santraldir.
Değerli arkadaşlar, her zaman söylüyoruz, bakın -sayın konuşmacı doğal gazdan
şikâyet ettiler- doğal gazı hiç almadan elektrik üretebiliyor olsak bunu
yapalım. Bunun için yerli kömür kaynaklarını kullanmamız lazım. Hepimizin
bildiği gibi, su, rüzgâr, güneş, jeotermal ve bütün diğer biyokütlelerle
alakalı yerli kaynaklarımızı ve yenilenebilir kaynaklarımızı kullanmamız lazım.
Konu şu: Yerli kömür; orada akışkan yatak teknolojisine göre yapacağız,
yaptığımız takdirde de herhangi bir sıkıntı çıkmazsa biz oradaki, köydeki
kardeşlerimize iş olarak, istihdam olarak fayda veriyorsak bundan hepimizin
sevinmesi lazım. Şu kaygıya kesinlikle katılırım: Eğer çevreyi kirletecekse
buna ben de karşıyım baştan. Bunu sözle değil yani biz lafın gelişi “Çevreye
rağmen değil çevreyle beraber projelerimizi geliştireceğiz.” diyorsak bunu söz
olarak söylemiyoruz. Bizim yapacağımız şartnamede oradaki yapılacak
santrallerde kesinlikle baca gazı analizleri olacaktır. Bunu valiliğe, il özel
idareye, belki de belediyeye online olarak aktarabiliriz. Yani herkes takip
edebilir. Eğer zararlı bir şey varsa da onu kesinlikle çalıştıramayız.
Yatağan’da daha fazla kapasitesi olduğu hâlde daha az çalıştırarak baca gazı
analizlerini devam ettiriyoruz. O konuda müsterih olun. 
Değerli
arkadaşlar, milletvekili arkadaşımız “Doğal gaz alınmadığı ve kullanılmadığı
hâlde kaç milyar dolar ödedik?” dediler. Değerli arkadaşlar, şu anda Rusya’da
alınmadığı hâlde ödenmiş hiçbir para kalmamıştır. Belki arkadaşımızın
bilgilerini güncellemesi gerekebilir. Üç yıl önce, dört yıl önce, almadığımız
ve kullanmadığımız doğal gaza avans niteliğinde ödenen para vardır, sözleşme
bunu söylüyor. Burada yalnız şunu anlamamak lazım: Beş yıl içerisinde telafi
edilirse o, o para ondan düşülüyor. Yani bu bir nakit akışlarıyla alakalı
konudur. 
Değerli
arkadaşlar, bu kürsüden belki ona yakın söyledim, on defa söyledim, bir kez
daha söyleyeceğim: Türkiye’nin doğal gazı kullanmadığı hâlde ödediği hiçbir para
kalmayacaktır. Beş yıllık telafi içerisinde…
AYKUT ERDOĞDU
(İstanbul) – Var ama.
ENERJİ VE TABİİ
KAYNAKLAR BAKANI TANER YILDIZ (Devamla) – Bakın, “Rusya’ya var.” dediniz şu
anda Rusya’ya 1 dolar olmadığını söylüyorum ben. İran ve Azerbaycan’la alakalı 2014
ve 2015 yıllarında bütün bunlar bitiriliyor. Bunu bilgilendirirken güncel
bilgileri de aktarırsak arkadaşlarımızı yanıltmamış oluruz. Şu anda biz Enerji
ve Tabii Kaynaklar Bakanlığı olarak açıklıyoruz: Türkiye’nin Rusya’da, İran’da
ve Azerbaycan’da kullanmadığı hâlde, almadığı hâlde hiçbir parası orada
kalmayacaktır. Tekrar tekrar açıklıyorum: Rusya Federasyonu’yla geçen yıl bu
paralar, hesaplar karşılıklı görülmüştür ve tam tersine de olabiliyor, bundan
Türkiye Cumhuriyeti Hükûmetinin zaman zaman avantajlı, zaman zaman dezavantajlı
olduğu durumlar oluyor ama yaptığınız sözleşme, bizden önceki yapılan
sözleşmeler bunu söylüyor. Burada önemli olan şu: Doğal gaz ithal olduğu için
fakir fukaraya dağıtılmaz arkadaşlar. Biz kömürle alakalı 2 milyon ailemize 2
milyon ton civarında kömür dağıtıyoruz. Bunun oluşturduğu istihdam var,
nakliyesi var, yerli kömür var. Bunların her birisini oluşturuyoruz. 
O yüzden, ben,
arkadaşlarımın doğruyu bilmesi açısından söylüyorum: Türkiye'nin doğal gazla
alakalı şu anda Rusya’ya alıp da ödemediği, ödeyip de almadığı hiçbir miktar
yoktur. 
Şimdi, diğer
konuda… Arkadaşlar, ben çok açık bir şey söylüyorum: Siz, burada, Enerji ve
Tabii Kaynaklar Bakanlığıyla alakalı CHP Grubu adına bir şey verdiniz. Daha
üçüncü dakikada grubun içerisinde bu işi anlayan arkadaşlarımızdan “Biz mahcup
olduk.” diyenler oldu. (CHP sıralarından gürültüler)
AYKUT ERDOĞDU
(İstanbul) – Kim ya bu? Bu kim kardeşim? Hep bunu söylüyorsun!
ENGİN ÖZKOÇ
(Sakarya) – Yalan söylüyorsunuz!
ENERJİ VE TABİİ
KAYNAKLAR BAKANI TANER YILDIZ (Devamla) – Şimdi, arkadaşlar, ben, size bunu
söylüyorum.
AYKUT ERDOĞDU
(İstanbul) – Kim bu ya? Kim bu, söyle! Böyle bir şey söyleyemezsin sen!
ENERJİ VE TABİİ
KAYNAKLAR BAKANI TANER YILDIZ (Devamla) – Bak, ben arkadaşlar, çok açık bir şey
söyleyeyim.
AYKUT ERDOĞDU
(İstanbul) – Bu gruba böyle hakaret edemezsin! Kim?
BAŞKAN – Sayın
Erdoğdu, bitirsin…
ENERJİ VE TABİİ
KAYNAKLAR BAKANI TANER YILDIZ (Devamla) – Siz AK PARTİ Grubunda yalnızca…
AYKUT ERDOĞDU
(İstanbul) – Bu gruba böyle hakaret edemezsiniz! Kimdir bu?
ENERJİ VE TABİİ
KAYNAKLAR BAKANI TANER YILDIZ (Devamla) – Sayın Aydoğdu, siz, AK PARTİ Grubunda
itibar kaybetmekle kalmamışsınızdır, CHP’nin içinde de itibar
kaybetmişsinizdir. Ben bunu söylüyorum. (AK PARTİ sıralarından alkışlar) 
ENGİN ÖZKOÇ
(Sakarya) – Ne alakası var? Açıkla!
AYKUT ERDOĞDU
(İstanbul) – Kimdir bu, kim? Dürüst ol! Kimdir?
ENERJİ VE TABİİ
KAYNAKLAR BAKANI TANER YILDIZ (Devamla) – Açıkça söylüyorum. Bakın, bilgilerime
dayalı söylüyorum. Ben kimseyi ispiyonlamam. Benden isim istemeyin.
ENGİN ÖZKOÇ
(Sakarya) – Açıkla! İftira atma!
AYKUT ERDOĞDU
(İstanbul) – O zaman böyle bir şey söyleyemezsin!
ENERJİ VE TABİİ
KAYNAKLAR BAKANI TANER YILDIZ (Devamla) – Ben söylüyorum. 
AYKUT ERDOĞDU
(İstanbul) – Söyleyemezsin!
ENGİN ÖZKOÇ (Sakarya)
– Bu gruba hakaret edemezsin! Ayıptır ya!
ENERJİ VE TABİİ
KAYNAKLAR BAKANI TANER YILDIZ (Devamla) – Siz CHP’nin içerisinde dahi itibar
kaybetmiş birisiniz. 
AYKUT ERDOĞDU
(İstanbul) – Sen kendi itibarına bak!
ENERJİ VE TABİİ
KAYNAKLAR BAKANI TANER YILDIZ (Devamla) – Ben size söyledim. Konuyu açıkladım.
Siz eğer bir mahkeme kâğıdını dahi…
ENGİN ÖZKOÇ
(Sakarya) – Bir bakan böyle konuşmaz!
ENERJİ VE TABİİ
KAYNAKLAR BAKANI TANER YILDIZ (Devamla) – Arkadaşlar, açık ve net bir şey
söylüyorum…
ENGİN ÖZKOÇ
(Sakarya) – Bir bakan böyle konuşmaz!
ENERJİ VE TABİİ
KAYNAKLAR BAKANI TANER YILDIZ (Devamla) – Ben, size, mahkemenin sayı-numarasını
verdim. Tarih-numarasını verdim. Siz mahkeme kâğıdını bile takip etmekten
âcizseniz ben ne yapayım ya! Böyle şey olur mu! (AK PARTİ sıralarından
alkışlar) 
ENGİN ÖZKOÇ
(Sakarya) – Sizin için söylenenleri de söyleyelim… Böyle konuşulmaz!
ENERJİ VE TABİİ
KAYNAKLAR BAKANI TANER YILDIZ (Devamla) – Veriyorum ben size. Ve o zaman dedim
ki…
ENGİN ÖZKOÇ
(Sakarya) – Bir bakan böyle ciddiyetsiz konuşmaz!
ENERJİ VE TABİİ
KAYNAKLAR BAKANI TANER YILDIZ (Devamla) – Bakın, iki yıl önce dedim ki:
“Arkadaşım, sen milletvekilisin, cumhuriyet başsavcılığına suç duyurusunda
bulunma hakkına sahip olan birisin. Lütfen, buradan çıkınca git oraya suç
duyurusunda bulun.” 
AYKUT ERDOĞDU
(İstanbul) – Kanun çıkarıp aklamayacaksın ama!
ENERJİ VE TABİİ
KAYNAKLAR BAKANI TANER YILDIZ (Devamla) – Süre geçti. Niye bulunmadınız? Niye
bulunmadınız suç duyurusunda? 
AYKUT ERDOĞDU
(İstanbul) – Göreceksiniz! Bulunduğumda ne yaptığını gördük çünkü!
ENERJİ VE TABİİ
KAYNAKLAR BAKANI TANER YILDIZ (Devamla) – Bir dakika… Bir dakika… Devamını
söyleyeyim ben. Çünkü mahkeme onunla alakalı kararları vermişti ve onunla
alakalı bütün yerel mahkemeler, idari mahkemeler kararlarını verdi ve o verdiği
karardan arkadaşımızın haberi bile yoktu. Ona dayalı söylüyorum. 
Hepinizi
hürmetle selamlıyorum. (AK PARTİ sıralarından alkışlar)
BAŞKAN –
Teşekkür ederim.
HASİP KAPLAN
(Şırnak) – Sayın Başkan…
ENGİN ALTAY
(Sinop) – Sayın Başkan…
BAŞKAN – Evet,
yani Sayın Erdoğdu…
ENGİN ALTAY
(Sinop) – Erdoğdu’ya açık sataşma var tabii de…
BAŞKAN – Tamam,
evet.
ENGİN ALTAY
(Sinop) – Ben öncesinde grubum adına, grubuma dâhil bütün milletvekillerinin
Aykut Erdoğdu’ya inanç ve güvenlerinin tam olduğunun altını çizerek tutanaklara
geçiriyorum, bir. (CHP sıralarından alkışlar)
İkincisi, bu
Parlamentoda iktidar milletvekilleri ile muhalefet milletvekilleri kulislerde
ve çeşitli sosyal ortamlarda bir araya gelirler ve çok özel sohbetler yapılır.
Ben, hiçbir milletvekilimizin Aykut Erdoğdu’yla ilgili böyle bir hususu Sayın
Bakana naklettiğine inanmam. Ancak bizim de iktidar milletvekilleriyle
yaptığımız özel sohbetlerde sayın bakanlarla ilgili, Hükûmetle ilgili çeşitli
sohbetler olur. Şık ve hoş olmayan, bu özel sohbetlerin bu kürsüye
taşınmasıdır. Bunu Sayın Bakana yakıştıramadım.
AYTUĞ ATICI
(Mersin) – Yakışır, yakışır!
ENGİN ALTAY
(Sinop) – Genel Kurulun bilgisine arz ediyorum ve Aykut Erdoğdu’ya doğal olarak
sataşmadan dolayı tabii söz talep ediyorum. (CHP sıralarından alkışlar) 
BAŞKAN – Söz
vereceğim.
HASİP KAPLAN
(Şırnak) – Sayın Başkan, sonra da bizim söz talebimiz var.
ENERJİ VE TABİİ
KAYNAKLAR BAKANI TANER YILDIZ (Kayseri) – Sayın Başkanım, yalan yanlış söylerse
ben de söz hakkını peşinen istiyorum.
BAŞKAN – Azeri
Türkleri der ki: “Narahat olmayın.” Şu andan itibaren narahat olmayın, herkesin
söz hakkı var. 
Anlaşma gitti
anladığım kadarıyla.
Sayın Erdoğdu,
buyurunuz.

X.- SATAŞMALARA İLİŞKİN KONUŞMALAR
1.- İstanbul Milletvekili Aykut Erdoğdu’nun, Enerji ve
Tabii Kaynaklar Bakanı Taner Yıldız’ın 423 sıra sayılı Kanun Tasarısı üzerinde
Hükûmet adına yaptığı konuşması sırasında şahsına sataşması nedeniyle konuşması
AYKUT ERDOĞDU
(İstanbul) – Şunun bilinmesini istiyorum ki değerli arkadaşlar, çok ağır sözler
söyleyebilirim ama bu gazi Meclisin kürsüsüne bunu yakıştıramıyorum. Ben bu
Bakana, burada Sayıştay raporlarında olan bilgileri sordum. Gelip bir kısmını
verip bu bilginin, bir kısmını vermeyerek sizi aldatması her şeyden önce size
ayıptır. “Al ya da öde”de milyarlarca dolar ödendi mi? “Ödendi ama geri
alınacak.” diyor. Kardeşim, bu yoksul halkın parasını götürüp peşin olarak
Rusya’ya, İran’a, Azerbaycan’a verdin mi vermedin mi? Verdin. Çalık Şirketiyle
alakalı soru sordum. Cevap verdi mi? Vermedi. Başbakanın damadı nitelikli
dolandırıcılıktan yargılanıyor mu yargılanmıyor mu ya Samsun Cumhuriyet
Başsavcılığında? Bu kadar basit sorular…
ÜNAL KACIR
(İstanbul) – Sen söyle! Sen söyle ya!
AYKUT ERDOĞDU
(Devamla) – Bu kadar basit sorular…
ÜNAL KACIR
(İstanbul) – Sen söyle, yargılanıyor mu? 
AYKUT ERDOĞDU
(Devamla) – Bilgiler onda.
ÜNAL KACIR
(İstanbul) – Söyle, söyle; yargılanıyor mu?
AYKUT ERDOĞDU
(Devamla) – Yargılanıyor bildiğim kadarıyla, bildiğim kadarıyla yargılanıyor.
(AK PARTİ sıralarından gürültüler)
ÜNAL KACIR
(İstanbul) – Söyle, söyle…
AYKUT ERDOĞDU
(Devamla) – Bir dakika…
Şimdi, ne diyor?
Bir gensorudan konuşuyor. Gensoru konusu şu… 
ÜNAL KACIR
(İstanbul) – Yargılanıyor mu söyle bakayım!
AYKUT ERDOĞDU
(Devamla) – Bütün Türk halkı, bütün halkımız izliyor. Gensoru konusu şu:
İhaleye fesat karıştırmış şirketler, ihaleye fesat karıştırmaktan yargılanan
şirketler, Kamu İhale Kanunu’nda açık hükümler varken, ortakları ortadayken
ihaleye fesat karıştırdığı Bakanlıkta yeni ihaleler almıştır; gensoru konusu budur.
Kamu İhale Kanunu’na aykırı olarak, götürüp bu şirketlere yeni ihaleler
verilmesinden bahsediyor. 
Diyor ki:
“Mahkemeye git.” Gideceğiz, gideceğiz, biz bunu… Hiç merak etme gideceğiz,
cebimizden avukatlara parasını vererek gideceğiz bu halkın malını savunmak
için.
ÜNAL KACIR
(İstanbul) – Ne zaman?
AYKUT ERDOĞDU
(Devamla) – Ya, kardeşim, ya böyle bir soru var mı, “Ne zaman?” En kısa
zamanda. 
ÜNAL KACIR
(İstanbul) – Niye gitmiyorsun ya?
AYKUT ERDOĞDU
(Devamla) – Böyle bir iddianameyi nasıl hazırlayacağımızı bekliyorsun, senin
gibi arkamda devlet mi var? 
ÜNAL KACIR
(İstanbul) – Niye? Koskoca partin var arkanda ya!
AYKUT ERDOĞDU
(Devamla) – Burada kendi kaynaklarımla mücadele ediyorum, yetimin hakkı için
mücadele ediyorum ve son derece, bu kadar şeyde nazik konuşurken şu Bakanın
üslubu üslup mudur ya? Gelip bu sorulara cevap vereceksin kardeşim, başka yolun
yok! (CHP sıralarından alkışlar) 
ENERJİ VE TABİİ
KAYNAKLAR BAKANI TANER YILDIZ (Kayseri) –Cevap vermek istiyorum.
BAŞKAN –
Buyurun…
HASİP KAPLAN
(Şırnak) – Sayın Başkan…
BAŞKAN – Şimdi,
önce ikili sistem hallolsun Sayın Kaplan, elbette ki sıra da sizin.
HASİP KAPLAN
(Şırnak) – Peki Sayın Başkan.
BAŞKAN – Yani
şimdi, önce maç, başka oldu.
Buyurunuz.

2.- Enerji ve Tabii Kaynaklar Bakanı Taner Yıldız’ın, İstanbul
Milletvekili Aykut Erdoğdu’nun sataşma nedeniyle yaptığı konuşması sırasında
şahsına sataşması nedeniyle konuşması
ENERJİ VE TABİİ
KAYNAKLAR BAKANI TANER YILDIZ (Kayseri) – Sayın Başkan, değerli arkadaşlar;
bakın, burada tek tek evraklarıyla beraber ortaya koyduğumuz bir meseleden
bahsediyoruz. Yasaklı birisi ihaleye giriyor mu? Cevap: Yasaklı birisi ihaleye
girmedi, şu anda da girmiyor, bundan sonra da giremeyecek.
AYKUT ERDOĞDU
(İstanbul) – Böyle bir şey olur mu? Yasaklamayı sen vereceksin, vermemişsin ki
adam yasaklansın.
ENERJİ VE TABİİ
KAYNAKLAR BAKANI TANER YILDIZ (Devamla) – Şimdi, bakın, çok net bir cevap
veriyorum ben. Yasaklı birisi ihaleye girdi mi?
AYKUT ERDOĞDU
(İstanbul) – Kim verecekti yasaklama kararını?
ENERJİ VE TABİİ
KAYNAKLAR BAKANI TANER YILDIZ (Devamla) – Şimdi, yasaklama kararını Kamu İhale
Kurumu vermiş, demişiz ki…
AYKUT ERDOĞDU
(İstanbul) – Yahu “Vermedi.” dedin bu kürsüde, yapma ya bunu!
ENERJİ VE TABİİ
KAYNAKLAR BAKANI TANER YILDIZ (Devamla) – Konu net, şu: Yasaklı birisi ihaleye
girdi mi? Gensorunun ana konusu bu. Şimdi, çok şey anlatılır da bir cümle cevap
kullanıyorum. Yasaklı birisi ihaleye girmedi…
AYKUT ERDOĞDU
(İstanbul) – Çünkü yasaklama kararını vermedin, bunu da söyle!
ENERJİ VE TABİİ
KAYNAKLAR BAKANI TANER YILDIZ (Devamla) – …dün de girmedi, bugün de girmedi,
yarın da girme durumu yok. Gensoru kendiliğinden düşüyor diyorum, üçüncü
dakikada.
AYKUT ERDOĞDU
(İstanbul) – Hiç öyle bir şey yok. Yasaklama kararını vermeyen yönetimde
kalamaz.
ENERJİ VE TABİİ
KAYNAKLAR BAKANI TANER YILDIZ (Devamla) – Kusura bakma, kusura bakma, sen o
konuda gerçekten çok açığa düştün.
AYKUT ERDOĞDU
(İstanbul) – Hiç açığa düşmedim.
ENERJİ VE TABİİ
KAYNAKLAR BAKANI TANER YILDIZ (Devamla) – Çok açığa düştün. 
AYKUT ERDOĞDU
(İstanbul) – Ben böyle bir şeyde açığa düşsem namusluca söylerim, açıkta olan
sensin. Yasaklama kararını verme, sonra “Yasaklı değil.” de.
ENERJİ VE TABİİ
KAYNAKLAR BAKANI TANER YILDIZ (Devamla) – Ondan sonra dedin ki: “Bir dakika,
ben gensoruyu onun için vermemiştim, ben gensoruyu şunun için vermiştim.”
AYKUT ERDOĞDU
(İstanbul) – Var mı böyle bir şey!
ENERJİ VE TABİİ
KAYNAKLAR BAKANI TANER YILDIZ (Devamla) –Şimdi, siz eksik ve yanlış bir iş
yaptınız. 
AYKUT ERDOĞDU
(İstanbul) – Sen eksik yaptın, sen!
ENERJİ VE TABİİ
KAYNAKLAR BAKANI TANER YILDIZ (Devamla) – Partinizi gensoruyla alakalı yanlış
yönlendirdiniz. 
AYKUT ERDOĞDU
(İstanbul) – Ya sen ihale yasaklama kararını neden vermedin onu söylesene.
ENERJİ VE TABİİ
KAYNAKLAR BAKANI TANER YILDIZ (Devamla) – Partiniz size inandı ama yanlış
yaptı. Ben sonunda bunu gerekli mercilere açıkladım, sizinle alakalı.
Evraklarımı, dosyalarımı verdim. “Evet, bu doğru olmamış.” dediler. 
AYKUT ERDOĞDU
(İstanbul) – Kim dedi ya? Kim dedi bunu?
ENERJİ VE TABİİ
KAYNAKLAR BAKANI TANER YILDIZ (Devamla) – Çünkü siz CHP’nin içerisinde
kaybettiğiniz itibarı tekrar toparlamaya çalışıyorsunuz.
AYKUT ERDOĞDU
(İstanbul) – Sen merak etme kardeşim benim itibarım halkımda da var, partimde
de var.
ENERJİ VE TABİİ
KAYNAKLAR BAKANI TANER YILDIZ (Devamla) – Bunu böyle yapmayın. Bakın bana
lütfen… Arkadaşlar çok açıkça arkadaşımıza meydan okuyorum.
AYKUT ERDOĞDU
(İstanbul) – Sen kendi itibarını düşün, sen kendi itibarını düşün. Emperyalist
bir enerji bakanı, konuşturma beni!
ENERJİ VE TABİİ
KAYNAKLAR BAKANI TANER YILDIZ (Devamla) –. Sorun şu: Bu işten anlayan CHP’li,
MHP’li, BDP’li, AK PARTİ’li, bu işten anlayan -hesap uzmanları olsun veya
maliyeci olsun- lütfen birer kişi verin; en fazla, bakın, on dakika,
arkadaşlar… 
(Mikrofon
otomatik cihaz tarafından kapatıldı)
AYKUT ERDOĞDU
(İstanbul) – Verelim araştırma önergesini, Meclis araştırması kuralım.
ENERJİ VE TABİİ
KAYNAKLAR BAKANI TANER YILDIZ (Devamla) – Sana anlatmıyorum ben. 
AYKUT ERDOĞDU
(İstanbul) – Niye? Kendin söylüyordun biraz önce, mekanizma belli, araştırma önergesi.
ENERJİ VE TABİİ
KAYNAKLAR BAKANI TANER YILDIZ (Devamla) – Arkadaşlar, on dakika içerisinde eğer
o 4 arkadaşımız da, bakın, CHP’li, BDP’li hepsinden söylüyorum…
BAŞKAN – HDP,
HDP.
HASİP KAPLAN
(Şırnak) – Fark etmez, ikisi de aynı.
ENERJİ VE TABİİ KAYNAKLAR
BAKANI TANER YILDIZ (Devamla) – HDP’li, MHP’li arkadaşlarımıza da hepsine
söylüyorum. On dakika içerisinde, iddian varsa ben hiçbir şey bilmiyorum
arkadaşlar. 
Saygılar
sunuyorum. (AK PARTİ sıralarından alkışlar)
BAŞKAN – Sayın
Kaplan, sizi araya sıkıştırayım. Ne olduğunu bilmiyorum ama buyurun.
Sonra Sayın
Erdoğdu size söz vereceğim.

3.- Şırnak Milletvekili Hasip Kaplan’ın, Enerji ve
Tabii Kaynaklar Bakanı Taner Yıldız’ın 423 sıra sayılı Kanun Tasarısı üzerinde
Hükûmet adına yaptığı konuşması sırasında Halkların Demokratik Partisine
sataşması nedeniyle konuşması
HASİP KAPLAN
(Şırnak) – Ben zaten gerilim yapmam Sayın Başkanım.
Sayın Başkanım,
her gün bizim Şırnak’ta çevreciler etkinlik yapıyor, eylem yapıyor. Bu ayın
10’unda da tekrar Kanimasi’de, Afkamasya’da etkinlik var. Niye? Bakın, Sayın
Bakan diyor ki: “Hayırlı iş.” Kardeşim, bütün hayırlı işler bizi mi buluyor
Şırnak’ta? Uludere, Beytüşşebap’a kadar 13 tane HES, bütün dereleri kuruttunuz
Hezil Çayı’ndan Habur’a kadar. Trafik kazasında üç gün önce 2 tane genç
hayatını kaybetti bu HES’lerin yapımı nedeniyle, normal yol tahribatı
nedeniyle. 
Bakın,
Uludere’de HES, Beytüşşebap’ta HES; dereleri, Hezil’i, Habur’u kurutuyorsunuz.
Geliyorsunuz, Silopi’de Ciner Grubu’nun 4 ünitesi var; yetmiyor, 6 tane daha
kömüre dayalı termik santral başvurusu var; yetmiyor, Silopi’de, BOTAŞ’ta 10
numara yağ yakan bir enerji kompleksi var. İdil’de -ilçemizde- yine BOTAŞ’ta 10
numara yağ yakan bir enerji kompleksi var. Kaç tane etti? Ondan sonra,
geliyoruz Güçlükonak’a, Güçlükonak’ta Ilısu Barajı yapılacak. Ilısu Barajı,
sadece bizim kaplıcaları, Hesta kaplıcalarını ve 15 köyü suyun altında
bırakacak. 
Siirt hemen yanı
başımızda. Botan Suyu’nda 19 tane HES yapılacak. Kardeşim, bütün ülkenin
enerjisini bizden mi çıkaracaksınız? Bir tane yerli şirket yok, bir tane yerli
yatırımcı yok. 
Bakın, Erol
Dora’ya sorun, Hesana onun köyüdür, Süryani köyü.
BAŞKAN –
Sinirlenmeyin… Sinirlenmeyin…
HASİP KAPLAN
(Devamla) – Derelerini kuruttunuz, bahçelerini kuruttunuz. Tapulu arazilerinin
içinden geçiliyor. İstediğiniz kadar zarar veriyorsunuz. Türkiye'nin enerjisini
Şırnaklı olarak biz karşılayacağız, ondan sonra “Hayırlıdır maşallah.”
diyeceğiz! Vanadyumdan da uçak sanayisine kadar herkes kâr edecek, bunun
adaleti yok. Adalet olmadığı zaman itiraz olacak arkadaşlar. Bu konuda ciddi
bir uyarıda bulunuyorum.
Teşekkür ederim.

BAŞKAN –
Buyurunuz.

4.- İstanbul Milletvekili Aykut Erdoğdu’nun, Enerji ve
Tabii Kaynaklar Bakanı Taner Yıldız’ın sataşma nedeniyle yaptığı konuşması
sırasında şahsına sataşması nedeniyle konuşması
AYKUT ERDOĞDU
(İstanbul) – Sayın Başkan, değerli milletvekilleri; 4734 sayılı Kamu İhale
Kanunu’nun 58 ve 59’uncu maddeleri yasaklamaya ilişkindir. Ezberden söylüyorum.
Diyor ki: “Bu kanun kapsamına giren ihalelerden hakkında soruşturma yapılıp
dava açılmasına karar verilenler ihaleye katılmaktan yasaklanır.” Değil mi?
Bunu söylüyor. 
Şimdi sorun o
bakana. İsim vermek zorundayım, özür diliyorum. Nihat Özdemir, Cemil Kazancı,
Fernas Şirketinin sahibi yargılanıyor muydu senin bakanlığında ihaleye fesat
karıştırdığı için ve rüşvet verdiği için? Yargılanıyordu. Peki, bu adamlar
-madem yasaklama kararı var da- üçüncü havalimanı gibi Türkiye Cumhuriyeti
tarihinin en yüksek bedelli ihalesine nasıl katıldı ya? Nihat Özdemir nasıl pey
verdi? Nasıl pey verdi, gel bunu açıkla.
ENGİN ALTAY
(Sinop) – Havuza para verdi.
AYKUT ERDOĞDU
(Devamla) – Buraya geliyorsun, yazıktır bu milletvekillerine ya! Yazıktır,
kendi grubunu aldatıyorsun. Var mı dava bunlar hakkında? Fernas Şirketi, koç
gibi gidip davalara giriyor mu? Bunlar yargılanıyor mu, yargılanmıyor mu? 
Gülümseyerek bir
şey yapamazsın. Çok haksızsın, çok haksızsın…
ENERJİ VE TABİİ
KAYNAKLAR BAKANI TANER YILDIZ (Kayseri) – Yazık, yazık!
AYKUT ERDOĞDU
(Devamla) – …ve gerçekten şu Parlamentoya yazıktır ya, doğruları söyle. 
ENERJİ VE TABİİ
KAYNAKLAR BAKANI TANER YILDIZ (Kayseri) – Bak, CHP’nin milletvekillerini
aldatma. 
AYKUT ERDOĞDU
(Devamla) – Haksız mıyım? Nihat Özdemir yargılanıyor mu? Doğruyu söyle, Nihat
Özdemir…
ENERJİ VE TABİİ
KAYNAKLAR BAKANI TANER YILDIZ (Kayseri) – AK PARTİ’lileri zaten aldatamazsın,
CHP’li milletvekillerini aldatma. 
AYKUT ERDOĞDU
(Devamla) – Bak, sen soruya cevap ver. Nihat Özdemir yargılanıyor mu? Peki,
yargılanan bir adamın yasaklanması gerektiği… Kanunu açın ya, İnternet’e girin
cep telefonundan, 58, 59… Yasaklanması gereken bir adam -üçüncü havalimanının
görüntüsüne girip de bakın- pey veriyor, kaldırıyor, fiilen ihaleye katılıyor.
Daha nasıl anlatayım derdimi arkadaşlar ya? 
HÜSEYİN BÜRGE
(İstanbul) – Yargılanmak başka, yasaklanma başka. 
AYKUT ERDOĞDU
(Devamla) – Ama, bu adam gelip de burada olan bir şeyi gülümseyerek olmadı gibi
anlatırsa ne yapabilirim ki ben, ben ne yapabilirim?
Hepinizi
saygıyla selamlıyorum. (CHP sıralarından alkışlar)
BAŞKAN – Birleşime
on beş dakika ara veriyorum. 
Kapanma Saati:
17.21
DÖRDÜNCÜ OTURUM
Açılma Saati: 17.34
BAŞKAN: Başkan Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Muhammet Bilal MACİT (İstanbul) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 86’ncı Birleşiminin Dördüncü
Oturumunu açıyorum. 
423 sıra sayılı
Kanun Tasarısı’nın görüşmelerine devam edeceğiz. 

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
5.- Yolsuzluğa Karşı Ceza Hukuku Sözleşmesine Ek
Protokolün Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/733) (S. Sayısı: 423) (Devam)
BAŞKAN –
Komisyon burada, Hükûmet burada.
Şimdi soru-cevap
işlemine geçiyorum.
ENGİN ALTAY
(Sinop) – Yok Başkanım, çıktı arkadaşlar, başkası yok zaten. 
BAŞKAN – Öyle
mi? Peki. 
O zaman maddeyi
oylarınıza sunuyorum: Kabul edenler… Kabul etmeyenler… Kabul edilmiştir. 
Diğer maddeyi
okutuyorum:
MADDE 2- (1) Bu Kanun yayımı tarihinde
yürürlüğe girer. 
BAŞKAN – Maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
Diğer maddeyi
okutuyorum:
MADDE 3 - (1) Bu
Kanun hükümlerini Bakanlar Kurulu yürütür.
BAŞKAN – Maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
Tasarının tümü
açık oylamaya tabidir. 
Açık oylamanın
elektronik oylama cihazıyla…
KAMER GENÇ
(Tunceli) – Sayın Başkan, ben oyumun rengini belirtmek üzere söz istiyorum.
BAŞKAN – Aa
tabii.
Buyurun.
KAMER GENÇ
(Tunceli) – Aleyhte yalnız.
BAŞKAN – Aleyhte
olmak üzere oyunun rengini belirtmek için Sayın Genç, buyurunuz.
KAMER GENÇ
(Tunceli) – Çok teşekkür ederim Sayın Başkan.
Sayın Başkan,
sayın milletvekilleri; bu kadar yolsuzluklarla dolu bir Türkiye’de
yolsuzluklarla mücadele sözleşmesini imzalayıp yani buna “Türkiye’de yolsuzluk”
dememek veya “Bununla mücadele edildi.” demek için çok saf olması lazım
insanların. 
17 Aralık ve 25
Aralıkta çok açık bir hırsızlık, soygun olarak Hükûmetin suçüstü yakalandığı
bir sırada buna “darbe” demek için insanların insanlık vasıflarının önemli bir
kısmından yoksun olması lazım.
Şimdi,
arkadaşlar, bakın biz yıllarca burada doğal gazla ilgili fiyatları soruyoruz,
“devlet sırrı” diye söylemiyorlar; vergi kaçakçılarıyla ilgili soru soruyoruz,
efendim, “vergi mahremiyeti” diye söylemiyorlar; hangi kişilerle uzlaşma
yaptıklarını soruyoruz, söylemiyorlar.
Şimdi
arkadaşlar, en basiti: Bakın -kaç defa burada söyledim- Halk Bankasının Genel
Müdürü, Genel Müdür olduğu zaman, Halk Bankasında bir firmaya 575 milyon dolar
–bakın, 575 milyon dolar- kredi vermemesi gerekirken kredi veriyor. Bir de bu
Halk Bankasının yan kuruluşuna da 35,5 milyon dolar ayrı bir kredi veriyor. Bu
kredi bitiyor. Bu kredinin verilmemesi için her türlü şartlar ortada. Bu
krediyi alırken firma bir yerde bir arazi gösteriyor, bu arazinin de efendim
hazine arazisi olduğu sonradan ortaya çıkıyor. Bu firmaya elektrik dağıtım
ihalesi veriliyor; ona rağmen onun 430 milyon dolar borcu var ve buna kredi
veriliyor ve bu kredi batıyor. 
Şimdi, bu krediyi
batıran Halk Bankası Genel Müdürünün evinde arama yapılıyor, 6 milyon dolar
para bulunuyor veya “4,5 milyon” diyorlar ama sonra 6,5 milyon dolar olduğu
ortaya çıkıyor. Şimdi, bu paranın akıbeti nedir? Bu Hükûmete soruyoruz: “Ya, bu
rüşvetten alınan bir paradır kardeşim, değil mi?” “Yok efendim, cami yaptık,
imam-hatip yaptık.” Nereden? Cami ve imam-hatip yapmak için parayı niye evde
saklıyorsun? Ondan sonra… Ve bu adam geliyor… Bakın, bu paralar buradan
alınmış, Halk Bankasının batırılan kredilerinden alınmış arkadaşlar. Bir tek bu
firmaya verilmemiş ki, aşağı yukarı 2 katrilyon liranın üzerinde Halk
Bankasında bu Genel Müdür zamanında para batırılmış ve tutuyorlar Halk
Bankasının bu Genel Müdürünü beraat ettiriyorlar, getiriyorlar Ziraat Bankası
Yönetim Kurulu üyeliğine atıyorlar arkadaşlar. 
Ziraat Bankasını
alalım. Ziraat Bankasının KİT Komisyonu raporuna göre 23,4 katrilyon lira,
arkadaşlar, batık kredisi var, 23,4! Bu, Sayıştay raporunda var. Bunun 2,1
milyar doları 2012 yılına ait. Şimdi, bu kadar bu bankalarda, ihalelerde
yapılan yolsuzluklar -ben burada zaman olsa binlerce misal vereceğim- TOKİ’de
yapılan yolsuzluklar, Kömür İşletmelerinde yapılan yolsuzluklar… Şimdi, biraz
önce işte diyor burada “5 bin tane ihale yaptık.” Ya, ihale yapıyorsunuz, kendi
adamlarınızı çağırıp veriyorsunuz kardeşim. İhale yasaklarını dinlemiyorsunuz,
hukuk dinlemiyorsunuz, savcılar sizde. 
Yani, 17 Aralık
ve 25 Aralıkta savcıları görevden aldınız. Niye aldınız? Efendim, “Bu iş çok.”
dediniz, iki savcının yanına iki tane savcı daha koydunuz. O iki tane savcıyı
görevden aldınız, bir tane savcı bıraktınız. Bir savcı da diyor ki: “Efendim,
hâkim, usulsüz, telefonları dinlemeye karar vermiştir.” Ya, sen kimsin be
savcı? Şimdiye kadar hangi cumhuriyet savcısı “Hâkim usulsüz olarak telefon
dinlemesine karar vermiş.” demiş? Ve bu savcı, yasal olarak dinlenen
telefonlarla elde edilen yolsuzluk ve hırsızlıkları “Ben kabul etmiyorum.”
diyor ve ondan sonra da takipsizlik kararı veriyor. Yani bir ülkede hak olsa,
hukuk olsa, devlet olsa, yargı olsa, bu savcıyı ertesi gün oradan, görevden
alırlar, bu takipsizlik kararını da ortadan kaldırırlar. Ve orada o kadar büyük
soygunlar var ki, o kadar imar yolsuzlukları var ki ama…
Bakın,
işte, Denizbankı Zorlu Holdinge 69 milyon dolara sattınız, 69 milyon dolara
aldığı Denizbankı en kısa zamanda 2,4 milyar dolara başkasına sattı, oradan
gitti Karayollarının arsasını aldı, vergi verdi mi vermedi mi belli değil.
(Mikrofon
otomatik cihaz tarafından kapatıldı)
KAMER
GENÇ (Devamla) - Orada 383 bin metrekare kaçak inşaata işte Tayyip Bey’in araya
girmesiyle yasal ruhsat verildi arkadaşlar. Yani böyle bir şey olur mu? Onun
için, Türkiye yolsuzluklar cenneti olmuş, bu Hükûmetin yolsuzluklar altında
zaten nefesi bitmiştir.
Teşekkür
ederim. (CHP sıralarından alkışlar) 
BAŞKAN
– Açık oylamanın elektronik oylama cihazıyla yapılmasını oylarınıza sunuyorum:
Kabul edenler… Kabul etmeyenler… Kabul edilmiştir.
Oylama
için üç dakika süre veriyorum. 
Oylama
işlemini başlatıyorum.
(Elektronik
cihazla oylama yapıldı)
BAŞKAN
– Yolsuzluğa Karşı Ceza Hukuku Sözleşmesine Ek Protokolün Onaylanmasının Uygun
Bulunduğuna Dair Kanun Tasarısı açık oylama sonucu: 
“Kullanılan
Oy Sayısı: 216
Kabul:
216(x)
Kâtip
Üye Kâtip Üye
İsmail
Kaşdemir  Muhammet Bilal Macit

Çanakkale  İstanbul”

Tasarı
kabul edilmiş, kanunlaşmıştır. 
6’ncı
sırada yer alan Danıştay Kanunu ile Bazı Kanunlarda Değişiklik Yapılmasına Dair
Kanun Tasarısı ve Adalet Komisyonu Raporu’nun görüşmelerine başlayacağız. 

6.- Danıştay Kanunu ile Bazı Kanunlarda Değişiklik
Yapılmasına Dair Kanun Tasarısı ve Adalet Komisyonu Raporu (1/865) (S. Sayısı:
521)
BAŞKAN
– Komisyon? Yok. 
Ertelenmiştir.

7’nci sırada yer alan, Türk Kültür ve Mirası Vakfı Şartının
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlayacağız. 

7.- Türk Kültür ve Mirası Vakfı Şartının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/866) (S.
Sayısı 538)(X)
BAŞKAN
– Komisyon? Burada. 
Hükûmet?
Burada. 
Komisyon
raporu, 538 sıra sayısıyla bastırıp dağıtılmıştır. 
Tasarının
tümü üzerinde Milliyetçi Hareket Partisi Grubu adına söz isteyen Kayseri
Milletvekili Sayın Yusuf Halaçoğlu. 
Buyurunuz.
(MHP sıralarından alkışlar) 
MHP
GRUBU ADINA YUSUF HALAÇOĞLU (Kayseri) – Teşekkür ederim Sayın Başkanım.
Değerli
milletvekilleri, burada bir dizi uluslararası sözleşme var, bunlardan bir
tanesi de Türk Kültür ve Mirası Vakfı Şartı’nın kabulüyle ilgili. Bu vakıf
şartı, 23 Ağustos 2012 tarihinde Kırgızistan’ın Başkenti Bişkek’te
gerçekleştirilen Türk Dili Konuşan Ülkeler İşbirliği Konseyinin İkinci
Zirvesi’nde imzalanmıştır. Bahse konu şart ile Türk Konseyi çatısı altında
Bakü’de uluslararası bir örgüt olarak faaliyet gösterecek olan Türk Kültür ve
Mirası Vakfı kurulmakta ve anılan vakfın amaçları, görevleri, yapısı ve
bütçesine ilişkin esas ve usuller belirlenmektedir. Bu bağlamda, Türk Kültür ve
Mirası Vakfı Şartı’nın onaylanmasıyla birlikte kurulacak vakfın destekleyeceği
ve finanse edeceği proje ve programlar aracılığıyla Türk kültür ve mirasının
kurumsal olarak korunması, araştırılması ve desteklenmesi sağlanabilecektir.
Değerli
milletvekilleri, 1995 yılından itibaren, Dışişleri Bakanlığımızın desteğiyle
Türk Tarih Kurumunda bütün dünyadaki Türk kültür varlıkları envanteri çıkarılmaya başlanmıştır
ve Balkanlardaki birçok ülkede araştırmalar yapılmış ve bunlarla ilgili
envanterde önemli merhaleler kazanılmıştır.
Bu
çalışmalarımız sırasında dikkatimizi çeken en önemli husus şuydu: Maalesef, ne
Kültür Bakanlığımızın ne de Vakıflar Genel Müdürlüğünün yurt dışındaki bir
kültür varlığımızın restorasyonunu doğrudan doğruya yapabilecek bir yasaya
sahip olmadıkları görüldü. Dolayısıyla, konu TİKA’ya aktarıldı ve TİKA
aracılığıyla yapılması söz konusu edildi. Ancak, orada da yapılan bu çalışmalar,
maalesef, yeterli derecede sonuç elde edilebilecek bir düzeye gelemedi ve
birçok eserimizin bu restorasyonlarının aslında Kültür Bakanlığının ve Vakıflar
Genel Müdürlüğünün kontrolünde yapılması gerekirken yapılamadığı için bunlar
özelliklerini kaybeden birer eser hâline geldiler. 
Mesela, “Kocacık
Atatürk Evi" olarak bilinen ve Türkiye tarafından restore edilen
Makedonya’daki ev, maalesef, Türk kültür mimarisi yerine Arnavut kule ocak türü
mimarisi şeklinde yapıldı. Yani düşünebiliyor musunuz, “bir binayı restore
edeceğiz” derken, tamamen özelliklerini yitirip farklı bir özellikte bina inşa
edildi. 
Keza, Üsküp’te
Mustafa Paşa Camii’nin bahçesindeki şadırvan, bu restorasyon sırasında yıkıldı,
bunun yerine orijinalinin yapılması -zaten niye yıktıklarını sorarsınız- yerine
modern bir şadırvan yapıldı. Düşünün, Mustafa Paşa Camii, 16’ncı yüzyıla
ait bir cami. Yani 1500’lü yıllara dayanan bir caminin şadırvanı yıkıldı,
yerine modern bir şadırvan yapıldı.
Yine, buna
benzer olmak üzere, Rodos Murat Reis Külliyesi’ndeki Mehmet Paşa Türbesi
yıkıldı ve hiç kimse bununla ilgilenmiyor. Yani şimdi, Rodos, biliyorsunuz ki
On İki Ada içerisinde yer almış bir adadır ve Lozan Antlaşması dışında kalan
bir adadır. Buradaki kültür mirası, doğrudan doğruya Türkiye’yi ilgilendirmektedir
ve Rodos’ta şu sırada bile 3.800 Türk yaşamaktadır. Yani Yunan uyruklu 3.800
Türk yaşamaktadır. Oradaki Türklere ait olan önemli bir külliye, şu an onların
kontrolünde olan bir külliye yıkılmıştır ve restore edilmemektedir.
Yine, ne kadar duyarsız olunduğunu
gösteren -yine Rodos’ta- önemli bir işlem gerçekleşmektedir şu an, Dışişleri
Bakanlığını uyarıyorum. Rodos Süleymaniye Medresesi’ne –ki, külliye içerisinde
medrese vardır- Yunanlılar tarafından el konulmuştur şu an. Medreseye el konulmuştur
bir vakıf olmasına rağmen ve Yunanlıların Ege üniversitesine verilmektedir.
Şimdi, siz,
Türkiye'de, böyle bir şeyi, Yunan vakfına ait bir araziyi, bir eseri alsanız
bir üniversiteye verseniz, verebilir misiniz? Nasıl Yunanistan karşı çıkar! Siz
bu kadar duyarsız kalıyorsunuz bu konuya.
Yine, Şumnu’da
Şerif Halil Paşa Camii, 1998’den bu yana sözde, restore edilmektedir, ama
bugüne kadar hiçbir değişiklik olmamış, iskeleler olduğu gibi, o tarihte
konulduğu şekilde yerinde durmaktadır. Bu eserin özelliği şudur: Balkanlarda
UNESCO tarafından tescillenmiş tek eserimizdir.
Şimdi, düşünün,
böylesine önemli bir caminin restorasyonunu, maalesef yerine getiremiyoruz.
Keza, yine
Filibe’de Sultan Murat Camii. Hepiniz bilirsiniz, Bursa’yı biliyorsunuz,
Yıldırım Camii’ni de biliyorsunuz. Yıldırım Camii’ne girdiğinizde içeride bir
şadırvan vardır, havuz vardır, aynı mimari özelliklere sahip olan Filibe Sultan
Murat Camii içindeki şadırvan, “restore ediyoruz” diye kaldırılmıştır. Yani
düşünün özelliklerini yitiren bir restorasyon gerçekleştiriliyor. 
İşte, bu türden
olmak üzere, bütün Balkanlarda yaptığımız envanterde, birçok camimizin taverna
yapıldığını, bazılarının lokanta hâline getirildiğini ve içeriye, caminin
kubbesine müstehcen resimler yapıldığını, ayrıca ne kadar mezarımız varsa yerle
bir edildiğini, otopark hâline veya park hâline getirildiğini, yine birçok
eserimizin yıkıldığını ve yerine yenilerinin kendi adlarına yapıldığını
görüyoruz. 
Mesela, eğer
Makedonya’ya gitmişseniz, Ohri’ye gitmişseniz, Ohri’de tepede bir kilise
yapılmaktadır -üniversite kuruluyor- o kilisenin bulunduğu yer, Fatih Camii’nin
yeridir. Fatih Camii yıkılmıştır ve yerine bugün bir kilise yapılmıştır. 
Bakın, bunların
tümünü takip etmek açısından, Kültür Bakanlığının, kesinlikle, kanununun
içerisine bir yurt dışındaki kültür varlıklarının korunması ve restorasyonu
bölümü açılmasının konulması gerekir ama onu yapacak elemanlarla donatılmak
suretiyle. Çünkü, deminki söylediğim Ohri’deki caminin yıkılmasına, maalesef,
Kültür Bakanlığı temsilcisi onay vermiştir. Dolayısıyla, bu gibi olaylarda…
Yine, Ohri’de bir başka camimiz yine tamamen bozulmuştur. Ayrıca, Suudiler
tarafından sözde, Osmanlı eserlerinin restorasyonu için Balkanlardaki ülkelere
önemli miktarda para aktarılmakta ve Osmanlı mimari stili tamamen
bozulmaktadır. Bunların önüne geçilmesi gerekiyor. 
İşte bu vakfın
aslında asıl amaçlarından bir tanesi budur, bunun yerine getirilmesi lazım ama
şunu söyleyeyim: Kültür varlıkları deyince, dünya kadar devlette kültür
varlıklarımız var. Mesela, Hindistan’a gittiğinizde akıl almaz derecede kültür
varlığımız var; İran, Afganistan, Gürcistan, Tacikistan ve Türk cumhuriyetleri
ile Rusya tarafında, Kırım’da, tüm Balkan ülkelerinde. Onun dışında,
Ermenistan’da, maalesef, hepsi yerle bir edilmiştir, bir tek eser bile
bırakılmamıştır, hepsi yerle bir edilip yıkılmıştır. Onun dışında, Orta Doğu’da
yani Fas’ta, Tunus’ta, Libya’da, Cezayir’de, Mısır’da -ki Mısır’da en az
300-400 eserimiz var, “Bizim eserimiz var.” derken İhşidîler ve Tolunoğulları
da dâhil olarak söylüyorum- Somali’de var, Etiyopya’da var, akıl almaz derecede
Arabistan ve o dünyada var. 
Bunların tümünü
göz önüne alacak olursanız, Türk kültür varlıklarının öncelikle… Aslında,
1995’te başlattığımız ama benim Tarih Kurumundan ayrılmamdan sonra son verilen
envanter çalışmalarının devam ettirilmesi gerekir ama şu kanunun yerine
getirilmesi, onaylanması son derece önemlidir, bir an önce onaylanmasında yarar
görülmektedir, vakfın kurulmasında yarar görülmektedir. Dolayısıyla, bunların
her biri bizim için büyük önem taşıyor.
Tek konuşma
yaptığımız için bütün bu sözleşmelerde, özellikle Azerbaycan’la ilgili
olanlardan da kısaca söz etmek istiyorum: Azerbaycan Hükûmeti ile Türkiye
Cumhuriyeti Hükûmeti Arasında Ormancılık Alanında İşbirliğine İlişkin Mutabakat
Zaptı, yine keza Azerbaycan Hükûmeti ile Hükûmetimiz Arasında Basın ve
Enformasyon Alanlarında İşbirliği Protokolü, yine keza Azerbaycan Hükûmeti ile
Türkiye Cumhuriyeti Hükûmeti Arasında Polis Eğitiminde İşbirliği Üzerine
Protokol’ün onaylanması meseleleri son derece önemlidir. Keza, Vişegrad’daki
Sokullu Mehmet Paşa Köprüsü’nün durumuyla ilgili protokolün de imzalanması
gerekiyor. Çünkü, Köprü zaten yapıldı, açılışı bekleniyor fakat Türkiye
tarafından onaylanmadığı için bunların da geçmesi gerekir. Keza, yine Türkiye
Cumhuriyeti ile Kırgızistan Hükûmeti arasında turizm iş birliğinin
geliştirilmesi konusundaki anlaşmanın onaylanması konusu da gündemimizde. 
Dolayısıyla,
onaylanacak bu uluslararası sözleşmeler, Türkiye’nin Türk dünyasıyla olan bağlantısını
güçlendirecek önemli sözleşmelerdir. Milliyetçi Hareket Partisi olarak,
bunların bir an önce onaylanmasını ve yürürlüğe girmesini desteklediğimizi
bildiriyor, hepinize saygılar sunuyorum. (MHP sıralarından alkışlar)
BAŞKAN –
Teşekkür ederim.
Tasarının tümü
üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir.
1’inci maddeyi
okutuyorum:

TÜRK KÜLTÜR VE
MİRASI VAKFI ŞARTININ ONAYLANMASININ UYGUN BULUNDUĞUNA DAİR KANUN TASARISI

MADDE 1- (1) 23 Ağustos
2012 tarihinde Bişkek’te imzalanan “Türk Kültür ve Mirası Vakfı Şartı”nın
onaylanması uygun bulunmuştur.
BAŞKAN – Madde
üzerinde gruplar adına ilk söz Cumhuriyet Halk Partisi Grubu adına Sakarya
Milletvekili Sayın Engin Özkoç’un; buyurunuz. (CHP sıralarından alkışlar)
CHP GRUBU ADINA
ENGİN ÖZKOÇ (Sakarya) – Teşekkür ederim efendim.
Sayın Başkan,
değerli milletvekili arkadaşlarım; hepinizi saygıyla sevgiyle selamlıyorum.
Değerli
arkadaşlar, benim asıl derdim, kendi içinde yaşadığım ilim Sakarya. Sakarya,
bana göre, hem tarihî özellikleri olan hem de gerçekten ülkemin coğrafi olarak
da çok güzel bir bölgesi. Harika bir bölge Sakarya. Gölleri var, denizleri var,
dağları var, yaylaları var, her şeyi var ama Sakarya’da olmayan tek şey hizmet.
Ben Sakarya’yla ilgili bu kürsüye çok çıktım, Sakarya’nın çilelerini,
dertlerini çok anlatmaya çalıştım, çiftçinin derdini anlatmaya çalıştım,
emekçinin derdini anlatmaya çalıştım, sesimi duyurabildiğim kadar Hükûmete
duyurmaya çalıştım fakat bir türlü bu Hükûmet Sakarya’nın sorunlarına çare
olamadı.
Bakın,
Sakarya’da tüm Türkiye’nin, hatta dünyanın çok iyi bildiği bir göl var, Sapanca
Gölü. Şimdi, Sapanca Gölü’nün ekolojik dengesi bozulmak üzere. Neden olarak ne
söyleniyor? Kuraklık söyleniyor. Ben de Türkiye Büyük Millet Meclisinin
kürsüsünden, milletvekillerinin önünde ifade ediyorum ki Sakarya’da Sapanca
Gölü’nün yok olmasının nedeni kuraklık değildir, nedeni Hükûmettir. Neden mi
Hükûmettir? Bakın, kuraklığı anlamak için, meteorolojik değerlere, yıllık yağış
ortalamasına, gölün yıllık buharlaşma ortalamasına bakmak gerekir. Bütün
bunlara bakıldığında, Sapanca Gölü’nün kuruması ve gerçekten tehlikeli bir
düşüş göstermesi öngörülmüyor. Fakat, Sapanca Gölü 42 kilometrelik bir alan. 42
kilometrelik alanın 37 kilometrelik alanı Sakarya’ya ait. Sakaryalılar buradan
tertemiz suyunu içiyorlar. Ne kadar su içiyorlar? 50 milyon metreküp su
içiyorlar. Başka bir yerde kullanılıyor mu? Evet, doğruyu söylemek gerekiyorsa
kullanılıyor. 1 milyon metreküp süs bitkileri için kullanılıyor. Yani, 51,
bilemediniz, 55 milyon metreküp. Birden 5 bin kilometre alanı olan Kocaeli
Belediyesi, Yuvacık Barajı’nı bahane ederek, “Yuvacık Barajı’na su alacağım.”
diyerek Hükûmet kararıyla oradan su çekmeye başlıyor. Birden oraya borular
döşeniyor, 5 bin kamyon oraya toprak atılıyor, Sapanca Gölü’ne.
Arkadaşlar,
Sapanca Gölü’nde başka bir şey daha oluyor: TÜPRAŞ kamu iken özel sektöre
devrediliyor. TÜPRAŞ özel sektöre devredilirken bir madde atlanıyor. Deniliyor
ki…
AHMET YENİ
(Samsun) – Sakarya’yla sözleşme imzalayacağız!
ENGİN ÖZKOÇ
(Devamla) – Efendim?
AHMET YENİ
(Samsun) – Sakarya’yla sözleşme imzalayacağız!
ENGİN ÖZKOÇ
(Devamla) – Diyorlar ki TÜPRAŞ’ta, sözleşmede: “Suyu bedava olarak –TÜPRAŞ-
özel sektör kullanabilir.” 
Arkadaşlar,
TÜPRAŞ’ın bedava olarak kullandığı su miktarı yıllık 29 milyon metreküp.
Arkadaşlar, hangi özel sektör Türkiye’de bu suyu bu kadar bedava
kullanabiliyor?
AYKUT ERDOĞDU
(İstanbul) – Eti Maden.
ENGİN ÖZKOÇ
(Devamla) - 29 milyon metreküp.
Şimdi, Sakarya
Gölü 30 kot tabanına düştü; 29 kot tabanına düşerse ekolojik denge bozulacak,
Sapanca Gölü’nün kullanımı dünya değerlerinin altına düşecek. 
Pekâlâ, ben bu
kürsüden sesleniyorum. Değerli Bakanımla konuştum, bana diyor ki: “Ballıkaya
Barajı imdada yetişiyor.” Ne zaman? “2016’da.” 2016’da Ballıkaya Barajı imdada
yetiştiğinde “Sapanca Gölü” diye bir göl maalesef kalmayacak.
Arkadaşlar,
buradan sesleniyorum, Sakarya’nın sesi olarak sesleniyorum, Sakarya’nın vicdanı
olarak sesleniyorum, Sakarya’da yaşayan insanların oradan yüreği olarak
sesleniyorum: Sapanca Gölü’nü orada yok etmeyelim. Hükûmet TÜPRAŞ’la ilgili
bedava su alımını derhâl orada durdursun, bu bir.
Son on bir yıl
içerisinde 24 tane özel su fabrikasına izin verildi. Değerli arkadaşlarım, bu
su fabrikaları Sapanca’ya gelen kaynakların tamamını kurutuyor yani kaynak
dereler Sapanca’yı beslemiyor artık. Bunlara nasıl ruhsat verildiği belli
değil. Bunlar milyarlarca lira para kazanıyor fakat Sapanca Gölü maalesef gün
geçtikçe gözümüzün önünde kuruyor. Şimdi Sakaryalılar size, Türkiye’ye, Türkiye
Büyük Millet Meclisine sesleniyorlar, diyorlar ki: “Orada özel firmalar
milyarlarca lira para kazanacak diye Sapanca Gölü’nü kurutmaya yüreğiniz
elveriyor mu?” diye soruyorlar. Kiminle soruyorlar? Sakarya Milletvekilinin
yani kendi milletvekillerinin ağzıyla, yüreğiyle soruyorlar. Siz razı olacak
mısınız yani oradaki su fabrikalarının, milyarlarca lira para kazanıyorlar diye
Sapanca Gölü’nü besleyen kaynakları kurutmasına razı olacak mısınız? 
Değerli arkadaşlarım,
bir önemli konu da Karasu’yla ilgilidir. Karasu’da liman yapımına başlandı.
2011 yılında yap-işlet-devret modeliyle başlatılan bu liman yapımı maalesef
durduruldu. Şu anda o liman yapımında 1.650 metre uzunluğunda mendirek yapıldı.
Mendirek yapılırken yapılan mühendislik hataları neticesinde orada
dalgakıranlar dikey olarak yapılmıştı. Şimdi, dikey olarak yapılan o
dalgakıranların yanlış yapılmasından dolayı Karasu sahili ve Karasulular büyük
zarara uğratıldı. Şimdi onlar yıkıldı, doğrusu ve yenisi yapılmaya çalışılıyor.
Fakat aynı zamanda demir yolu inşaatı da başladı, Karasu-Arifiye demir yolu.
Neden? Limanla birlikte yürütülecekti. 700 milyon liraya varan ihale bedelleri
varken 320 milyon liraya Seza İnşaata verildi. Seza İnşaat ihaleyi aldıktan ve başladıktan
sonra “Bu parayla bu olmaz.” dedi ve demir yolu inşaatını bıraktı gitti. Şimdi
ne Karasu’da liman yapılıyor ne de demir yolu inşaatı yapılıyor. Karasulular
soruyor Sakarya’dan “Devletin bu kadar çok parası var mı? Neden Karasu’da
yapılan, Sakarya’nın ve Türkiye’nin Karadeniz’e açılan limanı durduruldu? Neden
demir yolu inşası devam etmiyor? Neden bu milyarlarca liralık yatırımlar orada
atıl bir vaziyette duruyor.” diye. Eğer orada yapılan hatalar varsa bu hatalar
bu kürsülerden dile getirilmeli, bir an önce doğruya gelinmelidir. Şimdi, demir
yolu inşaatı bir an önce başlamalı, Karasu Limanı’yla ilgili hatalar
giderilmeli ve Karasu’yla ilgili doğru kararlar alınmalıdır. 
Ben buradan
sesleniyorum Hükûmete: Bakın, Karasu’da liman yapılmadan önce orada rahat bir
barınak yapılması ve oradaki balıkçıların kendilerini ve teknelerini
koruyabilmesi için bu barınaktan yararlanması isteniyordu. Peki, bu sağlandı
mı? Hayır. Oradaki balıkçı tekneleri için de maalesef bir barınak yapılmadı.
Bunlar için de bir an önce bir barınağın yapılması ve onlar için de tedbirin
alınması gerekiyor. 
Değerli
milletvekilleri, hükûmetler niçin vardır? Hizmet için vardır. “Biz bu
hizmetleri getirdik.” derken milletin vergileriyle, milletin parasıyla yapılan
yatırımlar heba ediliyorsa bunun hesabını o bölgenin milletvekilleri sorar. Ben
de Sakarya Milletvekili olarak, Sakarya’nın sesi olarak, Sapanca Gölü’nün
kurutulmaması için buradan feryat ediyorum, Karasu’daki yatırımların yarım
bırakılmaması için buradan feryat ediyorum, sesimi duyurmak için elimden gelen
gayreti gösteriyorum. Takdir yüce Meclisindir.
Hepinize
saygılarımı sunuyorum. (CHP sıralarından alkışlar) 
BAŞKAN –
Teşekkür ederim Sayın Özkoç.
Madde üzerinde
şahısları adına Kocaeli Milletvekili Sayın Haydar Akar. (CHP sıralarından
alkışlar) 
Süreniz beş
dakika. 
Buyurunuz.
HAYDAR AKAR
(Kocaeli) – Teşekkür ederim Sayın Başkan.
Şimdi, Sakarya
Milletvekilimiz Sayın Engin Özkoç’u dinledik. Sakarya Milletvekilimiz feryat
ediyor. Niye feryat ediyor? O muhteşem göl kurutuluyor, o muhteşem göl yok
ediliyor. Kim tarafından yok ediliyor? Bilinçsiz yöneticiler tarafından yok
ediliyor, öyle diyelim. Çünkü bir kuraklık var, evet, kuraklık mevzubahis ama
bunun dışında da su iyi yönetilmediği için Sakarya’da ve Kocaeli’de, Sapanca
Gölü yok olmak üzere. 
Öncelikle
Sapanca Gölü’nden kimler su çekiyor? Sadece TÜPRAŞ’ı buradan suçlamak yanlış.
Kocaeli’deki tüm sanayi Sapanca Gölü’nden su çekiyor. Bakın, hikâye şöyleydi:
Önceleri SEKA’nın bir isale hattı vardı ve TÜPRAŞ’ın bir isale hattı vardı.
SEKA özelleştikten sonra SEKA’nın isale hattı tamamıyla Kocaeli Büyükşehir
Belediyesine devroldu. Kocaeli Büyükşehir Belediyesi SEKA’nın isale hattından
-ki bunların inç olarak ne kadar olduğunu bilemiyorum- çok büyük miktarda su
çekmektedir. Adapazarı Su İşletmesi ile Sakarya Büyükşehir Belediyesiyle
yapılan protokolde de “30 milyon metreküp su çekebilirsiniz.” deniyordu. Bunun
tamamı Kocaeli’deki sanayide kullanılıyor. Kocaeli’deki sanayiler sadece
Sapanca Gölü’nü kurutmuyor, aynı zamanda Kocaeli’deki sanayiler yer altı su
kaynaklarını da tüketmeye başladılar. Bundan üç beş ay sonra Kocaeli’de yer
altı su kaynaklarını bulamayacaksınız. 
Bu da yetmedi, dereler üzerindeki su
fabrikaları yaklaşık 24 tane, daha fazla da olabilir. Ben bakanlıklara
soruyorum “Bize ait değil.” diyor, büyükşehir belediyelerine soruyorum “Bize
ait değil.” diyor, Millî Emlake soruyorum “Bize ait değil.” Darmadağın olmuş
bir dere yönetimi, su yönetimi ama -adresi belli olmayan- her taraf kiralanmış.
Kime kiraladınız, kime verdiniz, kaç yıllığına verdiniz, ne kadar su çekiyor
diyoruz, onun da cevabını vermiyorlar. Ama ne yaptı Kocaeli Büyükşehir
Belediyesi? 50 milyon TL harcayarak Sakarya’dan Yuvacık Barajı’na bir isale
hattı çekti. Niçin? Yuvacık Barajı’nın suyu bitiyor diye. Aslında mantık şuydu:
Yuvacık Barajı’nı besleyen kaynaklar da, iklim şartları da aynı, Sapanca Gölü’nü
besleyen kaynaklar da, iklim şartları da aynıydı, değişen bir şey yoktu.
Sapanca Gölü’nden suyu çeker Yuvacık Barajı’na basarsan Sapanca Gölü’nü
kurutursun, kurutulmasına da katkı sunarsın. Demek ki yöntem yanlıştı. Ama,
Kocaeli Büyükşehir Belediyesi bundan önce başka bir şey yaptı -hani, Başbakan
her yerde kullandı ya “Yuvacık Barajı” diye- yılda 142 milyon dünya
standardında içme suyu üreten bu barajın dereleri, kanalları değiştirildi,
denize akıtılmaya başlandı, sırf Yuvacık Barajı’nın suyu yetmiyor, şehrin
ihtiyaçlarına cevap vermiyor diye.
Yine başka bir
şey yaptı Büyükşehir Belediyesi: Yüzde 50’si Kocaeli’ye ait olan, Yalova ili
sınırlarında olan Gökçedere Barajı’nı gitti Yalova’ya bedelsiz olarak verdi. Bu
Gökçedere Barajı, Karamürsel’in, Gölcük’ün -iki ilçemizin- ve Başiskele’nin bir
kısmının su ihtiyacını karşılıyordu. Şimdi bunu da verdi, Yuvacık Barajı’nın
derelerini değiştirdi ve sonuçta dediler ki: “Yuvacık Barajı kuruyor, Sapanca
Gölü kuruyor.” 
Evet, gerçekten
Kocaeli’nin sanayisi içme suyundan daha fazla su tüketiyor. Sadece TÜPRAŞ
tüketmiyor. Bakın, TÜPRAŞ dört yıldır bir yatırım yapıyor kapasiteyi ikiye
katlayacak, su tüketimi de ikiye katlanacak 2014 yılı sonu itibarıyla. Buna çok
acil çözüm bulmamız lazım. Neyle bulmamız lazım? Körfez’le bulmamız lazım,
İzmit’teki deniz suyuyla bulmamız lazım. Deniz suyunu arıtıp, tuzsuzlaştırıp ne
yapmamız lazım? Aynı Ortadoğu’da olduğu gibi, Libya’da olduğu gibi, Suudi
Arabistan’da olduğu gibi, Irak’ta olduğu gibi, yine Katar’da olduğu gibi deniz
suyundan sanayiye su vermek zorundayız. Bunu başarmadığımız sürece, bunu
becermediğimiz sürece, bunu planlamadığımız sürece ne Yuvacık Barajı’nın
kurumasına engel olabiliriz ne de Sapanca Gölü’nün kurumasına engel olabiliriz.
Aynı zamanda, derhâl Sapanca Gölü’nden hem Büyükşehir Belediyesinin çektiği su
durdurtulmalı hem de sanayinin çektiği su durdurtulmalı. Ama, bunu yapabilmek
için de sanayinin ihtiyacı olan suya kaynak bulmak zorundayız. 
Başka garip bir
şey daha yapıyor Büyükşehir Belediyesi: Bizim bir Balaban Deremiz var Balaban
köyünde, 12 kilometrelik bir can suyu alanı vardır, Sapanca Gölü’ne akar bu su.
Sapanca Gölü’nden su çekiyorsun, Balaban Deresi’ni de gidiyorsun Yuvacık’a
bağlıyorsun, hem de kaynak noktasından bağlıyorsun. Bağladığın zaman oradaki
vatandaş ne meyvecilik yapabilecek ne o can suyu o kanaldan akacak ne de
Sapanca Gölü’nü besleyecek diyorum. Bir an evvel tedbir alınmalı, gerçekten su
iyi yönetilmeli diyorum.
Hepinize
saygılar sevgiler sunuyorum. (CHP sıralarından alkışlar) 
BAŞKAN –
Teşekkür ederim Sayın Akar.
Maddeyi
oylarınıza sunuyorum: Kabul edenler... Kabul etmeyenler... Kabul edilmiştir. 
Diğer maddeyi
okutuyorum:

MADDE 2 - Bu Kanun yayımı tarihinde
yürürlüğe girer.
BAŞKAN – Madde
üzerinde şahsı adına Erzincan Milletvekili Sayın Muharrem Işık.
Buyurunuz. (CHP
sıralarından alkışlar) 
Süreniz beş
dakika.
MUHARREM IŞIK
(Erzincan) – Sayın Başkanım, değerli milletvekilleri; hepinizi saygılarımla selamlıyorum.
Uluslararası
anlaşmada söz almış bulunmaktayım, hayırlı olsun diyorum.
Ben de bu
fırsatı bulmuşken Erzincan’la ilgili sorunları gündeme getireyim. Tabii,
bazılarına göre Erzincan’da hiçbir sorun yok. Ama, ne yazık ki etrafı dağlık,
ortası bağlık olarak geçen o şirin Erzincan’ımızda sorunlar yumağa dönüşmüş
şekilde. Örneğin, HES’lerle ilgili, geçen ay içinde yakalanan, bu Deliçay Nehri
üzerinde yapılan HES’te yakalanan 1.300 kilo dinamit meselesi var. Bu şirkette
daha önce de, geçen yıl da 12 ton yakalanmıştı ama ne hikmetse bununla ilgili
hiçbir şey yapılmadı. En sonunda, mahkemenin verdiği kararla birlikte burası
durduruldu ama şu anda geçici olarak valilik tarafından durduruldu. Bu gömülen
dinamitlerin ne kadar tehlikeli olduğunu, neler meydana getireceğini hiç de
düşünmeden şu anda yalnızca geçici bir tedbir alınıyor, çok basit bir olaymış
gibi, hiç gündeme getirilmiyor, hiçbir şey konuşulmuyor, işte “Şirket sahibi
götürmüş, taşeron firma oraya bırakmış gitmiş.” diye söyleniyor. Erzincan’da, tabii,
HES yapılırken… Bu kanun maddesinde, uluslararası anlaşma maddesinde
“Kültürümüzü ve çevremizi koruyalım.” diyoruz ama ne yazık ki kendi öz
ananelerimizi, kendi yapımızı koruyacak şeylerden uzak kalıyoruz her zaman
için. 
Erzincan’da
Üzümlü ilçemiz var. Buradaki üzüm Türkiye'nin en değerli üzümlerinden bir
tanesi ama HES yüzünden şu anda perişan durumda. Yedigöller gibi “cennet” diye
tabir edeceğimiz yerler var, orası da HES’ler yüzünden ne yazık ki şu anda
perişan durumda olacak. Yapılan HES’ler evlere nasıl zarar vermiş, tarlaya
neler yapmış… Oradaki insanların hiç fikri alınmadan oraya gelen, HES’leri
yapanlar, özellikle, tabii, Hükûmetten de biraz destek aldıkları için kral gibi
davranıyorlar ve her şeyi bildikleri gibi okuyorlar. 
Diğer bir sorun,
tarımla ilgili sulama sorunumuz var. Şu anda ne yazık ki “P2 pompası”
dediğimiz pompaya -bu, Akbulut Sulama olarak geçiyor- su verilmediği için ekim
yapılmıyor. Özellikle seçimler geldiği zaman bol vaatler verdiğinizi biliyoruz.
2009’da veya 2011 yılında Sansa Boğazı dediğimiz boğazdan Fırat’tan Erzincan’a
cazibeli su getirileceği söylendi. Hatta, o zamanın parasıyla 300 milyar
verilerek projeler çizildi ama ne yazık ki rafa kaldırıldı. Biz dedik: “Neden
böyle oldu, söz verilmişti.” Meğer Sansa Boğazı’na, oraya HES’ler için söz
verilmiş. Şu anda HES’ler yapılmaya başlandı ve HES’ler yapıldığı için de ne
yazık ki tarımla uğraşan vatandaşlarımız perişan durumda. 
Hayvancılık aynı
şekilde bitmiş durumda. Erzincan’da 2002 yılından önce 400 bin küçükbaş hayvan varken
şu anda 180 bin hayvana düşüldü. Bunların küpelemesi daha önceden 250 kuruşa
yapılırken şu anda 1 liraya çıkarıldı. Bu küçük görünüyor ama çok büyük
miktarda olan fiyatlara geliyor. Büyükbaş hayvanların küpelemesi aynı şekilde.
Şap yönünden mücadele ne yazık ki yetersiz. Bütün bunlar sorunları
kümeleştiriyor.
Balıkçılık
Erzincan’da gelişmeye çalışan bir sektör ama ne yazık ki birkaç kişinin eksik
evrakından dolayı şu anda bütün balıkçılar perişan durumda, hiçbirine
destekleme verilmiyor. Araştırdım, sordum, inşallah, yakında verileceği
söyleniyor.
Meraların
dağıtımında büyük haksızlıklar var. Meralarda, ne yazık ki Erzincan’da siyaset
işin içine fazla giriyor. Meralar dağıtılırken, peyniri kime verdin, kime
vermedin, ona göre Erzincan’daki meraların dağıtımı
yapılıyor.
Zaten altın
madeniyle ilgili bir şey söylemeye gerek yok. Şu anda altın madeninde herkes
mutlu görünüyor çünkü bir iş sektörü sağlamış ama geleceğimizi kararttığı
kesin. 
Erzincan’da
işsizlik ne yazık ki had safhada. Tabii, AKP’ye oy verenlere, öz verenlere
belki yok ama diğer seçmenlere ne yazık ki Erzincan’da işsizlik had safhada. 
Eğitimde daha
önceki durumumuz belli, şu anki durumumuz belli. Erzincanlı köylüler,
İstanbul’da oturanlar, diğer büyük şehirde oturanlar Erzincan’a geri dönmek
istiyorlar ama ne yazık ki bir sürü sıkıntı var. Çoğu yer, kendi kafasında, hiç
kimsenin fikri alınmadan orman alanına dönüştürülmüş ya da döndüğü zaman
sıkıntı yaratılıyor, bir ruhsat çıkarmak için çok büyük paralar isteniyor.
Bundan dolayı Erzincan’a geri dönüşler ne yazık ki sağlanamıyor.
Şimdi, yiğidin
hakkını verelim, Özel İdarede arkadaşlarımız iyi çalışıyor, yeni Sayın Valimiz
iyi çalışıyor, iyi bir şeyler yapmaya çalışıyor ama ne yazık ki paranın suyu
kesildi, para gelmediği için de musluklar kapandı, Erzincan’da yine sıkıntılar
had safhada.
Belediyeler
kapandı, belediyeler kapanırken alkışladınız ama o belediyelerden gelen borçlar
şu anda Erzincan’daki İl Özel İdaresini kara kara düşündürüyor, ne yapacaklarını
bilmiyorlar çünkü hacizler kapıya dayandı, Özel İdareye hacizler tek tek
gelmeye başladı. Dolayısıyla, Erzincan’da sıkıntılar aslında diz boyu. Daha
birçok sıkıntı var ama bu kadarını sürem içinde anlatayım. Ama, şöyle bir şey
söyleyeyim: Erzincan’a eğer iyi, akıllı yatırım yapılırsa özellikle hayvancılık
yönünde, tarım yönünde Erzincan şahlanır ama ne yazık ki hayvancılığa ve tarıma
gerekli desteği vermiyoruz.
Teşekkür
ediyorum. (CHP sıralarından alkışlar) 
BAŞKAN –
Teşekkür ederim Sayın Işık.
Sayın Karakelle,
gördüm. Soru-cevap işlemi olmayacağı söylenmişti bana. Soru-cevap işlemine
geçmemi mi istiyorsunuz, yanlışlıkla mı girdiniz?
SEBAHATTİN
KARAKELLE (Erzincan) – Düzeltme için.
BAŞKAN –
Efendim?
SEBAHATTİN
KARAKELLE (Erzincan) – Bir iki düzeltme yapacağım, söz istiyorum.
BAŞKAN – Yani,
60’ıncı maddeye göre mi söz istiyorsunuz siz? 
SEBAHATTİN
KARAKELLE (Erzincan) – Evet, 60’a göre.
BAŞKAN – O
başka, tamam.
Buyurun, bir
dakikanız var.

V.- AÇIKLAMALAR (Devam)
11.- Erzincan Milletvekili Sebahattin Karakelle’nin,
Erzincan Milletvekili Muharrem Işık’ın 538 sıra sayılı Kanun Tasarısı üzerinde
şahsı adına yaptığı konuşmasındaki bazı ifadelerine ilişkin açıklaması 
SEBAHATTİN
KARAKELLE (Erzincan) – Sayın Başkan, değerli milletvekillerim; önce hepinizi
saygıyla selamlıyorum. 
Erzincan
Milletvekilimiz Muharrem Işık kardeşimizin açıklamalarından bir iki konuda
düzeltme yapmak istiyorum.
Yaylalarla
ilgili, bir defa, peynir tüccarlarını, kimseyi suçlamanın gereği yoktur.
Yaylalar bir komisyon marifetiyle, ihaleyle kiraya veriliyor. İhalede kim
yüksek ücreti veriyorsa onlar alıyorlar.
Bir diğeri de şu
anda Sansa Deresi dediğimiz yerde cazibeyle sulama yapılacağını söylediğimiz
doğrudur. Bu işin mücadelesi verildi ancak şey kurtarmadı, Devlet Demiryolları
hattı geçtiği için, o hat proje olarak kurtarmadığından, kot olarak
kurtarmadığından o projeden…
(Mikrofon
otomatik cihaz tarafından kapatıldı) 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
7.- Türk Kültür ve Mirası Vakfı Şartının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/866) (S.
Sayısı 538) (Devam)
BAŞKAN – Maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
Diğer maddeyi
okutuyorum:

MADDE 3-
(1) Bu Kanun hükümlerini Bakanlar Kurulu yürütür.

BAŞKAN – Maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
Oyunun rengini
belli etmek üzere Sayın Genç’in bir talebi vardı ama kendisi yok.
Tasarının tümü
açık oylamaya tabidir. 
Açık oylamanın elektronik
oylama cihazıyla yapılmasını oylarınıza sunuyorum: Kabul edenler… Kabul
etmeyenler… Kabul edilmiştir.
Oylama için iki
dakika süre veriyorum ve oylama işlemini başlatıyorum.
(Elektronik
cihazla oylama yapıldı) 
BAŞKAN - Türk
Kültür ve Mirası Vakfı Şartının Onaylanmasının Uygun Bulunduğuna Dair Kanun
Tasarısı açık oylama sonucu:




“Kullanılan
  oy sayısı


:


199









Kabul


:


199



(x)






Kâtip Üye
İsmail Kaşdemir
Çanakkale



Kâtip Üye
Muhammet Bilal Macit
İstanbul”




Tasarı kabul
edilmiş ve kanunlaşmıştır. 
8’inci sırada
yer alan, Türkiye Cumhuriyeti Hükümeti ile Azerbaycan Cumhuriyeti Hükümeti
Arasında Polis Eğitiminde İşbirliği Üzerine Protokolün Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu’nun görüşmelerine
başlayacağız. 

8.- Türkiye Cumhuriyeti Hükümeti ile Azerbaycan
Cumhuriyeti Hükümeti Arasında Polis Eğitiminde İşbirliği Üzerine Protokolün
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu (1/671) (S. Sayısı 359)(xx)
BAŞKAN
– Komisyon? Burada. 
Hükûmet?
Burada. 
Komisyon raporu
359 sıra sayısıyla bastırılıp dağıtılmıştır. 
Tasarının tümü
üzerinde söz isteyen, Cumhuriyet Halk Partisi Grubu adına Isparta Milletvekili
Sayın Ali Haydar Öner. 
Buyurunuz. (CHP
sıralarından alkışlar)
CHP GRUBU ADINA
ALİ HAYDAR ÖNER (Isparta) – Sayın Başkanım, değerli milletvekillerimiz; 11-14
Kasım 2013 tarihlerinde Azerbaycan Cumhurbaşkanı İlham Aliyev cenapları ve
heyeti ülkemizdeydiler. Kardeşlerinin yurduna hoş geldiler, şad olduk.
Kendilerini kalplerimizin üzerine bastırarak ağırladık, iyi duygularla
uğurladık, hoşbaht olsunlar. 
Sayın Başkanım,
değerli milletvekilleri; Azeri kardeşlerimiz uzun yıllar özgürlüklerinden
yoksun kaldılar. Hâlbuki, 28 Mayıs 1917’de Azerbaycan Cumhuriyeti kurulmuş,
Müsavat Partisinin Genel Başkanı Mehmet Emin Resulzade ilk Cumhurbaşkanı
olmuştu. İki yıl yaşayan cumhuriyet Kızıl Ordunun işgaliyle yıkıldı ve
Azerbaycan, Sovyet Sosyalist Cumhuriyetler Birliği’nin egemenliğine girdi.
Yükselen bayrak inecek miydi? 
Azerbaycan
esaret altına girdi ama Gazi Mustafa Kemal ve arkadaşları önderliğinde Türkiye
Cumhuriyeti kurulmuştu. Orta Asya’daki soydaşlarımızın esaret dönemlerinde
Atatürk, bir güneş gibi parlıyor, Türkiye Cumhuriyeti özgürlüğe ve bağımsızlığa
kavuşmanın sembolü oluyordu. Büyük Atatürk, 1933 yılındaki bir konuşmasında
üstün önsezisiyle şu öngörüde bulunmaktaydı: “Bugün Sovyetler Birliği
dostumuzdur, müttefikimizdir fakat yarın ne olacağı bilinmez. Bugün elinde
sımsıkı tuttuğu milletler avuçlarından kaçabilir, dünya yeni bir dengeye
ulaşabilir. İşte, Türkiye ne yapacağını bilmelidir. Bizim bu dostumuzun
idaresinde, dili bir, inancı bir, özü bir kardeşlerimiz var. Onlara sahip
çıkmaya hazır olmalıyız, manevî köprüleri sağlam tutarak. Dil bir köprüdür,
inanç bir köprüdür, tarih bir köprüdür. Onların bize yaklaşmalarını
bekleyemeyiz, bizim onlara yaklaşmamız gerekir.” 
Büyük öngörü
gerçekleşti. Sovyet bloku dağıldığında Azerbaycan, 18 Ekim 1991’de
bağımsızlığını yeniden ilan etti. Azerbaycan’ı tanıyan ilk ülke Türkiye oldu. 
Bu süreçte Türkiye bilgi ve
deneyimlerini Azeri kardeşlerimizle paylaşmış, bir yandan da Azerbaycan’ın
kalkınmasına katkılar sunmaya gayret etmiştir. Başlangıçtaki bir kısım bireysel
aksaklıklar zamanla aşılmış, kurumsal ilişkiler kurulmuştu. Her şey yolunda
giderken ne olduysa oldu, stratejik derinlik iddialı bir Dışişleri Bakanı çıktı
“Komşularla sıfır sorun.” söylemli anlayışını Hükûmete kabul ettirerek
uygulamaya koydu, kıyamet de bundan sonra koptu. Ermenistan da komşu idi,
sorunlar sıfırlanmalıydı. Türkiye-Ermenistan futbol karşılaşması iki ülke
cumhurbaşkanınca Erivan’da izlendi, rövanş Bursa’daydı ancak Türk ve Azerbaycan
bayrakları stadyuma ne yazık ki alınmadı. Türkiye’de, Azerbaycan’da STK’lar
geniş tepkiler sergilediler çünkü tarihteki ilişkilerde sorunlar vardı. 25-26
Şubat 1992’de Hocalı soykırımı yaşanmıştı, 613 Hocalı Türkü katledilmişti.
Yakılan cesetler, gözleri oyulanlar, kulakları, burunları, çeşitli uzuvları
kesilenler vardı. Hocalı’da tam bir soykırım uygulanmıştı, 1 milyona yakın
kaçkın Bakü’de perişan hâldeydi. Kars Akyaka, Iğdır Alican kapıları açılamadı.
Kendisi de bir soykırımcı olan Ermenistan Cumhurbaşkanı Sarkisyan 25 Temmuz
2011’de “Karabağ’ı biz aldık, Ağrı’yı da gençlere bıraktık.” deyince “sıfır
sorun” diyenler ne diyeceklerini bilemez hâle düştüler. Türk ve Azerbaycan
bayraklı objelere yönelik olumsuz askerî gösteriler, Sayın Recep Tayyip
Erdoğan’ın taziye mesajından sonra da eksilmedi. Ermenistan barış istiyorsa
Türkiye ve Azerbaycan’a yönelik düşmanca davranışlardan vazgeçmelidir. 
Sayın
milletvekilleri, Türkiye-Azerbaycan Yüksek Düzeyli Stratejik İş Birliği Konseyi
toplantısı vesilesiyle İzmir’de 25 Ekim 2011’de imzalanan protokol, Polis
Akademisi Güvenlik Bilimleri Lisans Programına 5, Güvenlik Bilimleri Enstitüsü
Yüksek Lisans kısmına da 5 Azeri kardeşimizin kabulünü ve Türk öğrencilerle
aynı statünün uygulanmasını öngörüyor. Polis eğitiminde iş birliği yapacağız
ama nasıl bir eğitim?
Nereden
bulmuşlarsa bilinmez, Polis Akademisi Başkanlığına atanan “profesör” unvanlı
Remzi Fındıklı’nın ünlü ve hikmetli sözleri var. İlk okuduğumda inanamadım ama
söylemiş ya da yazmış: “Müslüman kadının kocası koç, Müslüman olmayanın kocası
hiç olur.” Polis Akademisinin Başkanı, nereden bulundu arkadaşlar bu? Orada
durmuyor efendi: “Demokrasi bir sağduyu rejimidir, sol kulağını kapatırsan
sağduyulu olursun.” Be adam, olsa olsa yüzde 50 işitme kaybına uğrarsın, yarı
yarıya sağır olursun. “15’inde bir kız ya erde ya yerde olmalı.” Cinsellikten
başka bir şey yok mu bu hocanın zihninde, aklı nerede bu hocanın? Polis
Akademisinde Öğretim Üyesi olmuş, Başkan yapılmış. Hani emanet ehline
verilecekti? Bu kadar saçmalığı savunacak bir yandaş çıkacak mı bilinmez. Ama
böylelerinin yetiştirdiği polislerin bir kısmı -diğer seçkin, nitelikli
polislerimizi ayrı tutuyorum, onlarla çalışmaktan, çalışmış olmaktan gurur
duyuyorum- Gezi direnişinde, Başbakanın deyimiyle destan yazdılar. 
31 Mayısta Gezi
nöbetçisiydim. Taksim Meydanı’na giren bütün cadde ve sokaklar gaza boğuldu.
Milletin polisleri halka bu kadar acımasız davranamazdı, içim sızladı. Kim
barışçı gösteriler yapan, saldırısız, silahsız toplanan, önceden organize
olmayan gençlere bu gaz sıkmayı, TOMA’ların basınçlı sularıyla orantısız gaz
bombası atmayı uygun görüyordu? Ülkenin valileri, emniyet müdürleri orantılı
güç kullanma kavramını unutmuşlar mıydı? 
Bursa’da
bir değerli emniyet yetkilimiz var, Kahraman Sezer, görev yaptığım sırada davet
ettim. Ekiplerimize, çevik kuvvet birimlerimize asgari orantılı güç kullanma
eğitimi verdi o anlayışla hareket edildi. 
Ölenlerin
yakınları, yaralananlar, gözü çıkanlar “Polis destan yazdı.” değerlendirmesiyle
sarsıldılar. Sayın Cumhurbaşkanı, Başbakan Yardımcısı ve bazı yetkililer
“Mesajı aldık.” dediler ama Sayın Başbakan “Ne mesajı!” diyebildi. Bu, ileri
demokrasi kavramının Başbakan usulü uygulaması olarak karşımıza çıktı. 
Bir vali Gezi
Parkı’nı “Şu gün şu saatte açacağım.” diyor, sonra “Vazgeçtim.” diyor.
“Vazgeçtim.” dediğinden yarım saat sonra tekrar açıyor, iki saat sonra yeniden
kapatıyor. Hani idarede istikrar? Bir diğer vali “Ali İsmail’i arkadaşları
öldürmüş olabilir.” basiretsizliğini gösteriyor. MOBESE ve özel kameralar o an
tesadüfen, nasıl oluyorsa, bozuluyor. Silinen kayıtlar ortaya çıkarılınca
görevde kalmayı içine sindirebiliyor veya yetkili makamlar o basiretsiz valiyi,
o takdir hakkını isabetli kullanmayan valiyi görevden almıyorlar. Hakkındaki
inceleme hâlen sonuçlandırılabilmiş değil. Daha sonra da “Ben bu durumda ilimde
güvenliği sağlayamayacağım.” diye davanın bir başka ilde görülmesine vesile oluyor,
önayak oluyor. 
Değerli
milletvekillerimiz, Azeri kardeşlerimizle iş birliği yaparken kötü örneklerden
sakınmalıyız. Bunu sadece eğitimde değil, uygulamada da göstermeliyiz. 
Sayın Başkan,
değerli milletvekillerimiz; son ziyaretlerinde Azerbaycan Cumhurbaşkanı İlham
Aliyev cenaplarına devlet nişanı verildi. Konuk Cumhurbaşkanı da
Cumhurbaşkanımız Sayın Abdullah Gül’e Haydar Aliyev nişanı takdim etti.
Türkiye’nin verdiği nişandan Türkiye Cumhuriyeti’nin kurucusu, mazlum
milletlerin önderi Atatürk’ün rölyefi çıkarılmıştı. Atatürksüz nişanın konuk
Cumhurbaşkanında burukluk yaratmadığını kim söyleyebilir? Her bayramda, her
törende başkent güzel Ankara’yı ziyaret edenlerin büyük bir bölümünün, bir
dualık saygı duruşunda bulunmaktan bahtiyarlık duydukları Büyük Atatürk’ü
rölyeflerden çıkarmak bu ülkeye hizmet edenlere karşı büyük bir vefasızlık ve
saygısızlıktır. Önder Gazi Mustafa Kemal’in rölyefini devlet nişanından
çıkaranlar bilmelidirler ki Büyük Atatürk’ü milletin gönlünden çıkaramazlar. 
Bu yasanın iki ülkeye
hayırlı uğurlu olmasını diliyor, ettikleri yemine sadık kalarak cumhuriyetin
değerlerine, devletlerine vefa ve sadakatle bağlı kalan sayın milletvekillerine
saygılar sunuyorum. (CHP sıralarından alkışlar)
BAŞKAN –
Teşekkür ederim Sayın Öner. 
Evet, tasarının
tümü üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
1’inci maddeyi
okutuyorum: 

TÜRKİYE CUMHURİYETİ
HÜKÜMETİ İLE AZERBAYCAN CUMHURİYETİ HÜKÜMETİ ARASINDA POLİS EĞİTİMİNDE
İŞBİRLİĞİ ÜZERİNE PROTOKOLÜN ONAYLANMASININ UYGUN BULUNDUĞUNA
DAİR KANUN TASARISI

MADDE
1- (1) 25 Ekim 2011 tarihinde İzmir’de imzalanan “Türkiye
Cumhuriyeti Hükümeti ile Azerbaycan Cumhuriyeti Hükümeti Arasında Polis
Eğitiminde İşbirliği Üzerine Protokol”ün onaylanması uygun bulunmuştur.
BAŞKAN – Maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
Diğer maddeyi
okutuyorum: 

MADDE
2- (1) Bu Kanun yayımı tarihinde yürürlüğe girer.
BAŞKAN – Maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
Diğer maddeyi
okutuyorum: 

MADDE
3- (1) Bu Kanun hükümlerini Bakanlar Kurulu yürütür.
BAŞKAN – Maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
Tasarının tümü
açık oylamaya tabidir. 
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Kabul etmeyenler… Kabul edilmiştir.
Oylama için üç
dakika süre veriyorum ve oylamayı başlatıyorum.
(Elektronik
cihazla oylama yapıldı) 
BAŞKAN - Türkiye
Cumhuriyeti Hükümeti ile Azerbaycan Cumhuriyeti Hükümeti Arasında Polis
Eğitiminde İşbirliği Üzerine Protokolün Onaylanmasının Uygun Bulunduğuna Dair
Kanun Tasarısı açık oylama sonucu:




“Kullanılan
  oy sayısı


:


205









Kabul


:


205(x)










Kâtip Üye
İsmail Kaşdemir
Çanakkale



Kâtip Üye
Bayram Özçelik
Burdur”




Tasarı kabul
edilmiş ve kanunlaşmıştır. 
9’uncu sırada
yer alan, Türkiye Cumhuriyeti Hükümeti ile Azerbaycan Cumhuriyeti Hükümeti
Arasında Ormancılık Alanında İşbirliğine İlişkin Mutabakat Zaptının
Onaylanmasının Uygun Bulunduğuna Dair Kanun Tasarısı ile Tarım, Orman ve
Köyişleri Komisyonu ile Dışişleri Komisyonu Raporlarının görüşmelerine
başlayacağız. 

9.- Türkiye Cumhuriyeti Hükümeti ile Azerbaycan
Cumhuriyeti Hükümeti Arasında Ormancılık Alanında İşbirliğine İlişkin Mutabakat
Zaptının Onaylanmasının Uygun Bulunduğuna Dair Kanun Tasarısı ile Tarım, Orman
ve Köyişleri Komisyonu ile Dışişleri Komisyonu Raporları (1/703) (S. Sayısı:
399)(xx)
BAŞKAN –
Komisyon? Burada. 
Hükûmet? Burada.

Komisyon raporu
399 sıra sayısıyla bastırılıp dağıtılmıştır. 
Tasarının tümü
üzerinde söz isteyen var mı? Yok. 
Tasarının tümü
üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
1’inci maddeyi
okutuyorum: 

TÜRKİYE CUMHURİYETİ HÜKÜMETİ İLE
AZERBAYCAN CUMHURİYETİ HÜKÜMETİ ARASINDA ORMANCILIK ALANINDA İŞBİRLİĞİNE
İLİŞKİN MUTABAKAT ZAPTININ ONAYLANMASININ UYGUN BULUNDUĞUNA DAİR KANUN TASARISI
MADDE 1- (1) 25 Ekim 2011
tarihinde İzmir’de imzalanan “Türkiye Cumhuriyeti Hükümeti ile Azerbaycan
Cumhuriyeti Hükümeti Arasında Ormancılık Alanında İşbirliğine İlişkin Mutabakat
Zaptı”nın onaylanması uygun bulunmuştur.
BAŞKAN – Madde
üzerinde Cumhuriyet Halk Partisi Grubu adına Antalya Milletvekili Sayın Osman
Kaptan. 
Buyurunuz. (CHP
sıralarından alkışlar) 
CHP GRUBU ADINA
OSMAN KAPTAN (Antalya) – Sayın Başkan, değerli milletvekili arkadaşlarım; 399
sıra sayılı Türkiye ve Azerbaycan Arasında Ormancılık Konusunda İşbirliği
Yapılmasına İlişkin Kanun Tasarısı’nın 1’inci maddesi hakkında Cumhuriyet Halk
Partisi Grubu adına söz almış bulunuyorum. Hepinizi saygıyla selamlarım. 
Sayın
arkadaşlarım, Türkiye ve Azerbaycan, komşu iki ülke olmaktan, stratejik ortak
olmaktan önce dost iki ülkedir. İlişkilerimiz, ortak değerlere, tarihe,
kültüre, dine, dile, coğrafyaya dayalı bir kardeşliktir. Ulu Önder’imiz Mustafa
Kemal Atatürk’ün “Azerbaycan’ın sevinci bizim sevincimiz, kederi bizim
kederimizdir.” Sözü, Azerilerle kardeşliğimizin en güzel kanıtıdır. Azerbaycan’la
ilişkilerimizin özünü Haydar Aliyev’in “Bir millet, iki devlet” sözü çok iyi
açıklamaktayken, şimdi bazı yerlerde bazı kişilerin, bazı yazarların, bazı
siyasi akımların iki millete, iki devlete doğru doludizgin gidilmesine yelken
açan görüş ve uygulama istemleri doğru değildir, hele petrolden pay istemek hiç
doğru değildir.
Sayın
milletvekilleri, Azerbaycan’da 780 civarında Türk şirketi bulunmaktadır.
Türkiye Petrolleri Anonim Ortaklığının 3 milyar dolarlık yatırımıyla birlikte
Azerbaycan’da toplam yatırım tutarımız 7 milyar dolara ulaşmaktadır.
Azerbaycan’la yapılan doğrudan yatırımlarda Türkiye 1’inci sıradadır. Ülkemizde
ise Azerbaycan sermayesine ait 1.750 tane şirket faaliyet göstermektedir. Bu
şirketlerin yatırımları 4 milyar doları bulmaktadır. Azerbaycan inşaat
sektöründeki işlerin yüzde 80’i Türk şirketleri tarafından yürütülmektedir.
Türk müteahhitlik firmaları Azerbaycan’da şimdiye kadar 300’e yakın proje
üstlenmişlerdir.
Sayın milletvekilleri, Ermenistan’la
iyi olma, ilişkilerimizin normalleştirilmesi adına atacağımız adımlar
Azerbaycan’la aramızın bozulmasına yol açmamalıdır. Bu nedenle, Türkiye ve
Azerbaycan arasında ormancılık alanındaki iş birliğinin daha ileriye
götürülmesi konusundaki ikili anlaşmanın imzalanmasının onaylanması Cumhuriyet
Halk Partisince de uygun bulunmaktadır. Ancak bu ikili anlaşmanın 4’üncü
maddesinin (g) fıkrasında “…taraftarlarca gerekli görülen diğer iş birliği
yöntemleri…” ifadesi yer almaktadır. Bu ifadeyle ne anlatılmak istendiği net
olarak ifade edilmediğinden o günkü yönetimin inisiyatifi ve ülkemiz adına
uluslararası alanda bağlayıcı konuların kararlaştırılması ve bu konuların
Türkiye Büyük Millet Meclisi denetiminden geçmeden yürürlüğe girme olasılığı
ortaya çıkmaktadır. Bu nedenle söz konusu 4’üncü maddenin (g) fıkrasının ya
metinden çıkarılması ya da daha net biçimde açıklanması gereğine inanıyoruz.
Sayın milletvekilleri, bundan on yıl
önce Hükûmet “Ormanla ve orman köylüleriyle ilgili olarak 2/B sorununu
çözeceğiz.” dedi, biz de “İyi edersiniz çözün, biz de destek veririz.” dedik.
2003 yılında Orman Bakanı Osman Pepe “5 milyar metrekareye yakın 2/B
arazisinden 20-25 milyar dolara yakın gelir bekliyoruz, çayın taşıyla çayın
kuşunu vuracağız.” demişti. Biz “Yapmayın, etmeyin orman köylülerine 2/B’lik
arazileri bedelsiz verin.” dedik. Hükûmet “Yok, biz ille parayla satacağız.”
dedi. 26 Nisan 2012’de kanun çıkardık. Tekrar tekrar düzenlemeler yapıldı. 11
Ekim 2013’te Maliye Bakanı Mehmet Şimşek “2/B’de toplam gelir 5 milyar dolar
bile değil, Hükûmet olarak bu konudaki amacımız gelir değil sosyal ve kentsel
bir sorunu çözmektir.” diyor. Doğru da Sayın Bakan, on yıl önceki Hükûmet de
sizin Hükûmetinizdi “20-25 milyar dolar bekliyoruz.” diyen de sizin Orman
Bakanınız idi. Bu paraların çok olduğunu, bu miktarda paraları
toplayamayacağınızı söyleyen bizdik. Şimdi bizim sözümüze geldiniz ama aradan
on yıl geçti, orman köylülerini de perişan ederek geçti.
Sayın
milletvekilleri, 2/B Kanunu çıktıktan sonra Antalya’da 82 bin civarında başvuru
yapıldı, bunun 17 bininin doğal ve arkeolojik sit alanı veya kamusal alanda
kalması nedeniyle satışı yapılmamıştır. Bu satışı yapılmayan yerlerin yerine
başka hazine arazilerinin önerilmesi, verilmesi ve bu kişilere de satışının
yapılması sağlanmalıdır, bunu bekliyoruz.
Antalya’da tapu
iptal tescil davası açılan yaklaşık 10.230 arazi ile dava açılmamış fakat 2/B
şerhi bulunan yaklaşık 25 bin arazinin de hiç ücret alınmadan tapularından 2/B
şerhinin kaldırılmasını önemli görüyoruz. Bu konulardaki yazışmaların bir an
önce bitmesini ve vatandaşlarımızın sorunlarının öncelikle çözülmesini
bekliyoruz.
Sayın
milletvekilleri; Evliya Çelebi’nin Seyahatnamesi’nde Ege’den yola çıkan bir
sincabın daldan dala atlayarak Doğu Anadolu’ya geçebildiğini, Timur’un
ordularını, fillerini Osmanlı’dan Ankara’nın ormanlarında sakladığını doğru
kabul edersek, o günlerden bugüne ormanlarımızdan çok şey kaybettiğimiz
ortadadır. Biz ormanlarımıza gözümüz gibi bakılmasını istiyoruz. Ormanlarımızın
yakılmasını, rant uğruna çarçur edilmemesini, “Yol geçireceğim, köprü
yapacağım, HES yapacağım.” bahanesiyle heba edilmemesini istiyoruz. Şunu iyi
bilin ki: Biz köprü yapılmasına da, HES yapılmasına da, yol yapılmasına da
karşı değiliz ancak yer seçimine karşıyız. Biz “Biz biliriz, biz istediğimizi
yaparız.” diyen iktidarın “Yaptım, oldubitti.” diyen zihniyetine ve
uygulamalarına karşıyız. 
Bu duygularla
hepinize saygılar sunarım. (CHP sıralarından alkışlar)
BAŞKAN –
Teşekkür ederim.
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir. 
2’inci maddeyi
okutuyorum:

MADDE
2- (1) Bu Kanun yayımı tarihinde yürürlüğe girer.
BAŞKAN – Maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
Diğer maddeyi
okutuyorum: 

MADDE
3- (1) Bu Kanun hükümlerini Bakanlar Kurulu yürütür.
BAŞKAN – Maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
Tasarının tümü
açık oylamaya tabidir. 
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Kabul etmeyenler… Kabul edilmiştir.
Oylama için iki
dakika süre veriyorum ve oylama işlemini başlatıyorum.
(Elektronik
cihazla oylama yapıldı) 
BAŞKAN – Sayın
Gürsoy Erol burada mı? Burada. 
Sayın Mehmet
Yüksel? Burada. 
Kusura bakmayın,
168 çıktı da… 
Sayın Belma
Satır burada zaten. 
Sayın Erol Kaya?
Burada. 
Sayın Yıldırım
Ramazanoğlu? Burada. 
Sayın Davutoğlu
adına Taner Yıldız. 
Sayın Tülay
Bakır? Burada. 
Sayın Ali
Babacan adına, tamam. 
Sayın Necdet
Ünüvar buradaydı. 
Sayın Ayhan
Sefer Üstün? Burada. 
Sayın Mehmet
Erdoğan, Adıyaman? 
MUHAMMET RIZA
YALÇINKAYA (Bartın) - Alma onu, o yok şu anda. 
BAŞKAN – Sayın
Muammer Güler? Burada.
Sayın Bilal
Macit? Burada. 
Sayın Zelkif
Kazdal? Burada. 
Sayın İlhan
Yerlikaya? 
HAYDAR AKAR
(Kocaeli) – Yok. Nerede? 
ÖZGÜR ÖZEL
(Manisa) – Sayın Başkanım böyle…
BAŞKAN - Mustafa
Akış, Konya? 
HAYDAR AKAR
(Kocaeli) – Yok. Nerede?
MUHAMMET RIZA
YALÇINKAYA (Bartın) – Kim yazıyor bu pusulaları?
HAYDAR AKAR
(Kocaeli) – Arkadaşlar, benim adıma da…
BAŞKAN - Mehmet
Erdem? 
HAYDAR AKAR
(Kocaeli) – Yok. 
BAŞKAN - Nevzat
Pakdil? Burada olması lazım demin görmüştüm.
HAYDAR AKAR
(Kocaeli) – Yok. 
MİHRİMAH BELMA
SATIR (İstanbul)- Dışarıda. 
HAYDAR AKAR
(Kocaeli) - Yok efendim, yok. 
BAŞKAN – Hayır.
Ben demin görmüştüm, onun için soruyorum canım! 
Mustafa Şahin?
Burada. 
RECEP ÖZEL
(Isparta) – Mehmet Erdoğan burada, şimdi geldi. 
BAŞKAN -
Türkiye Cumhuriyeti Hükümeti ile Azerbaycan Cumhuriyeti Hükümeti Arasında
Ormancılık Alanında İşbirliğine İlişkin Mutabakat Zaptının Onaylanmasının Uygun
Bulunduğuna Dair Kanun Tasarısı açık oylama sonucu:
“Kullanılan oy
sayısı: 186
Kabul: 186(X)
 Kâtip Üye  Kâtip Üye
 İsmail Kaşdemir Bayram
Özçelik
 Çanakkale Burdur”

Şimdi, bir şey
sorayım gruplara: Saat yedi ve ben, biliyorsunuz, ilaç alacağım, yemek yemem
lazım. Ya on beş dakika ara vereceğim ya da anlaşmanız devam ediyorsa, devam
edeceğim.
RECEP ÖZEL
(Isparta) – 2 tane kaldı, bitirelim.
ENGİN ALTAY
(Sinop) – Bitirelim Başkanım.
BAŞKAN – Bakın,
samimiyetle sorarak devam edelim...
ENGİN ALTAY
(Sinop) – Başkanım, bizim bir konuşmacımız var, ondan sonra…
BAŞKAN – Hayır,
hayır… Konuşmacılarla ilgili sorunum yok.
Yani, dokuza
kadar devam edeceksek, on beş dakika ara verip geleceğim ama…
ENGİN ALTAY
(Sinop) – Etmeyeceğiz, verme Başkanım.
BAŞKAN – Tamam,
oldu, kabulümdür.
Şimdi, bu tasarı
kabul edildi ve kanunlaştı, Özgür Özel’in büyük gayretleriyle.
ÖZGÜR ÖZEL
(Manisa) – Teşekkür ederim.
BAŞKAN – 10’uncu
sırada yer alan Türkiye Cumhuriyeti Hükûmeti ve Azerbaycan Cumhuriyeti Hükûmeti
Arasında Basın ve Enformasyon Alanlarında İşbirliği Protokolünün Onaylanmasının
Uygun Bulunduğuna Dair Kanun Tasarısı ile Dışişleri Komisyonu Raporu’nun
görüşmelerine başlıyoruz.

10.- Türkiye Cumhuriyeti Hükümeti ve Azerbaycan
Cumhuriyeti Hükümeti Arasında Basın ve Enformasyon Alanlarında İşbirliği
Protokolünün Onaylanmasının Uygun Bulunduğuna Dair Kanun Tasarısı ile Dışişleri
Komisyonu Raporu (1/714) (S. Sayısı: 379)(x)
BAŞKAN –
Komisyon? Burada.
Hükûmet? Burada.
Komisyon raporu
379 sıra sayısıyla bastırılıp dağıtılmıştır. 
Tasarının tümü
üzerinde söz isteyen? Yok.
Tasarının
maddelerine geçilmesini oylarınıza sunuyorum: Kabul edenler... Kabul
etmeyenler... Kabul edilmiştir.
1’inci maddeyi
okutuyorum:
TÜRKİYE CUMHURİYETİ HÜKÛMETİ VE
AZERBAYCAN CUMHURİYETİ HÜKÛMETİ ARASINDA BASIN VE ENFORMASYON ALANLARINDA İŞBİRLİĞİ
PROTOKOLÜNÜN ONAYLANMASININ UYGUN BULUNDUĞUNA DAİR KANUN TASARISI
MADDE 1- (1) 25 Ekim 2011 tarihinde
imzalanan “Türkiye Cumhuriyeti Hükümeti ve Azerbaycan Cumhuriyeti Hükümeti
Arasında Basın ve Enformasyon Alanlarında İşbirliği Protokolü”nün onaylanması
uygun bulunmuştur.
BAŞKAN – Madde
üzerinde Cumhuriyet Halk Partisi Grubu adına İstanbul Milletvekili Sayın Oktay
Ekşi.
Buyurunuz. (CHP
sıralarından alkışlar)
Süreniz on
dakika.
CHP GRUBU ADINA
OSMAN OKTAY EKŞİ (İstanbul) – Teşekkür ederim Sayın Başkanım.
Sayın Başkan,
sayın milletvekilleri; huzurunuza, Azerbaycan Cumhuriyeti ile aramızda basın ve
enformasyon alanlarında iş birliği yapılması amacıyla imzalanan anlaşmanın
onaylanması için getirilen yasa tasarısı hakkında Cumhuriyet Halk Partisi
Grubunun görüşlerini sunmak için çıktım. Ancak, izninizle, usul hakkında bir
noktaya değinip konuya daha sonra gireceğim.
Sevgili
arkadaşlarım, bu tasarıyla ilgili konuşma görevi bendenize altı ay önce arkadaşlarım
tarafından tevdi edildi çünkü bu tasarı o tarihte Genel Kurulun gündemine
girmişti. Aradan geçen altı ay boyunca, tasarı muhtelif zamanlarda geldi,
gitti; niye geldiğini anlamak mümkün değildi, niye gündemden çıktığını anlamak
mümkün değildi. 
Dostlarım,
dünyanın hiçbir yerinde, böyle “parlamento gündemi” diye bir şey yok. Buraya
katılan, her gün Genel Kurula gelen arkadaşlarımıza bir vesileyle gönderdiğim
anketten çıkan sonucu anımsatmak istiyorum: 550 milletvekilinin dörtte 3’ü
buraya gündemin ne olduğunu bilmeden geliyor. Nitekim, bendeniz de altı aydan beri
bu meselenin ne zaman gündeme geleceğini takiple meşguldüm, en nihayet bugün,
bu saatte huzurunuza çıkabildim. Böyle bir tablo, doğrudan doğruya, Meclisteki
grup başkan vekillerinin gündemle istedikleri gibi oynamalarından doğan bir
tablo. Bunun Parlamentonun itibarıyla, bunun Parlamentonun normal bir
Parlamento olarak çalışma anlayışıyla ne alakası var ne de bu Parlamentoya bu
hâliyle, üzgünüm ama “Parlamento” diye hitap etmek, anımsamak doğru değil.
Burası saygıdeğer bir kanun yapıcı Anayasa organı. Hepimizin, Türkiye Büyük
Millet Meclisi üyesi olarak, milleti temsil gibi son derece onurlu bir
durumumuz, konumumuz var fakat buradaki işleyiş, maalesef, o konumla, o durumla
uyumlu değil. Sebebi, sevgili dostlarım, milletvekili görevlerinin nasıl
yapılacağına ilişkin, maalesef, grup başkan vekillerinin bir Parlamento adabı
ve kuralına dair ne niyetlerinin ne ilgilerinin -hatta bazıları için izin
verirseniz söyleyeyim- bilgilerinin olmaması.
Dostlarım, ben,
huzurunuza çıktığım bu anlaşma vesilesiyle dikkatinize sunmak isterim ki
Türkiye Cumhuriyeti’nin Azerbaycan Cumhuriyeti’yle ilişkileri ne kadar yakın ve
ne kadar güçlü olursa Cumhuriyet Halk Partisi olarak biz bundan mutluluk
duyarız ve o yöndeki tüm çabaları destekleriz. O nedenle, şu anda görüşmekte olduğumuz
anlaşmaya da destek vereceğiz.
Aslında, iki
ülke arasında buna benzer bir iş birliği yapılmasını amaçlayan iki anlaşma daha
var saygıdeğer milletvekilleri, ikisi de 1993 yılında, iki ay arayla
imzalanmış. Bunların ikisinin de 9’uncu maddesi “Taraflar basın, radyo ve
televizyon alanlarında iş birliğini, her türlü haber, bilgi ve yayın değişimi
ve dağıtımını destekleyeceklerdir.” diyor. Gördüğünüz gibi, iki ülkenin bilgi,
yayın, kültür değişimi ve iş birliğine uygun hukuki zemin var. Peki, uygulamadaki
durum ne, önce dikkatinize sunmak isterim. 
İş birliğini
geliştirme amacıyla, iki ülkenin kamu kaynakları “Dostlar alışverişte görsün.”
türü toplantılar için harcanmış ama asıl önemli gerçek başka. Taraflar bilgi ve
yayın değişimi ve dağıtımını desteklemeyi taahhüt etmelerine rağmen, Azerbaycan
Millî Radyo ve Televizyon Şûrası 1 Mayıs 2012 tarihinden itibaren, yani demek
ki iki yıl öncesinden itibaren, Türkiye’de üretilen televizyon dizilerinin ve
Türk filmlerinin kendi ulusal kanallarında gösterimini yasaklamış. Geçenlerde,
bir Azeri parlamentere sordum, lafı uzattı ama sözlerinden yasağın hâlâ devam
ettiği sonucuna ulaştım. Ama, evinize gidip televizyon kanallarını tararsanız
Azer TV’yi karşınızda hemen bulursunuz. 
Şimdi,
huzurunuzda Hükûmete soruyorum: Türk dizilerinin ve Türk filmlerinin
yasaklanmasının aramızdaki iki anlaşmaya da aykırı olduğu gerekçesiyle
Azerbaycan Hükûmeti nezdinde ne yapılmış, ne sonuç alınmıştır? 
Saygıdeğer
arkadaşlarım, Türkiye ile Azerbaycan arasındaki ilişkiler bağlamında sözünü
edeceğimiz ilginç bir etkinlik var: Bunlardan, 21-22 Aralık 2010 tarihinde
yapılan Türk Dili Konuşan Ülkeler Medya Forumu’na katılan tüm ülkeler, ifade ve
basın özgürlüğüne en az yaşam hakkı kadar önem atfettiklerini, medyanın hukuk
devletinin hâkim olduğu demokrasiler üzerinde yadsınamaz bir etkiye sahip
bulunduğuna inandıklarını açıklamışlar. Kâğıt üstünde güzel şeyler söylemişler
ama pratik hiç de öyle olmamış. Keşke öyle olmamakla kalsaydı da daha kötü
şeyler olmasaydı sevgili dostlarım. Nitekim, Türkiye’de basının inanılmaz
ağırlıkta baskı altında bulunduğunu ispat eden sayısız kanıt var. Artık,
ülkemizde “Alo Fatih” diye isimlendirilen -izninizle söyleyeyim- “Alo Fatih”
diyen için de telefonun öteki ucundaki Fatihler için de doğrusu şu ki demokrasiden
söz eden bizler için de utanç verici bir dönemi yaşamaktayız. 
Vergi
cezalarıyla kapısına kilit vurulmak istenen medya grupları, siyasi iktidarın
baskısıyla işinden atılan yüzlerce gazeteci, Türkiye’nin adını dünyanın en
büyük gazeteci hapishanesine çıkaran mahkûm ve tutuklu gazeteciler gerçeği, tüm
bunlar ortada. Diyeceksiniz ki “Bunlar gazetecilik eylemleri nedeniyle değil,
terör örgütlerine üye oldukları için veya birtakım adi suçlara katıldıkları
için hapse atılan kişiler.” Saygıdeğer Adalet ve Kalkınma Partili dostlarım, bu
sözleri size nur topu gibi bir Hâkimler ve Savcılar Yüksek Kurulu hediye eden
eski Adalet Bakanınız çok söyledi, siz de inanmış göründünüz. Oysa, bunlara
artık, söyleyenin kendisi de inanmıyor, siz de eminim ki inanmıyorsunuz. Zaten,
söyleyen dün de alay konusu oluyordu. Nitekim, sizin burada gazetecileri hapse
atmak için kullandığınız “terörist” suçlamasının bir benzeri de Azerbaycan’da
var. Yalnız, onlar henüz “terörist” suçlamasını keşfedememiş olmalılar ki
gazetecileri “Üzerinde uyuşturucu madde bulundu.” diyerek, “Halkı galeyana
getirmek istedi.” diyerek, “Yağmacılık yaptı.” diyerek, “Ruhsatsız silah
taşıdı.” diyerek hapse atıyorlar. 
Nitekim, biz,
2013 yılında, basınımızın ne kadar özgür olduğunu gösteren sıralamada 154’üncü
olduk, bir önceki yıl 148’inci idik. Azerbaycan’ın aynı listedeki yeri,
2011-2012 yıllarında 179 ülke arasında 162’ncilikti, 2013’te durumlarını biraz
düzelttiler ama ancak 156’ncı oldular. Bütün bunlar gösteriyor ki
Azerbaycan’daki gazeteciler Türkiye’dekilerden çok da rahat değil. 
Sevgili
dostlarım, iki ülkenin, gazetecileri tedirgin etme konusunda çok başarılı bir
konumda olduklarını hepimiz görmekteyiz. Nitekim, bu ülkenin Başbakanı, 30
Martın hemen ardından Azerbaycan’a yaptığı gezide, oradaki bir kısım
gazetecinin baskı altına alınmasını talep edince, sizin “paralel yapı”
dediğiniz kesime mensup gazeteciler gözaltına alındı, akıbetleri ne oldu
bilmiyorum ama özgürlüğün yanında olmadığınızı görerek üzülüyorum. 
Hepinize
saygılar sunarım. (CHP sıralarından alkışlar)
RAMAZAN CAN
(Kırıkkale) – Hadi canım sen de! Hadi oradan!
BAŞKAN –
Teşekkür ederim Sayın Ekşi. 
Maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
Diğer maddeyi okutuyorum: 

MADDE
2- (1) Bu Kanun yayımı tarihinde yürürlüğe girer.
BAŞKAN – Maddeyi oylarınıza
sunuyorum: Kabul edenler… Kabul etmeyenler… Kabul edilmiştir.
Diğer maddeyi okutuyorum: 

MADDE 3- (1) Bu Kanun hükümlerini
Bakanlar Kurulu yürütür.
BAŞKAN – Maddeyi oylarınıza
sunuyorum: Kabul edenler… Kabul etmeyenler… Kabul edilmiştir.
Tasarının tümü açık oylamaya
tabidir.
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Kabul etmeyenler… Kabul edilmiştir. 
Oylama için iki
dakika süre veriyorum ve oylama işlemini başlatıyorum.
(Elektronik
cihazla oylamaya başlandı)
ÖZGÜR ÖZEL
(Manisa) – Sayın Başkan, Belma Hanım’ın elektronik olarak oy kullandığını
dikkatlerinize arz ediyorum. Biraz önce pusula verdi. (AK PARTİ sıralarından
gürültüler)
BAŞKAN – O zaman
gördük, dışarıdan geldi. Belma Hanım’ı gördük çünkü grup başkan vekilleriyle
iletişim içinde olduğum için onları biliyorum. Yoktu, içeri girdi…
ÖZGÜR ÖZEL
(Manisa) – Ben dikkatinize arz ediyorum.
MİHRİMAH BELMA
SATIR (İstanbul) – Allah Allah!
BÜLENT TURAN
(İstanbul) – Sayın Başkan, bu nasıl usul ya? Haddini bilsin herkes!
MİHRİMAH BELMA
SATIR (İstanbul) – Çok ayıp! Özür dilesin, saygısız şey! Pusula verdim, oradan
girerken verdim. Hesap vermek zorunda da değilim ben ona!
ÖZGÜR ÖZEL
(Manisa) – Bu oylama için diyorum. Bir avuç pusula var, bir tomar pusula var,
bir tomar!
BÜLENT TURAN
(İstanbul) – Çok ayıp ya!
ÖZGÜR ÖZEL
(Manisa) – Neye ayıp ya? 80 tane pusula var orada, 80 tane pusula var!
(Elektronik
cihazla oylamaya devam edildi)
BAŞKAN - Sayın
Gürsoy Erol orada zaten.
Sayın Ali
Babacan? Burada.
Canan Candemir
Çelik? Burada. 
Türkiye
Cumhuriyeti Hükümeti ve Azerbaycan Cumhuriyeti Hükümeti Arasında Basın ve
Enformasyon Alanlarında İşbirliği Protokolünün Onaylanmasının Uygun Bulunduğuna
Dair Kanun Tasarısı açık oylama sonucu:




“Kullanılan
  oy sayısı


:


200








Kabul


:


200



(x)







:













Kâtip Üye
İsmail Kaşdemir
Çanakkale 


Kâtip Üye
Bayram Özçelik
Burdur”



 
Tasarı kabul
edilmiş ve kanunlaşmıştır. 
11’inci sırada
yer alan, Türkiye Cumhuriyeti Hükümeti ile Kosova Cumhuriyeti Hükümeti Arasında
Kültür Merkezlerinin Kuruluşu, İşleyişi ve Faaliyetleri Hakkında Anlaşmanın
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlayacağız. 

11.- Türkiye Cumhuriyeti Hükümeti ile Kosova Cumhuriyeti
Hükümeti Arasında Kültür Merkezlerinin Kuruluşu, İşleyişi ve Faaliyetleri
Hakkında Anlaşmanın Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu (1/737) (S. Sayısı: 432)
BAŞKAN –
Komisyon? Yok.
Ertelenmiştir.
12’nci sırada
yer alan, Vişegrad’daki Sokullu Mehmet Paşa Köprüsünün Yapısal Unsurlarının
Durumunun Tespit Edilmesi, Restorasyon Projesinin Hazırlanması ve Projenin
Uygulanması Konusundaki İşbirliği Protokolünün Onaylanmasının Uygun Bulunduğuna
Dair Kanun Tasarısı ile Milli Eğitim, Kültür, gençlik ve Spor Komisyonu ile
Dışişleri Komisyonu Raporlarının görüşmelerine başlayacağız.

12.- Vişegrad’daki Sokullu Mehmet Paşa Köprüsünün
Yapısal Unsurlarının Durumunun Tespit Edilmesi, Restorasyon Projesinin
Hazırlanması ve Projenin Uygulanması Konusundaki İşbirliği Protokolünün
Onaylanmasının Uygun Bulunduğuna Dair Kanun Tasarısı ile Milli Eğitim, Kültür,
Gençlik ve Spor Komisyonu ile Dışişleri Komisyonu Raporları (1/333) (S. Sayısı:
104)(x)
BAŞKAN –
Komisyon ve Hükûmet burada. 
Komisyon Raporu
104 sıra sayısı ile bastırılıp dağıtılmıştır. 
Tasarının tümü
üzerinde söz isteyen? Yok. 
Tasarının tümü
üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul edilmiştir.

1’inci maddeyi
okutuyorum: 

VİŞEGRAD’DAKİ
SOKULLU MEHMET
PAŞA
KÖPRÜSÜNÜN YAPISAL UNSURLARININ
DURUMUNUN
TESPİT EDİLMESİ,
RESTORASYON
PROJESİNİN HAZIRLANMASI
VE
PROJENİN UYGULANMASI
KONUSUNDAKİ
İŞBİRLİĞİ PROTOKOLÜNÜN
ONAYLANMASININ
UYGUN
BULUNDUĞUNA
DAİR KANUN TASARISI

MADDE 1- (1) 24 Mayıs 2007
tarihinde imzalanan “Vişegrad’daki Sokullu Mehmet Paşa Köprüsü’nün Yapısal
Unsurlarının Durumunun Tespit Edilmesi, Restorasyon Projesinin Hazırlanması ve
Projenin Uygulanması Konusundaki İşbirliği Protokolü”nün onaylanması uygun
bulunmuştur.
BAŞKAN – Maddeyi
oylarınıza sunuyorum: Kabul edenler… Kabul etmeyenler… Kabul edilmiştir. 
Diğer maddeyi
okutuyorum: 
MADDE 2- (1) Bu Kanun yayımı
tarihinde yürürlüğe girer.
BAŞKAN – Madde
üzerinde şahsı adına Manisa Milletvekili Sayın Özgür Özel. 
Buyurunuz. (CHP
sıralarından alkışlar) 
ÖZGÜR ÖZEL
(Manisa) – Sayın Başkan, değerli milletvekilleri; hepinizi saygıyla
selamlıyorum. 
Uluslararası
anlaşmaları görüşüyoruz. Bu konuda grubumuzun özellikle mutabakatı olan maddeler
üzerinde konuşmamayı, kısa konuşmayı ya da yapıcı eleştirilerde bulunmayı
tercih ediyoruz. Bu madde üzerinde de açıkçası konuşmayı düşünmüyorduk. Biraz
önce oylamada yaşananların da, hepsinin aldığı kök… 
Sayın Bakan
Taner Yıldız’ın burada, çıkıp grubumuzun konusunda uzman, yolsuzluklarla
mücadele, şeffaf toplum, özellikle kamu kaynaklarının yolsuzluklarla heba
edilmemesi yani halk arasında yaygınlaşmış deyimiyle yetim hakkının yenilmemesi
ve korunması konusunda efsaneleşmiş isimlerinden birisi olan Aykut Erdoğdu
hakkında (AK PARTİ sıralarından “Aaa!” sesleri, gürültüler) çıkıp da
-tutanaklar elimde, biraz önce ifade ettim- şu ifadeleri kullanması üzerine söz
almış bulunuyorum. 
UĞUR AYDEMİR
(Manisa) – Özgür, defaten konuştu, defaten! 
ÖZGÜR ÖZEL
(Devamla) – Sayın Bakan diyor ki: “Siz burada, bir Enerji ve Tabii Kaynaklar
Bakanıyla alakalı CHP Grubu adına bir şey verdiniz -gensoruyu kastediyor- daha
üçüncü dakikada, grubun İçerisinde, bu işi anlayan arkadaşlarınızdan ‘Biz
mahcup olduk.’ diyenler oldu.” Sayın Bakanın ifadesi. Sonra devam ediyor:
“Sayın Erdoğdu, siz AK PARTİ Grubunda itibar kaybetmekle kalmamışsınız, CHP’nin
içinde de itibar kaybetmişsiniz. Ben size bunu söylüyorum.”
Burada söz alma
sebebim şudur: Birincisi, Türkiye Cumhuriyeti’nin bir Sayın Bakanına böyle gri
ifadeler kullanmak…
ÜNAL KACIR
(İstanbul) – Sayın Başkan, konu dışında konuşuluyor, konu dışına çıkılıyor. Ne
alakası var konuyla!
ÖZGÜR ÖZEL
(Devamla) - …bir grubun içinde kimin söylediği belli olmadan… Çünkü, “İsim
ver.” diyorlar “Ben ispiyoncu değilim.” diyor. Bir bakan ispiyoncu değildir
tabii ama müfteri de olmamalıdır ve bu tip iftiralardan uzak durmalıdır,
üzerinde bir devlet adamı ağırlığı olmalıdır. 131 kişilik grubu itham etmek,
hele hele göz bebeğimiz Aykut Erdoğdu’yu (AK PARTİ sıralarından “Ooo!” sesleri)
grubumuzda itibarsızlaştırmaya çalışmak hiçbir…
RECEP ÖZEL
(Isparta) – Vay vay vay!
ÖZGÜR ÖZEL
(Devamla) - …babayiğidin hakkı değildir, onun alnını karışlarız Sayın Bakan!
(AK PARTİ sıralarından “Ooo!” sesleri)
Aykut Erdoğdu, Erzurumlu
fakir bir ailenin, bir işçinin oğludur. (AK PARTİ sıralarından “Allah Allah!”
sesleri) Öyle…
ALİ ŞAHİN
(Gaziantep) – Aykut kendisi de gülüyor söylediklerine!
ÖZGÜR ÖZEL
(Devamla) - Aykut Erdoğdu, bir işçi babanın boğazından kesip yemeyip yedirdiği,
içmeyip içirdiği, üstüne başına, kendine almayıp oğlunu okuttuğu bir Erzurumlu
işçinin oğludur. (AK PARTİ sıralarından “Ooo!” sesleri) Boğazından devlet
parası geçmiştir; geçen, devlet parası ama sizin bildiğiniz devlet parasının
geçtiği, gittiği yollardan değil!
UĞUR AYDEMİR
(Manisa) – Aykut’u anlatma sen!
ÖZGÜR ÖZEL
(Devamla) - Devlet bursuyla dünyanın en iyi okullarında okumuş…
FATİH ŞAHİN
(Ankara) – Genel başkan yapın!
ÖZGÜR ÖZEL
(Devamla) - …aldığı maaşla da -devlet parasıyla- büyümenin kendisi üzerine
yüklediği sorumluluğun farkında olarak yetim hakkının peşine düşmüştür. Onun
şansızlığı, sizin iktidarınız gibi bir dönemde, yetim hakkı yiyenlerin, kul
hakkı yiyenlerin peşine düşmek, o yüzden de yorulmak, bitap düşmek ve çok
çalışmak zorunda oluşudur. (AK PARTİ sıralarından “Ooo!” sesleri)
Aykut Erdoğdu Cumhuriyet Halk
Partisinin onurudur, Cumhuriyet Halk Partisinin gururudur. Kendisinin yapmış
olduğu çalışmalar -Türkiye’de toplumun şeffaflaşması, yetim hakkının yenmemesi-
ihalelerde yolsuzluk yapanlara karşı bir korkulu rüya hâline gelmiştir. Sayın Bakanın -ümit ediyorum,
çıksın buradan özür dilesin- üzerinde karabasanlar gibi Aykut Erdoğdu’nun
iddiaları dolaşmaktadır. 
YILDIRIM M.
RAMAZANOĞLU (Kahramanmaraş) – Aykut Bey önce “Sayın Bakan” demeyi öğrensin.
Aykut Bey “Bu Bakan” diye hitap etti. “Bu Bakan” diye hitap edemez. “Sayın
Bakan” demeli, öğrensin!
ÖZGÜR ÖZEL
(Devamla) – “Sayın Bakan” diyorum.
Aykut Erdoğdu
Sayın Bakanın altından kalkamadığı birçok iddiayı ortaya koymuş, Sayın Bakan
kullandığı birçok ifadesinde kendisine hakaretler yağdırmış, Aykut Erdoğdu
kendisine her zaman kanun, denetim yollarının açık olduğunu hatırlatmış, bugüne
kadar kendisi hakkında açılan 1,5 trilyon liralık tazminat davasının
hiçbirinden daha mahkûm olmamış ve mahkeme kararlarıyla iddiaları teker teker
ispatlanmış bir arkadaşımızdır. (AK PARTİ sıralarından “Ooo!” sesleri) 
Cumhuriyet Halk
Partisi Grubu içindeki hiç kimse Sayın Bakanın söylediği sözleri söylemez.
Sayın Bakan bunları söylüyorsa müfteridir. Ya çıkıp burada isim verir, o sözü
söyleyen arkadaşımız gelir, burada ak mı kara mı ortaya çıkar. Yoksa, böyle
iftiralarla ne Aykut’u ne Cumhuriyet Halk Partisini itibarsızlaştıramazsınız. 
Bu konuyu yüce
Meclisin dikkatlerine arz ediyorum. (CHP sıralarından alkışlar)
İSMAİL AYDIN
(Bursa) – Sen neymişsin Aykut!
ENERJİ VE TABİİ
KAYNAKLAR BAKANI TANER YILDIZ (Kayseri) – Sayın Başkan…
BAŞKAN – Sayın
Bakan, şimdi, sizin Hükûmet adına konuşma hakkınız mevcut on dakika, iki dakika
sataşmadan hakkınız mevcut. Hangisini…
ENERJİ VE TABİİ
KAYNAKLAR BAKANI TANER YILDIZ (Kayseri) – Birleştirelim Sayın Başkan.
BAŞKAN – On iki
dakika istiyorsunuz, hayhay.
Buyurun.

X.- SATAŞMALARA İLİŞKİN KONUŞMALAR (Devam)
5.- Enerji ve Tabii Kaynaklar Bakanı Taner Yıldız’ın,
Manisa Milletvekili Özgür Özel’in 104 sıra sayılı Kanun Tasarısı üzerinde şahsı
adına yaptığı konuşması sırasında şahsına sataşması nedeniyle konuşması
ENERJİ VE TABİİ
KAYNAKLAR BAKANI TANER YILDIZ (Kayseri) – Sayın Başkan, değerli milletvekili
arkadaşlarım; heyetinizi saygıyla sevgiyle selamlıyorum.
Şimdi, değerli
arkadaşlar, her zaman söylüyorum: Türkiye Büyük Millet Meclisinin seviyesinin
korunması her birimizin borcu, iktidarı ve muhalefetiyle beraber.
Milletvekilliğinin saygınlığını korumaya ve yükseltmeye hep beraber borçluyuz. 
Sayın Erdoğdu’nun babasının işçi
olduğundan bahsedildi. Aykut Erdoğdu’nun babası başımız üstüne. O, şereflice
işini yapmış ve onun karşılığında helal parasını kazanmış, aynen benim babamın
memur maaşıyla beni yetiştirdiği gibi. Yalnız, buraya kadar tamam, bir kişinin
babasının işçi olması, bir kişinin babasının memur olması iftira atmayı kendine
haklı hâle getirmez. (AK PARTİ sıralarından alkışlar) 
AYKUT ERDOĞDU
(İstanbul) – Hangisi iftira? Bu nasıl laf? Söyleyin de tek tek konuşalım. 
ENERJİ VE TABİİ
KAYNAKLAR BAKANI TANER YILDIZ (Devamla) – Şimdi, bakın arkadaşlar, her şeyi
doğru raflara koyalım. Ben şimdi, size tekraren bahsedeceğim, işe bir teknik
konusundan bir de siyasi açısından baktıracağım. 
Şimdi, CHP’nin
AK PARTİ’ye verdiği gensoru, malum, ciddi bir müessese; gensoruda, eğer Türkiye
Büyük Millet Meclisinin Genel Kurulu irade buyurursa bakan istifasını verir,
istifa etmek zorundadır, hatta hükûmetin istifası dahi söz konusu olur, konuya
göre. Bu kadar ciddi bir şey, ülkenin yönetimiyle alakalı bir şey. Gensoru
diyor ki: “Ey Enerji Bakanlığı, siz ihaleye girmesi yasaklı birini ihaleye
almışsınız.” Detaylarını falan bir kenara bırakıyorum, özü bu. Ben de cevaben
diyorum ki: Enerji Bakanlığı ihalede yasaklı birini ihaleye almamıştır -evrakı
burada, şu şu şu tarihli, sayılı- dün de almamıştır, bugün de yoktur, yarınki
ihaleye de giremeyecektir. Şimdi, bu kadar net, anlaşılabilir bir konu
üzerinden… 
AYKUT ERDOĞDU
(İstanbul) – Ya, yasaklama kararını niye vermediniz? Vermezsen olur mu?
ENERJİ VE TABİİ
KAYNAKLAR BAKANI TANER YILDIZ (Devamla) – Arkadaşlar, bakın, şimdi ben size bir
şey daha teklif ediyorum, üç yıldan beri bu konuyu açıkça söylüyorum. Siyaseten
itibar kaybınıza yol açtığı için -lütfen- bunu siz devam ettirirseniz, kendiniz
bilirsiniz. 
HAYDAR AKAR
(Kocaeli) – Niye itibar kaybedilecek, hırsızlık mı yaptık ki itibarımız
kaybolsun?
ENERJİ VE TABİİ
KAYNAKLAR BAKANI TANER YILDIZ (Devamla) –Şimdi, bakın, eğer bir iftira
karşıdakine gelmezse o geri döner, size gelir.
AYKUT ERDOĞDU
(İstanbul) – Ne iftirası, hepsi belgeli! Sonuna kadar haklıyım. Bir Meclis
araştırması önergesini beraber verip açar mıyız?
ENERJİ VE TABİİ
KAYNAKLAR BAKANI TANER YILDIZ (Devamla) – Şimdi, arkadaşlar, ben size bir şey
teklif ediyorum, Türkiye Büyük Millet Meclisi Genel Kurulunun tutanakları
burada: AK PARTİ’den değil, CHP’den ve MHP'den -bu işten anlayan kimse, bunu
siz seçin lütfen- iki kişinin hakemliğini ben kabul ediyorum. Bunun daha ötesi
var mı? 
AYKUT
ERDOĞDU (İstanbul) – Ya, bunun Meclis araştırmasıyla…
ENERJİ
VE TABİİ KAYNAKLAR BAKANI TANER YILDIZ (Devamla) – AK PARTİ’den değil, CHP’den
ve MHP’den, varsa BDP’den başka arkadaşlarımız da onların hakemliğine ben
“Evet.” diyorum. Niçin? Sayın Erdoğdu’nun ihmal ettiği ve sonradan gördüğü bir
konu var. Çünkü bunlar mahkeme tutanaklarına bağlanmıştı, dava edildi, mahkeme
bir şeye karar verdi “Enerji ve Tabii Kaynaklar Bakanlığı ihalede yasaklanan
birini ihaleye almamıştır.” diye. Bunun daha ötesi var mı arkadaşlar? Şimdi,
bütün bunlara rağmen, bir insan nasıl kalkıp da tekrar tekrar hangi gerekçeyle
bunu söyleyebilir, ben bunu anlayabilmiş değilim. 
AYKUT
ERDOĞDU (İstanbul) – Ya, daha nasıl anlatayım bilmiyorum ki.
ENERJİ
VE TABİİ KAYNAKLAR BAKANI TANER YILDIZ (Devamla) – O yüzden, açıkça söylüyorum,
bakın, Sayın Başbakanımızın damadıyla alakalı bir şey söylediniz. Sayın
Başbakanımızın…
AYKUT
ERDOĞDU (İstanbul) – Çıkalım mı bir televizyon programına, halkın huzuruna?
ENERJİ
VE TABİİ KAYNAKLAR BAKANI TANER YILDIZ (Devamla) – Buyurun televizyon burada,
buyurun.
AYKUT
ERDOĞDU (İstanbul) – Ya, burada ben sana nasıl cevap vereyim, sözümü
keseceksiniz. Çıkalım bir televizyon kanalına halk da görsün.
ENERJİ VE TABİİ
KAYNAKLAR BAKANI TANER YILDIZ (Devamla) – Arkadaşlar, bakın, bir şey
söyleyeceğim. Sayın Başbakanımızın damadıyla alakalı bir iftira attınız. 
AYKUT ERDOĞDU
(İstanbul) – Doğru konuş! İftira miftira bu nasıl bir şey ya! Ayıp ya!
ENERJİ VE TABİİ
KAYNAKLAR BAKANI TANER YILDIZ (Devamla) – Nitelikli dolandırıcılık suçundan
dolayı, Berat Bey’le alakalı bir şey söylediniz. 
AYKUT ERDOĞDU
(İstanbul) – Ayıp ya!
ABDULLAH
ÇALIŞKAN (Kırşehir) - Bağırma! Ne bağırıyorsun?
ENERJİ VE TABİİ
KAYNAKLAR BAKANI TANER YILDIZ (Devamla) – Ben şimdi bir şey söylüyorum, eğer
Sayın Başbakanımızın damadının nitelikli dolandırıcılık suçuyla alakalı bir evrakınız
var da bunu ibraz etmezseniz siz namertsiniz. (AK PARTİ sıralarından alkışlar) 
AYKUT ERDOĞDU
(İstanbul) – Şirketinin…
ENERJİ VE TABİİ
KAYNAKLAR BAKANI TANER YILDIZ (Devamla) – Eğer, böyle bir evrak var da bunu
ortaya koymuyorsanız siz müfterisiniz. 
BÜLENT TURAN
(İstanbul) – Daha ötesini söyleyin.
ENERJİ VE TABİİ
KAYNAKLAR BAKANI TANER YILDIZ (Devamla) – Bakın, iki tane konu var. Şirketin…
KAMER GENÇ
(Tunceli) – Deminden beri niye cevap vermiyorsunuz?
ENERJİ VE TABİİ
KAYNAKLAR BAKANI TANER YILDIZ (Devamla) – Cevap verdim ben, bununla alakalı
cevap verdim. Tekrar veriyorum, tekrar veriyorum; iyi dinleyin. 
Sayın
Başbakanımızın damadının -açıkça bir ifade kullanıyorum- nitelikli
dolandırıcılık suçuyla alakalı onun aleyhine açılmış bir dava varsa bana
getirin ama getirmezseniz…
KAMER GENÇ
(Tunceli) – Mahkemeye intikal etmiş bir şey var mı, yok mu?
AYKUT ERDOĞDU
(İstanbul) – Damadının yönettiği Çalık şirketi yok mu?
ENERJİ VE TABİİ
KAYNAKLAR BAKANI TANER YILDIZ (Devamla) –Bir dakika, bir dakika, bir dakika
hemen… Yani, damadının yerine, şimdi “şirketiyle alakalı” diyorsun.
KAMER GENÇ
(Tunceli) – Niye gizliyorsun be?
ENERJİ VE TABİİ
KAYNAKLAR BAKANI TANER YILDIZ (Devamla) –Konuyu açıklayayım. Bu konunun Sayın
Başbakanımızın damadıyla alakası olmadığı hâlde, bunu siz bildiğiniz hâlde o
dağıtım şirketi YEDAŞ’ın, o gruba bağlı olan dağıtım şirketi YEDAŞ’ın hazineyle
alakalı konuda… Devamını da dinleyin, bir dakika, devamı dinleyin. 
AYKUT ERDOĞDU
(İstanbul) – Tamam, tamam.
ENERJİ VE TABİİ
KAYNAKLAR BAKANI TANER YILDIZ (Devamla) Bununla alakalı aydınlatma bedellerinin
sayaçlarının doğru okunup okunmadığıyla alakalı hazinenin bir yazısı var. 
AYKUT ERDOĞDU
(İstanbul) – Suç duyurusu. 
ENERJİ VE TABİİ
KAYNAKLAR BAKANI TANER YILDIZ (Devamla) –Sonra, bu, bir yönetmelikle
düzenlenmiş. Enerji ve Tabii Kaynaklar Bakanlığına bu yetki geçince yalnızca
YEDAŞ’la alakalı değil, UEDAŞ’la da yani Bursa, Balıkesir, Yalova ve
Çanakkale’yi içeren şirketlerin mahkemesi sonuçlandı. Mahkeme kararı diyor ki:
“Burada herhangi bir suç unsuru oluşmamıştır.” Şimdi, siz bu kararı görmeden
çıkıyorsunuz ortaya, ondan sonra diyorsunuz ki: Bu şirketle alakalı bir şey var
mı?
AYKUT ERDOĞDU
(İstanbul) – Mahkeme kararı mı diyorsunuz?
ENERJİ VE TABİİ
KAYNAKLAR BAKANI TANER YILDIZ (Devamla) –Yetmiyor, bir dakika “Bu şirkette
çalışan Başbakanımızın damadı vardı, acaba oraya bir şey bulaştırabilir miyiz?”
diye söylüyorsunuz. E, bu haksızlık değil de nedir? 
Bakın,
arkadaşlar, ben size bir şey söyleyeyim: Bu benim için de geçerli, sizin için
de geçerli. Hamdolsun kazandığı şerefli parayla beraber bizim hürmet ettiğimiz,
baş tacı ettiğimiz babanız o kazançla sizi bugünlere getirdi. Aynı şekilde beni
de babam ve bütün milletvekili arkadaşlarımızla beraber.
KAMER GENÇ
(Tunceli) – Ya, sen Kayseri dağıtım şirketinden aldığın hediyelerin hesabını
versene. 
ENERJİ VE TABİİ
KAYNAKLAR BAKANI TANER YILDIZ (Devamla) –Şimdi, bakın, ben size bir şey
söyleyeceğim: Geriye doğru, bu böyle değil mi geriye doğru, babalarımızla
alakalı buna karar verdik. Çocuklarımızla alakalı da aynı itinayı göstermemiz
lazım. Bakın, eğer birisine iftira atar da o iftira yerine varmazsa bu tekrar
size geri dönüyor diyorum, bunu açıkça söylüyorum. Ben iftira atarsam, Yıldırım
Bey’e ben iftira atarsam ve haklı değilsem o bana geri döner. Şimdiye kadar
dünyada bunun çok örneği var. Lütfen kendiniz için de buna itina gösterin.
KAMER GENÇ
(Tunceli) – Şirketini söyle, şirketini!
ENERJİ VE TABİİ
KAYNAKLAR BAKANI TANER YILDIZ (Devamla) –Şimdi ben size açıkça tekrar
söylüyorum, cümleyi tekrar ediyorum: Sayın Başbakanımızın damadıyla alakalı
nitelikli dolandırıcılık suçundan bir evrak var da onu bana getirmezseniz siz
müfterisiniz. (AK PARTİ sıralarından alkışlar) Açıkça söylüyorum arkadaşlar.
AYKUT ERDOĞDU
(İstanbul) – Tamam. Tutanak burada, az sonra tutanakları okuyacağım, sen konuş.

ENERJİ VE TABİİ
KAYNAKLAR BAKANI TANER YILDIZ (Devamla) - Şimdi, bakın, gelelim enerji
sektörüyle alakalı geldiğimiz noktaya. 
ÖZGÜR ÖZEL
(Manisa) – Şu bizim gruptaki ismi verecektiniz, ismi.
ENERJİ VE TABİİ
KAYNAKLAR BAKANI TANER YILDIZ (Devamla) - Yalnızca 2013 yılı içerisinde enerji
sektöründe 14,1 milyar TL’lik yatırım yapıldı arkadaşlar, yalnızca Enerji ve
Tabii Kaynaklar Bakanlığında 14,1 milyar liralık yatırım yapıldı 2013 yılında. 
Ben buraya
Gürcistan’dan, uçaktan indim, geldim. Gürcistan’ın, Türkmenistan’ın, oradaki
bir kısım cumhuriyetlerin toplamı kadar yalnızca 2013 yılında Türkiye gücünü
artırdı. Türkiye büyük ölçekli bir ülke. Ve Enerji Bakanlığının aynen diğer
bakanlıklarımızda olduğu gibi yatırımları var, diğer bakanlıklarımızda olduğu
gibi icraata dönük ve sürekli ihalelerle olan işleri var. 
Şimdi, ben 5
bine yakın ihaleyi bir yılda yapıp da dürüst çalışan arkadaşlarımı burada
savunmazsam, burada korumazsam bu sefer onların haklarını gasbetmiş olurum.
Bizim, hangi arkadaş yolsuzluk yaptıysa onun üstüne gitmemiz lazım ister Enerji
Bakanlığında olsun ister bu Genel Kurulda olsun ama nasıl bunu yapmamız
doğruysa dürüst olan arkadaşları da savunmak bir o kadar bize düşer. Biz bu
bürokratlarla beraber iş yapıyoruz, biz bunlarla beraber büyüyoruz, bu
arkadaşlarımızla beraber çalışıyoruz. O yüzden, arkadaşlar, nasıl yolsuzluk,
usulsüzlük yapan var da onun üzerine gitmemiz boynumuzun borcuysa aynı şekilde
dürüst olarak çalışan arkadaşın da hakkını savunmak bizim boynumuzun borcu.
Bir konu daha
var: Bir yabancı firma -bu firmayla alakalı açılan bütün davaları çıkarın dedim
ben bu arada- Ceyhan’da… Bakın “Samsun-Ceyhan ham petrol boru hattıyla
alakalı.” dedi Sayın Erdoğdu. Onunla alakalı Ceyhan bölgesinde açılmış bir dava
var ama şirket aleyhine değil, EPDK’yla alakalı bir dava. Nitelikli
dolandırıcılık suçu da değil. Şimdi kalkıp da…
AYKUT ERDOĞDU
(İstanbul) – Ya ben bunu söylemedim. Niye söylemediğim şeyleri…
ENERJİ VE TABİİ
KAYNAKLAR BAKANI TANER YILDIZ (Devamla) –Sizin burada bıraktığınız anlam bu. 
Ben Türkiye
Büyük Millet Meclisinde bulunan milletvekili arkadaşlarıma soruyorum: Sizde
nasıl bir intiba kaldı? “Sayın Başbakanımızın damadı nitelikli dolandırıcılık
suçu yaptı.” değil mi sizdeki bıraktığı algı? Ama öyle değil. Şimdi deniyor ki:
“Ben onu kastetmiyorum.” Böyle olmaz arkadaşlar. Söz anlatanın değil anlayanın
fehmi üzerinedir. Siz anlayan üzerinde eğer olumsuz bir intiba bırakırsanız bu
kesinlikle kabul edilemez.
Bakın, şimdi,
arkadaşım not göndermiş. Ben bunu okumak istemezdim ama belirlendiği için…
“Lüleburgaz 1. Asliye Hukuk Mahkemesinde 2012/402 E. dosyasından 4 bin TL
tazminata mahkûm olmuştur.” Karar tarihi 07/03/2014. Kim mahkûm olmuş? Sayın
Erdoğdu olmuş. Gelen mahkeme kararını söylüyorum, şu anda geleni söylüyorum.
ZÜLFÜ DEMİRBAĞ
(Elâzığ) – Hiç olmamış(!)
AYKUT ERDOĞDU
(İstanbul) – Neyle ilgili, neyle?
ENERJİ VE TABİİ
KAYNAKLAR BAKANI TANER YILDIZ (Devamla) – Şimdi, arkadaşlar, bakın, biz bu
koltuklarda doğru oturup doğru konuşmak zorundayız. Bizler yalnızca şahsımızı
değil, aynı zamanda milletimizi temsilen burada oturuyoruz. Ben dürüst çalışan
hiçbir CHP’li arkadaşımın zarar görmesini istemem.
KAMER GENÇ
(Tunceli) – Dürüstlük sana hiç uğramamış.
ENERJİ VE TABİİ
KAYNAKLAR BAKANI TANER YILDIZ (Devamla) – Dürüst çalışan hiçbir MHP’li
arkadaşımızın da zarar görmesini istemem. Lütfen bunlara, bu hassasiyetlere
dikkat edelim. 
Ben bütün bu
duygu ve düşüncelerle heyetinizi tekrar saygıyla selamlıyorum, hayırlı akşamlar
diliyorum. (AK PARTİ sıralarından alkışlar)
BAŞKAN –
Teşekkür ederim.
SÜREYYA SADİ
BİLGİÇ (Isparta) – Sayın Başkanım, yemek arası verin eğer böyle devam edecekse.
AYKUT ERDOĞDU
(İstanbul) – Hiç şey yapmayın, hepsine cevap vereceğim.
SÜREYYA SADİ
BİLGİÇ (Isparta) – Yemek arası verelim, şekerimiz düştü.
BAŞKAN – Hayhay.
Benimki de düştü de ben sizin sözünüze güvendim muhterem. Ne bileyim… Adamlara
sordum, “On beş dakika vereyim mi?” dedim hepinize, adamlar -hanımları
ayırıyorum- dediler ki: “Otur.” 
ALİ ŞAHİN
(Gaziantep) – Hangi adamlar Sayın Başkan?
BAŞKAN –
Erkeklerden söz ediyorum yani “adam” derken erkeklerden söz ediyorum, hanımlar
hariç. Onlar dediler ki: “Otur.” 
KAMER GENÇ
(Tunceli) – Sayın Başkan…
BAŞKAN – Bir
saniye…
Evet, Sayın
Erdoğdu…
AYKUT ERDOĞDU
(İstanbul) – Efendim, madde üzerine konuşurken…
BÜLENT TURAN
(İstanbul) – Sayın Başkan, biz sözümüze bağlı insanlarız. Söz verdik,
konuşmayacaktık, öyle yaptık.
ENGİN ALTAY
(Sinop) – Başkanım, ben size söz verdim on beş dakika içinde toparlarız diye
ancak bir gereksiz polemik başladı.
BAŞKAN – Yahu,
şaka yapıyorum ortamı yumuşatayım diye. Yapmayın…
ENGİN ALTAY
(Sinop) – Yok, şimdi, Sayın Erdoğdu’ya… 
BAŞKAN – Hak
düştü, tamam. Ona itirazım yok.
ENGİN ALTAY
(Sinop) – …madde üzerinde yeteri kadar zaman kullanması için…
BAŞKAN – Tamam,
yedi dakika oluyor hem o hem o.
ENGİN ALTAY
(Sinop) – Olur, tamam.
BAŞKAN –
Buyurun.
ENERJİ VE TABİİ
KAYNAKLAR BAKANI TANER YILDIZ (Kayseri) – Sataşma olursa ben cevap veririm
Sayın Başkan. 
BAŞKAN – Siz
konuşmayın diyemem ki.
KAMER GENÇ
(Tunceli) – Sayın Başkan, o 5 bin ihaleyle ilgili bir araştırma yapalım
hakikaten yolsuzluk var mı, yok mu? Eğer kendine güveniyorsa bir araştırma
yapalım yolsuzluk var mı, yok mu? (AK PARTİ sıralarından gürültüler)
BAŞKAN –
Buyurun.

6.- İstanbul Milletvekili Aykut Erdoğdu’nun, Enerji ve
Tabii Kaynaklar Bakanı Taner Yıldız’ın sataşma nedeniyle yaptığı konuşması
sırasında tekraren şahsına sataşması nedeniyle konuşması
AYKUT ERDOĞDU
(İstanbul) – Sayın Başkan, değerli milletvekilleri; şimdi, Bakanın söylediği
şeylere tek tek cevap vereceğim. 
Bakın, konuşma
metnim burada. Şimdi, Bakanın taktiği şunun üzerine: Söylemediğim şeyleri
söylemişim gibi gösterip gerçekleri gizliyor. Aynen tutanaktan okuyorum:
“Damadının yönettiği Çalık şirketi eğer Samsun Cumhuriyet Başsavcılığında
hazineyi nitelikli dolandırıcılık suçundan yargılanıyorsa...” Ne demişim?
“Damadının yönettiği Çalık şirketi.”
ENERJİ VE TABİİ
KAYNAKLAR BAKANI TANER YILDIZ (Kayseri) – Niye damatları karıştırıyorsun?
AYKUT ERDOĞDU
(Devamla) – Damadı yönetiyor mu? Bu şirketin CEO’su mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Sayın Başbakanın niye damadını
karıştırıyorsun?
AYKUT ERDOĞDU
(Devamla) – Bakın, damadı yönetiyor...
BAŞKAN - Şimdi
birbirinize bakmayın ne olur, Meclise lütfen.
ALİ ŞAHİN
(Gaziantep) – Binlerce çalışandan birisi.
BAŞKAN – Siz de
Sayın Bakan, taciz olursanız söz alırsınız.
AYKUT ERDOĞDU
(Devamla) – Şimdi, damadı yönetiyor mu arkadaşlar? Yönetiyor. Bu şirket
hakkında nitelikli dolandırıcılıktan Hazine Müsteşarlığının talebi üzerine EPDK
tarafından suç duyurusunda bulunulmuş mu? Bulunulmuş. Demek ki ben doğru
söylüyorum. Birinci olarak bunda anlaştık mı arkadaşlar? Çok net bir şey
söylüyorum, benim söylediğim bu. Ben başka bir şey söylemediğim için...
ÜNAL KACIR
(İstanbul) – Sayın Başkanım, şirket ceza davasından yargılanmaz.
AYKUT ERDOĞDU
(Devamla) – Efendim, benim söylediğim net: Damadının yönettiği Çalık şirketi
hakkında nitelikli dolandırıcılık suçundan Samsun Cumhuriyet Başsavcılığına suç
duyurusunda bulunulmuştur. 
ÜNAL KACIR
(İstanbul) – Ne alakası var? Şahıs…
AYKUT ERDOĞDU
(Devamla) – Bulunulmuştur ve doğrudur. Birinci meseleyi hallettik bakın, hiç
abartmadan. (AK PARTİ sıralarından gürültüler)
HARUN KARACA
(İstanbul) – Suç duyurusunda bulunulmak mahkûm olmak mı Aykut ya?
BAŞKAN – Sayın
milletvekilleri, lütfen...
AYKUT ERDOĞDU
(Devamla) – Bakın, ben mahkûm oldu demiyorum zaten. 
HARUN KARACA
(İstanbul) – Hayır, bakın, böyle bir şey olmaz, böyle bir iddia olmaz ya!
AYKUT ERDOĞDU
(Devamla) – Sayın Başkan...
BAŞKAN – Sayın
milletvekilleri, lütfen...
HARUN KARACA
(İstanbul) – Ama doğru konuşmuyor ya!
BAŞKAN –
Olabilir de yani... Size göre öyledir.
AYKUT ERDOĞDU
(Devamla) – Ek bir süre istiyorum. 
BAŞKAN –
Buyurun. 
AYKUT ERDOĞDU
(Devamla) – Bakın, net olarak durumu anlatabildim mi? Söylediğim neydi ve doğru
söylüyor muyum? Söylediğim bu. Bakan da bu durumu teyit etti. Demek ki ben
doğruyu söylüyorum. Birincisi, bu meseleyi halledelim. (AK PARTİ sıralarından
gürültüler)
İSMAİL AYDIN
(Bursa) – Doğru söyleyin, şirket ceza davasında yargılanmaz. 
BAŞKAN – Sayın
Erdoğdu...
AYKUT ERDOĞDU
(Devamla) – İkinci meseleye geliyorum: Şimdi ben bununla alakalı bilgi ve
belgeyi Bakandan istedim mi? Benim hakkım var mı? Var. Verdiniz mi? Bu suç
duyurusunun -ben sizin huzurunuzda istiyorum- yazısını -çünkü devlet şeffaf
olmalı ve ben Komisyon üyesiyim- bana vermesini rica ediyorum, huzurlarınızda
bekleyeceğiz. Suç duyurusu yazısı, savcılık kararı… Çünkü ben başsavcıyı da
aradım. Adamcağız korkuyor, bir şey diyemiyor.
RECEP ÖZEL
(Isparta) – Sen bunu kaç defa söyledin burada, kaç defa söyledin bunu?
AYKUT ERDOĞDU
(Devamla) – İkinci meseleye geliyorum… Arkadaşlar, ek süre verirse cevap
veririm ama bakın…
YILDIRIM M.
RAMAZANOĞLU (Kahramanmaraş) – Sayın Vekilim, “Sayın Bakan” diye hitap ederseniz
çok memnun olacağız, lütfen, rica ediyorum.
AYKUT ERDOĞDU
(Devamla) – Tamam, devam ediyorum. 
Sayın Başkan ama
konuşamıyoruz.
BAŞKAN – Yani
bakın, şimdi böyle karşılıklı karşılıklı konuşursanız… Siz hitap edin, duymayın
onları. 
AYKUT ERDOĞDU
(Devamla) – Tamam.
ENGİN ALTAY
(Sinop) – Sen tutanaklara konuş, onları ikna edecek hâlin yok senin.
BAŞKAN –
Karşılıklı birbirinizle konuşuyorsunuz canım. Herkes gibi sizinkiler de laf
attı deminden beri yani eşitliği sağlayamam ben.
AYKUT ERDOĞDU
(Devamla) – Şimdi, Bakan Bey neyi söylüyor? Bakan şunu söylüyor, Bakan Bey’in
söylediği şu: “Bir hakem heyeti bulalım, CHP’den, BDP’den, MHP’den.” Bence
sizin partinizden de olmalı ama bunun Meclis İç Tüzük’ünde bir yolu var. Böyle
ciddi bir iddiası varsa milletvekilinin Meclis araştırma önergesi verilir,
Meclis araştırma önergesi üzerine görüşülür, sizlerin değerli oylarıyla… 
ÜNAL KACIR
(İstanbul) – Ciddi bulmazsak reddederiz, eğer ciddi değilse reddederiz.
AYKUT ERDOĞDU
(Devamla) - Eğer doğruyu arıyorsak bunu kabul etmeniz gerekir. Şimdiden kendi
grubum adına garanti veriyorum. 
ÜNAL KACIR
(İstanbul) – Ciddi değilse reddederiz.
AYKUT ERDOĞDU
(Devamla) - Bu Meclis araştırma önergesini verelim. Bu Meclis araştırma
önergesini beraberce komisyonda bilirkişilerle yapalım. 
Sayın Bakan,
böyle bir şeye var mısınız, var mısınız böyle bir şeye? 
BAŞKAN – Genel
Kurula lütfen…
AYKUT ERDOĞDU
(Devamla) – Bu Meclis araştırma önergesini eğer kabul etmiyorsanız her
hâlükârda hazırım. İçinizde hukuktan anlayan, bu işe gönüllü olan; bizim
partimizden de benim dışımda da bir üye olabilir. Belgeleri ortaya koyalım,
Enerji Bakanlığı da bütün belgelerini ortaya koysun. 
ÜNAL KACIR
(İstanbul) – Gidin mahkemeye kardeşim ya.
AYKUT ERDOĞDU
(Devamla) – Bakın, Sayın Bakanınız söyledi, şimdi buradan şey yaparak
söylüyorsunuz. 
ÜNAL KACIR
(İstanbul) - Gidin mahkemeye, burası mahkeme değil.
AYKUT ERDOĞDU
(Devamla) - Biz hazırız, ister Meclis araştırma önergesi… Demin Bakan Bey
söyledi, 4 kişilik bir hakem heyetine bu belgeleri gösterelim, kim ne demiş
ortaya çıksın. 
ÜNAL KACIR (İstanbul)
– KİT Komisyonu var yukarıda, gidin orada görüşün.
AYKUT ERDOĞDU
(Devamla) - Lüleburgaz meselesini alkışladınız. Siz Lüleburgaz meselesinin ne
olduğunu biliyor musunuz? 
ŞENOL GÜRŞAN
(Kırklareli) – Ben biliyorum.
BÜLENT TURAN
(İstanbul) – Evet, evet.
AYKUT ERDOĞDU
(Devamla) – Sen biliyorsun ama diğerlerine anlatayım. 
Lüleburgaz
meselesi şu: Ziraat Bankasındaki krediyle alakalı bütün belgeleriyle birlikte…
Ziraat Bankası yönetiminden de teyit edin bu olayı, Ziraat Bankası Genel
Müdürünü arayın “Aykut Erdoğdu’nun dediği gibi bir yolsuzluk iddiası var mıdır,
yok mudur?” diye sorun. Ben bu iddiayı Ankara’da ortaya koydum, Ankara’da
koyduktan sonra İstanbul’da basın açıklaması yaptım, Lüleburgaz’da dava
açılmış. “Suçun işlendiği” yer diye bir şey var. Benim bu dönem avukatım yok
arkadaşlar, İstanbul’dan bir avukat buldum. Lüleburgaz’dan bana karar geldi, bu
karar benim gözümde yanlıştır ama yargı kararıdır, 4 bin liranın bu Bakanla
alakası yok, Ziraat Bankasındaki bir krediyle alakası var. Buna da Yargıtay’da…
ÜNAL
KACIR (İstanbul) – Bütün ciddiyetin o kadar; ispatlayamıyorsun, ceza alıyorsun.
ZÜLFÜ
DEMİRBAĞ (Elâzığ) – Ya, mesele o değil, Özgür diyor ki: “Hiç tazminat
ödememiş.”
AYKUT
ERDOĞDU (Devamla) – Ben şunu söyleyeyim arkadaşlar: Hakkımda 2,5 trilyon liralık
tazminat davası var, açtığım yolsuzluk meseleleri yüzünden tam 2,5 trilyon
liralık hakkımda dosya var.
Ben
huzurlarınızda Bakana soruyorum: Enerji Bakanı Taner Bey, sizin Bakanlığınızda
rüşvet olarak hayat kadını verilen bürokratlarınız var mı? Bakın, buradan
soruyorum. Bu olaydan… (AK PARTİ sıralarından gürültüler)
Efendim,
bunlar olmuş olaylar, ben de üzülüyorum söylerken.
Bu
Bakanlıktaki bu rüşvet olayından dolayı devriiktidarınızda bu insanlar hüküm
giydi mi? Arkadaşlar, bunların hepsi oldu. Sizden rica ediyorum, çok basit bir
şey yapacaksınız. Kamu İhale Kanunu’nun 58 ve 59’uncu maddelerine bakın, diyor
ki: “Bu kapsamda hakkında dava açılan insanlar ve şirketler –yüzde 50 meselesi
de var orada- ihaleye katılmaktan yasaklanır.” Şimdi, Nihat Özdemir -ismini
verdim, mecbur kaldım, ben bir iş adamının ismini de kolay vermek istemiyorum-
Enerji Bakanlığındaki ihaleler dolayısıyla yargıda yargılanıyor mu? Evet,
yargılanıyor. Yargılamanın sonuna kadar, yani Yargıtaydan karar çıkıp
kesinleşinceye kadar ihaleye katılması yasak mı? Şimdi, Beyefendi diyor ki:
“Yasaklama kararı var.” 
MİHRİMAH
BELMA SATIR (İstanbul) – “Beyefendi” diyemezsin, “Sayın Bakan” diyeceksin.
AYKUT
ERDOĞDU (Devamla) – Yasaklama kararı varsa hepinize soruyorum: Üçüncü
havalimanı ihalesine nasıl girdi? Çok basit, çok net anlatıyorum, diyor ki:
“Hakkında dava varsa yasaklanır.” Hakkında dava var Mavi Hat operasyonunda.
Yasaklanmış olsa üçüncü havalimanı ihalesine nasıl giriyor? 
Şimdi,
Taner Bey kendisine yönelik şeyleri alıyor, çeviriyor. Çok net, bir daha
soruyorum: Eğer hakkında dava varsa 4734 sayılı Kamu İhale’nin 58 ve 59’uncu
maddelerine göre ihalelere katılmaktan yasaklanması gerekiyor. Nihat Özdemir
-örneği üzerinden- Mavi Hat’la ilgili ihaleden dolayı yargılanıyor. Bu Nihat
Özdemir ve diğerleri hakkında yasaklama kararı varsa üçüncü havalimanı
ihalesine nasıl girdi? Ben sizin vicdanınızda akis doğuramadığımı biliyorum,
ben milletime sesleniyorum.
Hepinizi
saygıyla selamlıyorum. (CHP sıralarından alkışlar)
BAŞKAN
– Birleşime on beş dakika ara veriyorum.
 Kapanma
Saati: 19.47

BEŞİNCİ OTURUM
Açılma Saati: 19.57
BAŞKAN: Başkan Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Bayram ÖZÇELİK (Burdur)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 86’ncı Birleşiminin Beşinci
Oturumunu açıyorum. 
104 sıra sayılı
Kanun Tasarısı’nın görüşmelerine devam edeceğiz. 

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
12.- Vişegrad’daki Sokullu Mehmet Paşa Köprüsünün
Yapısal Unsurlarının Durumunun Tespit Edilmesi, Restorasyon Projesinin
Hazırlanması ve Projenin Uygulanması Konusundaki İşbirliği Protokolünün
Onaylanmasının Uygun Bulunduğuna Dair Kanun Tasarısı ile Milli Eğitim, Kültür,
Gençlik ve Spor Komisyonu ile Dışişleri Komisyonu Raporları (1/333) (S. Sayısı:
104) (Devam)
BAŞKAN –
Komisyon? Yok. 
Ertelenmiştir. 
13’üncü sırada
yer alan, Türkiye Cumhuriyeti Hükümeti ile Kırgız Cumhuriyeti Hükümeti Arasında
Turizm İşbirliği Anlaşmasının Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu’nun görüşmelerine başlayacağız. 

13.- Türkiye Cumhuriyeti Hükümeti ile Kırgız
Cumhuriyeti Hükümeti Arasında Turizm İşbirliği Anlaşmasının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/802) (S.
Sayısı: 495)
BAŞKAN –
Komisyon? Yok. 
Ertelenmiştir. 
Bundan sonra da
komisyon bulunamayacağı anlaşıldığından, alınan karar gereğince, kanun tasarı
ve teklifleri ile komisyonlardan gelen diğer işleri sırasıyla görüşmek için 8
Mayıs Perşembe günü saat 14.00'te toplanmak üzere birleşimi kapatıyorum.
 Kapanma
Saati: 19.58





(x) (531) S. Sayılı Basmayazı tutanağa
eklidir. 


(X) Açık oylama kesin sonuçlarını
gösteren tablo tutanağa eklidir.


(x) 423 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir. 


(X) 538 S. Sayılı Basmayazı tutanağa
eklidir. 


(x) Açık oylama kesin sonuçlarını
gösteren tablo tutanağa eklidir. 



(xx) 359 S. Sayılı Basmayazı tutanağa
eklidir.



(x) Açık oylama kesin sonuçlarını
gösteren tablo tutanağa eklidir.



(xx) 399 S. Sayılı Basmayazı tutanağa
eklidir.


(X) Açık oylama kesin sonuçlarını
gösteren tablo tutanağa eklidir.


(x) 379 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir. 


(x) 104 S. Sayılı Basmayazı tutanağa
eklidir.




