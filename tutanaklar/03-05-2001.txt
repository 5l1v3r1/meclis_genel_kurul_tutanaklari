


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















DÖNEM : 21 CİLT : 62 YASAMA
YILI : 3



T. B. M. M.
TUTANAK
DERGİSİ


96 ncı
Birleşim
3 . 5 . 2001 Perşembe


İ Ç İ N D E K İ L E R I. – GEÇEN TUTANAK ÖZETİ
II. – GELEN KÂĞITLAR
III. – YOKLAMALAR
IV. – KANUN TASARI VE TEKLİFLERİYLE
KOMİSYONLARDAN GELEN DİĞER İŞLER
1. – İzmir Milletvekili Rifat Serdaroğlu’nun; İstanbul Milletvekili
Bülent Akarcalı’nın; Amasya Milletvekili Ahmet İyimaya’nın; Ankara Milletvekili
Yıldırım Akbulut’un; Şırnak Milletvekili Mehmet Salih Yıldırım’ın; Gaziantep
Milletvekili Ali Ilıksoy, Konya Milletvekili Ömer İzgi ve Ankara Milletvekili
Nejat Arseven’in; İstanbul Milletvekili Ziya Aktaş ve 42 Arkadaşının; Zonguldak
Milletvekili HasanGemici’nin ve İzmir Milletvekili Işılay Saygın’ın; Türkiye
Büyük Millet Meclisi İçtüzüğünde Değişiklik Yapılmasına Dair İçtüzük Teklifleri
ve Anayasa Komisyonu Raporu (2/94, 2/232, 2/286, 2/307, 2/310, 2/311, 2/325,
2/442, 2/449) (S. Sayısı :527)
2. – Kamu Kurum ve Kuruluşlarının Yurt Dışı Teşkilâtı Hakkında 189
Sayılı Kanun Hükmünde Kararname ve Dışişleri Komisyonu Raporu (1/53) (S. Sayısı
:433)
3. – Türkiye Cumhuriyeti Emekli Sandığı Kanunu ile Nakdî Tazminat ve
Aylık Bağlanması Hakkında Kanunda Değişiklik Yapılmasına İlişkin 624 Sayılı
Kanun Hükmünde Kararname ile Fazilet Partisi Grup Başkanvekili Kahramanmaraş
Milletvekili Avni Doğan ve 7 Arkadaşının; Anavatan Partisi Grup Başkanvekilleri
Bartın Milletvekili Zeki Çakan, Denizli Milletvekili Beyhan Aslan, Eskişehir
Milletvekili İ. Yaşar Dedelek ile Antalya Milletvekili Cengiz Aydoğan’ın Aynı
Mahiyetteki Kanun Teklifleri ve İçişleri, Millî Savunma ve Plan ve Bütçe
Komisyonları Raporları (1/757, 2/603, 2/605) (S. Sayısı :592)
4. – Türkiye Cumhuriyeti ile İspanya Krallığı Arasında Uluslararası
Karayolu Taşımacılığı Anlaşmasının Onaylanmasının Uygun Bulunduğuna Dair Kanun
Tasarısı ve Bayındırlık, İmar, Ulaştırma ve Turizm ve Dışişleri Komisyonları
Raporları (1/343) (S. Sayısı :104)
5. – Tarım İşletmeleri Genel Müdürlüğü Adına Tescil Edilecek Taşınmaz
Mallar Hakkında Kanunda Değişiklik Yapılmasına Dair Kanun Tasarısı ve Tarım,
Orman ve Köyişleri Komisyonu Raporu (1/506) (S. Sayısı :205)
6. – Hayvanları Koruma Kanunu Tasarısı ve İçişleri ve Çevre Komisyonları
Raporları (1/393) (S. Sayısı :89)
7. – Ceza İnfaz Kurumları ile Tutukevleri İşyurtları Kurumunun Kuruluş
ve İdaresine İlişkin Kanun ile Ceza Evleriyle Mahkeme Binaları İnşaası
Karşılığı Olarak Alınacak Harçlar ve Mahkûmlara Ödettirilecek Yiyecek Bedelleri
Hakkında Kanunda Değişiklik Yapılmasına Dair Kanun Tasarısı ve Plan ve Bütçe
Komisyonu Raporu (1/772) (S. Sayısı :593)
V. – SORULAR VE CEVAPLAR
A) YAZILI SORULAR VE CEVAPLARI
1. –Nevşehir Milletvekili Mehmet Elkatmış’ın, gelir vergisi ve KDV’lerin
işletmenin bulunduğu yerdeki vergi dairelerine ödenmesi için çalışma olup
olmadığına ilişkin sorusu ve Maliye Bakanı Sümer Oral’ın cevabı (7/3982)
2. – Konya Milletvekili Lütfi Yalman’ın, personel atamalarına ilişkin
sorusu ve Devlet Bakanı Şuayip Üşenmez’in cevabı (7/4000)
3. – Konya Milletvekili Lütfi Yalman’ın, personel atamalarına ilişkin
sorusu ve Devlet Bakanı Edip Safder Gaydalı’nın cevabı (7/4002)
4. – Konya Milletvekili Lütfi Yalman’ın, personel atamalarına ilişkin
sorusu ve Devlet Bakanı Ramazan Mirzaoğlu’nun cevabı (7/4003)
5. – Konya Milletvekili Lütfi Yalman’ın, personel atamalarına ilişkin
Başbakandan sorusu ve Devlet Bakanı Recep Önal’ın cevabı (7/4021)
6. – Çanakkale Milletvekili Sadık Kırbaş’ın, Kazakistan Petrolünün
taşınmasında boğazların kullanılıp kullanılmayacağına ilişkin sorusu ve Devlet
Bakanı Ramazan Mirzaoğlu’nun cevabı (7/4029)
I. – GEÇEN TUTANAK ÖZETİ
TBMM Genel Kurulu saat 14.00’te açılarak beş oturum yaptı.
Konya Milletvekili Teoman Rıza Güneri ve 55 arkadaşının, enerji
ihalelerinde yolsuzluk, usulsüzlük ve suiistimallere yol açtığı ve gerekli
tedbirleri almayarak görevini kötüye kullandığı ve bu eylemlerinin Türk Ceza
Kanununun 228, 240 ve 366 ncı maddelerine uyduğu iddiasıyla enerji ve Tabiî
Kaynaklar Bakanı Mustafa Cumhur Ersümer hakkında Meclis soruşturması açılmasına
ilişkin önergesi (9/3) Genel Kurulun bilgisine sunuldu; önergenin, Anayasanın
100 üncü maddesine göre, en geç bir ay içinde olmak üzere, Danışma Kurulunca
tespit edilecek görüşme gününün Genel Kurulun onayına sunulacağı açıklandı.
Gündemin “Kanun Tasarı ve Teklifleriyle Komisyonlardan Gelen Diğer
İşler” kısmında bulunan :
TBMM İçtüzüğünde Değişiklik Yapılmasına Dair İçtüzük Teklifleri ve
Anayasa Komisyonu Raporunun (2/294, 2/232, 2/286, 2/307, 2/310, 2/311, 2/325,
2/442, 2/449) (S. Sayısı :527) görüşmeleri, daha önce geri alınan maddelere
ilişkin Komisyon raporu henüz hazırlanmadığından,
Kamu Kurum ve Kuruluşlarının Yurt Dışı Teşkilâtı Hakkında 189 Sayılı
Kanun Hükmünde Kararnameye İlişkin (1/53) (S. Sayısı :433),
Türkiye Cumhuriyeti Emekli Sandığı Kanunu ile Nakdî Tazminat ve Aylık
Bağlanması Hakkında Kanunda Değişiklik Yapılmasına İlişkin 624 Sayılı Kanun
Hükmünde Kararnameye ilişkin (1/757, 2/603, 2/605) (S. Sayısı :592),
Kanun tasarılarının görüşmeleri komisyon yetkilileri Genel Kurulda hazır
bulunmadıklarından,
Ertelendi.
Türk İşbirliği ve Kalkınma İdaresi Başkanlığının Teşkilât ve Görevleri
Hakkında Kanun Tasarısı (1/200, 1/779) (S. Sayısı :639) üzerindeki görüşmeler
tamamlandı, elektronik cihazla yapılan açık oylama sonucunda, tasarının kabul
edilip, kanunlaştığı açıklandı.
Kanun tasarı ve tekliflerini sırasıyla görüşmek için, 3 Mayıs 2001
Perşembe günü alınan karar gereğince saat 14.00’te toplanmak üzere, birleşime
22.57’de son verildi.
Ali Ilıksoy
Başkanvekili






Yahya Akman


Şadan Şimşek







Şanlıurfa


Edirne







Kâtip Üye


Kâtip Üye




II. – GELEN KÂĞITLAR
 3.5.2001 PERŞEMBE  No. : 134
Tezkere
1. – Van Milletvekili Mustafa Bayram'ın Yasama
Dokunulmazlığının Kaldırılması Hakkında Başbakanlık Tezkeresi (3/810) (Anayasa
ve Adalet Komisyonları Üyelerinden Kurulu Karma Komisyona) (Başkanlığa geliş
tarihi : 27.4.2001)
Sözlü Soru
Önergeleri
1. – Şanlıurfa
Milletvekili Mehmet
Yalçınkaya'nın, Şanlıurfa Serbest Bölgesinin ne zaman hizmete gireceğine ilişkin Devlet Bakanından (Tunca Toskay) sözlü soru önergesi (6/1426)
(Başkanlığa geliş tarihi : 2.5.2001)
2. – Şanlıurfa Milletvekili Mehmet Yalçınkaya'nın,
Şanlıurfa II. Organize Sanayi Bölgesine ilişkin Sanayi ve Ticaret Bakanından
sözlü soru önergesi (6/1427) (Başkanlığa geliş tarihi : 2.5.2001)
3. – Şanlıurfa Milletvekili Mehmet Yalçınkaya'nın,
Şanlıurfa'da Bölge İdare Mahkemesi kurulup kurulmayacağına ilişkin Adalet
Bakanından sözlü soru önergesi (6/1428) (Başkanlığa geliş tarihi : 2.5.2001)
4. – Şanlıurfa Milletvekili Mehmet Yalçınkaya'nın,
Şanlıurfa'nın elektrik ve Harran Ovasının sulama sorunlarına ilişkin Enerji ve
Tabiî Kaynaklar Bakanından sözlü soru önergesi (6/1429) (Başkanlığa geliş
tarihi : 2.5.2001)
5. – Şanlıurfa Milletvekili Mehmet Yalçınkaya'nın,
Şanlıurfa'ya SSK Bölge Hastanesi yapılıp yapılmayacağına ilişkin Çalışma ve Sosyal Güvenlik Bakanından sözlü
soru önergesi (6/1430) (Başkanlığa geliş tarihi : 2.5.2001)
6. – Şanlıurfa Milletvekili Mehmet Yalçınkaya'nın,
Akçakale Gümrük Kapısına ilişkin Devlet Bakanından (Mehmet Keçeciler) sözlü soru
önergesi (6/1431) (Başkanlığa geliş tarihi : 2.5.2001)
7. – Şanlıurfa Milletvekili Mehmet Yalçınkaya'nın,
Şanlıurfa Devlet Hastanesi inşaatına ve sağlık personeli ihtiyacına ilişkin
Sağlık Bakanından sözlü soru önergesi (6/1432) (Başkanlığa geliş tarihi :
2.5.2001)
8. – Şanlıurfa Milletvekili Mehmet Yalçınkaya'nın,
Gaziantep Otoyolu inşaatına ilişkin Bayındırlık ve İskân Bakanından sözlü soru
önergesi (6/1433) (Başkanlığa geliş tarihi : 2.5.2001)
Yazılı Soru Önergeleri 
1. – Giresun Milletvekili Rasim Zaimoğlu'nun, Kalkınma Bankası Giresun Şubesinin
kapatılacağı iddialarına ilişkin Devlet Bakanından (Kemal Derviş) yazılı soru
önergesi (7/4188) (Başkanlığa geliş tarihi : 2.5.2001)
2. – Konya Milletvekili Lütfi Yalman'ın,
üreticilerin mağduriyetlerine ilişkin Tarım ve Köyişleri Bakanından yazılı soru önergesi (7/4189)
(Başkanlığa geliş tarihi : 2.5.2001)
3. – Konya
Milletvekili Lütfi Yalman'ın, Ziraat Bankası yönetim kuruluna yapılan
bir atamaya ilişkin Başbakandan yazılı
soru önergesi (7/4190) (Başkanlığa geliş tarihi : 2.5.2001)
4. – Konya Milletvekili Lütfi Yalman'ın, bir petrol firmasının LPG tesisleri için izin
alıp almadığına ilişkin Bayındırlık ve
İskân Bakanından yazılı soru önergesi (7/4191) (Başkanlığa geliş tarihi :
2.5.2001)
5. – Konya Milletvekili Lütfi Yalman'ın, TRT'nin reklam
giderlerine ve bazı basın mensuplarının
yakınlarının TRT'ye alındığı iddiasına
ilişkin Devlet Bakanından (Rüştü
Kâzım Yücelen) yazılı soru önergesi (7/4192) (Başkanlığa geliş tarihi :
2.5.2001)
6. – Konya Milletvekili Lütfi Yalman'ın, Emlak Bankasında bir denetçinin bankayı zarara
uğrattığı iddiasına ilişkin Başbakandan yazılı soru önergesi (7/4193)
(Başkanlığa geliş tarihi : 2.5.2001)
7. – Konya Milletvekili Lütfi Yalman'ın, Tasarruf
Mevduatı Sigorta Fonu'na devredilen bankaların görev zararlarına ilişkin
Devlet Bakanından (Kemal Derviş) yazılı
soru önergesi (7/4194) (Başkanlığa geliş tarihi : 2.5.2001)
8. – Konya Milletvekili Lütfi Yalman'ın, TRT'ye ait gayrimenkullere ilişkin Devlet Bakanından (Rüştü
Kâzım Yücelen) yazılı soru önergesi (7/4195) (Başkanlığa geliş tarihi :
2.5.2001)
9. – Karaman Milletvekili Zeki Ünal'ın, bazı holding ve
firmalar arasında ayrımcılık yapıldığı iddiasına ilişkin Devlet
Bakanından (Kemal Derviş) yazılı
soru önergesi (7/4196) (Başkanlığa geliş tarihi : 2.5.2001)
l0. – Karaman Milletvekili Zeki Ünal'ın, iş kazalarına ilişkin Çalışma ve Sosyal Güvenlik
Bakanından yazılı soru önergesi (7/4197) (Başkanlığa geliş tarihi : 2.5.2001)
11. – İstanbul Milletvekili Azmi Ateş'in, iç ve dış
borç miktarlarına ilişkin Devlet Bakanından (Kemal Derviş) yazılı soru önergesi
(7/4198) (Başkanlığa geliş tarihi : 2.5.2001)
12. – İstanbul
Milletvekili Azmi Ateş'in, kamu
bankalarının görev zararlarına ilişkin Devlet Bakanından (Kemal Derviş) yazılı
soru önergesi (7/4199) (Başkanlığa
geliş tarihi : 1.5.2001)
13. – Kocaeli
Milletvekili Meral Akşener'in, 1980-2000 yılları itibariyle bütçe ile
ilgili istatistiki bilgilere ilişkin Başbakandan yazılı soru önergesi (7/4200)
(Başkanlığa geliş tarihi : 2.5.2001)
BİRİNCİ
OTURUM
3 Mayıs 2001
Perşembe
Açılma Saati
: 14.00
BAŞKAN:
Başkanvekili Ali ILIKSOY
KÂTİP ÜYELER
: Yahya AKMAN (Şanlıurfa), Hüseyin ÇELİK (Van)
BAŞKAN - Sayın milletvekilleri, Türkiye Büyük Millet
Meclisinin 96 ncı Birleşimini açıyorum.
Toplantı yetersayımız vardır; gündeme geçiyoruz.
Gündemin "Kanun Tasarı ve Teklifleriyle
Komisyonlardan Gelen Diğer İşler" kısmına geçiyoruz.
Önce yarım kalan işlerden başlayacağız.
IV.- KANUN
TASARI VE TEKLİFLERİYLE KOMİSYONLARDAN
GELEN DİĞER
İŞLER
1. – İzmir
Milletvekili Rifat Serdaroğlu'nun; İstanbul Milletvekili Bülent Akarcalı'nın;
Amasya Milletvekili Ahmet İyimaya'nın; Ankara Milletvekili Yıldırım Akbulut'un;
Şırnak Milletvekili Mehmet Salih Yıldırım'ın; Gaziantep Milletvekili Ali
Ilıksoy, Konya Milletvekili Ömer İzgi ve Ankara Milletvekili Nejat Arseven'in;
İstanbul Milletvekili Ziya Aktaş ve 42 Arkadaşının; Zonguldak Milletvekili Hasan Gemici'nin ve İzmir Milletvekili
Işılay Saygın'ın; Türkiye Büyük Millet Meclisi İçtüzüğünde Değişiklik
Yapılmasına Dair İçtüzük Teklifleri ve Anayasa Komisyonu Raporu (2/94, 2/232,
2/286, 2/307, 2/310, 2/311, 2/325, 2/442, 2/449) (S. Sayısı : 527) 
BAŞKAN - 10.01.2001 tarihli 42 nci Birleşimde,
İçtüzüğün 88 inci maddesine göre, komisyona geri verilen Türkiye Büyük Millet
Meclisi İçtüzüğünde Değişiklik Yapılmasına Dair İçtüzük Tekliflerinin
görüşülmeyen maddeleriyle ilgili komisyon raporu Başkanlığa verilmediğinden,
teklifin görüşmelerine başlayamıyoruz ve erteliyoruz.
Kamu Kurum ve Kuruluşlarının Yurtdışı Teşkilâtı Hakkında
189 Sayılı Kanun Hükmünde Kararnameyle ilgili tasarının görüşmelerine
başlayacağız.
2. – Kamu
Kurum ve Kuruluşlarının Yurtdışı Teşkilatı Hakkında 189 Sayılı Kanun Hükmünde
Kararname ve Dışişleri Komisyonu Raporu (1/53) (S. Sayısı: 433) 
BAŞKAN - Komisyon?.. Yok.
Ertelenmiştir.
Türkiye Cumhuriyeti Emekli Sandığı Kanunu ile Nakdî
Tazminat ve Aylık Bağlanması Hakkında Kanunda Değişiklik Yapılmasına İlişkin
624 Sayılı Kanun Hükmünde Kararnameyle ilgili tasarının görüşmelerine
başlayacağız. 
3. – Türkiye
Cumhuriyeti Emekli Sandığı Kanunu ile Nakdî Tazminat ve Aylık Bağlanması
Hakkında Kanunda Değişiklik Yapılmasına İlişkin 624 Sayılı Kanun Hükmünde
Kararname ile Fazilet Partisi Grup Başkanvekili Kahramanmaraş Milletvekili Avni Doğan ve 7 Arkadaşının;
Anavatan Partisi Grup Başkanvekilleri Bartın Milletvekili Zeki Çakan, Denizli
Milletvekili Beyhan Aslan, Eskişehir Milletvekili İ.Yaşar Dedelek ile Antalya
Milletvekili Cengiz Aydoğan'ın Aynı Mahiyetteki Kanun Teklifleri ve İçişleri,
Millî Savunma ve Plan ve Bütçe Komisyonları Raporları (1/757, 2/603, 2/605) (S.
Sayısı : 592) 
BAŞKAN- Komisyon?.. Yok. 
Ertelenmiştir. 
Türkiye Cumhuriyeti ile İspanya Krallığı Arasında
Uluslararası Karayolu Taşımacılığı Anlaşmasının Onaylanmasının Uygun
Bulunduğuna Dair Kanun Tasarısı ve Bayındırlık, İmar, Ulaştırma ve Turizm ve
Dışişleri Komisyonları raporlarının görüşmelerine başlayacağız. 
4. – Türkiye
Cumhuriyeti ile İspanya Krallığı Arasında Uluslararası Karayolu Taşımacılığı
Anlaşmasının Onaylanmasının Uygun Bulunduğuna Dair Kanun Tasarısı ve
Bayındırlık, İmar, Ulaştırma ve Turizm ve Dışişleri Komisyonları Raporları
(1/343) (S. Sayısı: 104) 
BAŞKAN- Komisyon?.. Burada. 
Hükümet?.. 
Bakan olmazsa, bu tasarıyı geçsek, diğerlerini de
görüşemeyeceğiz.
Sayın milletvekilleri, birleşime, saat 14.25'te
toplanmak üzere ara veriyorum. 
Kapanma Saati
: 14.05 
İKİNCİ OTURUM
Açılma Saati
: 14.25
BAŞKAN :
Başkanvekili Ali ILIKSOY
KÂTİP ÜYELER
: Yahya AKMAN (Şanlıurfa), Hüseyin ÇELİK (Van)
BAŞKAN - Türkiye Büyük Millet Meclisinin 96 ncı
Birleşiminin İkinci Oturumunu açıyorum. 
ALİ RIZA GÖNÜL (Aydın) - Sayın Başkan, bir konuyu arz
etmek istiyorum. 
BAŞKAN - Buyurun. 
ALİ RIZA GÖNÜL (Aydın) - Açılışı takiben, kanun
tasarılarını görüşmek üzere hükümet davet edildiğinde, ilgili bir bakan
arkadaşın burada olmaması fevkalade üzücüdür. Gerçekten, cumhuriyet hükümetin
37 bakanından bir tanesinin burada olmaması, en azından Parlamentoyu
incitmiştir; hafife almaktır diye düşünüyorum ve bunu, şahsen de kınıyorum. 
Lütfen, yoklama yaparak açmanızı da rica ediyorum. 
İSMAİL KÖSE (Erzurum) - Sayın Başkanım, ad okunmak
suretiyle yoklama yapılmasını istiyoruz. 
ALİ RIZA GÖNÜL (Aydın) - Sayın Başkan, şimdi, ad
okunarak yoklamaya gerek yok; yarım saat sürüyor; herhalde, bir 5 dakika
verirseniz mesele çözümlenir. 
III. –
YOKLAMA
BAŞKAN - Sayın milletvekilleri, tabiî, bütün muhalefet
ve iktidarın isteğiyle bir yoklama talebi var.
İSMAİL KÖSE (Erzurum) - Ad okunarak...
BAŞKAN - Ad okunmak suretiyle değil, madem genel istek
-Başkanın takdiri; ama, ben o takdiri aşıyorum- yoklama işlemini elektronik
cihazla yapacağım ve 3 dakikalık süre vereceğim.
Yoklama işlemini başlatıyorum.
(Elektronik cihazla yoklama yapıldı)
BAŞKAN - Sayın milletvekilleri, toplantı yetersayımız
yoktur.
Saat 14.45'te toplanmak üzere birleşime ara veriyorum.
Kapanma Saati
: 14.30
ÜÇÜNCÜ OTURUM
Açılma Saati
: 14.45
BAŞKAN :
Başkanvekili Ali ILIKSOY
KÂTİP ÜYELER
: Yahya AKMAN (Şanlıurfa), Hüseyin ÇELİK (Van)
BAŞKAN - Sayın milletvekilleri, Türkiye Büyük Millet
Meclisinin 96 ncı Birleşiminin Üçüncü Oturumunu açıyorum.
III. – Y O K
L A M A 
BAŞKAN - Elektronik cihazla yoklama yapacağım. 
Yoklama için 3 dakikalık süre vereceğim...
KAMER GENÇ (Tunceli)- Sayın Başkan, ben, sizin
yoklamanızı anlayamadım. Birinci oturumu açtınız, ondan sonra kapattınız.
İçtüzük diyor ki, yoklama yapılır, eğer ikinci yoklamada da bulunamazsa,
birleşim kapatılır. 
BAŞKAN - Efendim, sizin grup başkanvekilleri ve diğer
milletvekilleri...
KAMER GENÇ (Tunceli) - Grup başkanvekilleri değil,
Başkanvekili olarak bana cevap vereceksiniz. 
İçtüzüğü nasıl yorumluyorsunuz?!
BAŞKAN - Yoklama işlemini başlatıyorum.
(Elektronik cihazla yoklamaya başlandı)
KAMER GENÇ (Tunceli) - Açın, okuyun İçtüzüğü bir defa
kardeşim!
Buna dayatma denir gerçekten; yani, o koltukta oturmak,
hakikaten dürüstlük ister, İçtüzüğü bilmek ister. Olmaz böyle şey!
(Elektronik cihazla yoklamaya devam edildi) 
BAŞKAN - Sayın milletvekilleri, toplantı yetersayımız
vardır.
Gündemin Kanun Tasarı ve Teklifleri ile Komisyonlardan
Gelen Diğer İşler Kısmına devam ediyoruz.
Türkiye Cumhuriyeti ile İspanya Krallığı Arasında
Uluslararası Karayolu Taşımacılığı Anlaşmasının Onaylanmasının Uygun
Bulunduğuna Dair Kanun Tasarısı ve Bayındırlık, İmar, Ulaştırma ve Turizm ve
Dışişleri Komisyonları raporlarının müzakerelerine başlıyoruz.
IV. – KANUN
TASARI VE TEKLİFLERİYLE KOMİSYONLARDAN
GELEN DİĞER
İŞLER (Devam)
4. – Türkiye
Cumhuriyeti ile İspanya Krallığı Arasında Uluslararası Karayolu Taşımacılığı
Anlaşmasının Onaylanmasının Uygun Bulunduğuna Dair Kanun Tasarısı ve
Bayındırlık, İmar, Ulaştırma ve Turizm ve Dışişleri Komisyonları Raporları
(1/343) (S. Sayısı : 104) (Devam) (1)
KAMER GENÇ (Tunceli) - Niye birinci sıradan
başlamadınız da, dördüncü sıradaki tasarıdan başladınız?
BAŞKAN - Daha önce okudum Sayın Genç.
KAMER GENÇ (Tunceli) - Ama, yeni oturuma geçtiniz.
Çorba gibi yönetilmez ki.
BAŞKAN - Komisyon?.. Hazır.
Hükümet?.. Hazır.
Komisyon raporu, 104 sıra sayısıyla bastırılıp
dağıtılmıştır.
Tasarının tümü üzerinde söz isteyen, Fazilet Partisi
Grubu adına, Batman Milletvekili Alaattin Sever Aydın; Doğru Yol Partisi Grubu
adına, Bitlis Milletvekili Yahya Çevik.
Fazilet Partisi Grubu adına, Sayın Alaattin Sever
Aydın; buyurun.
FP GRUBU ADINA ALAATTİN SEVER AYDIN (Batman) - Sayın
Başkan, değerli milletvekilleri; 104 sıra sayılı, Türkiye Cumhuriyeti ile
İspanya Krallığı Arasında Uluslararası Karayolu Taşımacılığı Anlaşmasının
Onaylanmasının Uygun Bulunduğuna Dair Kanun Tasarısı üzerinde Fazilet Partisi
Grubu adına söz almış bulunuyorum. Bu vesileyle, hepinizi saygıyla selamlarım.
Sayın Başkan, değerli milletvekilleri; konuşmama
başlamadan önce, ilk toplantıda hükümetin 37 bakanından birisinin burada
bulunmadığını ve bu Meclisin 45 dakika, 50 dakika geç çalışmasına neden
olduğunu buradan belirtmek istiyorum. Vatandaşlarımız, bizi televizyondan izleyenler,
hükümetin söylediklerinin ve icraatlarının birbirine uymadığına bir kez daha
şahit oluyorlar. Bu hareketi kınamak durumundayım. 
Sayın Başkan, değerli milletvekilleri; ülkemiz ile 48
ülke arasında uluslararası karayolu taşımacılığı anlaşması bulunmaktadır. Bu
anlaşma, Türkiye ile İspanya arasında 3 Mart 1998 tarihinde imzalanmıştır.
Anlaşmayla, geçiş ücretleri, transit yolcu ve eşya taşımacılığının tabi olacağı
izin belgesi prosedürü, dönüş yükü ve üçüncü ülke taşımaları, izin belgesinden
muaf tutulacak eşyaların listesi, taşıt personeli ile taşımacıların uyacağı
kurallar, ödemelerin ne şekilde yapılacağı, gümrük ve diğer formalitelerin
kolaylaştırılması, teminat konusu ve sigorta işlemlerini kapsamaktadır. 
Değerli milletvekilleri, İspanya'nın nüfusu, 1998
yılında, 39 milyon civarındadır ve nüfusun yüzde 91'i de Katoliktir; idarî
şekli, monarşidir. İspanya'ya yılda 50-60 milyon civarında turist gitmektedir. 
Türkiye'nin İspanya'ya ihracatı, 1999 yılında 763
milyon dolar iken, 2000 yılında, maalesef, 684 milyon dolara düşmüştür.
Türkiye'nin İspanya'dan ithalatı ise, 1999 yılında 1 milyar 262 milyon dolar
iken, maalesef, 2000 yılında, 1 milyar 666 milyon dolara çıkmıştır. 
İspanya'nın geçim kaynağı, hepinizin bildiği gibi,
hayvancılık, balıkçılık, tarım, turizm ve otomotiv sektörüdür. 
Değerli milletvekilleri, dünya ticareti, karayolu,
denizyolu ve havayoluyla yapılmaktadır. Ulaşım sisteminde emniyet, zaman,
ucuzluk ve konfor önem arz ediyor. Gelişmiş ülkelerde, denizyolu ve demiryolu
taşımacılığı önplandadır. Bizde ise, karayolu taşımacılığı önplandadır;
demiryolu taşımacılığı, maalesef, yok denilecek kadar azdır. Bakınız, İspanya,
İskenderun-GAP arasında, Hicaz yolu bağlantılı olarak demiryolunun yapılması
talebinde bulunmuş ve bunun için 1 milyar doları temin edeceğini taahhüt
etmiştir. 
Değerli milletvekilleri, her ülke, kendi insanının
dünyada daha müreffeh yaşaması için uğraşmaktadır. Maalesef, görüyoruz ki,
çokuluslu anlaşmalarda etkinliğimiz ve gücümüz azalmakta ve heba edilmektedir.
Bugün, uluslararası anlaşmalarda, diplomatik birtakım ilişkilerimizde
Türkiye'nin taviz verir bir duruma getirilmek istendiği izlenimi vardır. Benim
endişem, ekonomik krize giren Türkiye'den koparılmak istenilen birtakım
tavizlerdir ki, bu tavizler, maalesef, Yedinci Cumhurbaşkanımız Sayın Kenan
Evren tarafından ve birtakım medya kuruluşları tarafından da dile
getirilmiştir. Nedir bu tavizler; Kıbrıs meselesinde taviz verilecek, İsrail'e
GAP'ta taviz verilecek, Ermenistan'a taviz verilecek... Değerli Dışişleri
Bakanımız burada olsaydı, bizleri bu hususlarda aydınlatsaydı, çok memnun
olurduk; ama, maalesef, yok.
Bugün, ülkemizi Avrupa'ya taşıma adına birtakım
anlaşmalar yapan hükümetlerin, Türkiye'yi, Avrupa'ya değil, maalesef, Afrika'ya
taşıdığını görüyoruz. Türkiye'yi, ekonomik, sosyal, hukuk ve insan hakları
konusunda Avrupa'nın hiçbir ülkesiyle kıyaslanmayacak kadar geride bırakan bu
hükümet değil midir?
Değerli milletvekilleri, Avrupa Birliğine girmeye
çalıştığımız bu dönemde, halen, kırmızı ve yeşil sermayeyle uğraşmaktayız.
Halkımız, son yapılan zamlarla, maalesef, perişan haldedir. Zamlar
vatandaşımızı çileden çıkarmıştır. Halk, açlık, yokluk, sefalet ve perişanlık
içerisinde iken, hükümetimiz, ne olduğunu izah edemediği irticayı önplana
çıkarmaktadır. Nedir bu irtica; bize burada izah etseler, memnun oluruz.
Karayolu taşımacılığına engel mi teşkil ediyor acaba irtica?!. Üniversiteye
imam hatip lisesi mezunlarını almayan, polis akademisine girmelerini engelleyen
zihniyet ve yine, inancı gereği başını örttükleri için okullarından atılan ve
okumalarına engel olunan bu öğrencilere uygulanan sistem... Karayolu
taşımacılığında da böyle çifte standartlar mı uygulanacak?!
Değerli milletvekilleri, 28 Şubat sürecinin
başlamasıyla birlikte adım adım uygulamaya konulan imam hatiplerin kökünü
kurutma projesi, yeni bir hedef teşkil etmektedir. Bu hedef şudur: İmam hatip
kökenli memurların görevlerine son vermek için, hükümet, birtakım tasarılar
hazırlama peşindedir. Bunu, bugünkü basından da okuyabilirsiniz. 
Sayın Başkan, değeri milletvekilleri; şimdi ben
soruyorum ve öğrenmek istiyorum: Acaba, bu öğrenciler veya bu okuldan mezun
olanlar, bu ülkenin evlatları değil midir? Bunlar, ikinci, üçüncü sınıf
evlatlar mıdır? Devletin tüm imkânlarından mahrum bırakılan, bu okuldan mezun
olanlar veya bu öğrenciler vergilerini ödemiyorlar mı; temel görevleri olan
askerlik görevlerini yapmıyorlar mı? Askerlik yapıyorlar, er olarak veya
asteğmen olarak görev yapabiliyorlar; ama, maalesef, memur olamayacaklar.
Bundan sonra, yine -daha önce arz ettiğim gibi- polis akademilerine ve askerî
okullara giremeyeceklerdir. 
Değerli milletvekilleri, bu hükümet çok yanlış bir
politika içerisindedir. Bunu burada izah etmek zorundayım. Halkı böyle germeye
kimsenin hakkı yoktur. Sizin bu tavrınız bölücülüktür. Açık açık 312 nci
maddeyi ihlal ediyorsunuz. Tabiî ki, hükümeti, belki, soruşturmayla Yüce Divana
gönderebiliriz; ancak, cumhuriyet savcılarını bu hususta göreve davet ediyorum.

Değerli milletvekilleri, taşımacılık yapılırken, kendi
millî ve manevî kültürümüzü de taşımalıyız; ancak, taşımacılık yaptığımız
ülkelerdeki, bize göre kötü olan, millî ve manevî davranışlarımıza ters düşen
davranışları, çağdaşlık adı altında ülkemize ithal ediyoruz. 
Değerli milletvekilleri, çok acıklı bir hadisedir,
dikkatinizi çekmek istiyorum. 1950'lerde ülkemizde kişi başına alkol tüketimi 1
litreyken, maalesef, 2000'li yıllarda 20 litreye çıkmıştır. Burada, özellikle,
bu sistemin, hükümetlerin yanlış politikaları etkili olmuştur. Yine,
istatistiklere göre, okullarda uyuşturucu kullanma oranı, maalesef, yüzde
20'lere yükselmiştir. 
Sayın Başkan, değerli milletvekilleri; ülkemiz,
ekonomik yönden bataklığa sürüklenmiştir. IMF'ye bağlı olarak uyguladığımız 17
programın sonunda bu hale getirildik. Bugüne kadar, IMF programıyla ekonomisini
yönlendiren hangi ülke refaha kavuşabilmiştir? Ben, bu soruyu bütçe görüşmeleri
sırasında Sayın Maliye Bakanına da sormuştum; maalesef, orada da olumlu cevap
alamadım; ama, yine de olumlu bir cevap veremeyecekler ve memleketi daha da bir
batağa sürükleyeceklerdir.
Değerli milletvekilleri, acaba, uluslararası karayolu
taşımacılığında da IMF'nin tavsiyesi var mıdır? IMF'nin tavsiyesi varsa, ben,
şüpheyle bakarım buna. Ekonomimizin düzelmesi için, ihracatımızın artırılması
şarttır. Tüm ülkelerle ticarî ilişkilerimizi geliştirmeliyiz. Bakınız,
dikkatinizi çekiyorum; ithalatımız 2000 yılında 54 milyar dolar iken, maalesef,
ihracatımız 27 milyar dolardır. Çok açıklı bir durum.
Değerli milletvekilleri, Arap ülkelerini niçin ihmal
ediyoruz? Bizim için çok önemli bir potansiyeldir ihracat bakımından. Bakınız,
bizim yanı dibimizde olan Irak'la, en az 10 milyar dolarlık bir ticaret
potansiyelimiz vardır; fakat, biz, ihmal ediyoruz. Habur sınır kapısını
kapatmakla, o bölgedeki insanı mahvettiniz, yok ettiniz; perişanlık
içerisindedir; artık, kuru ekmeğe muhtaç hale gelmiştir ki, kuru ekmek de
bulamıyorlar, bayat ekmek kuyruklarında bulundukları halde, maalesef, ellerine
bayat ekmek de düşmüyor. Bu, utanılacak bir hadisedir.
Değerli milletvekilleri, bakınız, kendi ülkesinde
özellikle insanlarına baskı ve zulüm yapan, üniversite ve okulları kapatan,
halen insanların kıyafetiyle uğraşan hükümetin, bu konularda da uluslararası
normlara riayet etmesi en büyük arzumuzdur, talebimizdir. Halk, uluslararası
normlara riayet etmeyi arzu etmektedir. 
Bu hükümet, Anayasa ihlali dahil her uygulamayı,
maalesef, meşru görüyor; yaptık oldu zihniyetiyle, ben verdim iş bitti
zihniyetiyle hareket ediyor, dayatmalarla hareket ediyor; ancak, bu
davranışları, yarın, seçimlerde onları yok edecektir. Yaptığınız her işin,
attığınız her adımın ve söylediğiniz her sözün de hesabını vermek zorundasınız.

Değerli milletvekilleri, biz, Fazilet Partisi olarak,
ülke menfaatına olan her şeye taraftarız ve ülke menfaatlarına aykırı olduğuna
inandığımız her şeye karşıyız; baskıcı ve merkeziyetçi anlayışlara da karşıyız.
Bizim anlayışımızda, demokratikleşme vardır, insan hakları ve özgürlükler
vardır, hukukun üstünlüğü vardır; bunların hepsi önplandadır. Herkesin onurlu
yaşamasını ve ekonomik refahını temin etmek için uğraşıyoruz. Biz, ülkemizin
kapılarını dünyaya kapatmak niyetinde değiliz; ancak, kapılarımızı dünyaya
açmakla da ülkemizin kaynaklarına el konulmasına karşıyız; yani, modern
sömürgeciliğe ve Türkiye'nin sömürülmesine karşıyız. Dünyanın kölesi olmaya da
şiddetle karşıyız. 
Değerli milletvekilleri, güçlü olanlar, maalesef,
zayıfları ezmektedir ve istedikleri gibi kullanmaktadır. Tabiî, burada,
uluslararası sermayenin de çok büyük etkisi vardır. Bu sermaye, tekelleşmek,
kartelleşmek ve piyasayı kontrol altında tutmak, rakiplerini saf dışı etmek
için her şeyi göze almakta ve bunda da hiçbir mahzur görmemektedir. Şüphesiz
ki, statükoyu korumaya çalışanların ve değişime kapalı olanların ayakta kalma
şansı yoktur. Ülke kaynaklarının yok pahasına satılmasına rıza gösteremeyiz.
Biz, devletin, bütün ticarî ve sınaî faaliyetlerin dışına çıkmasının gerekli
olduğunu savunuyoruz; ancak, sat ve kurtul mantığıyla birilerine peşkeş
çekilmesine karşıyız. Yabancı sermayenin, ülkede kaynak olmasını, yeni yatırım
ve istihdam sağlamasını, yeni teknoloji getirmesini arzu ediyoruz; temennimiz
ve arzumuz budur. Biz, ahlakî ve manevî değerlerimizi koruyarak, bağımsızlıktan
zerre kadar taviz vermeden, istikrarlı, özgürlüklerin yaşandığı, kalkınmış,
hukuka bağlı, refah ve demokrasi içerisinde bir Türkiye özentisi içerisindeyiz.
Bu Türkiye'yi de, Allah'ın izniyle, geliştireceğiz. 
Değerli milletvekilleri, kendi bölgemdeki, Batman
yöresindeki karayollarına da değinmek istiyorum. Değerli milletvekilleri,
bakınız, Batman'daki Sason-Çatakköprü arasındaki yol -bu, Sayın Bakanın
imzasıdır- 35,8 kilometredir. Bu yolun 20 kilometresi yapılmış, geriye 15
kilometre kalmış; 15 kilometrenin de 3-4 kilometresi stabilize edilmiş, geriye
11-12 kilometre kalmış. Benim Sayın Bakana daha önce vermiş olduğum soru
önergesine gelen cevap şudur: "Bu sene gönderilen para, maalesef, 350
milyar liradır." Ben, müteahhitle de görüştüm; müteahhit bana aynen şunu
dedi: "Eğer eködenek gelmezse, ben bu şantiyeyi bu sene de
açmayacağım." Bu parayla, bu yol yirmi yıla kadar bitmez değerli
milletvekilleri. 12 kilometrelik yol; ama, Sasonlu vatandaşım, hastasını oradan
Batman'a götürmek için, o 12 kilometrelik yolu en az 2-3 saatte gidebiliyor.
Bunu, değerli milletvekillerinin takdirine sunuyorum, Sayın Bakanıma da burada
hatırlatmak istiyorum.
Değerli milletvekilleri, karayolu taşımacılığının
günümüzde çok önem kazandığını ve artık, insanların belli bir hayat standardına
gelerek, karayolu taşımacılığında kargo, yük ve insan taşımasının gittikçe daha
önemli bir yer aldığını, pazarın da daha önemli bir alanda genişlediğini
görerek, Türkiye ile İspanya Krallığı arasında yapılan bu anlaşmanın yerinde
olduğu inancındayım. Bu vesileyle, Yüce Heyetinizi saygıyla selamlar, teşekkür
ederim. (FP sıralarından alkışlar)
BAŞKAN - Teşekkür ediyoruz Sayın Aydın.
Doğru Yol Partisi Grubu adına, Bitlis Milletvekili
Sayın Yahya Çevik; buyurun Sayın Çevik. (DYP sıralarından alkışlar)
DYP GRUBU ADINA YAHYA ÇEVİK (Bitlis) - Sayın Başkan,
değerli milletvekilleri; ülkemiz ile 48 ülke arasında bulunan karayolu
taşımacılığı anlaşmalarına bir yenisi daha eklenerek, İspanya Krallığı ile
yapılan karayolu taşımacılığı anlaşmasını, Türkiye Büyük Millet Meclisinde,
bugün görüşüyoruz; DYP Grubu adına söz
almış bulunuyorum, Grubum ve şahsım adına Yüce Heyeti selamlıyorum.
Sayın Başkan, değerli milletvekilleri; Türkiye ile
İspanya arasında 3 Mart 1999 tarihinde Madrid'de imzalanan Uluslararası
Karayolu Taşımacılığı Anlaşmasının yürürlüğe girmesiyle, ülkemiz ile İspanya
arasında yolcu ve eşya taşımacılığının daha düzenli olacağı ve sorunların
ortadan kalkacağı kanaatini taşımaktayız.
Sayın milletvekilleri, bu anlaşmanın Türkiye Büyük
Millet Meclisinde görüşülmesi sırasında, sizinle, karayolu taşımacılığımızın
içinde bulunduğu durumu paylaşmak istiyorum.
Karayolu taşımacılığı tarihimize baktığımızda, 1970'li
yılların başından itibaren giderek daha da gelişmiş ve özellikle 1970'li
yılların sonuna dek, limanlarımıza gelen transit yüklerin İran, Irak'a
taşınması ve Avrupa'dan diğer Ortadoğu ülkelerine yapılan transit taşımalarıyla
önem kazanmıştır. 
1990 yılında başgösteren Körfez krizi ve Irak'a
uygulanan Birleşmiş Milletler yaptırımları, Türk taşımacısının önemli bir
pazarı kaybetmesine neden olmuştur. 
1991 yılında Yugoslavya'da meydana gelen içsavaş nedeniyle,
Birleşmiş Milletler yaptırımları sonucu, o dönemlerde Avrupa'ya karayolu
ulaşımındaki en önemli hat olan Bulgaristan-Yugoslavya-Avusturya güzergâhında
Yugoslavya'dan transit geçişlerin yasaklanması, taşımacılık sektörümüze önemli
bir darbe vurmuştur; ancak, sektör, birbirini takip eden iki yılda meydana
gelen bu olumsuzluklardan, gerek dinamik yapısı gerekse beraberlik ilkesinin
tesis edilmesiyle, kısa süre içinde, önemli bir yara almadan kurtulmuştur.
Esasen, Irak'ın dışticaretinin yasaklanması, tarihsel
süreç içerisinde Sovyetler Birliğinin dağılma süreciyle aynı döneme rastlamış
bulunduğundan, Türk taşımacısı için kaybedilen bu pazar yerine, kısa bir süre
sonra -Irak pazarı kadar olmasa bile- yeni bir pazara geçme imkânı doğmuştur. 
Yugoslavya içsavaşı sırasında Avrupa'ya karayoluyla
çıkışların kısıtlandığı bir dönemde, 1993 yılında Doğru Yol Partisi iktidarı
döneminde kurulan Haydarpaşa-Triyeste ro-ro hattı, birlik ve beraberliğimizin
en seçkin örneklerinden biri olarak taşımacılık tarihine geçmiştir. 
Sayın milletvekilleri, karayolları sektörümüzün ülkemiz
ekonomisinde de çok önemli bir yeri vardır. Karayoluyla uluslararası eşya
taşımacılığında halen 500 000 kişi istihdam edilmekte ve bu yolla, 2,5 milyon
insan geçimini bu sektörden sağlamaktadır. Karayoluyla uluslararası eşya
taşımacılığı, ülke ekonomisine, 1997 yılında 1 milyar 700 milyon dolar, 1998
yılında da, global krizin etkilerine rağmen, 1 milyar 471 milyon dolar döviz
girdisi sağlamıştır. 1999 yılında ülke ekonomisine 1 milyar 362 milyon dolar,
2000 yılında da 1 milyar 468 milyon dolar gelir sağlayan sektörümüzün, 1982
yılındaki döviz getirisinin sadece 450 milyon dolar olduğu dikkate alındığında,
sektörümüzün dinamizmi daha net biçimde ortaya çıkmaktadır. 
Sektörümüzün önemi, dışticaretimize konu mallar
irdelendiğinde de önplana çıkmaktadır. Örneğin, 1998 yılında toplam
dışticaretimizi oluşturan malların, ağırlık bazında yüzde 9'u, değer bazında
ise yüzde 50'si karayoluyla taşınmaktadır. Bir başka deyimle, kıymetli
mallarımızın taşınmasında karayolu tercih edilmektedir. 
2000 yılında araçlarımız, toplam 263 024 ihraç, 160 441
ithal sefer gerçekleştirmişlerdir. Ülkemizden yapılan karayolu taşımalarında,
araçlarımız, ihracatta yüzde 82, ithalatta yüzde 69 pay almışlardır. 
Sayın milletvekilleri, ülkemizin taşımacılık
potansiyeline bir göz atacak olursak, çekici sayısı toplam 21 219 adettir ve bu
araçların 12 523 adedi özmal, 2 085 adeti kiralık olarak Avrupa'ya; 2 248 adeti
özmal, 4 363 adedi kiralık olmak üzere Bağımsız Devletler Topluluğu ülkelerine
çalışmaktadır. 
Römork sayısı toplam 26 356 adettir ve bu araçların 18
303 adedi özmal, 2 399 adedi kiralık olarak Avrupa'ya; 1 361 adedi özmal, 4 293
adedi kiralık olmak üzere Bağımsız Devletler Topluluğu ülkelerine
çalışmaktadır. 
Kamyon sayısı, toplam 2 673 adettir. 
Tanker sayısı, toplam 2 460 adettir. 
Bütün bu araçların toplam taşıma kapasiteleri 854 629 tondur. 
Türk uluslararası karayolu taşımacıları, bugün
itibariyle, gerek filonun yaş ortalaması (yaş ortalaması 6) gerekse araçlarının
niteliğiyle Avrupa ortalamasını yakalamış, hatta geçmiş durumdadır. 
Sayın milletvekilleri, görülüyor ki, ülkemizin çok genç
ve dinamik bir karayolu taşımacılığı filosu bulunmaktadır. Ülkemizin ekonomik
krize girdiği bugünlerde, karayolu taşımacılığı da önemli sıkıntılar içerisine
girmiştir. 
Karayolu taşımacılığımızın tekrar eski dinamizmine
kavuşabilmesi için, hükümetin hiç vakit geçirmeden bu sektörün sorunlarıyla
yakından ilgilenmesi gerekmektedir; fakat, görüyoruz ki, diğer sektörlerde
olduğu gibi, karayolu taşımacılığımız da bu hükümet tarafından ihmal
edilmiştir. 
Irak'a uygulanan Birleşmiş Milletler ambargosunu,
Ortadoğu'da, bizden başka bütün ülkeler delmiştir. Bizim, Birleşmiş Milletler
kararlarına uymamız, bölgemizdeki tüm nakliye sektörünü olumsuz yönde
etkilemiştir. Hükümetin, doğu ve güneydoğuda faaliyet gösteren
nakliyecilerimizin bu sorununa acil çözüm üretmek zorunda olduğunu görmesi
gerekmektedir. 
Sayın Başkan, değerli milletvekilleri; umut ediyoruz
ki, hükümet edenler, içerisinde bulunduğu ataletten bir an önce kurtulur ve bu
sektörün sorunlarına olumlu yaklaşarak, ülkemizin önemli sektörlerinden birisi
olan taşımacılık sektörümüzü yine eski dinamizmine kavuşturur. 
Bugün görüşmekte olduğumuz İspanya Krallığı ile ülkemiz
arasındaki karayolu taşımacılığı anlaşmasının onaylanarak, karayolu
taşımacılığımıza, ülkemize hayırlar getirmesi dileğiyle, hepinize saygılar
sunuyorum. (DYP sıralarından alkışlar)
BAŞKAN - Teşekkür ediyoruz Sayın Çevik.
Tasarının tümü üzerinde başka söz isteği?.. Yok. 
Tasarının maddelerine geçilmesini oylarınıza sunuyorum:
Kabul edenler... Etmeyenler... Kabul edilmiştir. 
1 inci maddeyi okutuyorum: 
TÜRKİYE
CUMHURİYETİ İLE İSPANYA KRALLIĞI ARASINDA ULUSLARARASI KARAYOLU TAŞIMACILIĞI
ANLAŞMASININ ONAYLANMASININ UYGUN
BULUNDUĞUNA
DAİR KANUN TASARISI
MADDE 1. - 3 Mart 1998 tarihinde Madrid'te imzalanan
"Türkiye Cumhuriyeti ile İspanya Krallığı Arasında Uluslararası Karayolu
Taşımacılığı Anlaşması"nın onaylanması uygun bulunmuştur.
BAŞKAN - 1 inci maddeyi oylarınıza sunuyorum: Kabul
edenler... Etmeyenler... 1 inci madde kabul edilmiştir.
2 nci maddeyi okutuyorum:
Yürürlük
MADDE 2.- Bu kanun yayımı tarihinde yürürlüğe girer.
BAŞKAN - 2 nci maddeyi oylarınıza sunuyorum: Kabul
edenler... Etmeyenler... Kabul edilmiştir.
3 üncü maddeyi okutuyorum:
Yürütme
MADDE 3.- Bu kanun hükümlerini Bakanlar Kurulu yürütür.
BAŞKAN - 3 üncü maddeyi oylarınıza sunuyorum: Kabul
edenler... Etmeyenler... Kabul edilmiştir.
Sayın milletvekilleri, tasarının tümü açık oylamaya
tabidir.
Açık oylamanın şekli hakkında Genel Kurulun kararını
alacağım.
Açık oylamanın elektronik oylama cihazıyla yapılmasını
oylarınıza sunuyorum: Kabul edenler... Etmeyenler... Kabul edilmiştir.
Oylama için 5 dakikalık süre vereceğim. Bu süre
içerisinde sisteme giremeyen üyelerin teknik personelden yardım istemelerini,
bu yardıma rağmen sisteme giremeyen üyelerin ise, oy pusulalarını, oylama için
öngörülen 5 dakikalık süre içerisinde Başkanlığa ulaştırmalarını rica ediyorum.
Ayrıca, vekâleten oy kullanacak sayın bakan varsa,
hangi bakana vekâleten oy kullandığını, oyunun rengini ve kendisinin ad ve
soyadıyla imzasını da taşıyan oy pusulasını, yine, belirlenen süre içerisinde
Başkanlığa ulaştırmalarını rica ediyor, oylama işlemini başlatıyorum.
(Elektronik cihazla oylama yapıldı)
BAŞKAN - Sayın milletvekilleri, Türkiye Cumhuriyeti ile
İspanya Krallığı Arasında Uluslararası Karayolu Taşımacılığı Anlaşmasının
Onaylanmasının Uygun Bulunduğuna Dair Kanun Tasarısının yapılan açık oylamasına
216 sayın üye katılmış; 215 kabul, 1 mükerrer oy kullanılmıştır. 
Böylelikle, tasarı kabul edilmiş ve yasalaşmıştır;
hayırlı olsun. 
Tarım İşletmeleri Genel Müdürlüğü Adına Tescil Edilecek
Taşınmaz Mallar Hakkında Kanunda Değişiklik Yapılmasına Dair Kanun Tasarısı ve
Tarım, Orman ve Köyişleri Komisyonu raporunun müzakerelerine başlıyoruz. 
5. – Tarım
İşletmeleri Genel Müdürlüğü Adına Tescil Edilecek Taşınmaz Mallar Hakkında
Kanunda Değişiklik Yapılmasına Dair Kanun Tasarısı ve Tarım, Orman ve Köyişleri
Komisyonu Raporu (1/506) (S. Sayısı : 205) (1)
BAŞKAN - Komisyon?.. Hazır. 
Hükümet?.. Hazır. 
Komisyon raporu 205 sıra sayısıyla bastırılıp
dağıtılmıştır. 
Tasarının tümü üzerinde, Doğru Yol Partisi Grubu adına,
Eskişehir Milletvekili Sayın Mehmet Sadri Yıldırım; buyurun efendim. (DYP
sıralarından alkışlar) 
DYP GRUBU ADINA MEHMET SADRİ YILDIRIM (Eskişehir) -
Sayın Başkan, değerli milletvekilleri; 205 sıra sayılı Tarım İşletmeleri Genel
Müdürlüğü Adına Tescil Edilecek Taşınmaz Mallar Hakkında Kanunda Değişiklik
Yapılmasına Dair Kanun Tasarısının tümü üzerinde Doğru Yol Partisi Grubu adına
söz almış bulunuyorum; Grubum ve şahsım adına, Yüce Heyetinizi ve aziz
milletimi saygıyla selamlıyorum. 
Değerli milletvekilleri, Tarım İşletmeleri Genel
Müdürlüğü, yani TİGEM, 8.6.1984 tarih ve 233 sayılı Kamu İktisadî Teşebbüsleri
Hakkında Kanun Hükmünde Kararname hükümlerine tabi ve söz konusu kanun hükmünde
kararname çerçevesinde faaliyette bulunmak üzere kurulmuştur. 
TİGEM, tüzelkişiliğe sahip, faaliyetlerinde özerk ve
sorumluluğu sermayesiyle sınırlı bir iktisadî devlet teşekkülüdür. 
TİGEM "millî ekonominin temeli ziraattır"
öngörüsüyle cumhuriyetin ilk yıllarından günümüze kadar Türk tarımına rehberlik
yapan, bereket kazandıran dev bir tarım kuruluşudur.
TİGEM'in cumhuriyet dönemindeki temelini oluşturan
ziraî kombinalar ve devlet ziraat işletmeleri, Atatürk'ün direktifleri
doğrultusunda Türk çiftçisine önderlik ve öğreticilik yapmak maksadıyla
kurulmuştur. 
Ülkemizde kurulan 14 adet çiftlik, ülkenin buğday ve
gıda ihtiyaçlarını gidermek, tarım alet ve makineleri ile tarım ilaçları
yardımı şeklinde çiftçilere vermek maksadıyla kurulmuştur. TİGEM'in diğer
kolunu oluşturan haralar, ordunun iaşe ihtiyacını karşılamak ve at yetiştirmek
üzere kurulurlar. 
İşte bugünkü TİGEM, ziraî kombinalar ile devlet ziraat
işletmelerinin her türlü varlıkları birleştirilerek, 1984 yılında önce kamu
iktisadî kuruluşu olarak organize edilmiş, 1994 yılında ise iktisadî devlet
teşekkülü olarak yeni bir statüye kavuşmuştur. 
Amaç, tarım ve tarıma dayalı sanayiin ihtiyaç duyduğu
temel madde ve hizmetleri üretmek, bunları ticarî esaslara göre yürütmek ve kâr
etmektir. Bugün TİGEM, yurt sathına yayılmış 38 işletmesiyle, bir kamu hizmeti
olarak kendine verilen görevleri sürdürürken, aynı zamanda da kâr eden ve
devlete yük olmayan bir kuruluştur.
Değerli milletvekilleri, TİGEM'in amacı, yukarıda da
belirttiğimiz gibi, tarım ve tarıma dayalı sanayiin ihtiyacı olan her türlü mal
ve hizmetleri üretmektir. TİGEM'in bu amacı doğrultusunda, kısaca TİGEM'in
faaliyet konularına değinmek istiyorum.
1. Ülkenin bitkisel ve hayvansal üretimini artırmak,
çeşitlendirmek ve ürün kalitesini iyileştirmek amacıyla yetiştirdiği tohumluk,
fide ve bunun gibi mallar ile ürettiği damızlık hayvan ve spermaları,
yetiştiriciye intikal ettirmektir.
2. İşletmelerde elde edilecek hayvansal ve bitkisel
ürünlerle birlikte, çiftçilerden alacağı ürünleri kıymetlendirmek ve tesisler
kurdurmaktır.
3. Bitkisel ve hayvansal üretim, yetiştirme, ıslah
konularında araştırmalar yapmak. 
4. Ürettiği her türlü ürün ve hizmet konularıyla ilgili
olarak çevre çiftçisi ve çiftçi örgütleriyle üretim ve tanıtım amaçlı
işbirliğine girmek. 
5. Amaç ve faaliyetlerini gerçekleştirmek için, ihtiyaç
duyduğu her türlü mal ve hizmeti yurtiçi ve yurtdışından temin etmek. 
6. Yurtiçi ve yurtdışındaki kişi ve kuruluşlarla
işbirliği yaparak, her türlü mal ve hizmeti temin etmek; bunları pazara
hazırlayarak, iç ve dış pazarlarda değerlendirmek.
7. Üretim ve işletme faaliyetlerinde bulunmak ve
tesislerini kurmak üzere, özel ve tüzelkişilerden yer kiralamak, kiraya vermek.

8. İşletme ünitelerinde zaman içinde fonksiyonunu
yitirmiş kümes, ahır, depo ve sundurma ve bunun gibi binaların yıpranmaya terk
edilmemesi ve ekonomiye kazandırılması için, işletme bütünlüğüne zarar vermemek
kaydıyla özel veya tüzelkişilere kiraya vermek. 
Değerli milletvekilleri, ülkemizde tarımın temeli
Atatürk tarafından atılmış; gelişmesi için, o günkü şartlar altında her imkân
sağlanmıştır. Atatürk'ün direktifleri doğrultusunda ülkemiz, çok şükür dışarıya
muhtaç olmadan, 1950 yılına kadar gelmiştir. Bu da gösteriyor ki, ülkemiz bir
tarım ülkesidir ve tarım, ülkemizin temelidir. 1950-1960 yılları arasında
ülkemizde tarıma büyük önem verilmiş; modern ve teknik ekipmanlarla çiftçilik
ve tarım daha da gelişmiştir. 1960-1980 yılları arasında tarım, ülkenin ekonomisine
ve ihracatına damgasını vurmuş; tarım ve çiftçi altın yıllarını yaşamıştır.
Çiftçilik, hayvancılık ve besicilik gelişmiştir. Şekerpancarı da ülkemize
sanayi ürünü olarak 1950 yılından sonra girmiş ve çiftçimizin, modern Avrupa
çiftçisine yakın bir çiftçi haline gelmesi sağlanmıştır. 
İşte hal böyleyken, TİGEM'in ülke tarımına kazandırdığı
önem herkesçe bilinirken, bugünkü tarımın durumuna baktığımızda, son iki yılda,
57 nci hükümet, tarımdan tamamen desteğini çekmiş, âdeta tarıma düşman olmuş ve
tarımı tasfiye etmiştir. Hatta, daha da ileri giderek, kamu bankalarının görev
zararlarını, çiftçinin ve esnafın üzerine yüklemiştir. Çiftçi, otuz, kırk yılda
aldığı ekipmanı ve tarlasını satmak mecburiyetinde kalmış; pancar çiftçisi,
altı, yedi ay evvel söküp teslim ettiği pancar bedelinin yarısını yeni almaya
başlamıştır. Çiftçi, borcunu ödeyemez durumdadır ve acz içindedir; evine, çoluk
çocuğuna bakamaz duruma gelmiştir.
Çiftçinin feryatlarını, hep birlikte televizyonlarda
seyrediyoruz, gazetelerde okuyoruz. Siz, tarımın girdilerini bir yılda yüzde
100 ve yüzde 150 pahalandırdığınız halde, enflasyonu düşüreceğiz diyerek,
çiftçilerin mahsulünü yok pahasına aldınız; alınterini ve mahsulünün hak ettiği
ücreti vermediniz. Ülkenin durumunu hiç hesap etmediniz, hayvancılığı ve
besiciliği bitirdiniz.
Değerli milletvekilleri, sayın hükümet, kendi kusuruyla
çıkardığı iki krizin faturasını çiftçiye, esnafa ve millete yüklemiştir. Kriz
nedeniyle faizleri, çiftçinin ödeyemeyeceği kadar yükseltiniz. Esnafın
yürüdüğünü görünce, çiftçinin de yürümesini engellemek için, Ziraat
Bankasındaki faizleri eski oranlara çekmek için Bakanlar Kurulu kararı aldınız;
ancak, kararnameyi çıkarmadınız, icraata geçirmediniz; çünkü, bu kararınızın
çiftçinin yürümesini engellemek için olduğu, açıkça çiftçiler tarafından da
anlaşılmıştır.
EROL AL (İstanbul) - O karar çıktı.
MEHMET SADRİ YILDIRIM (Devamla) - Sayın hükümet,
millete, çiftçiye, esnafa ve sanayiciye doğruları söylemiyorsunuz; yani, bir
nevi, vatandaşı aldatıyorsunuz. Hani esnafın faizini yüzde 55'e çekmiştiniz;
ama, hâlâ esnaftan yüzde 97 ile yüzde 120 arasında faiz alınmaktadır. Yine,
Ziraat Bankası da, çiftçilerden yüzde 120 ve yüzde 130, hatta yüzde 180'lere
varan faiz almaktadır. Bu durumda, millete doğru söylemiyorsunuz, milletin
yanında güveninizi kaybettiniz. Ülkeye, millete ve çiftçiye zarar verdiniz;
çiftçiyi, icra takibine verdiniz, hapishaneler koydunuz.
Değerli milletvekilleri, ülkede, tarımı ithalatçı
duruma getirdiniz. Türkiye'yi, tarım sektörünü güçlendirmediği takdirde, Avrupa
Birliğinin açık pazarı haline getireceksiniz. Şeker Kanununu da, bu düşünceyle
çıkardınız. Yaptığınız yanlıştır. 
Tasarıdaki çiftliklerin durumuna baktığımızda ise, 3646
sayılı Kanun hükümlerinin yerine getirilmesi; Maliye Bakanlığı aleyhine açılmış
olan davaların titizlikle takibi ile Maliye hazinesi arazisi üzerinde faaliyet
gösteren Lalahan, Yerköy, Konya Ereğlisi ve Bandırma'da bulunan yetiştirme ve
deneme çiftliklerinin Tarım İşletmeleri Genel Müdürlüğüne devir ve teslim
işlemlerinin yapılması gerektiğine inanmaktayız. Bu nedenle, faaliyet gösteren
yetiştirme ve deneme çiftliklerine kısaca değinmek, faaliyetleri hakkında da
kısaca bilgi vermek istiyorum.
MURAT SÖKMENOĞLU (İstanbul) - Sayın Başkan, ikaz eder
misiniz lütfen, Sayın Bakanımız dinlesin.
MEHMET SADRİ YILDIRIM (Devamla) - Değerli
milletvekilleri, Lalahan Hayvancılık Merkez Araştırma Enstitüsü, 1951 yılında,
Ankara keçisinin ıslahı çalışmalarına devam edilmesi koşuluyla, Türkiye Tiftik
Cemiyeti tarafından Tarım Bakanlığına devredilmiş olan çiftlik arazisi üzerine
kurulmuştur. Daha sonra, 1957 yılında, Lalahan Zootekni Araştırma Enstitüsü
kurulmuş ve aynı tarihte, Lalahan Yetiştirme ve Deneme Çiftliği tesis
edilmiştir. Kuruluşun ismi, 1987 yılında Hayvancılık Araştırma Enstitüsü, 1998
yılında da Hayvancılık Merkez Araştırma Enstitüsü olarak değiştirilmiştir.
Çalışmalar ve laboratuvar zenginliğiyle 22 projesini sonuçlandırmış ve 6
projesi devam etmektedir. Sonuçlanan projeler içerisinde, hayvancılık sektörüne
azamî fayda sağlamak amacıyla sığırlarda suni tohumlama uygulaması; Ankara
keçilerinde yüz örtülülüğü yönünde yapılacak seleksiyonla tiftik verim ve
kalitesini yükseltme imkânı gibi çok sayıda projesini gerçekleştirmiştir.
Proje çalışmaları devam edenler arasında, tavuk gen
kaynaklarının korunması, yerli kara ırkı sığırların gen kaynağının muhafazası
gibi önemli projeler de yer almaktadır.
Marmara Hayvancılık Araştırma Enstitüsü, 1935 yılında,
Merinos Yetiştirme Çiftliği adı altında, Karacabey harası bünyesinde kurulmuş;
1943 yılında Bandırma bölgesine nakledilmiştir. 1972 yılında, Veteriner
Zootekni Araştırma Enstitüsü olarak faaliyet göstermiş, daha sonra, 3161 sayılı
Kanunla yeniden düzenlenerek, 1987 yılında Koyunculuk Araştırma Enstitüsüne
dönüştürülmüştür. 1998 yılında, Marmara Hayvancılık Araştırma Enstitüsü olarak
yeniden yapılandırılmıştır; Trakya ve Marmara Bölgelerinde, hayvancılık yem
bitkileri ve çayır-mera amenajmanı araştırmalarıyla, yerli gen kaynaklarının
muhafazasında görev almış, koyunculuk konusunda temel uygulamalı araştırmalar
yapmaktadır; ayrıca, bu konuda, hizmetiçi eğitim faaliyetlerinde bulunmaktadır.
Marmara Hayvancılık Araştırma Enstitüsü, 19 projesini hayata geçirmiştir. Bu
projelerin içerisinde, Karacabey Merinosu koyunlarda döl verimini artırma
imkânları ve bu özelliğe etki eden faktörler üzerinde araştırmalar, Karacabey
Merinosu ve kıvırcık koyunların önemli verim özellikleri bulunmaktadır. Halen,
7 proje üzerinde çalışmaları devam etmektedir. Bunların başında, yerli sığırın
gen kaynaklarının muhafazası ve yerli koyun gen kaynaklarının korunması
gelmektedir. 
Yerköy Hayvancılık Araştırma Enstitüsü ise, 1942
yılında, Türkiye Tiftik Keçisi Üretme ve Islah Cemiyetinin bir şubesi olarak
Yerköy'de kurulmuş; 1960 yılında, kendi kendini feshederek Veteriner İşleri Genel
Müdürlüğüne devredilmiştir; 1965 yılında, Beyazıtoğlu Deneme Hayvanları
Yetiştirme Çiftliği Müdürlüğü olarak faaliyet göstermiş ve 1975 yılında da,
Beyazıtoğlu Veteriner Araştırma Kurumu, 1986 yılında Tiftik Keçisi Araştırma
Enstitüsü ve en son da 1990 yılında Yerköy Hayvancılık Araştırma Enstitüsü
Müdürlüğü olmuştur; hayvancılıkla ilgili yetiştirme teknikleri ve ırk ıslahı
konusunda araştırmalar yapmakta olup, başta Tiftik keçisi kesim ve karkas
özellikleri, Ankara keçisinin süt verimi ve süt verimini etkileyen faktörler
gibi 5 projesini başarıyla sonuçlandırmıştır. 
Değerli milletvekilleri, biz, Doğru Yol Partisi olarak,
bu konu üzerinde, hükümet olduğumuz dönemlerde de titizlikle durduk. Bitme
noktasına gelmiş olan hayvancılığın canlanması için tüm gayreti gösterdik.
Bitme noktasına gelmiş olan hayvancılığı canlandırmak için, her türlü öneriye
açık olduğumuz bir gerçektir. Bu konuda gelecek olan kanunlara da destek olmaya
hazırız.
Biz, sayın hükümetten, ülkemiz adına, bu konuda daha
hassas olmasını ve dışarıya muhtaç olmamamız için, hayvancılığın en kısa
zamanda canlanması, gerileyen hayvancılık sektörüne de yeni bir hayat
kazandırılması, yüzde 28'lerle ifade edilen hayvan varlığının azalmasının
önlenmesi için gereken tedbirlerin alınmasını istiyoruz. Bilindiği gibi,
hayvancılık sektörü, ekonomimizde önemli yeri olan bir sektördür. Bu önemli
sektörü baltalamayalım, her türlü desteği ve hizmeti vererek kalkınmasına ışık
tutalım. 
Değerli milletvekilleri, Tarım ve Köyişleri
Bakanlığının koordinatörlüğünde Maliye Bakanlığı, Başbakanlık Yüksek Denetleme
Kurulu ve Tarım İşletmeleri Genel Müdürlüğü temsilcilerinden oluşan bir
komisyon vardır. Bu komisyon, adları geçen çiftliklerin, geçmişte mülga
Veteriner İşleri Genel Müdürlüğüne bağlı olarak, Tarım ve Köyişleri Bakanlığı
tarafından kırsal kesime götürülen hizmetler açısından çok önemli kuruluşlar
arasında yer almıştır. Bu hizmetler, bugün de, aynı bakanlık tarafından önemle
yürütülmektedir Bu kuruluşların varlıklarının sürdürülmesi, ülkemiz tarımı ve
hayvancılığı için vazgeçilmezdir. Kuruluşlar, halen, genel bütçeye ait olarak
Tarım ve Köyişleri Bakanlığı bütçesinden ödenek kullanıp, kârlılık amacı
taşımayıp, kamu yararına araştırma hizmetleri yürütmektedir. 
Sayın milletvekilleri, bugün, tarımda gelişmiş ülkelere
baktığımızda, birim alanlardan aldıkları verim bizim üç dört katımızdır. Bizim
onların seviyesine çıkabilmemiz, tarımda yeni bir anlayışa ve verimli tohum
üretimine bağlıdır. İşte, bu tarım işletmeleri bunun için kurulmuştur; ancak,
şimdi kuruluş amacından uzaklaşarak, zarar eden işletmeler olarak karşımıza
çıkmaktadırlar. Tarımımıza öncülük edecek olan bu işletmeler, günümüzde, sizin
sayenizde ülkemize yük olmaktadırlar. Sayın hükümet, Türk tarımını ve
çiftçisini sıkıntıdan kurtarmak ülkeye yapılacak en büyük hizmettir. Bunu
yapmazsanız, bu ülkenin, çiftçinin ve milletin vebalinden kurtulamazsınız.
Tarihe de ülke ve çiftçi düşmanı olarak geçeceksiniz. Gelin, yol yakınken
ülkemizin temeli olan çiftçimize sahip çıkalım ve ülkeyi dışarıya muhtaç
etmeyelim diyor; Yüce Heyetinize Doğru Yol Partisi Grubu ve şahsım adına
saygılar sunuyorum. (DYP sıralarından alkışlar)
BAŞKAN - Teşekkür ederiz Sayın Yıldırım.
Fazilet Partisi Grubu adına Elazığ Milletvekili Sayın
Latif Öztek, buyurun. (FP sıralarından alkışlar)
FP GRUBU ADINA LATİF ÖZTEK (Elazığ) - Sayın Başkan,
değerli milletvekilleri; görüşülmekte olan 205 sıra sayılı Tarım İşletmeleri
Genel Müdürlüğü Adına Tescil Edilecek Taşınmaz Mallar Hakkında Kanunda
Değişiklik Yapılmasına Dair Kanun Tasarısı üzerinde Fazilet Partisi Grubunun
görüşlerini arz etmek üzere huzurlarınızda bulunuyorum; şahsım ve Grubum adına,
hepinizi saygıyla selamlıyorum. 
Türkiye Büyük Millet Meclisi Kamu İktisadî Teşebbüsleri
Komisyonu, kısa adı TİGEM olan Tarım İşletmeleri Genel Müdürlüğünün 1995-1996
yıllarına ait hesaplarını görüştüğü toplantısında, 3646 sayılı Kanun
hükümlerinin yerine getirilebilmesi amacıyla, Hazine arazileri üzerinde
faaliyet gösteren Bandırma, Lalahan, Yerköy ve Konya Ereğli'de bulunan
yetiştirme ve deneme çiftliklerinin TİGEM'e devir ve teslim işlemlerinin
yapılması için, Tarım ve Köyişleri Bakanlığının koordinatörlüğünde, Maliye
Bakanlığı, Başbakanlık Yüksek Denetleme Kurulu ve TİGEM temsilcilerinden
oluşturulacak bir komisyon kurulmasına ve komisyonca hazırlanan raporun Türkiye
Büyük Millet Meclisi KİT Komisyonuna gönderilmesine karar verilmiştir. Adları
geçen kuruluş temsilcilerinin katılımıyla yapılan toplantıda, kârlılık amacı
taşımayan ve kamu yararına araştırmalar yürüten bu kuruluşların, kırsal kesime
götürülen hizmetler açısından önemli görevler ifa ettikleri belirtilerek, bu
müesseselere ait bina, tesis ve arazilerin Tarım ve Köyişleri Bakanlığı
bünyesinde kalmalarını sağlayacak şekilde, 3646 sayılı Kanunda değişiklik
yapılması için Tarım ve Köyişleri Bakanlığınca gerekli çalışmaların
başlatılmasına karar verilmiştir. Tarım ve Köyişleri Bakanlığı alınan bu
kararın gerçekleşmesi için bu tasarıyı hazırlamıştır. Görüşmekte olduğumuz
kanun tasarısı yürütme ve yürürlük maddeleri dahil 3 maddeden oluşmaktadır,
diğer bir ifadeyle tek maddelik bir tasarıdır.
Tarım ve Köyişleri Bakanlığı personelinin yetişmesinde
önemli görevler ifa eden TİGEM, aynı zamanda üretim ve kâr amacı gütmektedir.
Bu tasarıda adı geçen Bandırma, Lalahan, Yerköy ve Konya-Ereğli'de bulunan
tesislerde ise, asıl olarak tarımsal araştırmalar yapılmaktadır. Bu bakımdan,
adı geçen kuruluşların TİGEM adına tescil edilmesi yerine, doğrudan Bakanlığa
bağlı olarak faaliyetlerini sürdürmelerinin yararlı olacağı kanaatindeyiz.
Kanun tasarısını destekliyoruz.
Sayın Başkan, değerli milletvekilleri; kanun tasarısı
üzerinde görüşlerimizi arz ederken, konumuz tarımla ilgili olduğundan,
öncelikle Türk tarımının ve 57 nci hükümetin uyguladığı politikalar sonucu her
geçen gün fakirleşen çiftçimizin, köylümüzün bazı sorunlarını dile getirmek
istiyorum. Gerçi, bazı arkadaşlarımız "tarım öldü, ölünün arkasından
konuşulmaz, günahtır" diyorlar; ama, ben konuşacağım; zira, tarımsal
üretim için gerekli olan toprak, su ve güneş gibi üç temel öğeyi Yüce Allah bu
coğrafyaya fazlasıyla bahşetmiştir. 
Hükümetin uyguladığı hatalı politikalar sonucu tarım
sektörü bugün sıkıntı yaşamaktadır. Bu, geçici bir durumdur, uygulanan
politikalar düzelince tarım sektörü gelişme sürecine girecektir. Türk tarımının
yapısal sorunları vardır. Türkiye, 2000'li yıllara, tarımın bu temel
sorunlarını çözemeden girmiştir. Kendisi sorun olan 57 nci hükümetin, bu
sorunları çözmesini, artık biz de beklemiyoruz, Türk çiftçisi de beklemiyor.
Türkiye'nin bir tarım ülkesi olduğu hep söylenmektedir.
Evet, ülkemizde tarımla uğraşanların sayısı fazladır; ancak, tarımsal üretim
özlenen düzeyde değildir. Bu yüzden onbeş yıl öncesine kadar dünyanın kendine
yeterli yedi sekiz ülkesinden biri olan ve pek çok tarım ürünü ile mamul ve
yarı mamul gıda maddelerini ihraç eden Türkiye, bugün sayılan malların bir
kısmını ithal eder duruma düşürülmüştür. Bunun sebebi, bize göre, uygulanan
hatalı politikalardır. 1985-1986 yıllarından itibaren başlatılan ve daha
sonraki yıllarda sürdürülen yanlış politikalardan dolayı Türk tarımı bu duruma
düşmüştür. O yıllarda Türkiye'nin sanayi ürünleri ihracatı artmaya başlayınca,
tarım ihmal edilmeye başlandı ve taban fiyatlar düşük tutuldu. Sübvansiyonlar
kaldırıldı, sonuçta hayvancılık da bitkisel üretim de kârlı olmaktan çıktı. Bu
arada, sonucu hiç hesap edilmeden dışalımlar yapıldı ve Türk köylüsüne
verilmeyen para yabancı ülkelerin çiftçisine, köylüsüne verildi.
Hayvancılığın gerilemesinde Doğu ve Güneydoğu Anadolu
Bölgelerinde yaşanan terör olayları da etkili olmuştur; ancak, asıl sebep uygulanan
hatalı politikalardır. 54 üncü Türkiye Cumhuriyeti Hükümeti, bu konuda etkin
önlemler alarak, tarımdaki kötü gidişi durdurmuş ve gerek bitkisel üretimde ve
gerekse hayvansal üretimde gelişme sürecini başlatmıştır. Daha sonra kurulan 55
inci hükümetin başlattığı yanlış politikalar, 56 ncı hükümet döneminde
sürdürülmüştür, 57 nci hükümet de aynı hatalı politikaları, maalesef,
sürdürmektedir. 
Sayın Başbakana, Sayın Tarım Bakanımıza ve değerli
bakanlarımıza, bu kürsüden yaptığım her konuşmada seslendim. "Bu
politikanız Türk tarımını da, Türk çiftçisini de perişan edecektir. Bu hatalı
politikanızdan, lütfen vazgeçiniz" dedim; ama, Sayın Başbakanımız, bizim
de, çiftçinin de bu feryadını duymadı; duydu ise de, her olayda olduğu gibi,
burada da olumlu hiçbir tepki vermedi. 
Tarımsal üretim, gıda üretiminin temelini
oluşturmaktadır. Gıdanın stratejik önemini bilen gelişmiş ülkeler, millî
politikaları gereği tarımsal üretimi kontrol ederler. Amerika Birleşik
Devletleri de, Avrupa Topluluğu ülkeleri de üreticilerini; yani, tarım
sektörünü sübvanse etmektedirler. Bu yüzden üretimlerinde kararlılık vardır.
Bizim ülkemizde ise hükümetler, maalesef, belli bir politika izlemediklerinden
üretimimizde bir kararlılık bulunmamaktadır. Amerika Birleşik Devletlerinde bir
yılda tarıma yapılan sübvansiyon 15 milyar dolar, Avrupa Birliği ülkelerinde 45
milyar ecu iken, Türkiye'de 2,7 milyar dolardır. Amerika Birleşik Devletlerinde
bu 15 milyar dolarlık sübvansiyon 6,6 milyon insan için yapılıyor; yani, kişi
başına yaklaşık 2 300 dolar para düşüyor. Amerika Birleşik Devletleri'ndeki 2
300 dolara karşılık, Avrupa Birliğinde 45 milyar eculük yardım yapıldığını
söyledik. Burada ise, bu sübvansiyon 18,5 milyon insan için yapılıyor. Bu da,
kişi başına yaklaşık 2 450 ecu
etmektedir. Türkiye'de ise 2,7 milyar dolarlık sübvansiyon 23 milyon insana
yapılıyor; yani, kişi başına 115 dolar destek veriliyor. Varın, Türk çiftçisi
ile Amerika Birleşik Devletleri çiftçisinin veya Avrupa Birliği ülkelerindeki
çiftçinin durumunu siz mukayese edin!.. 
2000 yılında, tarım ürünleri tabanfiyatlarının, IMF'nin
istekleri doğrultusunda değil, ülke gerçekleri doğrultusunda belirlenmesini çok
arzu ederdik; ama, ne yazık ki, bizim ve Türk köylüsünün bu arzusu
gerçekleşmedi. 2000 yılında, tarım ürünleri tabanfiyatları, üretimde kullanılan
girdi fiyatları esas alınarak belirlenmiş olsaydı, çiftçimiz mağdur olmazdı;
ama, bu yapılmadı. 
Bakınız, 2000 yılında motorin fiyatları yüzde 100'den
fazla, yani, yüzde 108 artmıştır. Gübre fiyatları, çeşitlere göre değişmek
üzere, yüzde 71 ile yüzde 87 arasında artmıştır. Yine, tohumluk ve ziraî
mücadele ilaçlarına da yüzde 100 ile yüzde 150 arasında zam yapılmıştır; ama,
buğdaya yüzde 27,5; şekerpancarına, tütüne, çay yüzde 25 artış yapılmıştır.
Yani, ürün fiyatlarındaki artış, girdi fiyatlarındaki artıştan çok düşük
olmuştur.
Değerli arkadaşlar, tabanfiyatlar, üretimde kullanılan
girdi fiyatlarına göre belirlenmiyorsa çiftçi mağdur olur. Bu mağduriyeti
azaltmanın yolu, tabanfiyatlarını, gerçekleşen enflasyon oranında artırmaktır. 
Bu hükümetin, öngördüğü enflasyon oranını
tutturamayacağını tüm muhalefet milletvekilleri söylemişti. Değerleme emsalinde
olduğu gibi, TÜFE'ye göre ortalama enflasyonu esas alarak tabanfiyatlarda artış
yapılması üreticiyi memnun edecek uygulamadır. Bunu yapmıyorsanız, tasarlanan
TÜFE'ye göre yapıyorsanız, üreticiyi mağdur edeceğinizi bilin. 
57 nci hükümet, enflasyonu hedeflenen düzeye
düşüremeyince, memur maaşlarında, 2000 yılı temmuz ayında yüzde 4,1'lik, kasım
ayında da yüzde 5,2'lik bir artış yaptı; böylece, maaşlarda, yıl sonu
itibariyle, gerçekleşen enflasyon olarak ifade ettikleri yüzde 39 oranında
artış yapmış oldular. Biz, bunun gerçekçi olarak hesaplandığını kabul
etmiyoruz; ama, hükümet, kendi yaptığı hesaplara göre, 2000 yılında, memurlara
aradaki farkı ödediğini söylüyor; 2001 yılı nisan ayında da yüzde 2,7'lik
artışı ödedi; 15 Mayıs 2001'de de, memur maaşlarına enflasyon oranında artış
yapılacağı yetkililerce söyleniyor. 
Memur maaşlarında, enflasyon oranını esas alarak ek
ödeme yapan 57 nci hükümetin, ürettiği buğdayı Toprak Mahsulleri Ofisine satan
çiftçiye de enflasyon farkı kadar, yani, yüzde 15 ek ödeme yapması, çiftçimizi
enflasyona ezdirmemesi gerekirdi; adalet bunu gerektirirdi; ama, bu yapılmadı,
çiftçimiz, enflasyona ezdirildi.
19 Şubat 2001'de, Millî Güvenlik Kurulu toplantısında,
Sayın Başbakanın, Sayın Cumhurbaşkanıyla başlattığı tartışma, ekonomik krize
dönüştü; kriz, ikibuçuk ayı aşkın bir süreden beri bir çözüme kavuşturulamadı.
Bugüne kadar, anamuhalefetin ikazlarını, görüş ve önerilerini dikkate almayan
57 nci hükümet, devlet gemisini karaya oturttu; memuru, işçiyi, emekliyi, dul
ve yetimi, esnafı, çiftçiyi ekonomik sıkıntıya soktu. Bugün, çiftçi, köylü çok
perişan durumda. 57 nci hükümetin milletimize karşı vurdumduymaz tavırları,
memurları sokağa döktü, memurlar eylem yapıyor; işçiler sırada bekliyor;
emekli, dul ve yetimin feryadını hiç ama hiç kimse duymuyor. 
Bu ülkenin en sabırlı kesimi olan esnaf, son ekonomik
krizden ve hükümetin baskılarından dolayı meydanlara döküldü, eylem yaptı. Bu
demokratik tepkilere tahammül edemeyen 57 nci hükümet, esnafın eylem yapmasını
yasakladı. Esnaf ve sanatkârlar iflas ediyor, işini kaybediyor, bunalıma
giriyor, hatta intihar ediyor; ama, hükümet, bu kesimin sorunlarına kulaklarını
tıkıyor, duymazlıktan geliyor. 
Güçlü yetiştirici birlikleri olmadığı için seslerini
duyuramayan bu ülkenin kanaatkâr insanları çiftçilerimiz ise, sıkıntılarını
içlerine atıyor, birkaç mevzi eylem dışında eylem de yapmıyor. Eğer, hükümetin
bu vurdumduymaz tavrı devam ederse, eminim, çiftçilerimiz de, seslerini
duyurmak için yollara dökülecek ve meydanlara çıkacak. 
Hükümetin, tabanfiyatlarını hasattan önce değil,
ekimden önce açıklaması gerekirdi. Sayın Bakan, kışlık hububatta bunu
yapmadınız, bari, diğer ürünlerde yapınız ve tabanfiyatları belirlerken,
çiftçimizin son üç yıldaki mağduriyetini de giderecek, onun yüzünü güldürecek
fiyat politikası izleyiniz. 
IMF'nin önerileri doğrultusunda hareket ederseniz,
tarımda sübvansiyonları kaldırırsanız, çiftçi, tarlasını süremeyecek ve
tohumunu ekemeyecektir. Bu yanlışlığın sonucu üretim düşüklüğü olacaktır ve
artan gıda açığını kapatmak için, ithalat yapma mecburiyeti ortaya çıkacaktır.
Bunun anlamı, Türk çiftçisine verilmeyen paraların, başka ülkelerin çiftçisine
verilmesidir. Büyük gıda stokları bulunan endüstrileşmiş ülkelerin istediği de
budur zaten. Bu gerçeği, Sayın Başbakanımız bilemeyebilir, hayatının önemli bir
bölümünü Amerika Birleşik Devletlerinde geçiren Sayın Kemal Derviş de
bilemeyebilir; ama, Tarım ve Köyişleri Bakanı olarak siz biliyorsunuz. Eğer
Sayın Başbakan çiftçinin sorunlarına ilgi göstermiyorsa, siz gösteriniz ve
gerekli açıklamaları, çiftçilerin anlayacağı şekilde yapınız; aksi halde, bu
mağdur ve mazlum insanların vebalinden kurtulamazsınız. 
57 nci hükümet doğrudan gelir desteği sistemine geçmeyi
ve mevcut sistemi terk etmeyi amaçlamıştır. Bu amacı gerçekleştirmek üzere de,
2000 yılında 4 ilimizde pilot uygulamayı denemiştir. Deneme sonuçlarını mutlaka
değerlendireceklerdir; ama, ortalama işletme büyüklüğünün 53,5 dönüm olduğu
ülkemizde, arazinin dönümü başına verilen 5 dolar, çiftçimizin hangi derdine
deva olacaktır. Zira, dönüm başına verilen 5 dolar, çiftçi ailesi başına yılda
ortalama 270 dolar eder. Örnek aldığımız Amerika Birleşik Devletleri ve Avrupa
Birliği ülkelerinde, çiftçi ailesi başına ödenen para, bu değerden çok
yüksektir. 
Şu da bir gerçektir ki, ürün desteğinden üretici
desteğine veya doğrudan gelir desteğine geçildiğinde, kapsamın genişleyeceği ve
sistemin nasıl finanse edileceği de baştan hesaba katılmalıdır. Hazineniz boş,
paranız yok; Dünya Bankası kredileriyle bu projenin finanse edilmesi güç. Yeni
borçlanmalar bütçeye daha büyük yük getirir. Mevcut sistemde finansmanı, dünya
fiyatlarına göre daha fazla para ödeyerek, tüketici sağlamaktadır. Diğer bir
ifadeyle, mevcut sistemin kamu maliyesi üzerine doğrudan yükü sınırlıdır.
Doğrudan gelir desteği sisteminin finansmanı bütçe tarafından karşılanacaktır.
Doğrudan gelir desteğinin maliyeti, mevcut ürün desteği sisteminin maliyetinden
yüksek de olabilir. Bu konuların çok iyi hesap edilmesi gerekir. Ben, bu
konuların derinliğine incelendiği kanaatinde değilim doğrusu.
Bizce, doğrudan gelir desteği sisteminin uygulanmasına
geçilmeden önce, araştırma kurumlarımız tarafından, ülkenin şartlarında
bilimsel araştırmalar yapılması, araştırmalardan çıkan sonuçlar doğrultusunda
hareket edilmesi gerekir. Zira, sistemi uygulamaya kalkışan Meksika'da çok
büyük sorunlarla karşılaşılmıştır. İyi yöneticiler, başka ülkelerin başına
gelen musibetlerden ders alırlar, aynı denemeyi, kendi ülkelerinde yaşayan
insanlar üzerinde test etmezler.
Değerli arkadaşlar, 2001 yılında, ziraî üretimdeki
temel girdilerin fiyatları çok yükselmiştir. 15 Nisan 2000'de 438 100 Türk
Lirası olan motorin, 15 Nisan 2001'de 677 000 Türk Lirası olmuştur; yani,
fiyatı yüzde 50 oranında artmıştır. Bu konuda, Tarım Bakanımızın -daha önceki
konuşmaları sırasında- çiftçiye ucuz mazot temin edilmesi projesini bir an önce
devreye sokmasını kendilerinden bekliyoruz. 
Bugün, gübredeki sübvansiyon ortalama yüzde 7-8
civarına düşmüştür, yani, sembolik hale gelmiştir. Son bir yılda gübre
fiyatları aşırı derecede artmıştır. Bakınız, 15 Nisan 2000'de, çiftçinin
kilosuna 53 000 Türk Lirası ödeyerek aldığı amonyum sülfat 15 Nisan 2001'de 140
500 Türk Lirasına yükselmiştir; yani, bir yıldaki artış yüzde 165'tir; evet,
tekrar ediyorum, bir yıldaki artışı yüzde 165'tir. Diğer gübre çeşitlerindeki
artışlar da aşağı yukarı aynı düzeydedir.
Çiftçimizin gübre sıkıntısı had safhadadır. Çiftçimiz
"sübvansiyondan vazgeçtik, gübre bulamıyoruz" diyor. Bu konuda
birbirini suçlayan ilgili ve yetkililerden kimin haklı kimin haksız olduğuna
bakmıyoruz; ama, çiftçimizin gübreyi zamanında bulması için gerekli önlemlerin
bir an önce alınmasını istiyoruz. Yine, gübredeki sübvansiyonun yükseltilmesini
de arzu ediyoruz.
Tohumluk fiyatları, özellikle sebze tohumlarının fiyatı
çok yüksektir. Tohumculuk teşvik edilerek, gerekirse TİGEM'in işletmeleri bu
amaçla etkin bir şekilde kullanılarak, Türkiye'de kaliteli tohum üretilmesi ve
tohumluk fiyatlarının düşürülmesi gerekir. TİGEM'e bağlı işletmeler, özel
sektöre açılarak tohum üretiminde kullanılabilir ve bu suretle, ülkemize önemli
döviz tasarrufu da sağlanabilir. 
Kredi faizleri çok yüksektir; düşürülmelidir. 57 nci Ecevit
Hükümeti, 55 inci Mesut Yılmaz Hükümetinin yüzde 70'lere çıkardığı faizleri
yüzde 39, yüzde 40'a düşürdük diye övünüyordu. 
Sayın milletvekilleri, biliyorsunuz, 2000 yılı kasım
ayında yaşadığımız ekonomik krizden önce, ev ve araba kredileri yüzde 35'lere,
yüzde 40'lara düşmüştü, ticarî kredi faizleri de yüzde 40'lar düzeyindeydi;
yani, çiftçiye ilave bir imkân sağlanmamıştı. 19 Şubat 2001'de yaşadığımız
ikinci ekonomik krizden sonra, tarım kesiminde küçük ve orta boy işletmelerde
tarımsal kredi faizleri yüzde 120'ye, büyük işletmelerde ise yüzde 130'a
yükseltilmiştir. Evet, çiftçinin ürününe yüzde 25 ilâ yüzde 27,5 zam; ama,
kullandığı kredinin faiz oranını yüzde 35-40'tan yüzde 120'ye, yüzde 130'a
yükseltme. Sorarım sizlere, bu şartlarda hangi çiftçi üretim yapabilir?
Borcunu ödeyemeyen çiftçilere haciz geliyor. Bu konuda
Tarım Komisyonunca hazırlanan rapor Bakanlığa sunulmuştur; dikkate alınmasını
diliyoruz.
Çiftçi borçlarının ödenmesinde kolaylık sağlanması
konusunda, Tarım Bakanının, Devlet Bakanı Sayın Kemal Derviş'in muhalefetine
rağmen, girişimde bulunmasını Türk çiftçisi adına olumlu bir gelişme olarak
değerlendiriyoruz; ama, bu girişimin somut sonuçlarını da bekliyoruz. 
Elazığlı besicilerin durumunu yakından biliyorum; büyük
sıkıntı içindeler, besledikleri hayvanları değer fiyatına satamıyorlar.
Yurdumuzun pek çok yöresindeki besiciler de aynı durumdalar.
Beyaz et üretiminde olduğu gibi, kırmızı et üretiminde
de entegre tesislerin kurulması teşvik edilmelidir. Aynı şekilde, süt
üretiminde de entegre projeler devreye konulmalıdır. Devlet de, bu projeleri
teşvik etmelidir.
Bu arada, tavukçuluk sektörü de desteklenmelidir; zira,
Mudurnu Tavukçuluk gibi büyük kuruluşlar bile, 57 nci hükümetin yanlış ekonomik
politikaları yüzünden iflasın eşiğindedir. 
Bu vesileyle, Fazilet Partisi olarak üzerinde
durduğumuz, doğal afetlere karşı, bitkisel ürünleri ve hayvancılığı kapsayacak
şekilde, tarım sigortası kanununun bir an önce çıkarılması gerektiğini bir kez
daha hatırlatmak istiyorum.
Türk ekonomisini içerisinde bulunduğu sıkıntıdan
kurtarmak adına, IMF'nin istekleri doğrultusunda uygulamaya konulan tarım
politikalarını benimsememiz mümkün değildir. Bu uygulama, Türk tarımını,
ileride telafisi mümkün olmayan sıkıntılara sokar diyorum. Tasarıyı
desteklediğimizi tekrar ifade ediyor, hepinize saygılarımı sunuyorum. (FP
sıralarından alkışlar)
BAŞKAN - Teşekkür ederiz Sayın Öztek.
Şahsı adına, Elazığ Milletvekili Sayın Cemil Tunç;
buyurun efendim. (FP sıralarından alkışlar)
Süreniz 10 dakika.
AHMET CEMİL TUNÇ (Elazığ) - Sayın Başkan, değerli
milletvekili arkadaşlarım; Tarım İşletmeleri Genel Müdürlüğü Adına Tescil
Edilecek Taşınmaz Mallar Hakkında Kanunda Değişiklik Yapılmasına Dair Kanun
Tasarısı üzerinde şahsım adına söz aldım; bu vesileyle hepinize saygılarımı sunuyorum.
Değerli arkadaşlarım, Türkiye, hayvan varlığı
itibarıyla dünyada ilk sıralarda yer almaktadır; ancak, hayvan başına elde
edilen verim bakımından gelişmiş ülkelerin çok gerisinde olduğunu biliyoruz.
Bunun çeşitli sebepleri var. Bir defa, Türkiye'de, mevcut hayvan ırkının büyük
bir kısmı, düşük verimli ırktandır. Irk ıslah çalışmaları yıllardır Türkiye'de
yapılır; ancak, bir türlü beklenen sonucu elde etmek mümkün olmamıştır. Olumsuz
çevre faktörlerinin de verim artışına engel olduğu ortadadır. Bakın, beslenme
koşullarının yeterli düzeyde olmaması da, arzu edilen verimi almaya imkân
vermiyor. Dolayısıyla, olumsuz ve dengesiz, hâlâ babadan, atadan tevarüs eden
usullerle yapılan hayvancılığın, hayvansal ürünlerde arz ve talep dengesini
kurmaktan ne kadar uzak olduğunu hepimiz biliyoruz. 
Türkiye'de tarım işletmelerinin çoğunda bitkisel ve
hayvansal üretim birlikte yapılmaktadır. Cari fiyatlarla tarım sektörünün gayri
safî yurtiçi hâsıla içindeki payı yüzde 14-15'lerdedir. Bunun, yıllara göre,
yüzde 33 ile 38'i arasında değişen kısmı hayvansal üretimden elde edilmektedir.
Dolayısıyla, hayvancılığın gayri safî yurtiçi hâsılaya olan bu katkısı yanında,
yerli sanayie hammadde temini ve ihracat imkânları açısından hiç de
küçümsenmeyecek döviz katkısı da bulunmaktadır. 
Türkiye'de nüfusun takriben yüzde 45'i tarımsal ve
hayvansal faaliyetlerden geçimini temin etmek durumundadır ve biz, nüfusun
yüzde 45'ine, gerekli destekleri, gerekli teşvikleri verdiğimizi iddia etmek
durumunda da değiliz.
Bilinen sebeplerden dolayı, takriben yirmi yıldır,
hayvan varlığında önemli ölçüde azalmalar olduğunu hepimiz her vesileyle
söylüyoruz. Hayvan varlığının doğu ve güneydoğu bölgelerinde daha da
azaldığını, âdeta tükenmeye yüz tuttuğunu da hepimiz biliyoruz. Girdilerdeki
fiyatlar alabildiğine arttı, hayvanı altı ay içeride yemle beslemek durumunda
olan üretici için, hayvancılık, bir gelir kaynağı olmaktan çıktı. Girdilerdeki
artışa karşılık, dışarıdan yapılan et ve canlı hayvan ithalatıyla Türkiye'de
yerli et neredeyse sabit kaldı. Dolayısıyla, âdeta, Türkiye'de hayvancılık
yapmanın bir anlamı kalmadı. 
Ayrıca, hayvansal ürünlerin, destekleme fiyat
politikasının dışında kalmasıyla, Türkiye'de, hayvancılık, cazip bir sektör
olmaktan çıkarılmış, âdeta, kendi başına terk edilmiştir. Buğdaya destekleme
fiyatı vereceksiniz, tütüne destekleme fiyatı, tabanfiyat vereceksiniz; pamuğa
vereceksiniz, fındığa vereceksiniz, fıstığa vereceksiniz, çaya, şekere,
ayçiçeğine, âdeta, tarımsal her türlü ürüne destek vereceksiniz; ama, sıra
hayvansal ürünlere gelince "hayır, vermem" diyeceksiniz. 
Bu sektördeki altyapıyı hazırlamadan arz ve talebe göre
fiyatların oluşmasını beklemek son derece yanlıştır ve hayvancılığın bugünkü
duruma düşmesinin temelinde yatan sebep de budur. Türkiye'de, hayvansal ürünlerin
üretimini teşvik etmeyeceksiniz, ürün kalitesini yükseltmek için hiçbir destek
vermeyeceksiniz, pazarlama hizmetlerini iyileştirici bir gayretiniz olmayacak,
pazarlama hizmetlerini düzenleyici teknik kurallarınız da olmayacak; sonra da
"bu sektörde, fiyatlar, arz ve talebe göre oluşsun" diyeceksiniz. Bu
politika, üreticiyi mağdur etmekten ve çaresiz bırakmaktan başka hiçbir işe
yaramıyor. 
Et ve Balık Kurumları özelleştirilmeden önce, üretici,
kazanamazsa bile, hayvanını satabiliyor, hiç olmazsa, koyduğu parasını geri
alabiliyordu; ama, özelleştirilen Et ve Balık Kurumları da, özelleştirilme
şartlarına riayet etmedi ve hiç biri de çalışmıyor özelleştirilen Et ve Balık
Kurumlarının. Sadece, arsalarındaki cazibesinden dolayı alınmış âdeta ve şu
anda, zaten, parsellenip satılıyor.
Hayvancı da, haliyle, kendi durumuyla, kendi kendisiyle baş başa kaldı;
elindeki hayvanı, elden çıkaramaz oldu.
Sayın Başkan, değerli milletvekili arkadaşlarım,
ilkokullarda, ortaokullarda okurken, hepimizin övündüğü bir şey vardı: Derdik
ki, Türkiye, tarımsal ürünlerde kendi kendine yeten bir ülke, hiç kimseye
ihtiyacımız yok falan derdik ve biz bununla övünürdük; ama, son yıllarda gördük
ki, bu övünç kaynağımız da elimizden gitti. Tarımımızla övünemiyoruz; çünkü,
dışarıya muhtaç durumdayız. Hayvancılığımızla da övünemiyoruz; çünkü, yine
dışarıdan et geliyor, canlı hayvan geliyor; yerli hayvancı içeride teşvik
edilmiyor, desteklenmiyor, kendi kaderine terk ediliyor; dolayısıyla, sektör de
bugün bu duruma düşüyor. 
Somut örnekler vermek istiyorum, şu anda hayvancılıkla
uğraşan vatandaşların durumunu tespit etmek için: 2000 yılında Et ve Balık
Kurumunun et alım fiyatı kilo başına 2 500 000 lira, özel şirketlerin alım
fiyatı 2 750 000 liraydı; bugün ise, Et ve Balık Kurumu yine 2 500 000 liradan
alıyor, özel şirketler 2 400 000 liradan alıyor. Bu yılki et fiyatları geçen
yıla göre 100 000 lira daha az; ama, öbür taraftan, bu sektördeki girdilere
bakıyoruz; 1 torba yem geçen yıl 3 milyon liraymış, bugün 1 torba yem 7 milyon
liradır. 1 ton küspe geçen yıl 8 milyon lirayken bu yıl 14 milyon liradır. 1
kilogram arpa geçen yıl 80 000 lirayken bu yıl 130 000 lira. Saman geçen yıl 40
000, bu yıl ise 90 000 lira. Girdiler yüzde 100'ün üzerinde arttığı halde,
besicilikle, hayvancılıkla, üretimle uğraşan herkes bu fiyatlarla ne yapacak,
emeğinin karşılığını nasıl alacak, geçimini nasıl temin edebilecek? Kaldı ki,
bugün elinde yetişmiş hayvanı olan insan, satmak istediği zaman da satamıyor.
Et ve Balık Kurumları, birbuçuk-üç ay gün veriyor ve 3-4, hayvan için gün
veriliyor. Peki Sayın Bakan, ne yapacak bu üretici, hayvanını nasıl elinden
çıkaracak, yetişmiş hayvan?.. Kaldı ki sıcak bir mevsime, yaza giriyoruz.
Üretici, besici yetişmiş hayvanı elinden çıkaramadığı takdirde hayvan kilo
kaybetmeye başlıyor. Dolayısıyla, Bakanlığın buna bir çözüm getirmesi lazım,
bir çözüm bulması lazım.
Son krizle her sektör kendi payına düşeni aldı;
varlığının yüzde 70'ini, 80'ini, 50'sini kaybetti; ama, tarımla, hayvancılıkla
uğraşan sektör yüzde 100'ünü kaybetti, geri alabileceği hiçbir şey yok.
Dolayısıyla, Bakanlığın, bu hususta, bir çaba içinde olması, bazı somut
önerilerde bulunması, bir şeyler yapması lazım. Bakanlık, üreticinin yetişmiş
olan hayvanını elinden nasıl çıkaracağına dair rehberlik mi yapacak veya yeni
şeyler mi önerecek, bilmiyorum. Bakanlığın bunu çözmesi lazım. 
(Mikrofon otomatik cihaz tarafından kapatıldı)
BAŞKAN - Sayın Tunç, 1 dakika içinde toparlayın.
Buyurun efendim.
AHMET CEMİL TUNÇ (Devamla) - Teşekkür ediyorum Sayın
Başkan.
Bir iki öneriyi de ifade etmek istiyorum: Bir defa,
Sayın Bakan, tabanfiyat uygulaması hayvancılıkta tekrar başlatılmalıdır. Ülkede
ne zaman arz-talep dengesini kurabilirsek, o zaman tamam; ama, bugün, bunu
yapabilmeliyiz, tabanfiyat uygulamasına geçmeliyiz ve Et ve Balık Kurumlarını
bir şekilde canlandırabilmeliyiz. Devlet yapsın demiyorum; ama, mutlaka bunun
bir yönteminin bulunması lazım. Bütün hükümetlerin programlarında, Et ve Balık
Kurumlarının, özellikle hayvancılık bölgesi olan doğuda özelleştirilmemesi
hususunda ifadeler var; ama, ne yazık ki, Et ve Balık Kurumları elden
çıkarılmış.
Desteklemek için Faizsiz krediler verilmeli ve en
önemlisi, ihracat imkânları araştırılmalıdır. 
(Mikrofon otomatik cihaz tarafından kapatıldı)
AHMET CEMİL TUNÇ (Devamla) - Hatırlıyorum, daha önceki
yıllarda, 70'li, 80'li yıllarda ihracat imkânı vardı. Bunun araştırılması
lazım. Suriye ile bir ilişki içine girilmesi, görüşme imkânının araştırılması
lazım diye ifade ediyor, hepinizi saygıyla selamlıyorum. (FP sıralarından
alkışlar)
BAŞKAN - Teşekkür ediyoruz Sayın Tunç. 
Bartın Milletvekili Cafer Tufan Yazıcıoğlu.
Buyurun Sayın Yazıcıoğlu.
CAFER TUFAN YAZICIOĞLU (Bartın)- Sayın Başkanım, sayın
milletvekilleri; 3646 sayılı Kanunun
"İstisna" başlıklı 5 inci maddesine bir fıkra eklenerek, Bandırma
Marmara Hayvancılık Araştırma Enstitüsü ile Konya-EreğiliKoyunculuk Üretme
İstasyonu, Lalahan Hayvancılık Merkez
Araştırma Enstitüsü ve Yerköy Tiftik Keçisi Araştırma Enstitüsüne ait bina,
tesis ve arazilerin Tarım İşletmeleri Genel Müdürlüğü adına tescil edilmesi
yerine, söz konusu müesseselerin kuruluş ve hibe ediliş amaçları doğrultusunda
Tarım ve Köyişleri Bakanlığına bağlı olarak faaliyetlerine devam etmelerini
sağlayan bu yasa tasarısını olumlu bulduğumu arz etmek istiyorum. Bu
enstitülerde ve kurumlarda çalışanları kutluyor, bunları kuranları bir kere
daha şükranla anıyorum. 
Bu yasa tasarısını hazırlayan Tarım ve Köyişleri
Bakanımıza, tarım ve hayvancılıkla ilgili çalışmaları nedeniyle teşekkürlerimi
sunuyor, Genel Kurula saygılar sunuyorum. (DSP ve MHP sıralarından alkışlar)
BAŞKAN - Teşekkür ederiz.
Sayın milletvekilleri, İçtüzüğün 81 ve 60 ıncı
maddelerine göre, 10 dakikalık soru ve cevap işlemini başlatıyorum;
arkadaşlarımızın bu süreye dikkat etmelerini rica ediyorum. 
Şu ana kadar söz isteğinde bulunan, Sayın Bekir Sobacı,
Sayın Mehmet Yıldırım, Sayın Yılmazyıldız, Sayın Uzunırmak, Sayın Aslan Polat
ve Sayın Nidai Seven'in soru sorma istekleri ekranda gözüküyor. Ben, 5
dakikalık süreyi soru sormaya hasredeceğim; kalan 5 dakikalık süreyi de Sayın
Bakana bırakacağım. O nedenle, soru sormak isteyen arkadaşlarımızın sorularını
çok kısa ve gerekçesiz olarak sormalarını rica ediyorum. 
NİDAİ SEVEN (Ağrı)- O zaman, yarımşar dakikayla
sınırlayın Sayın Başkan!..
BAŞKAN - Efendim, ben, soru sorma işlemini
başlatıyorum.
Buyurun Sayın Sobacı.
BEKİR SOBACI (Tokat)- Teşekkür ederim Sayın Başkanım.
Aracılığınızla Sayın Tarım Bakanımıza aşağıdaki sorularımı arz ediyorum.
Orta Karadeniz olmak üzere, geniş bir Karadeniz
bandında hâkim koyun ırkı, Karayaka ırkının geliştirilmesiyle alakalı olarak
bir araştırma enstitüsü kurmayı düşünüyorlar mı? 
Karacabey ve Gelemen Devlet Üretme Çiftliklerinden
jokey kulübüne tahsis edilen araziler var. Karacabey Devlet Üretme
Çiftliğindeki SİT alanlarını da içeren bu alanların tahsisini, Başbakanlık
Denetleme Kurulu da eleştirmişti. Bu alanların ar-ge'ye dönük, araştırmalara
dönük projelere tahsisi daha uygun olmaz mıydı? Burada, yeni bir değerlendirme
çalışması düşünüyorlar mı?
TİGEM'e ait devlet üretme çiftliklerinin, yarı
özelleştirme mahiyetinde işletme hakkı devirlerinin ekspertiz bedelleri dolar
bazında yapılmıştı. Mesela, Kazova 7 milyon dolar gibi. O günkü şartlarda bile
dosya alan özel sektör firmaları bunları yüksek bulmuştu. Yaşadığımız bu
devalüasyondan sonra, bu ekspertiz değerlendirmelerini bir gözden geçirmeyi
düşünüyorlar mı?
Son sorum: Bugün, başta Amerika Birleşik Devletleri
olmak üzere, yüksek gen teknolojisini elinde tutan ülkeler, firmalara büyük
desteklerle, "üçüncü bin yıl tohumu" denilen kısır tohum geliştirmeleri
yapıyorlar ve hızla, çok sayıda patent alıyorlar. 
Yakın gelecekte, başta pirinç ve buğday olmak üzere,
stratejik tahıl ürünlerinde kontrolün -dünya tarımıyla ilgili- çokuluslu
firmalara geçeceği endişesini taşıyan uzmanlar var. Bu konuda, Bakanlığınızın
TÜGEM, TİGEM gibi kuruluşlarının, TÜBİTAK'ın, Nükleer Araştırma Merkezinin -ki,
Sarayköy'e taşındığını biliyoruz- Türkiyemize ait, bu tehlikeye karşı
geliştirilecek bir tohum çalışması var mı?
Teşekkür ediyorum.
Arz ediyorum.
BAŞKAN - Teşekkür ederiz Sayın Sobacı.
Sayın Yıldırım, buyurun.
MEHMET SADRİ YILDIRIM (Eskişehir) - Sayın Başkan,
delaletinizle, Sayın Bakandan aşağıdaki sorularımı sormak istiyorum.
1. Çiftçimizin Ziraat Bankasına olan borç faizleri
hakkında Bakanlar Kurulu karar aldı; ancak, kararname çıkmadı. Bu hususta
çiftçilerimiz tedirgin. Faiz oranlarını ne zaman düşüreceksiniz?
2. Gübre sıkıntısı halen vardır. Bu gübre sıkıntısına
bir çare buldunuz mu?
3. Çiftçi, mazot alamadığı için nadas yapamıyor. Bu
hususta, çiftçiye ucuz mazot proje ve sözünüz ne oldu? Çiftçiye yardımcı olmayı
düşünüyor musunuz?
BAŞKAN - Teşekkür ederiz Sayın Yıldırım.
Sayın Yılmazyıldız, buyurun.
İLYAS YILMAZYILDIZ (Balıkesir) - Sayın Başkan,
aşağıdaki sorularımı, delaletinizle, Sayın Bakana sormak istiyorum.
Bu yıl Marmara Bölgesi ve Trakya'da çok miktarda süne
zararlısı görülmektedir. Bakanlık, bu konuda nasıl bir mücadele düşünmektedir?
Süne ilacının çiftçilere dağıtılarak, süne ile bireysel
ilaçlamayla mücadele yapılacağı yönünde yörede yaygın söylentiler vardır.
Mücadele bu şekilde yapıldığı takdirde, bazı çiftçilerin mücadeleyi düzenli
yapmaması durumunda, diğer çiftçilerin de emekleri boşa çıkacaktır. Süne ile
daha önce yapıldığı ve olumlu sonuçlar alındığı gibi uçakla ilaçlama
düşünülmekte midir; çünkü, artık zamanı gelmiştir. Bu konuda, ilaç temini,
ilaçlama programı konusunda ne tür bir çalışma yapılmıştır?
Balıkesir Kepsut, Dursunbey, Sındırgı, Gönen, Manyas,
Susurluk, Bandırma, Merkez İlçe, İvrindi, Balya, Savaştepe ve İstanbul Çatalca
ilçelerinde yaptığım ziyaretlerde, tarım kredi ve Ziraat Bankasına olan çiftçi
borçlarının takip oranları yüzde 60, yüzde 80'lere yükseldiği ve hem tarım
kredi kooperatifi hem de Ziraat Bankası aracılığıyla icra takibinin yoğun ve
sürekli bir şekilde yapıldığını tespit etmiş bulunmaktayım. Bakanlar Kurulu
toplantısı sonrasında hükümet sözcüsünün, tarım kredi faizlerinin, eski oranlar
üzerinden, yani yüzde 55 gibi alınacağı müjdesi verilmiştir; ancak, çiftçilere
gönderilen resmî yazışmalarda, hâlâ, tarım kredi faizlerinin yüzde 97 ile yüzde
105 olarak hesaplandığı, gecikme faizlerinin yüzde 185'lerden hesap yapıldığı
bildirilmektedir. Hükümet, ilan ettiği gibi, tarım kredi faizlerini hangi aydan
itibaren eski düzeylere çekmiştir ve uygulamaya koymuştur? Yüksek faiz uygulanan
dönemlerle ilgili olarak bir düzenleme yapılması düşünülmekte midir? Takipteki
borç oranlarının yüksekliği göz önüne alındığında, hükümetin, tarım kredi
faizlerinin tamamının veya bir kısmının affedilmesi konusunda bir çalışması var
mıdır? Böyle bir hükümet kararı veya kararnamesi veya kanun çıkarmayı
düşünmekte midir? Böyle bir kararınız varsa, hangi süreyi kapsayacak ve ne
zaman yürürlüğe konulacaktır? 
Ayrıca, yem fiyatları artarken, süt fiyatları
ucuzlamıştır, 220 000 liradan 170 000 liraya düşmüştür. Bu olumsuz gidişin
önlenmesi düşünülmekte midir? Bu, çiftçilerimizin iflasına yol açmaktadır, bu
konuda ne tür bir çalışmanız vardır?
Teşekkür ediyorum.
BAŞKAN- Evet, Sayın Yılmazyıldız süreyi tamamladı.
Sayın Bakanım, buyurun.
NİDAİ SEVEN (Ağrı)- Bizim sorumuz ne oldu Sayın
Başkan?... Belki, Sayın Bakan yazılı cevap verecektir. 
TARIM VE KÖYİŞLERİ BAKANI HÜSNÜ YUSUF GÖKALP (Sıvas)-
Sayın Başkan, değerli milletvekilleri; Karayaka koyun ırkının ıslahı konusunda
herhangi bir çalışmanız var mı diye sordu Sayın Sobacı. Biz, Tarım ve Köyişleri
Bakanlığı olarak, geçen sene Devlet Planlama Teşkilatından geçirdiğimiz ve
oldukça da iyi bir para imkânı sağlanan Hayvan Irklarının Islahı Projesi
içerisinde, özellikle, sığırcılık konusunda çalışmalarımıza başladık ve tabiî
ki, koyunculuk ıslahı konusunda da çalışmaları, üniversiteler, TÜBİTAK ve Tarım
Bakanlığı olarak yürütüyoruz; hem Karayaka koyunu hem de diğer bölgelere has,
hastalıklara da dayanıklı, yapağı, süt verimi de yüksek koyunlar üzerinde
çalışmalarımıza devam edeceğiz.
TİGEM çiftlikleri uzun süredir Türk çiftçisine hizmet
etmiştir. Ben, burada, hizmet edenlerden ebediyete intikal edenleri rahmetle
anıyorum, çalışanlara başarılar diliyorum; ancak, tarım işletmeleri arzu
ettiğimiz ölçüde görevlerini yerine getirememişlerdir. Şu anda, biz, özel
sektörle TİGEM'de yeni bir model oluşturuyoruz. Tarım işletmelerini özel
sektörle birlikte tarımsal üretim yapma konusunda işletmeye açıyoruz. Bu, yeni
bir modeldir. 20 tane çiftlikte ihaleye çıktık; 10 tanesini daha önce, 10
tanesini belirli bir tarihten sonra. İlk ihaleye çıktığımız 10 çiftlikten 4
tanesinin görüşmeleri sonuçlanmıştır ve Türkiye'deki çok büyük şirketlerden ve
değişik şirketlerden bu çiftliklerde tarımsal üretim yapma, üretilen ürünlerin
işlenmesi ve pazarlanması konusunda projeler gelmiştir. Bizim burada baktığımız
esas temel şudur: Tarım işletmelerini satalım da bir gelir elde edelim değil,
bu projelerin başarısı ne olacaktır; proje, o çevreye ve Türk tarımına ne
verecektir? Bu konuda değerlendiriyoruz ve ihaleye çıktığımızda da, şirketler
tarafından, bize gelen tekliflerin tamamı, dolar bazında gelmiştir. Bu nedenle,
kendileriyle, bu projelerin yatırımları dolar olarak görüşülmüştür. İnanıyorum
ki, sizin isimlendirdiğiniz Kazova da, o bölgenin sanayicileri tarafından, pek
yakında, Yüksek Planlama Kurulundan çıkacak bir kararla, çok verimli bir
şekilde işletmeye açılacaktır. 4 tarım işletmesi bu şekilde pek yakında
işletmeye açılacak. Bunlar, çok ümit verici ve istikbali olan projelerdir.
Türkiye için, Türk tarımında yeni bir açılım olacaktır. 
Özellikle, bu çiftlikler üzerinde -yine sorduğunuz
soruyla ilgili olması babından söylüyorum- tohum konusunda, biyoteknoloji
konularında 2000'li yılların araştırmalarına gidiyoruz. Tohumculuk, üzerinde
önemle durduğumuz konulardan birisidir. Sayın Sobacı, sizin de belirttiğiniz
gibi, bugün genetik olarak çok önemli çalışmalar yapılıyor. Türk tarımı, artık,
genetik mühendisliğinin, biyoteknolojinin, günümüz biliminin imkânlarından
istifade edecektir. Haklısınız, özellikle tahıl, stratejik bir üründür. Bu
konuda tüm dünyadaki çalışmaları günübirlik takip ediyoruz ve biz de, bilimsel
olarak Türkiye'yi, gelecekte, dışarıya bağımlı olmayacak, kendi tohumunu üreten
bir ülke haline getireceğiz. 
Bir tohumun ıslahı, tescil ettirilmesi, şanslıysanız,
10 - 12 senede biter; ama, ben geçmişte bu sahada çalışanlara da teşekkür
ediyorum ki, bugün Türkiye'nin dışında, mesela Gürcistan'da, Gün Sazak adıyla
tohum ekilmekte ve biçilmektedir. Bunlara önem vereceğiz.
Diğer değerli milletvekillerimiz, çiftçi borçları
konusunda, Genel Kurulda birkaç kez sordular, konuştuk, tartıştık. Tabiî,
çiftçi borçları konusunda bizim görüşümüz şudur: Çiftçinin borcu; evet...
Ancak, çeşitli nedenlerden dolayı geçmiş yıllarda ödeyememiş; afet olmuş, don
olmuş, kuraklık olmuş, çeşitli nedenlerden dolayı ödeyememiş. Bu borçları
belirli zamana yayalım ve belirli periyotlarla da ödensin. Bu konudaki
teklifimizi Bakanlar Kurulumuza uzun süredir götürdük. Her zaman da söylediğim
gibi, bu, Bakanlar Kurulunda uygun bulundu; ancak, bunun için bir kaynak
bulunması, her zaman, ilgililer tarafından -haklı olarak- dile getirildi.
Üzerinde çalıştığımız bir konudur; ancak, şu zamana kadar somut bir çözüme
ulaşılamadı.
BAŞKAN - Sayın Bakan, süre tamamlandı, toparlayabilir
misiniz.
Buyurun.
TARIM VE KÖYİŞLERİ BAKANI HÜSNÜ YUSUF GÖKALP (Sıvas) -
Gübre konusunda şunları söyleyebilirim: Biz, dünyanın çeşitli yerlerinde
üretilen, en kaliteli, en iyi gübreyi ithal etme amacındayız. Bunu özel sektöre
açıyoruz, açtık, bu konuda kararnameyi de hazırladık. Gübre konusunda yapılacak
şudur: Tarım Bakanlığının hazırladığı kararname olduğu için söylüyorum;
gübredeki KDV'nin yüzde 17'den yüzde 1'e düşürülmesi ve sübvansiyonun
kaldırılmasıdır; köylünün istediği de budur.
Mazot konusunu zaten burada birkaç kez konuştuk. 
Süne mücadelesini, devlet olarak yapıyoruz, uçak
ihalesini yaptık, süne konusunda herhangi bir problemimiz yoktur.
Arkadaşlarımız, şu anda -uzun süredir- alandadır. Süne mücadelesi yapılacaktır
ve yapılıyor; köylümüz bu konuda herhangi bir şüpheyle karşı karşıya kalmasın.
Süt fiyatlarının düşmesi konusuna gelince; süt
fiyatları 1999'un Haziran ve Temmuzunda 60 000 liraydı, çok düşüktü, 120 000
liraya çıktı. 2000 yılının Temmuz-Kasım aylarında 220 000 liraya kadar çıktı,
daha da çıksaydı... 220 000 lira iyi bir fiyattı. Tabiî, şimdi, 220 000 liradan
170 000-180 000 liraya düşmesi beni de rahatsız ediyor. Bunun çözümü şudur:
Devletin süt fabrikaları -38 tane süt fabrikası- yıllar önce özelleşmiştir.
Bunlar özelleştirilirken rehabilite edilmeliydi, özelleştirilen fabrikalar
amaçları doğrultusunda çalıştırılmalıydı. Bunu söylerken, herhangi bir devre
hata ve eksiklik bulmak için söylemiyorum; konuyu belirtmek için söylüyorum.
Üreticinin örgütlenmesi gerekir ve aynen Hollanda ve Almanya'daki gibi,
üretici, kendi ürettiği sütün en az yüzde 20'sini kendi fabrikasında
işleyebilmelidir; bu model üzerinde duruyoruz.
Süt konseyi kanununu bir an önce çıkarmamız gerekli.
Belki de dönüp diyeceksiniz ki, siz Bakansınız... Tabiî ki, bir kanunun olgunlaşması
gerekli, bunun üzerindeki çalışmalarımıza da devam ediyoruz.
Mazot için söylediğim sözde duruyorum. Avrupa,
çiftçiye, mazotu farklı fiyattan veriyor. Hollanda'da üç farklı fiyattan
veriliyor. Türkiye de böyle vermelidir.
Saygıyla arz ediyorum. 
BAŞKAN - Teşekkür ederiz Sayın Bakan.
Tasarının tümü üzerindeki görüşmeler...
MUSTAFA GEÇER (Hatay) - Karar yetersayısı aransın Sayın
Başkan.
MEHMET SADRİ YILDIRIM (Eskişehir) - Sayın Bakan,
faizler konusunda çiftçiyi rahatlatacak bir şey söylerse memnun olurum Sayın
Başkan.
BAŞKAN - Buyurun Sayın Bakan.
TARIM VE KÖYİŞLERİ BAKANI HÜSNÜ YUSUF GÖKALP (Sıvas) -
Faizler, Kasım 2000'den önce yüzde 38-39'lara düşmüştü. Tabiî, bu, kasım
krizinde yükseldi. Özellikle, şubat krizinde, çiftçinin aldığı kredilerin faizleri
yüzde 120'lere, yüzde 130'lara yükseldi. Nasıl esnafın kredi faizlerine bir
kolaylık sağlandıysa, çiftçinin kullandığı kredilerin faizlerine de bir
kolaylık sağlanmasını, Tarım Bakanlığı olarak, Bakanlar Kuruluna götürdük.
Bakanlar Kurulumuzda görüşüldü ve sözlü olarak, bizim projemizin doğru olduğu
kanaatine varıldı. Biz, kararnameyi on gün önce yazdık, Bakanlar Kuruluna
götürdük ve Bakanlar Kurulunda takip ediyoruz. Bizim de görüşümüz, yüzde 120,
yüzde 130'lara çıkan bu kredi faizlerinin şubat krizinden önceki yüzde 55'ler
seviyesine düşmesidir. Bizim de Tarım Bakanlığı olarak görüşümüz ve
çalışmalarımız bu doğrultudadır. Bakanlar Kurulunda da, inanıyorum ki, yakında
imzaya açılacaktır.
ASLAN POLAT (Erzurum) - Sayın Derviş'in görüşü ne, o
önemli!
BAŞKAN - Tasarının tümü üzerindeki görüşmeler
tamamlanmıştır.
Tasarının maddelerine geçilmesini oylarınıza sunacağım;
ama, bu arada karar yetersayısı isteği var, karar yetersayısını arayacağım.
Oylamayı, elektronik oylama cihazıyla yapacağım ve 5
dakikalık süre vereceğim. Bu süre içerisinde sisteme giremeyen arkadaşlarımızın
teknik personelden yardım istemelerini, buna rağmen giremeyen arkadaşlarımızın
aynı sürelerde pusulalarını Başkanlığımıza ulaştırmalarını; yine, vekaleten oy
kullanacak sayın bakan varsa, hangi bakana vekaleten oy kullandığını, adını,
soyadını, imzasını ve oyunun rengini belirten pusulayı da yine aynı süre
içerisinde Başkanlığımıza göndermelerini rica ediyorum.
YASİN HATİBOĞLU (Çorum) - Sayın Başkan, sayın
milletvekilleri o kadar beceri kazandılar ki, 2 dakikalık bir sürede bu işi
bitirirler efendim.
BAŞKAN - Bir dahaki sefere 2 dakika veririm efendim.
Evet, oylama işlemini başlatıyorum efendim.
(Elektronik cihazla oylama yapıldı)
BAŞKAN - Sayın milletvekilleri, tasarının maddelerine
geçilmesi kabul edilmiştir; karar yetersayısı vardır.
KAMER GENÇ (Tunceli) - Sayın Başkan, belki
reddedilecekti; niye sürenin bitmesini beklemediniz?..
BAŞKAN - Sayın Genç, 200'e yakın üye elektronik cihaza
girmiş.
KAMER GENÇ (Tunceli) - O kadar süre vermişsiniz; daha o
bitmeden, niye kesiyorsunuz?..
BAŞKAN - 1 inci maddeyi okutuyorum:
TARIM
İŞLETMELERİ GENEL MÜDÜRLÜĞÜ ADINA TESCİL EDİLECEK TAŞINMAZ
MALLAR
HAKKINDA KANUNDA DEĞİŞİKLİK YAPILMASINA DAİR KANUN TASARISI
MADDE 1. - 16.5.1990 tarihli ve 3646 sayılı Tarım İşletmeleri
Genel Müdürlüğü Adına Tescil Edilecek Taşınmaz Mallar Hakkında Kanunun 5 inci
maddesine aşağıdaki fıkra eklenmiştir.
"Tarım ve Köyişleri Bakanlığı tarafından kuruluş
ve hibe ediliş amaçları doğrultusunda kullanılması zorunlu bulunan yetiştirme ve
deneme çiftliklerinden Bandırma-Marmara Hayvancılık Araştırma Enstitüsü,
Lalahan-Hayvancılık Merkez Araştırma Enstitüsü, Yerköy-Tiftik Keçisi Araştırma
Enstitüsü ve Konya/Ereğli-Koyunculuk Üretme İstasyonuna ait bina, tesis ve
araziler hakkında da bu Kanun hükümleri uygulanmaz."
BAŞKAN - 1 inci maddeyle ilgili olarak, Doğru Yol
Partisi Grubu adına, Şanlıurfa Milletvekili Sayın Mehmet Yalçınkaya; buyurun
Sayın Yalçınkaya. (DYP sıralarından alkışlar)
Süreniz 5 dakika efendim.
DYP GRUBU ADINA MEHMET YALÇINKAYA (Şanlıurfa) - Sayın
Başkan, değerli milletvekilleri; Tarım İşletmeleri Genel Müdürlüğü Adına Tescil
Edilecek Taşınmaz Mallar Hakkında Kanunda Değişiklik Yapılmasına Dair Kanun
Tasarısı üzerinde, Grubum adına söz almış bulunuyorum; hepinizi saygıyla selamlıyorum.
Tarım işletmeleri, cumhuriyet tarihimizde, Türkiye'de çok önemli görevler ifa etmiş ve
Türk tarımına büyük hizmetler vermiş önder kuruluşlarımızdır. Bu işletmelerin
tamamını düşündüğünüz zaman, alan bazında yarısına yakın olan Ceylanpınar Tarım
İşletmeleri çok önemli bir yere sahiptir ve cumhuriyet tarihinin en büyük
projesi olan GAP Projesinin de kalbidir.
Tarım Bakanlığının, bugüne kadar tarım işletmeleriyle
ilgili ortaya koyduğu politika doğrudur ve her zaman bu doğrunun yanında olmaya
devam edeceğiz; ancak, bugün ortaya konulan strateji ve uygulamalar, maalesef,
yavaş yürümektedir. Bizim, Bakanlığımızdan, hükümetimizden, devletimizden
istediğimiz şey, bu projeye paralel olarak, özellikle de Ceylanpınar Tarım
İşletmelerinin yeniden ele alınması, burada yeniden bir program uygulanmasıdır.
Ceylanpınar'da en önemli husus şudur: Bugün orada 1 100
000 dekar arazi mevcuttur ve çok kıymetli bir arazidir. Burada yapılması gereken, 600 000 dekar
arazinin sulu tarıma açılma imkânı vardır... Burada, yeraltı sularının jeolojik
etütleri yapılmıştır ve ciddî manada yeraltı suyu mevcuttur. Geçmişte,
Şanlıurfa'da, Harran'da, Akçakale'de 300 000 dekar bir alanı yeraltı sularıyla
sulama imkânımız olmuştur.
Bugün Ceylanpınar Tarım İşletmesinin, son iki yıldaki
kuru ziraattan dolayı zararı 40 trilyon lira civarındadır. Bu zararın önlenmesi
için, mutlaka, bu dediğimiz alanın sulu ziraata açılması gerekmektedir. Burayı
sulu ziraata açtığımız zaman, inanıyorum ki, Ceylanpınar çok önemli bir merkez
olacaktır; yanıbaşında Suriye, öbür tarafında Irak ve çok büyük bir pazar, çok
büyük bir potansiyel... Ayrıca, bugün, Sayın Derviş'in de aradığı kaynak
Ceylanpınar'da yatmaktadır. Bunun, nazarı dikkate alınıp, burada, süratle
ortaya ciddî manada bir proje, bir çalışma koymak zorundayız. 
Bakanlığımızın, özellikle, ortaya koyduğu, işletmelerin
özel sektöre açılması fikri doğrudur; ancak, Ceylanpınar'da, jeolojik yapısı
itibariyle, coğrafî itibariyle, tarihi itibariyle çok ciddî ve hassas bir
projenin uygulanması gerekmektedir. Burada, mülkiyetin, kesinlikle özel sektöre
verilmemesi gerekir, buradaki işletmenin çok ayrı bir statüde değerlendirilmesi
gerekir; çünkü, önümüzdeki yüzyıl için bu bölgenin önemi gittikçe artmaktadır.
Bugün, Telekomda devletin yaşadığı endişeler, Ceylanpınar için de geçerlidir ve
Sayın Bakanın bu noktada çok hassas davrandığını biliyorum ve davranacağına da
inanıyorum. 
Güneydoğuda bir hafta sonra hasat var; arpa hasadına
başlanacak, buğday hasadına başlanacak; ama, bugüne kadar, Tarım Bakanlığı ve
hükümetimiz, maalesef, fiyatları açıklayamamıştır. Gübre fiyatları yüzde 300,
ilaç fiyatları yüzde 200 ve aşağı yukarı, bütün girdi fiyatları yüzde 200
artmasına rağmen... Bütün buğday çiftçisi, arpa çiftçisi, kısacası tahıl
çiftçisi, bugün hükümetin çok önemli kararını dikkatle ve ümitle beklemektedir.
Bugün, burada, çiftçiyi bugünkü sıkıntıdan kurtaracak, mutlaka feraha
kavuşturacak bir taban fiyatı politikası uygulanmalıdır.
Türkiye'nin, bugünkü sıkıntıdan, bugünkü darboğazdan,
bugünkü çıkmaz sokaktan çıkmasının tek yolu, üretim yapmaktır; üretim yapmanın
yolu da, üreticiyi desteklemektir. Bunu, mazotuyla, gübresiyle, ilacıyla ve
bütün fiyatlarıyla ayakta tuttuğumuz zaman, çiftçinin üretime devam etmesi,
ihracatın artması ve döviz girdisinin sağlanmasıyla beraber, Türkiye,
inanıyorum ki, bu badireyi atlatacaktır. Türkiye, geçmişte de buna benzer
sıkıntılar yaşamıştır; ama, kendimize güvenerek, kendimiz üreterek, çiftçimizi
destekleyerek, sanayicimizi destekleyerek bu çıkmazı aşacağımıza inanıyorum.
(Mikrofon otomatik cihaz tarafından kapatıldı)
BAŞKAN - Bir dakika içerisinde toparlayınız. 
Buyurun efendim. 
MEHMET YALÇINKAYA (Devamla) - Sayın Bakanım da
özellikle biraz önce ifade ettiler. Esnafa tanınan kredi kolaylığındaki
faizlerin düşürülmesi hususundan, çiftçilerin de aynı şekilde yararlandırılması
ve bunun bir an önce açıklanması, Bakanlar Kurulunun kararı gerekiyorsa, bir an
önce karar alınıp, çiftçiye ilan edilmesi... Bugün, çiftçi, maalesef, hacizle,
icrayla karşı karşıyadır; ödeme ve ödememe arasında perişan durumdadır. Bu
sebeple, yapılacak bu iyiliğin, icraatın ve çiftçiyle ilgili bütün iyi olan
şeylerin bir an önce yapılıp, ilan edilmesi gerekir. Aksi takdirde, çiftçi çok
zor duruma girmiş bulunmaktadır. 
Son olarak, elimde, Ceylanpınar İşletmesiyle ilgili çok
önemli bir doküman var; Sayın Bakanım da biliyor bunu. Ceylanpınar İşletmesi 25
yerden delinmiş durumdadır. Burada, 500 aile ve 4 000'e yakın nüfus, çeşitli
yerlerde TİGEM arazisini işgal etmiş durumdadır. Bu, hem üretimi aksatmakta hem
de işletmenin bütünlüğünü bozmaktadır. Burada yaşayan halkın bir araya
toplanması, elektrik, altyapı ve sair ihtiyaçlarının giderilmesi ve çiftliğin daha iyi üretim yapabilmesi
için gerekli gayretin gösterilmesini Kurulunuza arz eder; saygılar sunarım.
(DYP sıralarından alkışlar) 
BAŞKAN - Teşekkür ederiz Sayın Yalçınkaya. 
Fazilet Partisi Grubu adına, Adıyaman Milletvekili
Sayın Mehmet Özyol; buyurun. (FP sıralarından alkışlar) 
Süreniz 5 dakikadır. 
FP GRUBU ADINA MEHMET ÖZYOL (Adıyaman) - Sayın Başkan,
değerli milletvekilleri; Tarım İşletmeleri Genel Müdürlüğü Adına Tescil
Edilecek Taşınmaz Mallar Hakkında Kanunda Değişiklik Yapılmasına Dair Kanun
Tasarısı hakkında, Grubum adına söz almış bulunuyorum; Heyetinizi saygıyla
selamlıyorum. 
TİGEM, elindeki imkânları kullanarak, ülkemizin
hayvansal ve bitkisel üretimini geliştirmek, artırmak, çeşitlendirmek ve ürün
kalitesini iyileştirmeyi amaçlamaktadır. Yetiştirmiş olduğu tarımsal girdileri
yetiştiricilere vererek, bitkisel ve hayvansal üretim, yetiştirme ve ıslah konularında
bölge çiftçilerine destek vermeyi amaçlamaktadır. Vatandaşlarımızın önemli bir
kesiminin geçim kaynağının bitkisel ve hayvansal üretime bağlı olduğu
düşünüldüğünde, tarım işletmelerinin ne kadar önemli olduğu anlaşılacaktır.
Kaliteli girdi, sulama, tarımsal tekniklerin kullanılması sonucunda,
çiftçilerimiz, birim alanda daha fazla ürün almak suretiyle daha çok gelir elde
edecekler, buna bağlı olarak ülke ekonomisine önemli destekler sağlanmış
olacaktır. Önemli görevleri olan tarım işletmelerinin başarılı olduğunu
söylemek, bazı sebeplerle de mümkün değildir. 
Toplumların gelişmesi için gerekli olan temel
ihtiyaçların başında gıda maddeleri gelmektedir. Gıda maddeleri, tarımsal
faaliyetler sonucu elde edilmektedir. Toplumlar için çok önemli olan yeterli ve
dengeli beslenmenin, sadece sosyoekonomik yönden gelişimde değil, insan
sağlığı, fizyolojik yapı ve zeka gelişimi üzerinde de önemli etkisi olduğu
kaçınılmaz bir gerçektir. 
Ayrıca, hayvancılığımız iflas noktasındadır. Daha önce
Türkiye'nin hayvancılık merkezi olan Doğu ve Güneydoğu Anadolu Bölgelerimizde,
maalesef, hayvancılık bitmiştir. Daha önce canlı hayvan sattığımız ülkelerden,
ithalatı hâlâ tartışılan bir şekilde hayvan ithal edilmekte ve kaçak yollarla
ülkemize sokulmaktadır. 
Doğu ve Güneydoğu Anadolu Bölgelerimizde çok önemli
olan hayvancılık faaliyetlerinin bu şekilde gerilemesi, beraberinde
sosyoekonomik sorunlar getirmektedir. Ülke ekonomisi zayıflamakta, işsiz kalan
vatandaşlarımız büyük şehirlere göç ederek daha büyük problemlerin doğmasına
neden olmaktadır. Metropollerde gecekondulaşma, sağlıksız şartlarda yaşama,
işsizlik gibi çözümleri zor olan sorunlar ortaya çıkmaktadır.
Bugün, ülkemizin hayvansal ve bitkisel üretimi,
kalitesi ve miktarı, Avrupa standartlarının çok altındadır. Bugün, bu durumda
olan ülke tarımının daha verimli ve kaliteli olması üzerinde tartışmamız
gerekiyor. 
Tarım İşletmeleri Genel Müdürlüğüne bağlı Lalahan
Hayvancılık Araştırma Merkezi, Bandırma Marmara Hayvancılık Araştırma
Enstitüsü, Yerköy Tiftik Keçisi Araştırma Enstitüsü, Konya Ereğli Koyun Üretme
İstasyonlarının Tarım Bakanlığına bağlanılması tartışmalıdır. Söz konusu bu
kuruluşların, günümüz ihtiyaçlarına ve dünya şartlarına entegre edilmesi
gerekir; çünkü, bu kuruluşlar, ülkemiz tarımının önemli ve vazgeçilmez
organizasyonlarıdır.
Bir zamanlar canlı et ihraç eden ülkemiz, maalesef, şu
an, et ithal eden bir ülke olmuştur. İşin en acı tarafı da, vatandaşlarımızın
sağlığı, sağlıksız etlerin ülkeye girişiyle, her türlü şekilde riske
edilmektedir. Son gelişmelerde, bufalo operasyonu, henüz hafızalarımızdan bu
sebeple silinmemektedir.
Tarımsal teknoloji ve girdi kullanımında öncülük ve
üreticilik yapmak gibi çok önemli görevleri yıllardır başarıyla yürüten ve
Atatürk'ün halkımıza bıraktığı, ülkemizin tüm insanlarının manevî mülkiyet
ortaklığı bulunan KİT kuruluşlarından olan Tarım İşletmelerimizin
özelleştirilmesi, satılması, ülkemiz tarımı için çok acı olacaktır.
Tarım ve özellikle hayvancılığımızın sorunları da
bahane edilerek, halkımızın malı olan Tarım İşletmelerimizin satışı için
çalışmaların tamamlanmak üzere olduğunu, fısıltılar şeklinde duymaktayız. En
kötü yönetimlerde bile zarar etmeyecek durumdaki bu önemli kuruluşlarımızı
almak üzere, Batı'nın ve ülkemizin büyük sermaye sahiplerinin bir platform
ciddiyetinde yarışa girdikleri belirtilmektedir. Madem bu kuruluşlar zarar
ediyor, bu çaba niye?! Tüm gücünü daha fazla kâr etmek için harcayan bütün
sermaye sahiplerinin buradaki çıkarları ne?! Bahse konu olan bu enstitüleri
Tarım Bakanlığına kazandırmaya çalışalım.
Her gelen Tarım Bakanı, Türkiye tarımının sorunlarının
neler olduğunu çok güzel bir şekilde anlatmaktadır.
(Mikrofon otomatik cihaz tarafından kapatıldı)
BAŞKAN - 1 dakika içinde toparlayın efendim; buyurun.
MEHMET ÖZYOL (Devamla) - Sorunların çözümünde de
tespitteki kadar başarılı olabilsek, hiçbir sorunumuz kalmayacaktır. Bizim asıl
sorunumuz, çözüm üretemeyişimizdir. 
Tarım Bakanımız, kameraların önünde, hayvan yemi olan
slajın tadına bakıyor. "Ben kendim yiyemeyeceğim şeyi hayvanın önüne
koymam" diyor. Türkiye hayvancılığını batıran, bu mantıktır. Dünyada,
insan gıdasını hayvanlara yem olarak veren bizden başka bir ülke yoktur.
Yıllarca, gıdamıza hayvanları ortak ettik. Sonra da, baktık ki, insan gıdasıyla
beslenen hayvanlar pahalıya mal olmaya başladı. Bununla birlikte, hayvansal
ürünlerin fiyatları artmıştır. Sayın Bakan "hayvancılık, benim
sevdamdır" diyor; ama, maalesef, bugün, hayvancılığın durumu yürekler
acısıdır. 
Avrupa Birliğine aday olduğumuz bugünlerde, araştırma
ve geliştirmeye ayrılan kaynak açısından Avrupa ülkeleriyle kıyas bile kabul
edilemez bir durumdayız. Hatta, birçok Afrika ülkesinden daha da gerideyiz. Bu
şartlarda, araştırma enstitülerimizin önemi çok daha iyi anlaşılmaktadır. 
(Mikrofon otomatik cihaz tarafından kapatıldı)
MEHMET ÖZYOL (Devamla) - Burada asıl tartışılması
gereken, Türkiye'deki ziraatın, tarımın en iyi şekilde yönlendirilmesi ve
rantabl hale getirilebilmesidir. 
Bu vesileyle, Heyetinize saygılarımı sunuyorum. (FP
sıralarından alkışlar)
BAŞKAN - Teşekkür ederiz Sayın Özyol.
Madde üzerinde bir önerge vardır; okutup, işleme
alacağım:
Türkiye Büyük Millet
Meclisi Başkanlığına
Görüşülmekte olan 205 sayılı kanunun 1 inci maddesinde
geçen "yetiştirme ve deneme çiftliklerinden" ibaresinin madde
metninden çıkarılmasını arz ederiz.






Mustafa
  Geçer


Mehmet
  Özyol







Hatay


Adıyaman







Ahmet
  Sünnetçioğlu


Aslan
  Polat







Bursa


Erzurum



Rıza Ulucak
Ankara
BAŞKAN - Sayın Komisyon?..
TARIM, ORMAN VE KÖYİŞLERİ KOMİSYONU BAŞKANI MAHMUT
ERDİR (Eskişehir) - Katılmıyoruz.
BAŞKAN - Sayın Hükümet?.. 
TARIM VE KÖYİŞLERİ BAKANI HÜSNÜ YUSUF GÖKALP (Sıvas) -
Katılmıyoruz.
BAŞKAN - Sayın Polat, buyurun. (FP sıralarından
alkışlar)
Süreniz 5 dakikadır.
ASLAN POLAT (Erzurum) - Sayın Başkan, sayın
milletvekilleri; hepinizi saygıyla selamlarım.
Şimdi, bunun gerekçesi gayet basit zaten. Kuruluşların
isimleri doğrudan yazıldığından bu ifade fazlaydı; biz de çıksın dedik. Sayın
Bakan kabul etmedi. Bu sefer, ben, Sayın Bakana daha ciddî şeyler söyleyeyim;
biraz da onlar hakkındaki görüşlerini alayım; o 5 dakikalık soruyla
kurtulamasın bizden. İcap ederse, vakit kalırsa, gelsin, buradan cevap versin. 
Sayın Bakanım, bu hükümet, sene sonunda enflasyon yüzde
12 olacak diye bir hesap yaptı ve buna göre de taban fiyatlarını
açıklayacağınızı söylediniz. Bugün, biraz önce açıklanan fiyatlara göre, TEFE,
sadece nisan ayında yüzde 14,4, TÜFE ise 10,3 olarak çıktı; yani, sizin bir
yılda dediğiniz yüzde 12 enflasyonunu bir ayda geçtiniz, yüzde 14'e göre
geldiniz. Şimdi, siz, bu durum karşısında, çiftçi olarak, diğer taban fiyatlarınızı
neye göre açıklayacaksınız? Sene sonunda söylediğiniz o bir ay dahi
dayanamayan, bir ayda dahı geçilen enflasyon oranlarına göre mi
açıklayacaksınız; yoksa, yaşadığımız, sizin isteseniz de istemeseniz de
karşınıza çıkan bu hayatın gerçeklerine göre mi açıklayacaksınız?! Bunu
öğrenmek isterim. Birincisi bu ve bu, çok önemlidir. 
İkincisi, Sayın Bakanım, siz, sürekli olarak "ben
Tarım Bakanıyım; ama, benim esas branşım ettir, ben et doktoruyum"
diyorsunuz; ancak, sizin döneminizde hayvancılık bitiyor. Misal mi; çok basit;
siz ne kadar rahatsız da olsanız, ben göstereceğim. Sizin, bir MHP'li bakanlığa
bağlı Devlet İstatistik Enstitüsü diyor ki -27.4.2001, son çıkardığı rapordan
söylüyorum ben- "çiftçinin eline geçen, oniki aylık ortalamada artış yüzde
42'dir; ama, hayvancılık kesiminde yüzde 34,2'dir." Yani, hayvancılıkla
uğraşanlar, çiftçinin de altında. Çiftçide ortalama yüzde 50'nin altında.
Dolayısıyla, sizin döneminizde, Devlet İstatistik Enstitüsü diyor ki
"Sayın Bakan muvaffak olamadı, başarılı olamadı, hayvancılık geriye
gitti." Bunu kim diyor; Devlet İstatistik Enstitüsü açıkça söylüyor.
Buradan görürsünüz. 
Başka bir şeyler daha söylüyorum. Şimdi, siz, yirmibeş
sene Erzurum'da hocalık yaptınız. Biz, sizi Erzurumlu olarak kabul etmek
istiyoruz; ama, hizmet etmediğiniz için de kızıyoruz. Şimdi, size söyleyeyim:
Yirmibeş sene, siz Erzurum'da hocalık yaptınız. Erzurum'da kasaplar bir
kesimhanede etlerini kesiyorlar, 90 küsur kasabın eti, her hafta orada
kesiliyor. Ben, bir hafta önce gittim, orayı ziyaret ettim. Yetkililer
"haftada altı gün biz burada çalışırız; altı günde, normal olarak -altı
gün için söylüyorum- Erzurum'da 90 ilâ 110 ton et kesiliyordu; fakat, krizden
sonra, bu, 25-30 tona düştü. Hatta, bir gün -sadece bir gün oldu o- tüm Erzurum
kasapları 860 kilo et kestiler, o kadar. On yılda böyle bir rakam
görmedik" diyorlar. Şimdi, sizin hükümet üyesi olduğunuz; yani, çok, öyle
gururla oturduğunuz hükümet yerlerinde... Yirmibeş sene hocalık yaptığın ve
hayvancılığın merkezi olan şehrin halkı et yiyemiyor; et ihtiyacı üçte 1'e
düştü, sayenizde düştü, hükümetiniz döneminde düştü; bunu size söylemek
istiyorum. 
Sonra, bir başka şey daha söylüyorum; çok önemli bu da.
Ben, size de bir şey söyleyemiyorum. Çiftçilerin borçlarını öde diyoruz.
"200 trilyon çiftçi borcu, 200 trilyon esnaf borcu olmak üzere, 400
trilyonla bu sınırlandı. Derviş bana yetki vermiyor" diyorsun. "Yetki Derviş'te, ben de yetki
yok" demek istiyorsun; çünkü, gazetelere de geçti; Bakanlar Kurulunda
Sayın Derviş'e "ben çiftçi borçlarını affedeceğim" deyince, Sayın
Derviş, sana "dersini oku, çalış gel" demiş; gazeteler öyle dedi. 
Şimdi, ben, size bir şey söyleyeceğim. Çiftçi borcunu
diyorum "bununla Derviş ilgilenir" diyorsunuz. 
Peki, ben, şimdi, size bir şey daha diyeceğim: Erzurum
Et Kombinasını özelleştirmeyin, bir an önce, halkın hayvanını kessin
diyorum. "Özelleştirme İdaresi de
ANAP'lı bakana bağlı" diyorsunuz. 
Peki, şimdi, bir şey daha diyeceğim; pancar diyeceğim
"o da Sanayi Bakanlığına bağlı" diyeceksin. 
Peki, gübre diyeceğim "elimde yetki yok"
diyorsun. 
Peki, sizin elinizde ne yetki var, orada niye
oturuyorsun; onu merak ediyorum; ama, kabul etsen de etmesen de, yirmibeş sene
öğretmenlik yaptığın Erzurum'da, Hasankale'de Pasinler çiftçileri, pancar
fiyatlarını alamadıkları için, tarihlerinde ilk defa, bu cumartesi günü bir
yürüyüş yapacaklar; sizi de davet ediyorlar. Diyorlar ki "Sanayi Bakanını
biz tanımıyoruz, bizim tanıdığımız hocamız gelsin, bizim derdimizi
dinlesin." Ben, seni korurum orada, korkma; yanına gelirim, ben, seni
korurum orada. Sen oraya tek gidemezsin; ama, ben, seni korurum orada, gel, o
çiftçilerin dertlerini yüzlerine karşı dinle ve onların ne durumda olduğunu
anla. 
Son olarak size bir şey diyeceğim Sayın Bakanım. Siz,
bana, o gün, burada "sen benim talebem olsan, seni sınıfta
bırakırdım" dediniz. Ben de size dedim ki, biraz daha çalışıp o yıllarda
İTÜ'ye girebilseydin, hocam olmasan da öğrenci arkadaşım olurdun dedim; ama,
şimdi, sana, Maliye Bakanlığının verdiği notu okuyorum.
Maliye Bakanlığının en son mart ayında çıkan listesine
göre:
Destekleme fiyatları olarak, hayvancılık: Ocakta sıfır,
şubatta sıfır, martta sıfır.
Doğrudan gelir desteği ödemeleri: Ocakta sıfır, şubatta
sıfır, martta sıfır.
Tütün ofisi desteklemeleri: Ocakta sıfır, şubatta sıfır,
martta sıfır. 
Gübre desteği: Mart ayında sıfır. 
Bunları da sizin karne notunuz olarak kabul
edersek, ne olur sizin haliniz?!
Saygılar sunuyorum. (FP sıralarından alkışlar) 
BAŞKAN - Teşekkür ederiz Sayın Polat. 
Komisyonun ve hükümetin katılmadığı, gerekçesini Sayın
Polat'tan dinlediğiniz önergeyi oylarınıza sunuyorum: Kabul edenler...
Etmeyenler... Önerge kabul edilmemiştir.
III. –
YOKLAMA
BAŞKAN - Sayın milletvekilleri, 1 inci maddenin
oylanmasından önce bir yoklama isteği vardır; yoklama isteminde bulunan
arkadaşların, Genel Kurulda hazır olup olmadıklarını arayacağım.
Sayın Avni Doğan?.. Burada.
Sayın Niyazi Yanmaz?.. Burada.
Sayı Yasin Hatiboğlu?.. Burada.
Sayın Mehmet Ali Şahin?.. Burada.
Sayın Ahmet Sünnetçioğlu?.. Burada.
Sayın Mehmet Özyol?.. Burada.
Sayın Yaşar Canbay?.. Burada.
Sayın Mustafa Geçer?.. Burada.
Sayın Rıza Ulucak?.. Burada.
Sayın Fahrettin Kukaracı?.. Burada.
Sayın Maliki Ejder Arvas?.. Burada.
Sayın Özkan Öksüz?.. Burada.
Sayın Aslan Polat?.. Burada.
Sayın Eyyüp Sanay?.. Burada.
Sayın Ahmet Karavar?.. Burada.
Sayın Sabahattin Yıldız?.. Burada.
Sayın Azmi Ateş?.. Burada.
Sayın Remzi Çetin?.. Burada.
Sayın Dengir Mir Mehmet Fırat?.. Burada.
Sayın Abdullah Veli Seyda?.. Burada.
Sayın milletvekilleri, yoklamayı elektronik cihazla yapacağım.
Bu arkadaşlarımız sisteme girmesinler; onları, var
sayacağız.
Süreyi 5 dakika olarak başlatıyorum.
(Elektronik cihazla yoklama yapıldı)
BAŞKAN - Yoklama pusulası gönderen arkadaşlarımızın,
Genel Kurul salonunda hazır olmaları gerekir.
Sayın Ergün Bayrak?.. Burada.
Sayın Ali Güner?.. Burada.
Sayın Ahmet Zamantılı?.. Burada.
Toplantı yetersayımız vardır; diğer pusulaları okumama
gerek yok.
IV. – KANUN
TASARI VE TEKLİFLERİYLE KOMİSYONLARDAN
GELEN DİĞER
İŞLER (Devam)
5. – Tarım
İşletmeleri Genel Müdürlüğü Adına Tescil Edilecek Taşınmaz Mallar Hakkında
Kanunda Değişiklik Yapılmasına Dair Kanun Tasarısı ve Tarım, Orman ve Köyişleri
Komisyonu Raporu (1/506) (S. Sayısı : 205) (Devam)
BAŞKAN - 1 inci maddeyi oylarınıza sunuyorum: Kabul
edenler... Etmeyenler... Kabul edilmiştir.
2 nci maddeyi okutuyorum:
MADDE 2. - Bu Kanun yayımı tarihinde yürürlüğe girer.
BAŞKAN - 2 nci maddeyi oylarınıza sunuyorum: Kabul
edenler... Etmeyenler... Kabul edilmiştir.
3 üncü maddeyi okutuyorum:
MADDE 3. - Bu Kanun hükümlerini Bakanlar Kurulu
yürütür.
BAŞKAN - 3 üncü maddeyi oylarınıza sunuyorum: Kabul
edenler... Etmeyenler... Kabul edilmiştir. 
İçtüzüğün 86 ncı maddesine göre söz isteği vardır; onu
yerine getireceğim, ondan sonra tasarının tümünü oylarınıza sunacağım.
Lehinde olmak üzere, Masum Türker?.. Yok.
Yine lehinde olmak üzere, Nail Çelebi?.. Yok.
Tasarının tümünü oylarınıza sunuyorum: Kabul edenler...
Etmeyenler... Kabul edilmiştir.
Sayın Bakanım, bir teşekkür konuşması isteğiniz var. 
Buyurun.
TARIM VE KÖYİŞLERİ BAKANI HÜSNÜ YUSUF GÖKALP (Sıvas) -
Sayın Başkan, değerli milletvekilleri; öncelikle, Tarım İşletmeleri Genel
Müdürlüğü Adına Tescil Edilecek Taşınmaz Mallar Hakkında Kanunda Değişiklik
Yapılmasına Dair Kanun Tasarısı kanunlaştığı için, Yüce Heyetinize teşekkür ediyorum.
Burada, teşekkürle birlikte, özellikle, Sayın Mehmet
Yalçınkaya'nın, çok önemli olarak, Ceylanpınar'la ilgili değindiği konulara,
Türkiye Büyük Millet Meclisi kayıtlarına da geçmesi açısından, bir açıklık
getirmek istiyorum.
Ceylanpınar, benim de öğrenciliğimde stajlarımı
yaptığım ve gönüllü olarak gidip çalıştığım ve dünyanın müstesna arazilerinden
ve dünyada bir örneği olmayan bir çiftliğimizdir. 1 100 000 dönüm arazinin 600
000 dönümünün altında ise, dünyanın en zengin su kaynaklarından biri mevcuttur.
Yapılan jeolojik etütler bunu göstermektedir. Bu suyun yüzeye çıkarılması, bu
suyun üretimde kullanılması ve bu suyun tekrar, yağmur olarak da Ceylanpınar'ın
üzerine yağmasını, Türk Milleti olarak yapma mecburiyetindeyiz; ancak, bu, çok
büyük bir yatırımı gerektirir ve devletimiz de, şimdiye kadar, bu konuda bazı
kısıtlı çalışmalar yapmış; ama, bugünkü ekonomik uygulamalar sisteminde ve
devletin elindeki çeşitli işletmeler özelleştirilirken, bu yatırımı, devlet
olarak, burada, bu imkânlarla, bugünkü imkânlarla yapamıyoruz. 
Ceylanpınar Devlet Üretme Çiftliğinin arazisi devletin
elinden çıkmamak kaydıyla, bir proje oluşturduk. Bu proje, yap-işlet ve
işletmeden elde edilen ürünlerden ise millete pay ver, devlete pay ver... Şu
anda, bu konuyla ilgili somut çalışmalarımız başlamıştır. İlk aşamada, 250 000
dönüm araziyi, değişik şirketler marifetiyle, yeraltı suyunu çıkararak
kullanıma açıyoruz. Hedefimiz, Ceylanpınar Devlet Üretme Çiftliğinin
sulanabilir 600 000 dönüm arazisinin, kısa bir sürede 250 000 dönümünde, sonra
ise 500 000 dönümündeki suyu çıkarıp sulamaktır. Hedef ise, yem bitkileri
yetiştiriciliğidir ve hayvancılıktır. Oranın yemyeşil bir hale çevrilmesi
gerekli. Şu anda, oluşturulan projelerle, 100 000 sığırın beslenebileceği bir
model oluşturulmuştur; bunu, özellikle burada belirtmek istiyorum. 
Tabiî, Ceylanpınar'ın stratejik önemi vardır;
Ceylanpınar'ın, Türk Milletinin ve dünya insanlığının, yöre insanlığının
beslenmesi açısından büyük bir önemi vardır; bunu, burada özellikle belirtmek
istiyorum. 
Ceylanpınar Devlet Üretme Çiftliğinde, maalesef,
arazilerin belirli bir kısmı, çok sayıdaki topraksız vatandaşlarımız, evsiz
vatandaşlarımız tarafından -onlar da bir noktada belki haklılar- işgal edilmiş
durumda ve oraya köylerini yapmışlar; devlet, elektriği götürmüş, suyunu
götürmüş, köyler oluşmuş; böylelikle, arazi parçalanmış. Şu anda, biz, bu
vatandaşlarımızı, çiftliğin belirli bölgelerine toplayıp, yine, orada köylerini
yapmayı, altyapıyı götürmeyi, çiftliğin, o, elden çıkan arazisini toplama çalışmasını
yürütüyoruz. 
Sayın Özyol'un tenkitleri için teşekkür ediyorum;
ancak, tekrar tekrar belirtiyorum ki, TİGEM'lerde oluşturulan model, bir satma,
bir özelleştirme değildir; özel şirketlerin TİGEM'lerde üretim yapmasıdır. 
Hayvanın yediği yemin sağlıklı olması o kadar önemli
ki, eğer, hayvanın yediği yemde küf varsa, o, direkt süre geçer. Hayvanın yediği yemde herhangi bir ilaç kalıntısı
varsa, süte geçer ve o sütle de beslenen insanlarda kanserojenik tümörler
meydana gelebilir. Tarım ve Köyişleri Bakanı olarak, yeme verdiğimiz önemi
vurgulamak için şunu söyledim, insanımızın yiyemeyeceği kalitede olan; yani,
küflü, mikroorganizmalı bir yemi hayvana yedirirseniz, o yemin içindeki
olumsuzluklar bebeklerimize geçer. O nedenle, bunları, yem sağlığına önem
verdiğimizi vurgulamak için söyledim. 
Burada, insan yiyeceklerinin hayvanlara yedirilerek
yanlış yapıldığının söylenmesi konusunda Sayın Özyol'a katılmıyorum. Özellikle,
tahılların hayvan tarafından değerlendirilerek katma değerin artırılması tüm
dünyanın uyguladığı bir sistemdir, Türkiye'de de uygulanması gerekir. 
Tabanfiyatları konusunda, yakında, Bakanlar Kuruluna
teklifimizi götüreceğiz. 
Erzurum'daki hayvancığın ölmesi meselesine gelince;
hayvancılığın son yirmi otuz yıldaki durumunu biliyoruz; hep birlikte bunu
geliştirmeye çalışıyoruz. 
Çiftçiye destek son bir yılda pek verilmedi. Onun için,
Maliye Bakanlığının "000" diye gösterdiği rakamlar Tarım ve Köyişleri
Bakanlığının karnesi değil, maalesef, bu ekonomik sıkıntılar içerisinde, bizim
de istememize rağmen, köylüye verilememesidir; ama, bu sıkıntılar aşılacak ve
muhakkak suretle de, köylüye gitmesi gerekli olan sübvansiyonlar, köylüye
ulaştırılacak. Şimdiye kadar köylü adına verilenlerin de ne kadarının köylüye
gittiğine, ne kadarının gitmediğine ise, özellikle tarım kesiminden,
Anadolu'dan gelen tüm milletvekillerimiz şahittirler. 
Yüce Meclise, tekrar, teşekkür ediyor, saygılarımı arz
ediyorum. (MHP sıralarından alkışlar)
BAŞKAN - Teşekkür ederiz Sayın Bakan. 
Böylece, kabul edilen ve yasalaşan tasarıyla ilgili
olarak Sayın Bakanın teşekkür konuşmasını dinledik. 
Bu yasanın, Türk tarımına hayırlı ve uğurlu olmasını
diliyoruz. 
Hayvanları Koruma Kanunu Tasarısının görüşmelerine
başlayacağız. 
6. –
Hayvanları Koruma Kanunu Tasarısı ve İçişleri ve Çevre Komisyonları Raporları
(1/393) (S. Sayısı : 89) 
BAŞKAN - Komisyon?.. Yok. 
Ertelenmiştir. 
Ceza İnfaz Kurumları
ile Tutukevleri İşyurtları Kurumunun Kuruluş ve İdaresine İlişkin Kanun
ile Ceza Evleriyle Mahkeme Binaları İnşası Karşılığı Olarak Alınacak Harçlar ve
Mahkûmlara Ödettirilecek Yiyecek Bedelleri Hakkında Kanunda Değişiklik
Yapılmasına Dair Kanun Tasarısının görüşmelerine başlıyoruz. 
7. – Ceza
İnfaz Kurumları ile Tutukevleri İşyurtları Kurumunun Kuruluş ve İdaresine
İlişkin Kanun ile Ceza Evleriyle Mahkeme Binaları İnşası Karşılığı Olarak
Alınacak Harçlar ve Mahkûmlara Ödettirilecek Yiyecek Bedelleri Hakkında Kanunda
Değişiklik Yapılmasına Dair Kanun Tasarısı ve Plan ve Bütçe Komisyonu Raporu
(1/772) (S. Sayısı : 593) (1)
BAŞKAN - Komisyon?.. Burada. 
Hükümet?.. Burada. 
Sayın milletvekilleri, komisyon raporu 593 sıra
sayısıyla bastırılıp dağıtılmıştır. 
Tasarının tümü üzerinde, Fazilet Partisi Grubu adına,
Adıyaman Milletvekili Sayın Dengir Mir Mehmet Fırat?.. Yoklar.
Doğru Yol Partisi Grubu adına, Denizli Milletvekili
Mustafa Kemal Aykurt konuşacaklar.
Buyurun Sayın Aykurt. (DYP sıralarından alkışlar)
DYP GRUBU ADINA MUSTAFA KEMAL AYKURT (Denizli) - Sayın
Başkan, Yüce Meclisin çok değerli üyeleri; görüşülmekte olan 593 sıra sayılı
yasa tasarısı üzerinde Grubum adına söz almış bulunuyorum; bu vesileyle, Sayın
Başkanlık Divanını ve Yüce Meclisin değerli üyelerini saygıyla selamlıyorum.
Değerli milletvekilleri, anlaşıldığı kadarıyla F tipi
cezaevlerinde iyileştirme sağlamak, tutuklu ve hükümlülerin insanca yaşam
standartlarını tespit edecek, yükseltecek üç tasarıyla karşı karşıyayız.
Bunlardan birincisi yakın tarihte yasalaştı ve Terörle Mücadele Yasasının 16
ncı maddesi değiştirilerek, bana göre, cezaevlerindeki eşkıyaya örgütsel
faaliyet yapma olanağı tanındı. Bugün ikinci tasarıyı görüşüyoruz. Bu tasarıda
iki önemli yenilik var; birisi, İşyurtları Kurumuna tahsis edilen sermayenin
artırılması, önce 2 trilyon liradan 20 trilyon liraya çıkmış, daha sonra da 20
trilyondan 40 trilyona çıkmış; diğeri de, cezaevleri binalarının, adliye
saraylarının yapımına kaynak sağlayan yeni hükümlerin getirilmesidir.
Değerli milletvekilleri; önce şunu ifade etmeliyiz ki,
cezaevleri eşkıyanın elinden, yönetiminden ve denetiminden kurtarılmadıkça
"iyileştirme" adı altında hangi yasayı çıkarsak, hükümlü ve
tutuklulara hangi hayat standardını getirsek, cezaevlerindeki sorunlar
bitmeyecektir; çünkü, işin temelinde bu vardır ve bu devam etmektedir. 
Dikkat edilirse, Af Yasasının konuşulduğu günlerde,
ölüm oruçları başlatıldı. Af Yasası çıktı; ölüm oruçları devam ediyor; F tipi
cezaevleri yapıldı; ölüm oruçları devam ediyor. Şimdi "iyileştirme"
adı altında ödünler verilmeye devam ediliyor; ama, ölüm oruçları da devam
ediyor. 
Değerli arkadaşlarım, öyleyse, cezaevlerindeki olay,
insan haklarının korunması, yahut da hükümlülere birtakım iyileştirmeler
getirilmesi değil, olay, tamamen ideolojiktir ve terör kokan faaliyetlerin
adıdır. Af Yasası bu Mecliste tartışılırken bu kürsüden söyledik, gelin, Af
Yasasını çıkarmayın; çünkü, af, ceza hukuku politikamızda, bir atıfettir; affın
çıkarılabilmesi için birtakım şartlar vardır, bu şartların hiçbirisi bugün
yoktur, toplumsal yararı yoktur; nedamet duygusu yoktur, rehabilitasyon duygusu
yoktur dedik. Buna rağmen af çıkarıldı ve gelişen olaylar göstermektedir ki,
bizim dediklerimiz doğru çıktı; en son Swiss Oteldeki hadise, bunun, en canlı
ve acı örneğidir. 
Esasen, Af Yasasından hemen sonra, afla dışarı
çıkanların bir büyük bölümü, en kısa zamanda geri dönmüş ve bir kısmı da terör
faaliyetlerini, hırsızlık, yankesicilik gibi faaliyetlerini sürdürmektedir.
Emniyet kayıtları doğruysa, söylenilenler doğruysa, Af Yasasından sonra bu tür
suçlarda yüzde 70 oranında artış görüldüğü söyleniyor. 
Değerli arkadaşlarım, cezaevlerinde bu olaylar nasıl
bitsin ki; cezaevlerinin denetimi ezelî ve ebedî Türk düşmanlarının müdahalesi
altına girmiş ve eşkıya, yönetimi teslim almış, özellik bu hükümet döneminde.
Cezaevlerinin nasıl sorunları bitebilir ki?! Madam Roth, Madam Mitterrand
Türkiye'de ellerini kollarını sallayarak Türkiye cezaevlerini denetleyebilir
hale gelmiş ve öğretmenlerimizin, subaylarımızın, güvenlik güçlerimizin katline
sebep olan, hizmet araçlarını yakan, köyleri yakıp yıkan eşkıyayı ziyaret
ediyor, onunla yetinmiyor, şehit kanıyla sulanmış bu topraklar üzerinde
Türkiye'nin onurunu ve egemenliğini tahrip edici bir biçimde basın toplantısı
yapıyor.
Şimdi, ben, buradan soruyorum; bir ülkenin
cezaevlerine, ellerini kollarını sallayarak gelen bu insanlar kimdir?
Türkiye'de Dışişleri Bakanı yok mudur; Türkiye'de diplomasi trafiği yok mudur;
hükümet yok mudur? Bunlar, sanki bağımsız bir devlete değil, herhangi bir
aşiret ülkesine gider gibi ellerini kollarını sallayarak bu eylemlerini
sürdürmektedirler.
Değerli arkadaşlarım, bugün, cezaevlerinde de bu
böyledir, üzülerek ifade ediyoruz ki, maliyede, ekonomide, bütçede de budur.
Şimdi, Türkiye'nin, bana göre, iki önemli sorunu var: Bir; iç sorunları.
Bugünkü yaşadığımız Türkiye, maliyesiyle, ekonomisiyle batmış ve her gün
kapanan kepenkler, kendi haline "ne halin varsa gör" diye bırakılan
çiftçiler ve Türkiye nüfusunun yüzde 90'ının açlık sınırı altına itildiği
insanlar ve karamsar, ümitsiz bir Türkiye. 
Bir de, cezaevlerinde olduğu gibi, dış boyutlara
baktığımız zaman, özellikle Türkiye'nin bağımsızlığına ve egemenliğine yönelik
müdahaleleri gördüğümüz zaman, bu tehlikenin, biraz evvel söylediğimden daha
büyük olduğunu görmekteyiz; nasıl mı?..
Değerli arkadaşlarım, değerli milletvekilleri; 1854
yılında, Osmanlı, Kırım Harbi sebebiyle dışborç almak zorunda kalmış ve o
zaman, İngiltere'den 200 000 sterlin civarında borç almış; sonra, bu borçlara,
Avusturya, Almanya, Fransa gibi devletler de katılmış, onlardan da borç
almışız. Sene 1876'ya gelindiğinde, Osmanlı, bu borçları ödeyemez hale gelmiş
ve Osmanlı-Rus Harbi sebebiyle, borç, birkaç sene yerinde durmuş, konsolide
edilmiş; ama, 1881 yılında, Muharrem Kararnamesiyle, Düyun-i Umumiye kurulmuş. 
Şimdi, bugünkü tabloya ve gelişmelere baktığımız zaman,
1881 yılında kurulan Düyun-i Umumiyenin bir benzerini Türkiye yaşamaktadır.
Herkes tarafından bilinir ki, o zaman, Düyun-i Umumiyenin içine ve başına
alacaklı devletlerin temsilcileri yerleştirilmiş ve Düyun-i Umumiye İdaresi,
Osmanlı varidatının bir kısmına el koymuş. Şimdi, Türkiye'ye dönüp baktığımızda,
yüzon sene sonra, Türkiye, bugün, yeni Düyun-i Umumiye yasalarıyla karşı
karşıyadır. Derviş yasaları diye adlandırılan 15 yasa, bunların çarpıcı
örnekleridir. 
Korkarım ki, endişemiz odur ki, masum gibi görünen, E
tipi cezaevlerinin iyileştirilmesi gibi takdim edilen, tutuklu ve hükümlülerin
yaşam seviyelerinin yükseltilmesi gibi görülen bu yasa da bir dayatma eseri
olabilir. 
Şuradan ibret verici bir beyanı okuyacağım değerli
milletvekilleri. Bakınız, Avrupa Parlamentosu Sosyalist Grup Başkan Yardımcısı
Swoboda, bir gazeteye yaptığı açıklamasında ne diyor: "Türkiye cezaevleri
izolasyon ortamından kurtarılmalıdır." 5 Avrupalı parlamenterin 6-8
Haziranda yeniden Türkiye'ye geleceklerini ekleyerek "ümit ederiz ki, bu
tarihe kadar cezaevlerinin durumunda bu iyileştirme yapılmış ve bitirilmiş olur
" diyor.
Değerli arkadaşlarım, eğer, bir cezaevinin
iyileştirilmesi, onun tabiriyle "izolasyondan kurtarılması" dış
güçlerin dayatmasıyla olacaksa, dönüp sormak lazım: Siz kimsiniz; bu
cezaevlerinin otoritesi kime aittir; cezaevlerini kim yönetiyor? 
Öbür taraftan, bir ibret verici beyan, Amerika Birleşik
Devletlerinden yeni Türkiye'ye getirilen Cavit Çağlar'dan geliyor. Cavit Çağlar
" Amerika Birleşik Devletlerinde insan haklarının lafta kaldığını, zulmün
ve işkencenin dikâlâsının orada olduğunu, 11 gün boyunca portakal rengi bir
tulum giydiğini, ellerinden ve ayaklarından zincirler ve kelepçelerle
bağlandığı; ama, şu anda, Kartal Cezaevinde insanca muamele gördüğünü, kendini
misafir gibi gördüğünü" söylüyor. Bu beyanın sahibi henüz hükümlü değil,
zanlı, sanık. Amerika Birleşik Devletlerinde, yani, yeryüzünün en ileri
ülkesindeki cezaevlerini tarif ediyor; yaşadığı olayı anlatıyor, sanık olduğu
halde yaşadığı olayı anlatıyor ve Türkiye cezaevlerindeki itibarı ve misafirperverliği
de teyit ediyor, tescil ediyor.
Değerli arkadaşlarım, Amerika Birleşik Devletlerinde
bile cezaevleri böyleyse, şimdi, biz, acaba, hangi gerekçelerle, cezaevlerini,
apart otel gibi, sıcak suyuyla, yemek masasıyla, ayrı odasıyla vesairesiyle
donatmaya çalışıyoruz?! Bunları yaparken, gayet tabiî ki, cezaevlerindeki
insanların, hükümlülerin, tutukluların da insanca yaşamalarını savunuyoruz,
savunmalıyız; ama, olay bu değil. Olay, tamamen, ideolojik maksatlı terörist
eylemlerin cezaevlerinde serbestçe yapılabilmesini istemek ve arzu etmektir. 
Değerli milletvekilleri, bugün, Türkiye'nin
bağımsızlığına, egemenliğine müdahale var dedim. Büyük Atatürk, 19 Mayıs
1919'da Samsun'a ayak bastığı gün millete şöyle seslenmişti: "Amacımız,
halkın egemenliğine dayalı, bağımsız, yeni bir Türkiye Cumhuriyeti Devleti
kurmaktır" diyordu. Birinci unsur, halkın egemenliğine dayalı;
egemenlik... İkincisi, bağımsız; üçüncüsü, yeni bir Türkiye Cumhuriyeti Devleti
kurmak. Sonra, Sıvas Kongresi sonunda yayınlanan, deklare edilen beyannamenin
başında da, 19 Eylül 1919 tarihinde "hâkimiyet kayıtsız şartsız
milletindir" ilkesini tescil ediyordu.
Değerli arkadaşlarım, aradan sekseniki yıl geçmiş.
Bugün, üzülerek ifade ediyoruz ki, Atatürk'ün sekseniki sene evvel söylediği
egemenlik hakkı, halka ait olan egemenlik hakkı, mutlak ve muhakkak manada,
tümüyle halka ait olan egemenlik hakkı, bugün tartışılır hale gelmiştir,
tartışılmaktadır. Ben, buradan, Atatürkçülere sesleniyorum: Türkiye'de, bir
taraftan IMF, bir taraftan Avrupa Birliği üyeleri Türkiye'nin üzerinde birtakım
oyunları oynarken; Türkiye'de, Düyun-i Umumiye kanunlarıyla, alacaklı
devletlerin temsilcileri tahsildar görevi yapmaktayken; cezaevlerinin yönetimi
ve denetimi iç ve dış güçlere geçmişken ve bir dilim ekmek uğruna "sizi
Avrupa Birliğine alacağız, bunu imzalayın", "sizi Avrupa Birliğine
alacağız, idam cezasını kaldırın", "sizi Avrupa Birliğine alacağız,
Apo'yu besleyin", "sizi Avrupa Birliğine alacağız, şuradan ödün
verin, buradan ödün verin" isteklerinin altına; yani, her uzatılan kâğıdın
altına imza koyan bir hükümet ve nihayet, sonunda, Türkiye'yi ipotek altına
sokan yasalar. Nihayet, biraz evvel ifade ettiğim gibi, sefalete itilen,
fakirleştirilen, yoksulluğun ve yolsuzluğun diz boyuna çıktığı, hepimizin ibret
ve hayretle seyrettiği hükümet içindeki kavgalar. İşte Türkiye... 
Yoksulluk sınırının altına itilmiş insanlar ve -her
zaman söyledik, bir defa daha söylemeye mecburum- TÜBİTAK'ın resmî verilerine
göre, halkımızın yüzde 33'ünün 150 milyon liraya geçinmeye çalıştığı,
halkımızın yüzde 44'ünün de 300 milyon lirayla geçinmeye çalıştığı bir Türkiye;
maliyesi bitmiş, döviz rezervi azalmış, ihracatı tıkanmış, ithalat cenneti
haline gelen bir Türkiye, yatırım yapamayan bir Türkiye, üretim yapamayan bir
Türkiye ve bütün bunlardan sonra da dış güçlerin dayatmasıyla çıkarılmaya
çalışılan ve adına "Derviş kanunları" denilen dayatmacı yasalar...
Değerli arkadaşlarım, değerli milletvekilleri;
sözlerimin başında söylediğim gibi, görüşmekte olduğumuz, (F) tipi
cezaevlerinin iyileştirilmesine dair bu ikinci yasa da, kanaatim odur ki,
endişem odur ki, yine, birtakım müdahalelerin ve dayatmaların eseri çıkarılmaya
çalışılan kanunlardan birisidir. 
O itibarla, biz, cezaevlerindeki denetimi
sağlamadığımız müddetçe, hükümet otoritesini hissettirmediğimiz müddetçe,
cezaevlerinin yönetimini ve denetimini işgalden kurtarmadığımız müddetçe, hangi
kanunu çıkarırsak çıkaralım, adı ne olursa olsun, bu cezaevlerini ıslah etmek
ve bugünkü ıstırabı durdurmak mümkün değildir. O itibarla, yapılması gereken,
evvelemirde, cezaevi otoritesinin ve hâkimiyetinin kurulması keyfiyetidir.
Bu itibarla, biz, bu kanuna bu gözlükle bakmaktayız. Bu
yasanın getireceği ve sağlayacağı çok ciddî iyileştirmeler olmayacaktır diyor
ve hepinizi tekrar Grubum adına saygıyla selamlıyorum. (DYP sıralarından
alkışlar)
BAŞKAN- Teşekkürler Sayın Aykurt. 
Fazilet Partisi Grubu adına, Adıyaman Milletvekili
Sayın Dengir Mir Mehmet Fırat; buyurun efendim.
FP GRUBU ADINA DENGİR MİR MEHMET FIRAT (Adıyaman)-
Sayın Başkanım, değerli milletvekili arkadaşlarım; 593 sıra sayılı yasa
tasarısı üzerinde Grubum adına söz almış bulunuyorum; hepinizi saygıyla
selamlıyorum. 
Bu arada, dün de dahil olmak üzere, Sayın Yüce Meclisin
huzuruna, sık sık, hapishanelerimizle ilgili, ceza ve tutukevleriyle ilgili
yasa tasarıları gelmektedir ve bunları görüşüyoruz. Bunlardan birisini de dün
görüştük. 
Bugün ikinci bir yasa tasarısı karşımızda bulunuyor.
Yasa tasarısını incelediğimizde, Türkiye'deki büyük problemlerden birisi olan,
hatta, uluslararası alanda dahi Türkiye'nin büyük problemlerinden birisi olarak
karşımıza çıkan cezaevi sorununa temelde hiçbir çözüm getirmediğini
görmekteyiz. Ümit ederdik ki, eğer Adalet Bakanlığı olarak bu çok büyük bir
sorun olan ceza ve tutukevleri hakkında köklü değişiklikleri getirebilmek için
bir çalışma yapılmamışsa bugüne kadar, en azından, Sekizinci Beş Yıllık
Kalkınma Planının Adalet Hizmetlerinde Etkinlik Özel İhtisas Komisyonu Raporu
esas alınarak birçok yasa tasarısı hazırlanır ve bu problem büyük bir ölçüde
çözülmüş olurdu. Yeterli olmamakla beraber, özel ihtisas komisyonunun raporu
incelendiği takdirde, büyük bir bölümünün Türkiye'deki ceza ve tevkifevlerine
ayrılmış olduğu görülür. Resmî bir evrak olan bu ihtisas komisyonu raporunun
gözden ırak tutulmaması gerekir; çünkü, bu tespitleri yapmış olan, devletin bir
kurumudur, bir kuruluşudur. 
Şimdi, aslında, bu sorun, yalnız Türkiye'nin sorunu
olmaktan çıkmış; globalleşen dünyada, bu sorun, artık, giderek, kapitalist
sistemin bir gelir kaynağı haline dönüşmesi sonucunu doğurmaktadır. Bunu, en
güzel olarak, Amerika Birleşik Devletlerinde ve Kıta Avrupa'sında görmekteyiz. 
(F) tipi cezaevlerini, yalnız Türkiye'nin demokrasi
sorunu bakımından tartışmak yeterli olmayacaktır. Günümüzde, hapishaneler,
küreselleşme politikalarının bir halkası olarak, uluslararası düzeyde önem
kazanmıştır. Bu önemin bir boyutu, sosyal refah politikalarının terk
edilmesiyle birlikte, cezaevleri gibi toplumsal denetimi sağlayan kurumların
rolünün artırılmasından ileri gelmektedir. 
Hapishaneler ise, toplumsal adaletsizliğe karşı
tepkileri cezalandırmanın yanında, halka verdiği gözdağıyla, kitlesel
başkaldırıları önlemenin de bir aracı olarak, daha sert biçimlerde yeniden
yapılandırılmaya başlanmıştır; ki, bunun en tipik örneklerinden birisi (F) tipi
cezaevleridir. Bu anlamda, hapishaneler, sosyal devletten sosyal kontrol
politikalarına doğru yönelişin bir parçası olarak dünya çapında gündemdedir.
Ancak, 90'lı yıllarda, hapishaneler, bu siyasal işlevlerinin yanı sıra, sermaye
ekonomisi bakımından da önem kazanarak, birikim oranlarını yoğunlaştıracak
stratejik mekânlar olarak görülmeye başlanmıştır. Küreselleşme dönemecinde,
uluslararası sermaye, hem hapishaneleri bir yatırım alanı olarak keşfetmiştir
hem de silahlı gardiyanların nezaretinde, en iyi disipline edilmiş ve en ucuz
emek gücü olarak mahkûm emeğinin sömürüsünü yaygınlaştırmayı programa almıştır.
80'li yıllardan bu yana gelişen, 90'lı yıllarda dünyaya yayılmaya başlayan ceza
ve cezaevleri reformu süreci de, sermayenin bu yeni programına uygun düşecek
biçimde, suçun ve cezanın yaygınlaştırılması, geniş işsiz ve yoksul
kesimlerinin kriminalize edilmesi, daha çok insanın hapishanelere gönderilmesi,
daha fazla hapishane inşa edilmesi, hapishanelerin fabrikalara dönüştürülmesi
ve köleleştirilen mahkûm bedenlerinden kâr oranlarının artırılmasında
yararlanılması hedefleri doğrultusunda şekillenmektedir. Adalet Bakanlığımızın,
Türkiye'deki hapishanelerin özelleştirme süreci konusundaki çalışmaları da, bu
çalışmanın bir parçası olarak gözükmektedir. 
Tıpkı, (F) tipi cezaevi modelinin, gerçekte
uluslararası bir model olması gibi, yeni ceza reform süreci de küresel bir
harekettir. Yeni ceza politikaları unsurları içinde yalnız trilyonluk (F) tipi
cezaevleri değil, aynı zamanda, daha sert ceza yasaları, özel sektörün
hapishanelere girişi ve hapishanelerin özelleştirilmesi, bu anlamda 19 uncu
Yüzyılın özel hapishane modelinin geri gelişi, yeni çok uluslu cezalandırma
şirketlerinin türemesi, bu şirketlerin yeni hapishaneler inşa etmesi ve
işletmesi sonucunu doğurmuştur.
(F) tipleri, Türkiye'de, ceza reformu sürecinin ilk
halkalarından biri olarak gündeme girmiştir. Ardından gelecek başlıca muhtemel
aşamalar, daha ucuz ve etkin işletildiği gerekçesiyle, bu mekânların,
mahpusların meslek öğrenmeleri ve kendi masraflarını karşılamaları argümanıyla,
bu programların yaygınlaştırılarak, hapishanelerin çalışma kamplarına
dönüştürülmesi sonucuna varacaktır.
Özel sektörün mahkûm emeğini kullanmaya başlaması,
suçlu sayısını çoğaltmayı ve hapis sürelerini uzatmayı garanti altına alacak
yeni ceza yasalarının yürürlüğe girmesiyle mümkün olacaktır.
Devletin giderek bir ceza ve hapishane devletine,
hapishanelerin fabrikalara, mahkûmların ise köle ve işçilere dönüştürülmesi
süreci başlamıştır ve devam etmektedir.
1990'lı yıllarda dünyada en hızlı büyüyen sektörlerden
birisi hapishane endüstrisidir ve bu endüstri, maalesef, Türkiye'de de ciddi
bir endüstri haline gelmiştir. Bütçemizin binde 8'ini ayırabilmiş olduğumuz
Adalet Bakanlığı bütçesinin büyük bir kısmı, yeni inşa edilmekte olan (F) tipi
cezaevlerinin arsalarının istimlakine ve bunların inşasına gitmektedir. Kaldı
ki, yan sanayii olarak, bunların emniyetinin sağlanabilmesi için teknolojik
yatırımlara da verilmiş olan paraları da nazarı itibara aldığımız zaman, bu
sektörün hangi boyutlara ulaştığını görebilmek, insanın tüylerini diken diken
yapmaktadır. "Hapishane endüstrisi" diye niteleyeceğimiz bu olay,
özellikle inşaat, mimarlık, sağlık, yemek, nakliye, telefon, güvenlik
teknolojisi gibi alanlardaki yan sektörleri de beslemektedir. 
Değerli arkadaşlar, hapishane endüstrisi olarak
nitelendirdiğim bu sektörlerin kârlı olabilmesi için, yeni hapishanelerin
açılması ve bu hapishanelerin de mahkûmlarla doldurulması gerekmektedir.
Cezalandırma stratejisinin temel hedefi, aslında, mahkûm sayısının artırılması
sürecine gitmektedir. 
Özel hapishanelerin kaldırılması ve mahkûm emeği
sömürüsünün yasaklanması, 19 uncu Yüzyıl sonunda başlamakla birlikte, bu
sisteme nihaî nokta 20 nci Yüzyılın ikinci yarısında konmuş, sosyal devlet
anlayışı süreci içerisinde mahkûma insan şeklinde bakabilmek imkânı doğmuşsa
da, 20 nci Yüzyılın ikinci yarısından sonra sosyal devlet anlayışının bir
kenara bırakılması neticesinde, yeniden aynı süreç içerisine girilmiştir. 
Son dönemlerde, Türkiye'de de Adalet Bakanlığı,
hapishane hizmetlerinin özelleştirilmesini programına alarak, özelleştirme
kervanına katılacağının ilk sinyallerini vermiştir. 
Değerli arkadaşlar, şu anda karşımıza getirilmiş olan
iş yurtlarıyla ilgili düzenlemenin temeline baktığımız zaman, aslında, iş
yurtlarının da beher mahkûma, biraz evvel öğrendiğim üzere, günlük olarak 2 750
000 lira ücret ödenmektedir ve bu yasa çıktığı süre içerisinde, yani, yeni yasa
gündeme gelmeden önce de, bunun, 1 500 000 lirası da, bu mahkûmların yiyecek
parası olarak kesilmekteydi; yani, orada çalıştırılmış olan mahkûmlara, günlük
olarak, 1 250 000 lira para ödenmekteydi. Bu yasa çıkmakla, 2 750 000 liradan
yiyecek parası kesilmeyerek tümünün mahkûma. ödenmesi neticesi doğacaktır;
ancak, Anayasamız ve uluslararası anlaşmalar angaryayı kesin surette
yasaklamaktadır. Eğer, bugüne kadar, bir insanın 8 saatlik çalışması
karşılığında 1 250 000 lira ödemiş isek, bu insan mahkûm da olsa, aslında,
yapılan işlem, bir angaryadır. 2 750 000 liranın tümünün verilmesinin dahi
yeterli olacağı kanısında değilim; en azından, Türkiye Cumhuriyetinin yasaları
uygulanarak, mahkûma, her yıl tespit edilen asgarî ücretin, yiyecek bedelinin
dışında, net olarak ödenmesi gerektiği kanısındayım. 
Kaldı ki, bu ucuz emekle elde edilen bu mahkûmların
üretmiş olduğu halısıydı, mobilyasıydı veya buna benzer olan değerler de,
maalesef, belli bir kesimin zenginleştirilmesi yönünde kullanılmaktadır; çünkü,
bu mahkûmlar tarafından üretilmiş olan, yani, tamamen angarya karşılığı
çalıştırılmış olan bu mahkûmların üretmiş olduğu mahsuller ise, maalesef, ya
Adalet Bakanlığının içerisinde görev almış olan veya Türk bürokrasisinin üst
kesiminde bulunan bazı kişilere, değerlerinin çok altında satılarak, ayrıca bir
kesime bir değer aktarılmaktadır. Mutlak surette bunun da önüne geçilerek, bu
emek mahsulü üretilen malların ve değerlerin, istisnasız ve bedeli
karşılığında, değeri karşılığında tüm halka açık şekilde arz edilmesinin de çok
önemli olduğunu arz ediyor; yasanın hayırlara vesile olmasını diliyor; teşekkür
ediyorum.
Sağ olun. (Alkışlar)
BAŞKAN - Teşekkür ederiz Sayın Fırat.
Şahsı adına, Erzurum Milletvekili Sayın Aslan Polat;
buyurun. (FP sıralarından alkışlar) 
Süreniz 10 dakika efendim.
ASLAN POLAT (Erzurum) - Sayın Başkan, sayın
milletvekilleri; hepinizi saygıyla selamlarım.
Bu tasarı, ceza infaz kurumları ile tutukevleri
işyurtları kurumunun kuruluş kanunu ve bununla ilgili.
Bu kanun tasarısı, esas komisyon olarak Plan ve Bütçe
Komisyonunda görüşüldüğü zaman, genel olarak, şu konular dikkati çekiyor ve
yine, onlar üzerinde biraz konuşmak istiyorum.
Bunlardan bir tanesi şu: Sayın Bakanım, şimdi,
hükümetiniz döneminde, şu anda, hâlâ, asgarî ücret net 102 milyon lira; fakat,
siz, burada günlük 2 750 lira hesabıyla, 30 gün çalışana bile 80 küsur milyon
lira veriyorsunuz; yani, asgarî ücretin de altında bir ücret ödüyorsunuz.
Gerçi, bu sene çıkan 1,5 milyon liralık iaşe bedelini almamakla, bu kanun
tasarısıyla, iyi, doğru bir iş yapıyorsunuz; ama, yine de, bir insanı, asgarî
ücretin de altında çalıştırmanın bir yolunu mu arıyorsunuz?.. Bu, bir gerçek.
Ama, derseniz ki, o adam mahkûm... Zaten, benim korktuğum şu: Siz, insanlara
dışarıda iş vermeyeceksiniz, bütün insanları suça teşvik edip, Türkiye'deki
hapishaneleri de birer iş yurduna çevirip, asgarî ücretin de altında
çalıştırmak için bir metot mu arıyorsunuz? Bu da bir başka gerçek. Yani, ben,
bunu, sadece tenkit olsun diye söylemiyorum; ama, bir realite de bu yani.
Şimdi, dışarıda iş bulamayan birtakım insanlar, tahmin ediyorum, bundan sonra,
hiç olmazsa hapishaneye düşeyim, orada yemek paramı alacağım, cebime de 80
milyon lira para gelecek, asgarî ücretin altında da olsa elime para geçecek de
diyebilirler yani. Aç olan insan bunu da düşünebilir. Onun için, hükümetten,
birinci derecede istirhamımız, ricamız, iş yurtlarını artırın, ben artırmayın
demiyorum; ama, iş yurtlarının daha öncesi, insanların mahkûm olarak hapse
düşmelerini önleyelim diye düşünüyorum. Bakın, bugün, sizin hükümetiniz
döneminde, tahmin ediyorum, son on yılın, ilk defa, bir enflasyon oranı TEFE'de
ayda yüzde 14 küsur çıktı, TÜFE'de de yüzde 10'u geçti. Tahmin ediyorum, son on
yılda bu netice yok; tam netice aklımda yok, yanlış söylemek istemem; ama,
benim aklımda kaldığı kadarıyla, yok; 1994 yılındaki krize bir bakmak lazım. 
Şimdi, bunu niye söylüyorum Sayın Bakanım; iki üç
yıldan beri, siz, 1998'de, 1999'da, 2000'de, 2001'de, sürekli, bu hükümetler
döneminde, 57 nci hükümeti kurdunuz; ama, 55 ve 56'da da siz hükümetteydiniz,
bütün programınız, enflasyonu düşürmekti. Enflasyonu düşüreceğim diye işçiye
para vermediniz, memura vermediniz, hayalî enflasyon oranında zam verdiniz;
ama, geldiğiniz nokta, üç yıl sonra, milyonlarca insanın işsiz kalması, bir
yılda tespit ettiğiniz enflasyon oranının bir ayda artmasıdır. Peki, bunun
karşısında, işsiz kalan insanları, siz, hapse düşmemeye, yaşamaya nasıl teşvik
edeceksiniz; bunun üzerinde sizinle görüşmek, tartışmak isteriz. Bir milyonun
üzerinde insanın, son iki yılda işsiz kaldığı söyleniyor, sadece 250 000-300
000'in tekstil ve deri sanayiinde kaldığı söyleniyor. 
Şimdi, bu durum karşısında, Ankara gibi, Erzurum gibi,
İstanbul gibi kent merkezinde oturan bir insan -köyde, kırsalda değil, onların
hiçbir ihtiyacı yoktur, evi vardır- kiradadır, otobüse binecek para lazımdır,
çocuğu okuldadır, okuluna otobüsle gitmesi için para lazımdır ve bu adam
işsizdir, yani, para gelmiyor. Bu insanın ruh halini düşünmenizi ve bunlara ne
yapacağınızı öğrenmek isteriz. Sizin, mahkûmu çalıştırıp, yemek parasını da
kesmeyelim, eline birkaç kuruş para geçsin demenizi anlarım; ama, burada bir
realite de var, diyorsunuz ki, piyasayla rekabet etme imkânları kaybolmasın
diye, yemek parasını kesmemeyi düşünüyoruz. Yani, siz burada, bütün
hapishaneleri iş yurduna çevirip- şu andaki miktarlar burada var; çok miktar
yok şu anda, gerçi, sayı burada da var- sayılarını artırmayı düşünüyorsunuz.
Diyorsunuz ki, halen ülkemizde 506 adet cezaevi bulunuyor; bunlardan 157'sinde
iş yurdu var. Demek ki, hemen hemen dörtte 1'inde ve üçte 1'inden biraz
fazlasında var; hepsinde yapmayı düşünüyorsunuz. 4 500 hükümlü bunlarda
çalışıyor, bunların sayısını daha da artırmaya çalışıyorsunuz tabiî, rakam
olarak. Ben şunu söylemek istiyorum: Artırın, buradaki insanlar da çalışsın,
bir meslek sahibi olsun; ama, dışarı çıktığı zaman, bu meslek sahibi olan
insanlara bir iş imkânı verebilecek misiniz?.. Yani, bir insan, burada, iş
yurdunda çalıştı, para kazandı; burada bile kazandı... Dışarı çıkacak, aç
kalacak; tekrardan hapse girmeye heves edip, hapishaneye gelmeye çalışacak.
Bunları düşünmenizi istiyorum. Yoksa, dışarıdan gelmiş; Sayın Derviş'e bir şey
söylemiyorum; ama, her şeyi finansal görmüş; ben, bankaların borcunu
ödeyeceğim, dış borcumu ödeyeceğim, bankaların faizlerini ödeyeceğim... Ee,
peki, milyonlarca çiftçi, esnaf ne olacak diye sorarlar adama. Yani, bunlar da
bizim problemimiz. Belki, Sayın Derviş Amerika'da otuz yıl kaldığı için bunları
bilemeyebilir; ama, halkın içinden gelen sizlerin bunu çok iyi bilmeniz lazım
ve buna, bizzat çare aramanız lazım diye düşünüyorum. 
Şimdi, burada, Sayın Bakanım, bazı rakamlar da var.
Mesela, ben tespit edemedim; şurada, şu yüzde 25 oranını 35'e çektiğiniz zaman
elinize ne kadar fazla ücret gelecek; bu konuyu tam öğrenemedim, bir
öğrensem... 
Bir de, kanunları yaptığımız zaman, ne veriyoruz, bunu
da bilmek isteriz; bu da doğru olur diye düşünüyorum. 
Yalnız, şimdi, şurada, Devlet Planlamanın yine bazı
bilgileri var ve bunlar da bana ilginç geldi. Diyor ki bu Devlet Planlama
Teşkilatı -rakamları buradan tam okuyalım- "cezaevlerinde son beş yılda
meydana gelen olay sayısı, toplam 56 264'tür. Sadece 1999 yılında, 4 053 açlık
grevi, 238 firar, 557 ayaklanma ve 98 ölüm olayı meydana gelmiştir ve bu
olayların büyük bölümü fizikî altyapı yetersizliğinden kaynaklanmaktadır."
Onun için, cezaevlerinde fizikî altyapıyı iyileştirmek doğru bir şey. 
Yalnız, her halükârda; yani, Sayın Bakanım, şunu insan
bir türlü anlayamıyor. Tablo 1 diye cevap verilmiş: Açlık grevi 9 857; firar
238; yani, bir devlet, mahkûmu alıyor ve bunu orada koruyamıyor ve adam
kaçıyor. Kaçmanın dışında, öldürme olayı 22 defa meydana gelmiş, ölüm 110
defa... Öldürme 22 defa...
Şimdi, burada, Sayın Bakanım, hiçbir konu, sizin
cezaevine almış olduğunuz bir insanın can emniyetini sağlayamamanız, size
haklılığını sağlayamaz; çünkü, can emniyeti, bir insanın en mukaddes
emniyetidir. Bu mukaddes emniyeti, siz, cezaevine aldığınız bir insana
sağlayamıyorsanız, buna karşı, ailesine karşı, hepsine karşı bir sorumluluğunuz
var demektir. Buna, mutlaka ve mutlaka dikkat etmemiz lazım ve sonra, çok ağır
rakamlar var. 1970-1999 yılları arasında toplam 17 163 firar olayı meydana
gelmiş ve bu firarilerin, ancak, 6 102'si yakalanmıştır. Bu firar olaylarının 5
118'i de kapalı cezaevlerinde meydana gelmiştir. Şimdi, 5 118 olay kapalı
cezaevindne meydana geliyor ve 17 163
firarinin, ancak, üçte birini yakalayabiliyorsunuz. Yani, bu rakamlar, bizim,
devlet olarak, ne cezaevlerinin içinde ne de cezaevlerinin dışında bu olaylara
hâkim olamadığımız, bu olaylara sadece seyirci kaldığımız intibaını veriyor
diye düşünüyorum.
Sayın Bakanım, bir de çok önem verdiğim için bir şey
söylemek istiyorum; bu (F) tipi cezaevleri konusunda, mutlaka bununla ilgili
bilgi vereceksiniz, ama, bu F tipi cezaevleri konusuna geçmeden önce bir şey
daha söylemek istiyorum, o da şu: Sayın Bakanım, sadece hapishaneleri
düşünüyorsunuz; ama, siz üniversiteden gelen bir hocasınız, Birleşmiş Milletlerde yargı bağımsızlığının
temel ilkeleri -yine, Devlet Planlama'dan almışlar- hakkında da, yani, yargı
güvenliğinin ifasını düzenleyen kuralların, hâkimlerin bu ilkelere uygun
davranmalarını sağlamak amacına yönelik olması gerektiğini işaret ederek,
"İnsan Hakları Evrensel Beyannamesi önünde herkesin eşitlik, masumluk
karinesi ve kişinin kanunla kurulmuş yetkili, bağımsız ve tarafsız bir
mahkemede kamuya açık olarak adil bir şekilde yargılanmaları hakkına yer
verildiğini tespit ederek" diyorsunuz. Size, sadece şu kadar soruyorum;
siz, bir üniversite hocası olarak, Türkiye'de mahkemelerin kamuya açık, adil
bir şekilde karar verdiklerine, bağımsız olduklarına inanıyor musunuz?
Bilhassa, 28 Şubattan sonra verilen siyasî kararlarda, verilen kararların adil
olduğuna bir hukuk hocası olarak inanıyor musunuz? Ben inanmak isterim; ama,
sizin de inanmadığınızı biliyorum.
Şimdi, Sayın Hocam, şu (F) tipi cezaevleriyle ilgili
olarak da bir şey söylemek istiyorum, o da şu: Şimdi, siz, bugün bile -ben
şahsen birebir bildiğim olayları anlatayım- belediyelerde, içeriye aldığınız
belediye meclis üyeleriyle -yine de isim vermeyeceğim- bizzat konuşuyoruz; daha
bir hafta, on gün önce, belediye meclis üyesi bir şahıs "içeri aldılar;
çırılçıplak soyuyorlar, elektrik veriyorlar bize" diyor.
ORHAN BIÇAKÇIOĞLU (Trabzon) - Yalan konuşma!..
ASLAN POLAT (Devamla) - Bu olayın yalan olduğunu
söyleme; sen de o işkenceyi yaşadın, sen yaşadın onu... 1980 öncesi sen yaşadın
onu... 
ORHAN BIÇAKÇIOĞLU (Trabzon) - Ama şimdi öyle bir şey
yok.
ASLAN POLAT (Devamla) - Sen yaşadın o olayı; başkası
gibi değil, sen o olayı yaşadın.
ORHAN BIÇAKÇIOĞLU (Trabzon) - Cezaevlerinde yok öyle
şey.
ASLAN POLAT (Devamla) - Bakın, şimdi, şunu söyleyeceğim
arkadaşlar; sadece "bu olaylar yalan" filan demekle meydana gelmez. 
ORHAN BIÇAKÇIOĞLU (Trabzon) - Yalan konuşuyorsun.
ASLAN POLAT (Devamla) - Ben hayatta yalan söylemem. O
işkence sana da yapıldı, sen de biliyorsun. 
Şimdi, burada ne söylemek istiyorum; Sayın Bakanım,
sizden istediğimiz şudur: Bu işkence olaylarına mâni olun. Belediye meclis
üyeleri -seçmenle, halkla irtibatı olan bu insanlar- veya bir şahıs, cezaevine
girdikten sonra, gelip, bunları herkese birebir anlatıyor ve bunları anlattığı
zaman, bunlar sizin hükümete karşı güvensizlik yaratıyor; bunu söylemek
istiyorum.
Çok önemsediğim için söylüyorum; (F) tipi
cezaevlerindeki ölüm oruçlarını artık bitirin. Ölüm orucundaki insanlara
müdahale etme hakkı vardır arkadaş. Kendi hayatı dahi olsa, isteyerek ölme
hakkı yoktur; yaşama hakkı vardır. Bu adam ne olursa olsun, bunlara müdahale
edip yaşatmak, bizim, devlet olarak vazifemizdir. 
(F) tipi cezaevlerinde -en büyük itirazım- güvensizlik
olduğu, bu güvensizliğin başında da, şahsın can emniyetinin ve işkence görüp
görmeyeceğine dair...
(Mikrofon otomatik cihaz tarafından kapatıldı)
BAŞKAN - Buyurun Sayın Aslan Polat.
ASLAN POLAT (Devamla) - ...buradaki insanların bu
güveni duyamamasıdır.
En son bir şey söyleyeyim size; Uluslararası Af
Örgütünün son raporu, Türkiye'de, (F) tipi hapishanelerde, tek kişilik hapis ve
küçük gruplar halinde tecrit rejiminin uygulandığını teyit ediyor. Basından
okuyorum: "Uzun süreli tecrit ortamı, kendi içinde, zalimce, insanlık dışı
ve aşağılayıcı muameleye zemin hazırlayabilir. Aynı zamanda, işkenceyi,
sağlıksız tutum ve davranışları da körükleyebilir." Son getirdiğiniz
kanunla, bunların, en azından yemekhanelerde, sosyal bir alanda beraber
olmasının doğru olduğunu kabul ediyoruz; ama, insanların, bu sessiz alanlar
dışında, hiç olmazsa bahçelerde de bir araya gelmeleri lazım. Bunlar, mahkûm da
olsa bir insandır. 
Sonra, sizin hükümet döneminizde öyle bir durum meydana
geldi ki, herkesi düşman yapan bir psikolojiye girdiniz. İç düşman tarifiniz
var; irtica iç düşman. Kim irtica; namaz kılanından, karısı başörtülü olanına
kadar... Bölücü iç düşman, yolsuzluk iç düşman; müsteşarlar bile bu tanıma
girmeye başladı.
Onun için, cezaevlerini biraz daha insanca yaşanacak
duruma getirmenizi diler, hepinize saygılar sunarım. (FP sıralarından alkışlar)
BAŞKAN - Buyurun Sayın Bakanım.
ADALET BAKANI HİKMET SAMİ TÜRK (Trabzon) - Sayın
Başkan, değerli milletvekilleri; cezaevleri sorunu, çok yönlü bir sorundur. O
nedenle, bu sorunu bütün yönleriyle çözmeye yönelik çeşitli tasarıları Yüce
Meclise sunuyoruz. Bugün de, bu tasarılardan birini görüşüyoruz; ancak, bu
tasarılar, dış güçlerin dayatması olarak gösterilemez. Türkiye'de,
cezaevlerini, çağdaş standartlara uygun bir duruma getirmek zorundayız.
Cezaevleri, zindancı bir anlayışla düzeltilemez. Cezaevlerindeki koşulları
iyileştirmek için, çağdaş standartlara uygun olan ne ise onu yapmak
durumundayız. Sizlere sunduğumuz tasarıların amacı da budur.
Bugün görüşülmekte olan tasarı, İşyurtları Kurumunun
güçlendirilmesi ve cezaevlerinde çalışan hükümlü ve tutukluların aldıkları
ücretin iyileştirilmesiyle ilgili bir tasarıdır. Cezaevlerinde insanları dört
duvar arasında tutma anlayışı, çağdaş infaz hukukunun paylaştığı bir anlayış
değildir. Cezaevlerinde insanları topluma yeniden kazandıracak etkinlikler
düzenlemek zorundayız. Bunlar arasında çalışma, en önemli etkinliktir. Nitekim,
Cezaların İnfazı Hakkında Kanunun 17 nci maddesinde de, ceza infaz kurumlarında
hükümlü ve tutukluların çalıştırılması öngörülmüştür. Anayasamız, zorla
çalıştırmayı ve angaryayı yasaklamıştır; ancak, Anayasamızın 18 inci maddesine
göre, ceza infaz kurumlarında hükümlü ve tutukluların çalıştırılması, zorla
çalıştırma sayılmaz; çünkü, bu çalıştırmanın amacı, hükümlü ve tutukluyu
topluma yeniden kazandırmaktır. Bu, bir rehabilitasyon çalışmasıdır. Eğer,
hükümlü ve tutuklunun bir mesleği varsa, o mesleği sürdürmesine olanak tanımak
gerekir; bir mesleği yoksa, ona bir meslek kazandırmak, bir meslek öğretmek,
cezaevi sonrasındaki yaşamı bakımından önemli bir yardımdır. İşte, işyurtları
dediğimiz tesis, atölye ve benzeri kuruluşların amacı, hükümlü ve tutuklulara
bu olanağı sağlamaktır. 
İşyurtları kurmak, düzenlemek ve yönetmek amacıyla,
1997 yılında, İşyurtları Kurumu kurulmuştur. Bu kurum, başlangıçta, 2 trilyon
liralık bir sermayeye sahipti; ancak, bu sermaye yetersiz olduğu için, 4301
sayılı Kanunun verdiği yetkiyle, daha sonra, bu miktar 20 trilyon liraya
yükseltilmiştir. Fakat, ülkemizde, cezaevlerimizin çok büyük bir bölümü eski
dönemlerden kalma, günümüzün gereksinmelerini karşılamayan, günümüzün
anlayışına uygun düşmeyen cezaevleridir. O nedenle, yeni cezaevleri inşa etmek,
var olanları geliştirmek, durumlarını iyileştirmek için, İşyurtları Kurumunun
kaynak sahibi olması gerekir. Bu bakımdan, İşyurtları Kurumunun döner
sermayesinin artırılması, görüşmekte olduğumuz tasarının amaçlarından biridir.
Tasarı kabul edildiği takdirde, İşyurtları Kurumunun döner sermayesi 100
trilyon liraya çıkarılmış olacaktır. 
Halen, cezaevlerimizde iyileştirme yolunda yoğun bir
çalışma vardır. Bir yandan, şehir içinde kalan cezaevleri yerine, şehir
dışında, çağdaş mimarî özelliklere ve çağdaş anlayışa uygun yeni cezaevleri
inşa ediyoruz, bir yandan da, var olan cezaevlerimizdeki çok sakıncalı koğuş
sistemi yerine, oda sistemine dönüşü öngören çalışmalar yapıyoruz. 
F tipi cezaevleri ise, bilindiği gibi, Terörle Mücadele
Kanunu ve Çıkar Amaçlı Suç Örgütleriyle Mücadele Kanunu gereğince inşa edilen
cezaevleridir. Bu cezaevlerinde, "tecrit" iki gün önce Yüce Meclisin
kabul ettiği Terörle Mücadele Kanununun 16 ncı maddesinde değişiklik
yapılmasına ilişkin kanunla, artık, hiç telaffuz edilmemesi gereken bir sözcük
durumuna gelmiştir. Gerçi, şu anda bile, F tipi cezaevlerinde ya 3 kişi, zaten,
aynı odayı paylaşmaktadır ya da 3 kişi aynı havalandırmada bir araya
gelebilmektedir. Ceza infaz hukukuyla ilgili literatürde, 3 kişinin bulunduğu
ortamda tecritten söz edilemez. Yüce Meclisin iki gün önce kabul ettiği
kanunla, cezaevlerinde hükümlü ve tutukluların yararlı etkinlikler için, yani,
çalışma, spor, toplumsal ve kültürel etkinlikler için bir araya gelmelerine
olanak tanınmıştır. Dolayısıyla, artık "tecrit" sözünün, hiçbir
biçimde kullanılmaması gerekir. 
Cezaevlerinin, küreselleşen dünyada, bir endüstri
olarak, âdeta, kapitalist sistemin bir aracı olarak kullanılmaya başlandığı
dile getirildi. Cezaevlerinde insan çalıştırmanın amacını biraz önce ifade
ettim. Bu, cezaevlerine düşmüş olan insanı topluma yeniden kazandırmayı
amaçlamaktadır. Yoksa, onun sömürülmesi söz konusu değildir. 
Gerçi, şu anda, cezaevlerimizde çalışan insanlara
ödeyebildiğimiz ücret fazla değildir. Cezaevlerimizde, halen 4 500 hükümlü ve
tutukluyu çalıştırabilmekteyiz. Cezaevlerimizin bugünkü nüfusunun, hükümlü ve
tutuklu toplamının 57 500 dolayında olduğunu düşünürseniz, biz, henüz, ancak,
hükümlü ve tutuklularımızın yaklaşık yüzde 8'ine iş verebilmekteyiz. Oysa,
başka ülkelerle karşılaştırıldığı zaman, oralarda, çalışan hükümlü ve tutuklu
sayısının daha çok olduğunu görüyoruz. Bizde de, İşyurtları Kurumunun güçlenmesiyle,
işyurtlarının açılması ve hükümlü ve tutuklularımızın orada çalıştırılması
olanağı artacaktır. Halen, cezaevlerimizde işyurtlarında, günlük 2 750 000
liralık bir ücret ödüyoruz. Bir hükümlü ve tutuklunun, bir ayda 22 gün
çalıştığı varsayılırsa, aylık ücret 62 500 000 liraya gelmektedir; bu, net
ücrettir. Halen ülkemizde asgarî ücretin 134 milyon lira brüt ve 102 milyon
lira net olduğu düşünülürse, bunun yüzde 40'ına yakın, yüzde 40 dolayında bir
ücretin cezaevlerinde, işyurtlarında çalışan hükümlü ve tutuklulara ödendiğini
söyleyebiliriz; ama, bunu artırmak istiyoruz. 
Halen cezaevlerimizde günlük iaşe bedeli, günlük
yiyecek bedeli 1,5 milyon liradır. Yürürlükteki yasalarımıza göre, ödeyebilecek
durumda olan hükümlü ve tutuklulardan bu yiyecek bedeli alınır; çalışanların
ücretinden ise kesilir. Şimdi getirilen tasarının hükümlerinden biri de,
çalışanlardan böyle bir kesintinin yapılmamasıdır. Bu, cezaevlerimizde,
işyurtlarında çalışmayı daha çekici duruma getirecektir. Bu yapıldığı zaman,
cezaevlerimizde hükümlü ve tutuklularımız, herhangi bir kesintiye uğramadan
ücretlerinin tamamını alabileceklerdir. 
Türkiye'de halen 157 cezaevinde işyurdu bulunmaktadır.
Bu işyurtlarında hükümlü ve tutuklular çeşitli çalışmalar yapmaktadır.
İşkolları arasında; fırıncılık, terzilik, fotoğrafçılık, basım işleri, cilt
yapım işleri, küçük bakım-onarım işleri, kilim ve halı dokumacılığı, iplik
imali, trikotaj işleri, boyacılık, demircilik, tornacılık, briket imali,
meyve-sebze, çiçek, odun, kundura, temizlik, sabunculuk, tavuk eti ve yumurta
üretimi, ekmek üretimi, kalaycılık, marangozluk, doğramacılık, mobilyacılık,
hızarcılık, madenî eşya yapımı, battaniye üretimi, büyük ve küçük hayvancılık,
arıcılık, tarım, yatak ve yorgan üretimi ve mandıra işkolları gibi çeşitli alanlarda
çalışma yapıldığını görmekteyiz. 
İşyurtlarının bu etkinliklerden elde ettikleri net kâr,
2000 yılında, 7 trilyon 500 milyardı. Halen, İşyurtları Kurumunun, bu
tasarıyla, Harçlar Kanununa ekli cetvellerden yargı ve noter ücretlerinden
alınması gereken oranın yüzde 25 dolayında alındığı hesabıyla, 2000 yılında, 45
trilyon 324 milyar lira İşyurtlarına aktarılmış bulunmaktaydı. Şimdi önerilen
yüzde 35 oranı kabul edilecek olursa, 2001 yılının bundan sonra gelen kısmında
bu oranın uygulanacağı hesabıyla, bu yıl 90 trilyon lira dolayında bir gelir
elde edilebileceği düşünülmektedir. 
Bütün bu gelirler, başta, cezaevlerinin
modernleştirilmesi, yeni cezaevleri inşaı, mevcutlarının geliştirilmesi ve
adliyenin çeşitli gereksinmelerini karşılamak için kullanılmaktadır. O nedenle,
bu gelirin amacına en uygun şekilde kullanıldığını söyleyebiliriz. 
Cezaevlerimizde devlet hâkimiyeti sağlanmış
bulunmaktadır. Cezaevlerimizde, maalesef, bir süreden beri açlık grevleri ve
ölüm oruçları devam etmektedir. Biz, cezaevlerinde, bu eylemi sürdürenlerin
vazgeçmesi durumunda veya durumlarının kritikleşmesi üzerine, sağlık hizmeti
vermek üzere, günün yirmidört saatinde doktorlarımızı ve sağlık ekiplerimizi
hazır bulunduruyoruz. 
Biz, cezaevlerini, dış güçler istediği için değil; ama,
kendimiz, ülkemize ve çağımızın anlayışına uygun cezaevleri inşa etmek ve
yönetmek zorunda olduğumuz için iyileştirmek istiyoruz. 
Cezaevleri için herhangi bir özelleştirme planımız
yoktur, böyle bir çalışmamız söz konusu değildir. Bazı ülkelerde özelleştirme
denenmiştir; ama, bildiğimiz kadarıyla, onlarda da vazgeçme eğilimi vardır,
zaten bu, geniş çaplı bir özelleştirme olmamıştır; Türkiye'de ise, özelleştirme
hiçbir biçimde söz konusu edilmemiştir. 
Hazırlanan tasarı gerçekleştiği, yasalaştığı takdirde,
İşyurtları Kurumu, cezaevlerinin çağdaş koşullara uygun duruma getirilmesi
çalışmalarını daha güçlü bir biçimde yürütecektir. 
Cezaevlerimizde üretilenler, piyasada büyük bir rekabet
şansına sahip değildir. Bu konuda, henüz, tam anlamıyla bir pazarlama
yapabildiğimizi de söyleyemeyiz; ama, hangi cezaevlerimizde üretim yapıldığı
bilinmektedir. Zaman zaman, sergilerle, ürünlerimiz halkımıza sunulmaktadır.
Bunları, sadece Adalet Bakanlığı bürokratlarının aldığını söylemek, yanıltıcı
bir ifadedir. Eğer Adalet Bakanlığı bürokratları üretilen eşyayı alıyorsa, bu,
o üretimi desteklemek içindir. Üretilen eşyadan herkes alabilir, sayın
milletvekillerimiz de alabilirler.
Değerli milletvekilleri, bu tasarı kabul edildiği
takdirde, cezaevlerimizin iyileştirilmesi yolunda yeni bir önemli adım daha
atmış olacağız. Bunu, başkaları izleyecektir. Cezaevleri, yıllardan beri ihmal
edilmiştir. Şimdi, biz, ilk defa, cezaevlerinde hem devlet hâkimiyetini
gerçekleştiriyoruz, hem cezaevlerimizi çağdaş standartlara uygun duruma
getiriyoruz. 
O nedenle, bu tasarımızın Yüce Meclisçe kabulü
dileğiyle, hepinizi saygıyla selamlıyorum. (Alkışlar)
BAŞKAN - Teşekkür ederiz Sayın Bakan.
Şahsı adına, Sayın Lütfi Yalman?.. Yok.
Sayın Mükerrem Levent?.. Yok.
Sayın Aykurt, buyurun efendim; sorunuz var galiba...
MUSTAFA KEMAL AYKURT (Denizli) - Sayın Başkanım, yüksek
delaletinizle, Sayın Bakanımızdan üç sorumun cevaplandırılmasını arz ediyorum.
Sayın Bakanımız büyük bir teorisyen olarak, biraz evvel
yaptığı konuşmalarında "Amacımız, hükümlü ve tutukluyu topluma
kazandırmaktır, yani, rehabilite etmektir. Cezaevlerinde insan haysiyet ve
şerefine uygun hayat şartlarını yaratıyoruz. Zindancı bir anlayışla cezaevi
yönetimine karşıyız" buyurdular. Bu beyanların tümünün altına ben imza
koyuyorum. Bu doğrudur; ama, bir doğru daha var: Şimdi, teori ile pratik
birbirine uymuyor. Pratiğe baktığımızda, bahsedilen bu hususların hiçbirisi
yerine getirilmediği halde, hükümlüler, affa mazhar oldular. Gerçi, konumuz af
yasası değil; ama, bir yerde bağlantısı var. 
Şimdi, sorum şudur: Uygulamanızda ve özellikle af
yasasında affa mazhar olan hükümlülerin hangisinde bu şartlar vardı; affedilen
hükümlüler işledikleri suçtan nedamet mi duymuşlardı; toplumsal hangi yarar
sağlandı; bunları topluma kazandıracak hangi çalışmalar yapıldı?
İkinci sorum: Cezaevlerinde cereyan eden olaylar ve
özellikle ölüm oruçları, iyileştirmeye yönelik bu yasalarla sona erecek midir?
Yani, devlet, mütemadiyen ödün veriyor bu insanlara; bu iyileştirici yasalarla,
bu fiiller, eylemler azalacak mıdır? Keza, bu olaylar, masum ve haklı istekler
midir; yoksa, olayların altında ideolojik bir maksat ve amaç mı yatıyor?
Üçüncü sorum Sayın Başkanım, Sayın Bakanım...
BAŞKAN - Sayın Aykurt, diğer arkadaşlara da zaman
bırakalım.
MUSTAFA KEMAL AYKURT (Denizli) - Çok kısa arz edeceğim.
Bir televizyon programında, çok yakın tarihte, af
kapsamı dışında kalan 500 hükümlünün de yanlışlıkla tahliye edildiği,
salıverildiği, programda kamuoyuna ilan edildi. Böyle bir olay var mıdır;
yanlışlıkla 500 kişi tahliye edilmiş midir, tahliye edilmişse bunun
düzeltilmesi yolları nedir; bu hatanın, bu haksız tasarrufun, yanlış tasarrufun
bedelini kim ödeyecektir?
Teşekkür ederim.
BAŞKAN - Teşekkür ederiz.
Sayın milletvekilleri, tabiî, bu kadar yorum
yaparsanız, soru soracak diğer arkadaşlarımızın hakkı sınırlanıyor. O nedenle,
soruları yorumsuz olarak Sayın Bakana sorarsak...
Sayın Ahmet Güzel, buyurun.
AHMET GÜZEL (İstanbul) - Sayın Başkanım, aracılığınızla
Sayın Bakanımıza bir soru sormak istiyorum.
Sayın Bakanım, seçim bölgem olan Bayrampaşa'da sekiz
yıldır geriye çekilemeyen cezaevi duvarını geri çektirerek, Tuna Caddesinin
trafiğe açılmasını sağladığınız için, Bayrampaşalılar adına teşekkürlerimi
sunuyorum. (FP sıralarından "Oo"sesleri)
Sayın Bakanım, bildiğiniz gibi, Bayrampaşa Cezaevi,
İstanbulumuzun tam ortasında ve kent merkezinde kalmıştır. Bayrampaşa Cezaevini
kaldırmayı düşünüyor musunuz?
BAŞKAN - Teşekkür ederiz efendim.
AHMET SÜNNETÇİOĞLU (Bursa) - Bu da yorumsuz soru!
BAŞKAN - 30 saniyede sordu hiç olmazsa.
Sayın Seven, buyurun.
NİDAİ SEVEN (Ağrı) - Sayın Başkanım, ben, sizin bu
uyarınız üzerine Sayın Bakanıma bilgi notu gönderdim. Kendilerinin bu konuyu
çözeceklerine inanıyorum; onun için soru sormuyorum. 
Teşekkür ederim.
BAŞKAN - Teşekkür ederiz Sayın Seven.
Sayın Doğru, buyurun.
REŞAT DOĞRU (Tokat) - Sayın Başkanım, aracılığınızla,
Sayın Bakanıma bir soru sormak istiyorum. 
Tokat İline cezaevi yapılması, yaklaşık olarak iki
seneden beri gündemdedir; ancak, büyükşehirler istemediği halde, özellikle
İstanbul gibi büyükşehirler istemediği halde, Tokat'ta bu büyük bir şekilde
beklenmektedir. Bu konuda çalışmaları var mıdır; bunu öğrenmek istiyorum.
BAŞKAN - Teşekkür ederiz Sayın Doğru.
Buyurun Sayın Bakanım.
ADALET BAKANI HİKMET SAMİ TÜRK (Trabzon) - Sayın Başkan,
değerli milletvekilleri; cezaevlerinin çağdaş standartlara uygun, insan onuruna
yakışır biçimde yapılması ve yönetilmesi konusundaki anlayış birliğinden
duyduğum mutluluğu ifade etmek isterim. Biz, uygulamada da bunu gerçekleştirmek
istiyoruz ve önemli ölçüde de, bu konuda başarıya ulaştığımızı düşünüyoruz. 
Af ile cezaevlerindeki eylemler arasında herhangi bir
bağlantı söz konusu değildir. Zaten, bir af kanunu değil, bilindiği gibi, bir
Şartla Salıverilme Kanunu çıkarılmıştır. O kanunun amacı da, insanlara bir şans
vermekti; yani, yeniden, toplumun onurlu, üretken bir bireyi olarak bir şans
vermekti. Bu, önemli ölçüde gerçekleşmiştir. Gerçi, bu Şartla Salıverilme ve
Erteleme Kanunundan yararlananlar arasında yeniden suç işleyenler vardır; ama,
şu anda, bunların oranı binde 3'ü geçmemektedir. 
Ölüm oruçlarının bu yasalarla sona ermesi bizim
dileğimizdir. Hatta ölüm oruçlarının sürdürülmesinin hiçbir anlamı yoktur, en
kısa zamanda sona erdirilmesi beklentimizdir. Öne sürülen istekler içinde
insanî nitelikte olanlar zaten karşılanmaktadır. 
Cezaevleriyle ilgili olanlar ise, Yüce Meclisin
çıkardığı kanunlarla zaten gerekçesiz hale gelmektedir; ama, istekler arasında,
maalesef, ideolojik nitelikte olanlar, siyasî program niteliğinde olanlar ağır
basmaktadır. Bunu daha önce de Mecliste açıklama fırsatı bulmuştum ve son
günlerde, bize gelen elektronik mesajlarda da, bu eylemin arkasında olan
örgütler, siyasî program niteliğindeki ideolojik amaçlarındaki isteklerinden
hiçbir ödün vermeyeceklerini, o isteklerinde aynı biçimde kararlı olduklarını
belirtmektedirler; ama, biz, şunu söylemek istiyoruz: Bu eylemi yönetenler
başka, yürütenler başkadır. Eylemi yönetenler, eylemi kendileri yapmıyorlar,
kendileri açlık grevi yapmıyorlar, kendileri ölüm orucu içinde değiller; ama,
kurban olarak seçilenler, bu eylemi yürütüyorlar. O nedenle, onların, artık
kendi iradelerini ortaya koyup, kendilerini bu eylemden kurtarmalarını
bekliyoruz. 
Şartla Salıverilme ve Erteleme Kanununda Yargıtay
içtihatlarındaki bir farklılık dolayısıyla, tahminen 500 kadar kişide, bir
yanlış hesaplama değil, ama, bir uygulama farkı ortaya çıkmıştır; sanıyorum ki,
bu durum düzeltilecektir.
Bayrampaşa Cezaevi, bugün, artık, şehir içinde
kalmıştır; ama, Bayrampaşa Cezaevi, Sağmalcılar Cezaevi olarak inşa edildiği
zaman çevresi boştu. Birçok yerdeki cezaevimiz bu durumdadır. Biz, bu
cezaevlerini şehir dışına çıkarmak istiyoruz; ama, İstanbul'da Bayrampaşa
Cezaevi Türkiye'nin en büyük cezaevi olarak bir ilçe büyüklüğündedir, 2 500
insan orada bulunmaktadır. Çağdaş anlayışa uygun bir cezaevi tipi seçilecek
olursa, Bayrampaşa yerine İstanbul'da en az 8-10 cezaevi inşa etmek
durumundayız. İstanbul'da ise arsa bulmakta güçlüğümüz var. Bu sorunlar
çözüldüğü takdirde, biz, Bayrampaşa'nın ileride, orada, belki bir üniversite
haline gelmesinden ancak mutluluk duyarız.
Sayın Nidai Seven'in bana yazılı olarak ilettiği konu
zaten dikkate alınmaktadır.
Teşekkür ederim.
BAŞKAN - Teşekkür ederiz.
Sayın Doğru'nun Tokat'la ilgili bir sorusu vardı...
ADALET BAKANI HİKMET SAMİ TÜRK (Trabzon) - Tokat'ta bir
cezaevi inşaı düşünülmektedir. O konuda da uygun bir arsa aranmaktadır.
Öncelikle bu çalışmanın tamamlanması gerekir.
BAŞKAN - Teşekkür ederiz Sayın Bakanım.
MUSTAFA ÖRS (Burdur) - Sayın Başkanım, gerçi soru sorma
süresi bitti; ancak, Sayın Bakanım "binde 3" diye bir oran
söylediler. Ben yaklaşık ikibuçuk ay önce, Ankara'dan önemli bir mevkiden,
makamdan, aftan sonra suç oranlarının ne olduğunu sorduğum zaman, "yüzde
35 oranında artış var; ancak, bunun ne kadarının içerden çıkanlardan olduğunu
bilmiyoruz" demişlerdi. Yüzde 35 rakamının çok büyük olduğunu, hem Sayın
Bakana hem Yüce Heyete duyurmak istiyorum.
Saygılar sunuyorum.
BAŞKAN - Teşekkür ediyorum.
Sayın Bakanın beyanına itibar edeceğiz.
ADALET BAKANI HİKMET SAMİ TÜRK (Trabzon) - Hayır
efendim, o oranda bir mükerrirlik hiçbir zaman söz konusu olmamıştır.
MUSTAFA ÖRS (Burdur) - Ben çok önemli bir makamdan,
yüzde 35 oranında suçta artış olduğunu öğrendim.
BAŞKAN - Tamam efendim...
ADALET BAKANI HİKMET SAMİ TÜRK (Trabzon) - Hayır, böyle
bir şey söz konusu değil.
Bakınız, 24 000 dolayında insan, Şartla Salıverilme ve
Erteleme Kanunundan yararlanmıştır. Şimdiye kadar bunlar arasında yeniden suç
işleyenlerin sayısı 70 dolayındadır. Eğer oranlarsanız, binde 3 dolayında
olduğunu görürsünüz.
MUSTAFA ÖRS (Burdur) - Efendim, yüzde 35'in tamamının
çıkanlardan olduğunu söylemiyorlar; ama...
BAŞKAN - Peki, teşekkür ederiz efendim. Yeterli, Sayın
Örs.
ADALET BAKANI HİKMET SAMİ TÜRK (Trabzon) - Ülkenin
genel olarak suç oranının artması ayrı bir konu. Bu, sadece, Şartla Salıverilme
ve Erteleme Kanunuyla ilgili bir konu değil; ama, o çerçevede şu ana kadar
binde 3 oranında bir mükerrirlik söz konusudur.
BAŞKAN - Teşekkür ederiz Sayın Bakan.
Tasarının tümü üzerindeki görüşmeler tamamlanmıştır.
III. –
YOKLAMA
BAŞKAN - Tasarının maddelerine geçilmesini oylarınıza
sunacağım; ancak, daha önce, bir yoklama isteği vardır; yoklama isteğinde
bulunan arkadaşların, Genel Kurul salonunda hazır olup olmadıklarını
arayacağım.
Sayın Avni Doğan?.. Burada.
Sayın Yasin Hatiboğlu?.. Burada.
Sayın Musa Uzunkaya?.. Burada.
Sayın Özkan Öksüz?.. Burada.
Sayın Yaşar Canbay?.. Burada.
Sayın Mehmet Ali Şahin?.. Yok.
FETHULLAH ERBAŞ (Van) - Tekabbül ediyorum Sayın Başkan.
BAŞKAN - Sayın Erbaş, tekabbül etti efendim.
Sayın Rıza Ulucak?.. Burada.
Sayın Mustafa Geçer?.. Burada.
Sayın Ahmet Karavar?.. Burada.
Sayın Mehmet Bekâroğlu?.. Burada.
Sayın Mahfuz Güler?.. Burada.
Sayın İsmail Alptekin?.. Burada.
Sayın Eyyüp Sanay?.. Yok.
MAHMUT GÖKSU (Adıyaman) - Tekabbül ediyorum.
BAŞKAN - Sayın Mahmut Göksu tekabbül ediyor.
Sayın Veli Seyda?.. Burada.
Sayın Bahri Zengin?.. Burada.
Sayın Nurettin Aktaş?.. Burada.
Sayın Ahmet Demircan?.. Burada.
Sayın Aslan Polat?.. Burada. 
Sayın Fahrettin Kukaracı?.. Burada.
Bu 20 arkadaşımız elektronik sisteme girmesinler;
onları, var sayacağız.
Sayın milletvekilleri, yoklamayı elektronik cihazla
yapacağım.
Yoklama için 3 dakika süre veriyorum.
Yoklama işlemini başlatıyorum efendim.
(Elektronik cihazla yoklama yapıldı)
BAŞKAN - Sayın milletvekilleri, toplantı yetersayımız
yoktur.
MEHMET ŞANDIR (Hatay) - Sayın Başkan, 15 dakika yeter.
BAŞKAN - Saat 18.40'ta...
YASİN HATİBOĞLU (Çorum) - Sayın Başkanım, efendim,
takdir sizin; grup başkanvekillerinin görüşünü alırsanız... Bundan sonra
toplanılamayabilir; boş yere tutmayalım, grup başkanvekillerinin görüşünü
alalım.
BAŞKAN - 18.40'ta toplanmak üzere, Birleşime ara
veriyorum efendim.
Kapanma Saati
: 18.34
DÖRDÜNCÜ
OTURUM
Açılma Saati
: 18.40
BAŞKAN :
Başkanvekili Ali ILIKSOY
KÂTİP ÜYELER
: Şadan ŞİMŞEK (Edirne), Yahya AKMAN (Şanlıurfa)
BAŞKAN - Sayın milletvekilleri, Türkiye Büyük Millet
Meclisinin 96 ncı Birleşiminin Dördüncü Oturumunu açıyorum.
III. –
YOKLAMA
BAŞKAN - Yoklama isteği vardı; elektronik cihazla
yeniden yoklama yapacağız.
3 dakikalık süre veriyorum ve yoklamayı başlatıyorum.
(Elektronik cihazla yoklama yapıldı)
BAŞKAN - Sayın milletvekilleri, toplantı yetersayımız
yoktur.
Sözlü sorular ile diğer denetim konularını sırasıyla
görüşmek için, 8 Mayıs 2001 Salı günü saat 15.00'te toplanmak üzere, birleşimi
kapatıyorum.
Kapanma Saati
: 18.45






















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












