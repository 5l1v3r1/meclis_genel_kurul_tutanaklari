



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

30’uncu Birleşim
15 Aralık 2014 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER


I.- GEÇEN TUTANAK
ÖZETİ
II.- GELEN KÂĞITLAR
III.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- 2015 Yılı Merkezi Yönetim Bütçe Kanunu Tasarısı ile
Plan ve Bütçe Komisyonu Raporu (1/978) (S.Sayısı 656 ve 656’ya 1’inci Ek)
2.- 2013 Yılı Merkezi Yönetim Kesin Hesap Kanunu
Tasarısı, 2013 Yılı Merkezi Yönetim Kesin Hesap Kanunu Tasarısına İlişkin Olarak
Hazırlanan 2013 Yılı Genel Uygunluk Bildiriminin Sunulduğuna İlişkin Sayıştay
Başkanlığı Tezkeresi, Merkezi Yönetim Kapsamındaki Kamu İdarelerine, Sosyal
Güvenlik Kurumlarına ve Diğer Kamu İdarelerine Ait Toplam 157 Adet Denetim
Raporunun Sunulduğuna İlişkin Sayıştay Başkanlığı Tezkeresi, 2013 Yılı Dış
Denetim Genel Değerlendirme Raporunun Sunulduğuna İlişkin Sayıştay Başkanlığı
Tezkeresi, 2013 Yılı Faaliyet Genel Değerlendirme Raporunun Sunulduğuna İlişkin
Sayıştay Başkanlığı Tezkeresi, 2013 Yılı Mali İstatistikleri Değerlendirme
Raporunun Sunulduğuna İlişkin Sayıştay Başkanlığı Tezkeresi ile Plan ve Bütçe
Komisyonu Raporu (1/949, 3/1575, 3/1576, 3/1577, 3/1578, 3/1579) (S.Sayısı:
657)
A) İÇİŞLERİ BAKANLIĞI
1) İçişleri Bakanlığı 2015 Yılı Merkezî Yönetim Bütçesi
2) İçişleri Bakanlığı 2013 Yılı Merkezî Yönetim Kesin
Hesabı
B) EMNİYET GENEL MÜDÜRLÜĞÜ
1) Emniyet Genel Müdürlüğü 2015 Yılı Merkezî Yönetim
Bütçesi
2) Emniyet Genel Müdürlüğü 2013 Yılı Merkezî Yönetim
Kesin Hesabı
C) JANDARMA GENEL KOMUTANLIĞI
1) Jandarma Genel Komutanlığı 2015 Yılı Merkezî Yönetim
Bütçesi
2) Jandarma Genel Komutanlığı 2013 Yılı Merkezî Yönetim
Kesin Hesabı
Ç) KAMU DÜZENİ VE GÜVENLİĞİ MÜSTEŞARLIĞI
1) Kamu Düzeni ve Güvenliği Müsteşarlığı 2015 Yılı
Merkezî Yönetim Bütçesi
2) Kamu Düzeni ve Güvenliği Müsteşarlığı 2013 Yılı
Merkezî Yönetim Kesin Hesabı
D) SAHİL GÜVENLİK KOMUTANLIĞI
1) Sahil Güvenlik Komutanlığı 2015 Yılı Merkezî Yönetim
Bütçesi
2) Sahil Güvenlik Komutanlığı 2013 Yılı Merkezî Yönetim
Kesin Hesabı
E) GÖÇ İDARESİ GENEL MÜDÜRLÜĞÜ
1) Göç İdaresi Genel Müdürlüğü 2015 Yılı Merkezî
Yönetim Bütçesi
2) Göç İdaresi Genel Müdürlüğü 2013 Yılı Merkezî
Yönetim Kesin Hesabı
F) EKONOMİ BAKANLIĞI
1) Ekonomi Bakanlığı 2015 Yılı Merkezî Yönetim Bütçesi
2) Ekonomi Bakanlığı 2013 Yılı Merkezî Yönetim Kesin
Hesabı
G) KÜLTÜR VE TURİZM BAKANLIĞI
1) Kültür ve Turizm Bakanlığı 2015 Yılı Merkezî Yönetim
Bütçesi
2) Kültür ve Turizm Bakanlığı 2013 Yılı Merkezî Yönetim
Kesin Hesabı


Ğ) DEVLET OPERA VE BALESİ GENEL MÜDÜRLÜĞÜ
1) Devlet Opera ve Balesi Genel Müdürlüğü 2015 Yılı
Merkezî Yönetim Bütçesi
2) Devlet Opera ve Balesi Genel Müdürlüğü 2013 Yılı
Merkezî Yönetim Kesin Hesabı
H) DEVLET TİYATROLARI GENEL MÜDÜRLÜĞÜ
1) Devlet Tiyatroları Genel Müdürlüğü 2015 Yılı Merkezî
Yönetim Bütçesi
2) Devlet Tiyatroları Genel Müdürlüğü 2013 Yılı Merkezî
Yönetim Kesin Hesabı
I) TÜRKİYE YAZMA ESERLER BAŞKANLIĞI
1) Türkiye Yazma Eserler Başkanlığı 2015 Yılı Merkezî
Yönetim Bütçesi
2) Türkiye Yazma Eserler Başkanlığı 2013 Yılı Merkezî
Yönetim Kesin Hesabı
IV.- AÇIKLAMALAR
1.- Hatay Milletvekili Mevlüt Dudu'nun, 656 ve 656’ya
1’inci Ek sıra sayılı Bütçe Kanunu Tasarısı ile 657 sıra sayılı Kesin Hesap
Kanunu Tasarısı’nın beşinci tur görüşmelerinde CHP Grubu adına yaptığı
konuşmasındaki bazı ifadelerini düzelttiğine ilişkin açıklaması
2.- İstanbul Milletvekili Abdullah Levent Tüzel'in, 656
ve 656’ya 1’inci Ek sıra sayılı Bütçe Kanunu Tasarısı ile 657 sıra sayılı Kesin
Hesap Kanunu Tasarısı’nın beşinci tur görüşmelerinde HDP Grubu adına yaptığı
konuşmasındaki bazı ifadelerine ilişkin açıklaması
3.- Bingöl Milletvekili İdris Baluken'in, Kobani’deki
direnişte yaşamını yitiren Sibel Bulut için taziye çadırı kurmak isteyenlere
polisin yaptığı müdahale konusunda İçişleri Bakanından bilgi almak istediğine
ilişkin açıklaması
4.- Kayseri Milletvekili Yusuf Halaçoğlu'nun, Hakkâri
Milletvekili Adil Zozani’nin 656 ve 656’ya 1’inci Ek sıra sayılı Bütçe Kanunu
Tasarısı ile 657 sıra sayılı Kesin Hesap Kanunu Tasarısı’nın beşinci tur
görüşmelerinde şahsı adına yaptığı konuşmasındaki bazı ifadelerine ilişkin
açıklaması
5.- Hakkâri Milletvekili Adil Zozani'nin, Kayseri
Milletvekili Yusuf Halaçoğlu’nun yaptığı açıklamasındaki bazı ifadelerine
ilişkin açıklaması
V.- SATAŞMALARA İLİŞKİN KONUŞMALAR
1.- Kahramanmaraş Milletvekili Mahir Ünal'ın, İstanbul
Milletvekili Abdullah Levent Tüzel’in yaptığı açıklaması sırasında şahsına
sataşması nedeniyle konuşması
2.- Bingöl Milletvekili İdris Baluken'in, Kahramanmaraş
Milletvekili Mahir Ünal’ın sataşma nedeniyle yaptığı konuşması sırasında HDP
Grubuna sataşması nedeniyle konuşması
3.- Kayseri Milletvekili Yusuf Halaçoğlu'nun,
Kahramanmaraş Milletvekili Mahir Ünal’ın sataşma nedeniyle yaptığı konuşması
sırasında MHP Grubuna sataşması nedeniyle konuşması
4.- İstanbul Milletvekili Mehmet Akif Hamzaçebi'nin,
Ekonomi Bakanı Nihat Zeybekci’nin 656 ve 656’ya 1’inci Ek sıra sayılı Bütçe
Kanunu Tasarısı ile 657 sıra sayılı Kesin Hesap Kanunu Tasarısı’nın beşinci tur
görüşmelerinde Hükûmet adına yaptığı konuşması sırasında CHP Grup Başkanına
sataşması nedeniyle konuşması
5.- Ekonomi Bakanı Nihat Zeybekci'nin, İstanbul
Milletvekili Mehmet Akif Hamzaçebi’nin sataşma nedeniyle yaptığı konuşması
sırasında şahsına sataşması nedeniyle konuşması
6.- İstanbul Milletvekili Mehmet Akif Hamzaçebi'nin,
Ekonomi Bakanı Nihat Zeybekci’nin sataşma nedeniyle yaptığı konuşması sırasında
şahsına sataşması nedeniyle konuşması
7.- İstanbul Milletvekili Mehmet Akif Hamzaçebi'nin,
Kültür ve Turizm Bakanı Ömer Çelik’in 656 ve 656’ya 1’inci Ek sıra sayılı Bütçe
Kanunu Tasarısı ile 657 sıra sayılı Kesin Hesap Kanunu Tasarısı’nın beşinci tur
görüşmelerinde Hükûmet adına yaptığı konuşması sırasında Cumhuriyet Halk
Partisine sataşması nedeniyle konuşması
8.- Bursa Milletvekili Sena Kaleli'nin, Kültür ve
Turizm Bakanı Ömer Çelik’in 656 ve 656’ya 1’inci Ek sıra sayılı Bütçe Kanunu
Tasarısı ile 657 sıra sayılı Kesin Hesap Kanunu Tasarısı’nın beşinci tur
görüşmelerinde Hükûmet adına yaptığı konuşması sırasında şahsına sataşması
nedeniyle konuşması
9.- Aydın Milletvekili Ali Uzunırmak'ın, İçişleri Bakanı
Efkan Ala’nın 656 ve 656’ya 1’inci Ek sıra sayılı Bütçe Kanunu Tasarısı ile 657
sıra sayılı Kesin Hesap Kanunu Tasarısı’nın beşinci tur görüşmelerinin
soru-cevap bölümünde yaptığı konuşması sırasında şahsına sataşması nedeniyle konuşması
10.- İçişleri Bakanı Efkan Ala'nın, Aydın Milletvekili
Ali Uzunırmak’ın sataşma nedeniyle yaptığı konuşması sırasında şahsına
sataşması nedeniyle konuşması


VI.- YAZILI SORULAR VE CEVAPLARI
1.- İstanbul Milletvekili Celal Adan'ın, İstanbul'da
Bakanlığa bağlı kurumlarda engelli merdiveni ve engelli tuvaleti mevcut olup
olmadığına ve son iki yıl içerisinde istihdam edilen engelli personel sayısına
ilişkin sorusu ve Millî Savunma Bakanı İsmet Yılmaz’ın cevabı (7/54256) 
2.- Ankara Milletvekili Özcan Yeniçeri'nin, Hakkâri'nin
Yüksekova ilçesinde teröristler tarafından açılan taciz ateşinin faillerine
ilişkin sorusu ve Millî Savunma Bakanı İsmet Yılmaz’ın cevabı (7/54258) 
3.- Çanakkale Milletvekili Mustafa Serdar Soydan'ın,
gıda güvenliğine ve gıda mühendislerinin istihdamına, 
2002-2014 yılları arasında Çanakkale'ye yapılan
yatırımlara, 
-Hatay Milletvekili Mehmet Ali Ediboğlu'nun, narenciye
üreticilerinin sorunlarının giderilmesine, 
-Adana Milletvekili Muharrem Varlı'nın, pamuk
üretiminin ve üreticisinin desteklenmesine, 
-Iğdır Milletvekili Sinan Oğan'ın, Iğdır'da TKDK
Koordinatörlüğü kurulması talebine ve tarımsal faaliyetleri geliştirmek için
yapılan çalışmalara, 
-Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlarca yurt dışında yapılan
kira harcamalarına, 
Bakanlık ile bağlı kurum ve kuruluşlarca yapılan kira
harcamalarına, 
2002-2014 yılları arasında Bakanlık ile bağlı kurum ve
kuruluşlarca satın alınan sigorta hizmetlerine, 
2002-2014 yılları arasında Bakanlık ile bağlı kurum ve
kuruluşlarca satın alınan ilaçlama hizmetlerine, 
2002-2014 yılları arasında Bakanlık ile bağlı kurum ve
kuruluşlarca satın alınan bakım ve onarım hizmetlerine, 
-Ardahan Milletvekili Ensar Öğüt'ün, Erzurum, Gümüşhane
ve Bayburt illeri özelinde küçük ve büyükbaş hayvanların çeşitli hastalıklara
karşı korunmaları için aşılama yapılmasına, 
Ardahan ili özelinde küçük ve büyükbaş hayvanların
çeşitli hastalıklara karşı korunmaları için aşılama yapılmasına,
Muş, Şırnak ve Hakkâri illeri özelinde küçük ve
büyükbaş hayvanların çeşitli hastalıklara karşı korunmaları için aşılama yapılmasına,
Mardin, Elazığ ve Diyarbakır illeri özelinde küçük ve
büyükbaş hayvanların çeşitli hastalıklara karşı korunmaları için aşılama
yapılmasına,
Kars, Iğdır ve Ağrı illeri özelinde küçük ve büyükbaş
hayvanların çeşitli hastalıklara karşı korunmaları için aşılama yapılmasına,
Van, Adıyaman ve Siirt illeri özelinde küçük ve
büyükbaş hayvanların çeşitli hastalıklara karşı korunmaları için aşılama yapılmasına,
Batman, Bingöl ve Bitlis illeri özelinde küçük ve
büyükbaş hayvanların çeşitli hastalıklara karşı korunmaları için aşılama yapılmasına,
İlişkin soruları ve Gıda Tarım ve Hayvancılık Bakanı
Mehmet Mehdi Eker’in cevabı (7/55103), (7/55104), (7/55105), (7/55106),
(7/55107), (7/55108), (7/55109), (7/55110), (7/55111), (7/55112), (7/55113),
(7/55114), (7/55115), (7/55116), (7/55117), (7/55118), (7/55119)
4.- İstanbul Milletvekili Mustafa Sezgin Tanrıkulu'nun,
2010-2014 yılları arasında Bakanlıkta görev yapan özel kalem müdürlerine,
2010-2014 yılları arasında Bakanlıkta görev yapan Basın
ve Halkla İlişkiler müşavirlerine, 
2010-2014 yılları arasında Bakanlıkta görev yapan
müşavirlere,
-Bursa Milletvekili İlhan Demiröz'ün, gıda güvenliği ve
denetimi için istihdam edilen personele, 
Tarımsal amaçlı kooperatiflere kullandırılan kredilere,

Bakanlıkça kiraya verilen mera, yaylak ve kışlaklara, 
-Balıkesir Milletvekili Ahmet Duran Bulut'un, süt ithal
edileceği iddialarına, 
-İzmir Milletvekili Ahmet Kenan Tanrıkulu'nun, zeytin
ve zeytinyağı üreticisine yönelik desteklere,
İlişkin soruları ve Gıda Tarım ve Hayvancılık Bakanı
Mehmet Mehdi Eker’in cevabı (7/55358), (7/55359), (7/55360), (7/55361),
(7/55362), (7/55363), (7/55364), (7/55365)
5.- Gaziantep Milletvekili Mehmet Şeker'in, Mersin
Limanı'ndan ihraç edilen tekstil ürünlerinin kırmızı hat kapsamına alınmasına
ilişkin sorusu ve Gümrük ve Ticaret Bakanı Nurettin Canikli’nin cevabı
(7/55369)
6.- Balıkesir Milletvekili Ahmet Duran Bulut'un, uzman
erbaşların sorunlarına ilişkin sorusu ve Millî Savunma Bakanı İsmet Yılmaz’ın
cevabı (7/55497)
15 Aralık 2014 Pazartesi
BİRİNCİ OTURUM
Açılma Saati: 11.00
BAŞKAN: Başkan
Vekili Sadık YAKUT
KÂTİP ÜYELER:
Dilek YÜKSEL (Tokat), Muharrem IŞIK (Erzincan)
----0----
BAŞKAN – Türkiye Büyük Millet Meclisinin
30’uncu Birleşimini açıyorum.
Toplantı yeter sayısı vardır, gündeme
geçiyoruz.
Sayın milletvekilleri, gündemimize göre
2015 Yılı Merkezi Yönetim Bütçe Kanunu Tasarısı ile 2013 Yılı Merkezi Yönetim
Kesin Hesap Kanunu Tasarısı üzerindeki görüşmelere devam edeceğiz. 
Program uyarınca bugün beşinci tur
görüşmelerini yapacağız.
Beşinci turda İçişleri Bakanlığı,
Emniyet Genel Müdürlüğü, Jandarma Genel Komutanlığı, Kamu Düzeni ve Güvenliği
Müsteşarlığı, Sahil Güvenlik Komutanlığı, Göç İdaresi Genel Müdürlüğü, Ekonomi
Bakanlığı, Kültür ve Turizm Bakanlığı, Devlet Opera ve Balesi Genel Müdürlüğü,
Devlet Tiyatroları Genel Müdürlüğü ve Türkiye Yazma Eserler Başkanlığı bütçe ve
kesin hesapları yer almaktadır.
III.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- 2015 Yılı Merkezi Yönetim
Bütçe Kanunu Tasarısı ile Plan ve Bütçe Komisyonu Raporu (1/978) (S.Sayısı 656
ve 656’ya 1’inci Ek) (*)
2.- 2013 Yılı Merkezi Yönetim
Kesin Hesap Kanunu Tasarısı, 2013 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2013 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi, Merkezi Yönetim Kapsamındaki
Kamu İdarelerine, Sosyal Güvenlik Kurumlarına ve Diğer Kamu İdarelerine Ait
Toplam 157 Adet Denetim Raporunun Sunulduğuna İlişkin Sayıştay Başkanlığı
Tezkeresi, 2013 Yılı Dış Denetim Genel Değerlendirme Raporunun Sunulduğuna
İlişkin Sayıştay Başkanlığı Tezkeresi, 2013 Yılı Faaliyet Genel Değerlendirme
Raporunun Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657) (*)

A) İÇİŞLERİ BAKANLIĞI
1) İçişleri Bakanlığı 2015
Yılı Merkezî Yönetim Bütçesi
2) İçişleri Bakanlığı 2013
Yılı Merkezî Yönetim Kesin Hesabı

B) EMNİYET GENEL MÜDÜRLÜĞÜ
1) Emniyet Genel Müdürlüğü
2015 Yılı Merkezî Yönetim Bütçesi
2) Emniyet Genel Müdürlüğü
2013 Yılı Merkezî Yönetim Kesin Hesabı

C) JANDARMA GENEL KOMUTANLIĞI
1) Jandarma Genel Komutanlığı
2015 Yılı Merkezî Yönetim Bütçesi
2) Jandarma Genel Komutanlığı
2013 Yılı Merkezî Yönetim Kesin Hesabı

Ç) KAMU DÜZENİ VE GÜVENLİĞİ
MÜSTEŞARLIĞI
1) Kamu Düzeni ve Güvenliği
Müsteşarlığı 2015 Yılı Merkezî Yönetim Bütçesi
2) Kamu Düzeni ve Güvenliği
Müsteşarlığı 2013 Yılı Merkezî Yönetim Kesin Hesabı

D) SAHİL GÜVENLİK KOMUTANLIĞI
1) Sahil Güvenlik Komutanlığı
2015 Yılı Merkezî Yönetim Bütçesi
2) Sahil Güvenlik Komutanlığı
2013 Yılı Merkezî Yönetim Kesin Hesabı

E) GÖÇ İDARESİ GENEL
MÜDÜRLÜĞÜ
1) Göç İdaresi Genel
Müdürlüğü 2015 Yılı Merkezî Yönetim Bütçesi
2) Göç İdaresi Genel
Müdürlüğü 2013 Yılı Merkezî Yönetim Kesin Hesabı

F) EKONOMİ BAKANLIĞI
1) Ekonomi Bakanlığı 2015 Yılı
Merkezî Yönetim Bütçesi
2) Ekonomi Bakanlığı 2013
Yılı Merkezî Yönetim Kesin Hesabı

G) KÜLTÜR VE TURİZM BAKANLIĞI
1) Kültür ve Turizm Bakanlığı
2015 Yılı Merkezî Yönetim Bütçesi
2) Kültür ve Turizm Bakanlığı
2013 Yılı Merkezî Yönetim Kesin Hesabı

Ğ) DEVLET OPERA VE BALESİ
GENEL MÜDÜRLÜĞÜ
1) Devlet Opera ve Balesi
Genel Müdürlüğü 2015 Yılı Merkezî Yönetim Bütçesi
2) Devlet Opera ve Balesi
Genel Müdürlüğü 2013 Yılı Merkezî Yönetim Kesin Hesabı

H) DEVLET TİYATROLARI GENEL
MÜDÜRLÜĞÜ
1) Devlet Tiyatroları Genel
Müdürlüğü 2015 Yılı Merkezî Yönetim Bütçesi
2) Devlet Tiyatroları Genel
Müdürlüğü 2013 Yılı Merkezî Yönetim Kesin Hesabı

I) TÜRKİYE YAZMA ESERLER
BAŞKANLIĞI
1) Türkiye Yazma Eserler
Başkanlığı 2015 Yılı Merkezî Yönetim Bütçesi
2) Türkiye Yazma Eserler
Başkanlığı 2013 Yılı Merkezî Yönetim Kesin Hesabı
BAŞKAN – Komisyon ve Hükûmet? Yerinde.
Sayın milletvekilleri, bilindiği üzere
turda yer alan bütçelerle ilgili soru sormak isteyen milletvekillerinin sisteme
girmeleri gerekmektedir. 
Beşinci turda grupları ve şahısları
adına söz alan sayın üyelerin isimlerini okuyorum: 
Milliyetçi Hareket Partisi Grubu adına:
Mehmet Erdoğan, Muğla Milletvekili; Süleyman Nevzat Korkmaz, Isparta
Milletvekili; Hasan Hüseyin Türkoğlu, Osmaniye Milletvekili; Emin Haluk Ayhan, Denizli
Milletvekili; Bahattin Şeker, Bilecik Milletvekili.
Cumhuriyet Halk Partisi Grubu adına:
Ali Serindağ, Gaziantep Milletvekili; Celal Dinçer, İstanbul Milletvekili;
Ahmet Toptaş, Afyonkarahisar Milletvekili; Mevlüt Dudu, Hatay Milletvekili;
Rahmi Aşkın Türeli, İzmir Milletvekili; Sena Kaleli, Bursa Milletvekili;
Yıldıray Sapan, Antalya Milletvekili; Tolga Çandar, Muğla Milletvekili; Sedef
Küçük, İstanbul Milletvekili.
Halkların Demokratik Partisi Grubu
adına: Altan Tan, Diyarbakır Milletvekili; Nazmi Gür, Van Milletvekili;
Abdullah Levent Tüzel, İstanbul Milletvekili; Ertuğrul Kürkcü, Mersin
Milletvekili.
AK PARTİ Grubu adına: Faruk Işık, Muş
Milletvekili; Sermin Balık, Elâzığ Milletvekili; Oğuz Kağan Köksal, Kırıkkale
Milletvekili; Mehmet Metiner, Adıyaman Milletvekili; Salih Koca, Eskişehir
Milletvekili; Mehmet Altay, Uşak Milletvekili; Mustafa Kabakcı, Konya
Milletvekili; Abdurrahim Akdağ, Mardin Milletvekili; Ahmet Salih Dal, Kilis
Milletvekili; Ali Boğa, Muğla Milletvekili; Cengiz Yavilioğlu, Erzurum
Milletvekili; İsmet Uçma, İstanbul Milletvekili; Gülşen Orhan, Van
Milletvekili; Bedrettin Yıldırım, Bursa Milletvekili; Mehmet Yüksel, Denizli
Milletvekili; Mustafa Baloğlu, Konya Milletvekili.
Şahısları adına: Lehinde Alev Dedegil,
İstanbul Milletvekili; aleyhinde Pervin Buldan, Iğdır Milletvekili.
Şimdi, Milliyetçi Hareket Partisi Grubu
adına söz isteyen birinci konuşmacı Mehmet Erdoğan, Muğla Milletvekili.
Buyurun Sayın Erdoğan. (MHP
sıralarından alkışlar) 
MHP GRUBU ADINA MEHMET ERDOĞAN (Muğla)
– Sayın Başkan, değerli milletvekilleri; 2015 Yılı Bütçe Kanunu Tasarısı’nın
İçişleri Bakanlığı ve Sahil Güvenlik Komutanlığı bütçesi üzerine Milliyetçi
Hareket Partisi Grubu adına söz almış bulunmaktayım. Bu vesileyle yüce
heyetinizi ve televizyonları başında bizleri izleyen saygıdeğer
vatandaşlarımızı saygıyla selamlıyorum.
Değerli milletvekilleri, İçişleri
Bakanlığı, gerçekten toplumun huzuru ve güvenliği konusunda çok önemli görevler
üstlenmiş, çok köklü gelenekleri olan bir bakanlıktır. Bu bakımdan, bu ağır
görevleri yerine getirecek olan bütün İçişleri Bakanlığı çalışanlarının,
Emniyetin, Jandarmanın, Sahil Güvenliğin ve mülki idare amirlerinin, sosyal ve
ekonomik haklarının görevleriyle mütenasip olması gerekir ama İçişleri
Bakanlığında çalışan memurlar diğer bakanlıklarda çalışanlara nazaran daha az
ücretle çalışmakta, polislerimize verilen sözler tutulmamaktadır. Uzman
erbaşlarımız ise iş güvencesinden bile yoksun olarak çalışmaktadır. 
AKP iktidarları öncesinde her zaman
hâkimlerden daha fazla maaş alan mülki idare amirleri, AKP iktidarı döneminde
mağdur edilmiş, son düzenlemeyle birinci sınıf bir mülki idare amiri yeni
göreve başlayan bir hâkimle aynı maaşı alır hâle getirilmiştir. Bu vesileyle,
mülki idare amirlerinin maaşlarının hiç olmazsa emsali olan hâkim noktasına
getirilmesi gerekir. 
Değerli milletvekilleri, sözlerimin
başında güncel bir konuya dikkatlerinizi çekmek istiyorum. Sayın İçişleri
Bakanı dün bazı basın organlarına verdiği beyanatında “Bundan sonra herhangi
bir vatandaş suç işlemediği ve suç işlemeye girişmediği müddetçe devlet
kesinlikle dinlemez. Devlet dışındaki gayrikanuni olanları söyleyemiyorum ama
devlet içinde artık böyle bir şey olmaz.” demiştir. Şimdi, bir defa, bu
açıklamalara inanmak için yürürlükte olan mevzuatı hiç bilmemek gerekir. Polis
Vazife ve Salâhiyet Kanunu’nun ek 7’nci maddesi ve Millî İstihbarat Teşkilatı
Kanunu’nun 6’ncı maddesine göre istihbari maksatla herkesin telefonunu dinlemek
ve bütün iletişim bilgilerini takip etmek mümkündür. Ayrıca, ülkemizdeki devlet
dışı dinlemeleri engellemek de bizim değil, Sayın İçişleri Bakanı başta olmak
üzere iktidarın görevidir. Yine, yurt dışından ülkemizdeki birçok
insanın ve devlet yetkililerinin dinlendiği de bir vakıadır. Biz bu dinleme
konusunun AKP iktidarı boyunca artarak devam ettiğini ve kanunsuz dinlemelerin
sonucunda elde edilen birçok bilginin kamuoyuna sızdırılarak insanların özel
hayatlarının ortaya savrulduğunu hep birlikte gördük. Dolayısıyla, Sayın
Bakanın ve AKP yetkililerinin bu konuyla ilgili yapacakları hiçbir açıklama
başta biz olmak üzere hiç kimseyi ikna edemeyecektir. AKP’nin yaptıkları ile
söylediklerinin birbiriyle hiçbir zaman alakası olmamıştır. Böyle bir açıklama
yapmak için ya mevzuatı hiç bilmemek ya da halkı kandırma maksadı gütmek
gerekir.
Değerli milletvekilleri, bugün tam üç
yüz altmış üç gün oldu, iki gün sonra cumhuriyet tarihinin en büyük yolsuzluk
operasyonunun yıl dönümü. İranlı uşaklar, evlerini para kasasıyla dolduran bakan
çocukları aklanırken soruşturmayı yürüten hâkimler, savcılar, polisler oradan
oraya sürülürken tam bir yıl geçti. Tam bunun yıl dönümünde, dün bir intikam
operasyonu daha gerçekleşti. Çıkartılan yargı paketleriyle ve gündemde olan iç
güvenlik paketiyle hukuka darbe yapıldı ve bu hukuk darbesine yenileri de
eklenmeye çalışılıyor. Geçmiş yıllarda başka gazetelere ve gazetecilere darbe
yapan AKP, onların birçoğunu yandaş konumuna getirince şimdi de bugünün muhalif
basın organlarına, 17-25 Aralık konusunu gündemde tutan yazarçizerlere “Susun,
susmazsanız daha önce yaptıklarımız gibi sizlere de operasyon yapar, cezaevine
atarız. Ne zaman çıkacağınızı Allah bilir.” babında operasyonlar yapmaktadır.
Bu operasyonlarla kendi yolsuzluklarını ve rüşvet operasyonlarını kamuoyundan,
halktan gizlemeye ve halkın bilgi almasını engellemeye çalışmaktadır. Bu
yasakçılık, halkın bilgi almasını engelleme konusu zaten AKP’nin fıtratında
vardır. Bunu o kadar ileriye götürmüşlerdir ki, 17-25 Aralık süreciyle ilgili,
Türkiye Büyük Millet Meclisi bünyesinde kurulan Meclis Soruşturma Komisyonuyla
ilgili bile yayın yasağı getirilerek gerçekler milletimizden ve kamuoyundan
kaçırılmaktadır. 
Basın özgürlüğüne yönelik bu tür
operasyonları kınıyorum. AKP iktidarı döneminde tutuklu ve hükümlü gazeteci
sayısı hep artmıştır ve anlaşılan o ki bundan sonra da “Ben AKP’ye biat
etmiyorum.” diyen bütün gazeteciler sırayla tutuklanmaya devam edecektir. 
Gelinen noktada, AKP, bir algı
operasyonuyla on iki yıldır beraber yürüdüğü cemaat yapılanmasını suçlu ilan
ederek kendisini bu dönem içinde yapılan bütün yolsuzluklardan, yanlışlardan,
bütün olumsuz icraatlardan, beraber yaptıkları gayrimeşru dinlemelerden bir
kalemde kurtarıp aklamaya çalışmaktadır. Hatta, birkaç gün önce hayretle takip
ettiğimiz, Cumhurbaşkanı Erdoğan’ın “Bu paralel yapılanma var ya, bunlar faili
meçhul cinayetlere bile karıştı.” açıklamalarına şahit olduk. Bu açıklamalardan
sonra şöyle bir baktım, 2002 yılından bu yana AKP hükûmetlerinde İçişleri
Bakanlığı yapan bir kişi hariç herkes, hâlâ AKP içinde etkili, yetkili
makamlarda. Bu dönemde İçişleri Bakanlığı Müsteşarlığı yapan iki kişi emekli
ama diğerleri hâlâ aktif görevlerde. Bu dönemde Emniyet Genel Müdürlüğü yapan
bir kişi emekli ancak diğerleri hâlâ aktif görevde ve şimdi siz bunların
atadığı insanları faili meçhullerle, darbecilikle, Haşhaşilikle suçlayacaksınız
ve bunları, yaptığınız operasyonlarla, tayinlerle tasfiye edeceksiniz; bu ne
perhiz, bu ne lahana turşusu? Bunları atayanlar yerinde. Ne yaparsanız yapın,
iktidarınız döneminde yapılan yanlışların tamamının faturası AKP’ye aittir, bundan
sonra yapacağınız algı operasyonlarıyla ne 17-25 Aralık yolsuzluk ve rüşvet
operasyonlarını ne kaçak saraylarınızı ne de saltanat için kullandığınız
uçakları, arabaları, yatları, katları kimseye unutturamazsınız. İsteseniz de
istemeseniz de AKP iktidarları hafızalarda ve tarihte bu gerçeklerle yerini
alacaktır.
Değerli milletvekilleri, tarihte yerini
alacaktır diyorum çünkü bu dönemin sonu gözüktü. Siyasetçinin bittiği yer
sokağa çıkamadığı gündür. Evet, paraları sıfırlarken itibarlarını da
sıfırlayanlar insan içine çıkamaz hâle gelmiştir. Artık ne Sayın Cumhurbaşkanı
ne Başbakan ne de diğer AKP yetkilileri koruma ordusu olmadan sokağa çıkamaz
hâle gelmiştir. Bunun birçok örneği olmakla beraber, en bariz örneklerinden
birisi Sayın Cumhurbaşkanının 12 Ekim 2014 tarihinde Bayburt ilimize
gerçekleştirdiği ziyarettir. Türkiye'nin en huzurlu illerinden birisi olan
Bayburt’a Malatya’dan, Sivas’tan, Kayseri’den ve başka illerden binlerle ifade
edilen sayıda polis sevk edilmiştir. Bunlardan 3’ü de görev yerine dönerken
meydana gelen kazada şehit olmuştur. Bu vesileyle onlara ve bütün şehitlerimize
yüce Allah’tan rahmet diliyorum. 
Değerli milletvekilleri, AKP iktidarı
iç güvenlik paketiyle Meclisten yeni yetkiler istiyor. Sayın Bakan ve AKP
yetkilileri, on iki yıldır terörle mücadele konusunda ve kamu düzeni konusunda
hangi yetkilerinizi bihakkın kullandınız da buradan yeni yetkiler istiyorsunuz?
Yoksa bu yeni yetkilerle, Hükûmetin politikalarını beğenmeyen sivil toplum
kuruluşlarını mı sindireceksiniz? Aldığınız bu yetkilerle, paralelci ilan
ettiğiniz Emniyeti tasfiye edip “ak Emniyet”i mi kuracaksanız? Aldığınız bu
yetkilerle uzun vadede Jandarmayı da “ak Jandarma”ya mı dönüştüreceksiniz? 
Sayın Bakan, size bir hatırlatmada
bulunmak istiyorum: Polis Koleji ve Polis Akademisi Bakanlığınızın polis amiri
yetiştirme konusundaki en önemli kaynaklarıdır. Siz kendinize bağlı bu temel
kurumları dahi birtakım yapılanmalara karşı koruyamıyorsanız, buralara sahip
çıkamıyorsanız, Allah aşkına, bu memleketin huzurunu, güvenliğini nasıl
sağlayacaksınız? AKP iktidara geldiğinde cezaevlerinde 57 bin hükümlü ve
tutuklu vardı, bugün bu sayı 152 bini aşmıştır. Bu istatistik de çok açık
olarak göstermektedir ki AKP iktidarları döneminde İçişleri Bakanlığı suçları
önleme konusunda zafiyet göstermiştir. Yetki almak önemlidir ama bu yetkiyi
doğru ve zamanında kullanmak daha da önemlidir. 
Değerli milletvekilleri, AKP
iktidarının yanlış ve öngörüsüz dış politikaları neticesinde ülkemiz âdeta bir
ateş çemberinin içine hapsolmuş vaziyettedir. Önceden, Suriye sınırı ve başka
bazı sınır bölgelerimizde mayınlar vardı ama bugün Türkiye'nin her yerine mayın
döşenmiştir. Evet, ülkemize giren Suriyelilerin küçük bir kısmı kamplarda
kalmaktadır ancak büyük bir çoğunluğu ülkemizin dört bir tarafına dağılmış,
kendilerince yaşam mücadelesi vermeye çalışırken maalesef birçok suça ve suç
örgütlerine malzeme olmaktadır. İnsan kaçakçıları, organ mafyaları ve
uyuşturucu tacirleri bu insanların yaşadığı bölgelerde cirit atmakta, fuhuş da
dâhil olmak üzere artan suç oranları ise önümüzdeki dönemde yaşanacak sosyal
çöküşün sinyallerini vermektedir. Bu insanların önümüzdeki günlerde hem
kendilerini hem de vatandaşlarımızı ne denli tehlikeli ortamlara
sürükleyeceğini düşünmek bile ürkütücüdür. Umarım, vakit geçmeden bunlara
gerekli tedbirler alınır. 
Tabii, sorun sadece Suriyeliler
değildir. Geldiğimiz noktada en önemli gerçeklik, ülkemizde sınır güvenliği
kaybolmuştur. Uyuşturucu tacirleri, insan kaçakçıları, teröristler elini kolunu
sallayarak işlerini görüyor, her türlü sınır ihlalini gerçekleştiriyorlar. Bu
da ülkemizin iç güvenliği açısından oldukça önemli bir tehdittir. 
Sayın Bakan, Bakanlığınızın yanı
başında, hemen Kızılay’da kaçak sigaralar satılmaktadır, kaçak mazot için fazla
uzağa gitmeye gerek yoktur. Sahil güvenlik yapılanması kıyılarımızı kontrol
etmeye yeterli hâle getirilemediği için İstanbul’un göbeğinde kaçak göçmenleri
taşıyan tekne batmış, onlarca insan hayatını kaybetmiştir.
Tabii, bu arada dikkatlerinizi çekmek
istediğim diğer önemli bir konu da otuz yıldır terörle mücadele konusunda
güvenlik kuvvetlerimizle birlikte önemli görev yapan korucu kardeşlerimizdir.
Bu çözüm masalı başlayalı korucular kaderine terk edilmiş, yalnızlaştırılmış,
PKK’lı canilerin insafına terk edilmiştir. Üzülerek belirtmek istiyorum ki çok
sayıda korucumuz hunharca şehit edilmesine rağmen Hükûmet bu konuda sessiz
kalmayı tercih etmiştir. Sayın Bakanın bütçe konuşmasında, bu konuyla ilgili
bir cümlenin bile Plan Bütçe Komisyonunda dercedilmemesi de çok anlamlı
bulunmaktadır. 
Yine, terörle mücadele sırasında
yaralanan ancak malullük derecesi yüzde 40’ın altında olan ve hiçbir gazilik
hakkından yararlanamayan, gazi sayılmayan gazilerimizle ilgili de bir çalışma
yaparak onların sorunlarını çözmek ve itibarlarını iade etmek gerektiğine
inanıyorum.
Sayın milletvekilleri, malumunuz, bir
çözüm masalıdır aldı başını gidiyor. Öyle ki bu çözüm masalı, birilerinin
siyasi ikbali hâline geldi. Bugün herkesin bildiği gibi PKK daha çok militan
devşirebilmektedir, PKK mahkeme kurabilmektedir, PKK vergi toplayabilmekte,
kimlik kontrolü yapabilmektedir hatta daha da ileriye giderek valiler,
kaymakamlar atamaktadır. Geldiğimiz noktada teröristbaşına sekretarya
kurulmasından bahsedilebilmektedir. Özerklik ve genel af iktidarın muhatapları
tarafından çokça dillendirilmektedir. Tam bu noktada Sayın Başbakan iki gün
önce yaptığı bir konuşmada sözde çözüm sürecinin bundan sonra basından ve
kamuoyundan gizli olarak sürdürülmesi gerektiğini, böyle ulu orta her şeyin
konuşulamayacağını, bu şekilde bir çözüm üretilemeyeceğini ifade etmiştir.
Buradan Sayın Başbakana ve AKP sıralarında oturan herkese seslenmek istiyorum:
Siz, kimin adına bu gizli pazarlıkları yapıyorsunuz? Burada sözünü ettiğiniz
birilerinin ticari menfaatleri değildir, burada sözü edilen Türk milletinin
binlerce şehit vererek, gazi vererek, bedel ödeyerek elde ettiği bağımsızlığı
ve kurduğu Türkiye Cumhuriyeti devletidir. Sayın Başbakan, AKP milletvekili
arkadaşlar, unutmayın ki aldığınız oylar size Türk milletinin egemenliğini
pazarlık masasına yatırma hakkı vermez. Vatan topraklarında eşkıyalar şehre
inip insan katlederken, valiler dağdaki teröriste ağlamakta, sivil kıyafetli
askerlerimiz sokak ortasında teröristler tarafından hunharca şehit edilmekte,
MİT Müsteşarı İmralı’daki cani ile kaçak saray arasında postacılık görevine
soyunmakta, İçişleri Bakanı “Biz Oslo’da PKK’yla anlaşmıştık, anlaşmayı onlar
bozdu.” diyebilmekte, bir Başbakan yardımcısı Apo’nun avukatlığına soyunup
herkesi Apo’nun itibarının korunması noktasında dikkatli davranmaya davet
etmektedir. Bu arada PKK ise Kobani olaylarını bahane ederek topyekûn bir isyan
provası yapabilmektedir. Bütün bu olaylar yaşanırken de Sayın Başbakan
Türkiye’yi bu hâle biz getirmişiz gibi kamu düzeninin sağlanmasından
bahsedebilmektedir. 
Değerli milletvekilleri, bu gidişat
hayra alamet değildir. İnsan tacirliği yapan, uluslararası uyuşturucu
ticaretinde önemli bir yeri olan, emperyalist güçlerin hazırladığı senaryolara
figüranlık yapan, kundaktaki bebeği katledecek kadar gözünü kan bürümüş teröristlerin
elebaşısı konumundaki birinin hazırladığı taslak metin üzerinden sözde barış
sürecinde yol almaya çalışmanın sizi selamete erdireceğini düşünüyorsanız
yanılıyorsunuz. Sebep olacağınız yangının en başta sizi yakacağını, sebep
olduğunuz kutuplaşmanın ilk hedefinin siz olacağını unutmayın. “Çözüm süreci”
diye diye milleti kutuplaştırdığınız yetmiyormuş gibi, vatanını seven,
memleketinin çıkarlarını her türlü çıkarın üstünde gören insanları barış
düşmanı ilan edip terör örgütleriyle iş birliği içerisine girmenizin hiç
kimseye faydası olmayacaktır. Bu memleket size gazilerimiz, şehitlerimiz
tarafından miras olarak değil, emanet olarak bırakıldı. Emanete sahip çıkın,
emanete ihanet edenlerle aynı masada bulunmanın sizi de onların konumuna
düşüreceğini unutmayın. 
Sözlerime son verirken, Sayın Genel
Başkanımız Devlet Bahçeli’nin 10 Aralık 2014 Çarşamba günü bu kürsüden yaptığı
bir uyarıyı tekrarlamak istiyorum: “Bu ülkeyi vermek isteyenler ile ısrarla
almak isteyenler arasındaki engeller zayıfladığında, mesafeler kısaldığında,
taraflar görüş menziline girdiğinde ortaya çıkabilecek gelişmeler hakkında
aranızda bir fikri olan veya öngörü geliştirebilen var mıdır? Kısaca, bölmek
isteyenlerle “böldürmem” diyenlerin kaçınılmaz karşılaşmaları vuku bulursa
nelerin olacağını burada bulunan ve bulunmayan saygıdeğer milletvekilleri hiç
düşünmüşler midir? 
Yüce heyetinizi tekrar saygıyla
selamlıyor, 2015 yılı bütçesinin hayırlara vesile olmasını diliyorum. (MHP
sıralarından alkışlar) 
BAŞKAN – Teşekkür ediyorum. 
İkinci konuşmacı Süleyman Nevzat
Korkmaz. 
Buyurun Sayın Korkmaz. (MHP
sıralarından alkışlar) 
MHP GRUBU ADINA S. NEVZAT KORKMAZ
(Isparta) – Sayın Başkan, değerli milletvekilleri; heyetinizi saygıyla
selamlıyorum. 
Emniyet Genel Müdürlüğü, Jandarma Genel
Komutanlığı ve Göç İdaresi Başkanlığının bütçeleri üzerinde Milliyetçi Hareket
Partisi Grubu adına görüşlerimi açıklamak üzere huzurlarınızdayım. Sözlerimin
başında 2015 yılı bütçesinin hayırlı olmasını diliyorum. 
Zikrettiğim kurumlar, huzur ve asayişin
bekçileri. Ancak, son yıllarda huzur ve güvenliğin mum ışığıyla arandığı
ülkemizde maalesef en çok hırpalanan kurumlar da bunlar, hem de bizzat Hükûmet
tarafından .
Tüm kurumlara AKP iş birlikçiliğini
dayatan, haktan, adaletten yana tavır koymuş kadrolara zulmeden AKP, PKK’yla
yürüttüğü utanç verici pazarlıklar sonucunda hedefine uzunca bir süredir
güvenlik güçlerini koymuştur. Sınır güvenliği başta olmak üzere can ve mal
emniyeti kalmamıştır. Teröristler ellerini kollarını sallayarak geziyor, hatta
geçit merasimleri yapıyorlar.
“Analar ağlamıyor”, “Şehit cenazeleri
gelmiyor.” teranesini dillerine pelesenk etmelerine rağmen, askerimiz,
polisimiz şehit olmaya devam ediyor, milletin anası ağlamaya devam ediyor.
Millî onur ve haysiyetin zerresiyle nasiplenmiş kim varsa, bu durumdan dolayı
ıstırap içinde. Hükûmet âdeta, köpekleri salıvermiş, taşları bağlamıştır.
Polisimize, askerimize her gün yeni operasyonlar yapılarak, akıl almaz
iftiralarda bulunularak zafiyete uğratılmaktadır. Kolluk güçleri, milletin
değil de iktidarın hizmetçisi kılınmak istenmekte ve bunun için de hukuk
fütursuzca ayaklar altına alınmaktadır. Hükûmetin polisten istediği, terör
örgütüyle iyi geçinmesidir. “Hırsızlıkla, yolsuzlukla mücadele mi?” Ağzına bile
alması yasaklanmıştır. Yaparsa ne olur? Yaparsa, ya darbeci olur, ya paralelci
olur. Ve yine dünyada tek örnektir Türkiye; iktidarın, AKP’li olmadı diye,
siyasi emellerine hizmet etmedi diye, binlerce polisin yerini değiştirdiği,
hırsızı polis, polisi hırsız yaptığı, tüm deneyim ve bilgilerini yok sayarak
polis okullarını bile kapatmak istediği. 
Polis, jandarma görevlerini yaparken
dilsizdirler. Aldıkları devlet terbiyesi ve meslek disiplininden dolayı,
tartışmaların tarafı olmak istemezler. Kendilerini, Hükûmetin savunması
gerektiğini düşünürler, yoksa söyleyecekleri şeyler olmadığından değil.
Polisi bu kadar aşağılayan,
eğitimlerini uygun görmeyip okullarına bile dil uzatan AKP’li vekillere
söylüyorum: Şu kibirli tavrı, tepeden bakmayı, şu vekillik sıfatını bir tarafa
bir bırakın, bilgi ve birikim açısından, dikkatinizi çekiyorum, bilgi ve
birikim açısından bu vatan evlatlarının yanından bile geçemezsiniz.
Değerli milletvekilleri, hiçbir
hükûmet, kamu görevlilerinin bir yarısını iyi, diğer yarısını da hasım ilan
etmez. Hiçbir hükûmet, emrindeki kolluk güçlerine oturup hakaretler, iftiralar
düzmez ama siz yaptınız. Merak ediyorum, bu kadar kem sözden sonra bu kahraman
vatan evlatlarının yüzüne utanmadan hâlâ nasıl bakabiliyorsunuz? 17-25 Aralık
operasyonlarıyla… 
BAŞKAN – Sayın Korkmaz, lütfen ama sayın
milletvekillerine bu şekilde tahkir doğru değil. 
S. NEVZAT KORKMAZ (Devamla) – Soruyorum
efendim, tahkir etmiyorum, soruyorum. 
BAŞKAN – Efendim, bir önceki cümlenizde
de… 
S. NEVZAT KORKMAZ (Devamla) – Benim
konuşmamı lütfen kesmeyin. Böyle bir şey yok. 
BAŞKAN – Ama sayın milletvekillerine
yapılınca, Türkiye Büyük Millet Meclisi üyelerine yapılınca uyarmak
durumundayım. İç Tüzük açık burada Sayın Korkmaz, lütfen…
S. NEVZAT KORKMAZ (Devamla) – Efendim,
ben soru soruyorum, soru soruyorum. 
BAŞKAN – Hükûmeti eleştireceksiniz,
bakanı eleştireceksiniz. 
S. NEVZAT KORKMAZ (Devamla) –
Eleştiriyorum ve soru soruyorum. 
BAŞKAN – Bunları yapacaksınız, tamam. 
S. NEVZAT KORKMAZ (Devamla) – Lütfen
benim zamanımı düzeltir misiniz. 
BAŞKAN – Sürenizi veririz bir dakika
ama lütfen sayın milletvekillerini tahkir etmeyin. 
Buyurun. 
S. NEVZAT KORKMAZ (Devamla) – Tahkir
eden yok. Tekrar ediyorum, soru soruyorum “Nasıl bakabiliyorsunuz?” diye. 
BAŞKAN – “Utanmıyor musunuz?” dediniz
ama… 
S. NEVZAT KORKMAZ (Devamla) – Hayır,
getirin lütfen şeyleri bakalım. 
BAŞKAN – Getirttiriyorum. Buyurun.
Bir dakika ekleyeceğim. 
S. NEVZAT KORKMAZ (Devamla) –
Operasyonlarda görev alan teşkilat çalışanları, kar, kış kıyamet demeden
sürgüne gönderilmiştir. Yaklaşık 50 bin polisin görev yeri değiştirilmiştir.
Çoluğundan çocuğundan ayrı düşmüştür polisimiz. Deneyimli kadroların
tecrübeleri yok sayılıp, peçete gibi buruşturulup bir kenara atılmıştır. Bu
dahi maalesef AKP’nin yargılanıp mahkûm olma korkusunu yenmeye yetmemiştir. 
Şimdi de emniyet teşkilatı ve
jandarmayı partinin kolluk kuvvetleri hâline getirmeye çalışıyor. Hedef, 17-25
Aralık soruşturmalarının sonuçlarını tamamen ortadan kaldırmak ve tarafsız
hareket etmesi gereken emniyet ve jandarmayı ak polis ve ak jandarma yapmak,
yüzlerce polis amirini resen emekli ederek teşkilatın içini boşaltmak. Şimdi de
jandarmayı Türkiye Büyük Millet Meclisine getirdiği İç Güvenlik Yasa
Tasarısı’yla siyasetin emrine sokmak istemektedir. Bunları yaparken güvenlik
güçleri, terör karşısında zafiyete uğramış, uğramamış umurunda bile değildir
AKP’nin. Hırsızlar baş tacı, milletin muhterem analarına küfreden, harami iş
adamları, İran casusu yoldaşları kıymetli ama ülkenin kahraman evlatları olan
jandarma, polis üvey evlattır. Vicdan sahibi vekil arkadaşlarıma sesleniyorum:
Terör örgütünün insafına bıraksanız polise, jandarmaya herhâlde bundan daha
fazla zarar veremezdi. Nedir bu husumet, nedir bu kin, garez, öfke? Bu teşkilat
milletin bağrından çıkan sizlerin, bizlerin evlatları değil mi? Emniyet
personelinin haklı talepleri, şikâyetleri arşıâlâya ulaşmıştır. PKK’nın
taleplerini “hazır ol” da yerine getirmek üzere bekleyen Hükûmetten çıt
çıkmamaktadır.  Polisin mesaisi günde en az on iki saat; amirinin insafına
kalmış. İkinci görev denilen rezalet ortada; âdeta angarya. Ödüllendirme ve
görevlendirilmeleri yöneticilerinin iki dudağının arasında. Polise görev için
araç ve benzinde cimrilik yapılırken milyarlık yüzlerce makam otosu cirit
atıyor.
Değerli milletvekilleri, Emniyet
Teşkilatı maalesef, kendisine sürekli söz verilen ama bir türlü ücretlerine zam
yapılmayan kandırılmış bir teşkilattır. Polise sürekli söz verilmektedir, diğer
kamu görevlilerine ise zam. AKP, defalarca polisin özlük haklarını
düzenleyeceği sözünü vermiştir ama millete verdiği diğer sözler gibi bunu da
tutmamıştır. Her ücret iyileştirmesi dediğimizde “Efendim, bütçe imkânları”
diye cevap vermektedir. İyi de kaçak saraylara, özel uçaklara, lükse, şaşaya
katrilyonlarca lira parayı buluyorsunuz da askerin, polisin ücret
iyileştirmelerinde mi aklınıza bütçe disiplini geliyor? (MHP sıralarından
alkışlar) Polis dün âdeta bir yumruk gibiydi, bir ve beraberdi, bugün sayenizde
paramparçadır. Bir bakın arkadaşlar, polisin ayakkabı ve kıyafeti bile eskimiş,
yıpranmıştır; ücretlerinin ve itibarlarının ayaklar altına alındığının
ifadesidir âdeta. Kanunları bile yaşlanmıştır. Emniyet Teşkilatı Kanunu 1937,
Polis Vazife ve Salȃhiyet Kanunu 1934, Disiplin Tüzüğü 1937 tarihlidir.
AKP, polisi toplumsal olaylarda suça azmettirmiş, sırtını sıvazlayıp “kahraman”
ilan etmiştir. Sonra da, işini gördükten sonra bizzat AKP tarafından tahkir
edilmiş, cezalandırılmış ve yalnız bırakılmıştır. Görülüyor ki değerli
milletvekilleri, AKP Hükûmeti varken polise aydınlık günler haramdır. 
Yakında iç güvenlik tasarısı geliyor Genel
Kurula, pimi çekilmiş el bombası gibi. Orada da eleştirilerimizi yapacağız,
direneceğiz çünkü AKP doğru yerde durmuyor, milletin yanında saf tutmuyor. 
Emniyet böyle de, jandarma farklı mı
değerli arkadaşlar? Dünyanın hiçbir ülkesinde, dağ başlarında, çoluğundan,
çocuğundan ayrı yaşamaya mahkûm edilen, sürekli tayinlerle yurt bile edinemeyen
ve bu fedakârlıklarından dolayı teşekkür edilmeyi hak eden fakat sürekli tahkir
edilen Jandarma dışında başka bir teşkilat var mıdır? Türkiye’nin yüzölçümü baz
alındığında Jandarmanın sorumluluk sahası ülkemizin yüzde 90’ıdır. 700 bin
kilometrekareyi kontrol eden Jandarma da maalesef terörle mücadelesinde yalnız
bırakılmıştır. En zor şartlarda vatana hizmet eden askerimizin güvendiği
dağlara karlar yağmış, kendi Hükûmeti, canına kasteden, karakollarını basan
PKK’yla pazarlık masasına oturmuştur. Oslo ve İmralı’da yapılan yüz kızartıcı
pazarlıklar sonucu Jandarma bilinçli bir şekilde sahada etkisizleştirilmiş ve
itibarsızlaştırılmıştır. Moral ve motivasyonları sıfırdır. Bu vefasızlığı
Yaradan’ına ve aziz milletinin sağduyusuna havale eden Jandarma Teşkilatımız
hiç olmazsa özlük hakları açısından bir şeyler yapılmasını beklemektedir. Biz
söylemekten bıktık, siz kör ve sağır olmaktan maalesef usanmadınız. Jandarma
personelinin yüzde 45’i uzman jandarmalardır. Herkesin askerî okullardaki
süresi fiilî hizmetten sayılır ama onlarınki değil. Askerdirler ama hiçbir
sosyal tesislerden, orduevlerinden istifade edemezler. 
Türk Silahlı Kuvvetlerinde ve elbette Jandarmada
da kangrene dönüşmüş sorunlarıyla sivil memurlar millî iradenin tecelligâhı
Meclisimizden ilgi beklemektedirler. Aynı odada, aynı işi yapan sivil memurlar
ile askerî memurlar farklı ücretler almaktadırlar. Nimeti paylaştırmada
haksızlık yapan Millî Savunma Bakanlığı külfeti paylaştırmaya gelince sivil
memurun -Anayasa Mahkemesi kararı olmasına rağmen- bir anda askerî personel
olduğunu söyleyebilmektedir. Yıpranma payı, orduevi ve kampları ile
lojmanlardan eşit faydalanma hakkı, hepsi de yüksek tahsilli olan sivil memurlarımıza
çok görülmektedir. 
Türk Silahlı Kuvvetlerinin omurgası
astsubaylar ve uzman çavuşlarımız sorunlarını yetkililere ulaştıramamaktan
şikâyetçidirler. Astsubaylarımız -intiharların en yüksek olduğu- çözülmemiş
intibak sorunlarıyla, düşük emekli maaşlarıyla, subaylara verilen temsil,
görev, makam, kadrosuzluk tazminatı ve komutanlık tazminatlarından mahrum
bırakılmalarıyla hakikaten mağdurdurlar. Uzman çavuşlarımız ise tam bir
fecaatin ortasında görmezden gelinmektedir. Herkes gibi muvazzaf görevleri
sonunda üniformalarıyla emekli olma haklarından mahrum bırakılmışlardır. Ne ek
göstergeleri vardır ne hasta olma lüksleri ne de keyfî uygulamalara karşı
kendilerini koruyacak, sığınabilecekleri bir mevzuatları. Lojman hakları ise
âdeta kuşun önüne yem atılması misali yüzde 5’le sınırlandırılmıştır.
Orduevleri ve sosyal tesisler söz konusu olduğunda üvey evlattırlar onlar. 
Buradan, Milliyetçi Hareket Partisine
“Sivas’tan öteye geçemiyor.” papağan nakaratıyla Misakımillî sınırlarını
Sivas’a çekme gafletinde bulunan Millî Savunma Bakanına bir çift sözüm var:
Peşmergeleri 29 Ekimde sınırlarımızdan merasimle geçirirken ordumuzun sitemine
“Benim haberim var, ben askerin bakanıyım.” diyordu. Subaylar, astsubaylar,
uzman jandarmalar, uzman çavuşlar ve sivil memurlarıyla birlikte ordunun tamamı
bizim üzerimizden size soruyorlar: “Göreceğiz bakalım Sayın Bakan, askerin
bakanı mısın hakikaten, değil misin?” 
Bu dağ gibi sorunları iç güvenlik
tasarısında konuşmaya devam edeceğiz. Devletin itibarı 1.250 odalı kaçak saraylarla
değil, çalışanlarını aç bırakmayan ve onlara adil davranan dürüst yönetimle
mümkündür. 
Değerli
milletvekilleri, milyarlarca dolarlık israf yatırımlarıyla devlete itibar
kazandırdığını düşünen AKP, uyguladığı yanlış dış politikayla hem dış itibarımızı
sıfırlamış hem de ülkemizi tüm risklere açık hâle getirmiştir. Sayın
Davutoğlu’nun sıfır sorundan kastı anladık ki sıfır itibarmış meğer. Suriye
politikalarının yanlış olduğunu inanın konuşmalarımızda AKP vekilleri bile
söylüyor ama Erdoğan ve Davutoğlu’nun Esad takıntısı hem bu coğrafyayı ateşe
atmış hem de kesin sayıları bilinmemekle birlikte neredeyse 2 milyon Suriyeli
kaçkının ülkemize doluşmasına vesile olmuştur. Kapımız zor durumda olan
insanlara elbette açıktır, açık olmalıdır; bu, milletin yüce gönüllülüğüdür.
Sözümüz yok ama benim insanlarımın, benim milletimin hakkı, huzuru, güvenliği
de riske atılmamalıdır. 2 milyon Suriyeli kaçkının sadece 222 bini kamplarda,
1,8 milyonunun nerede olduğu bilinmemekte ama kesin olan bir şey var ki
korumasız aç ve açıktadır neredeyse yüzde 90’ı. Tüm şehirlerimiz Suriyeli
göçmenlerin işgali altındadır, Türkiye’nin harcadığı para 5 milyar dolardır. Bu
parayla ülkedeki birçok sorun çözülmez mi? Elbette çözülür. Demek ki AKP’nin
yanlış dış politikaları insanlarımızı sıkıntıya sokar, hakkını haleldar eder
hâle getirmiştir. Şehirlerimizde suçlar artmış, asayiş bozulmuştur; sokağa
çıkma güvenliği kalmamıştır. Gündüz vakti bile ev ve iş yerleri soyulur hâle
gelmiştir. Çok doğaldır ki çaresiz insan, aç açıkta olan insan inançlarını bile
yiyecek, tüketebilecektir. İnsanımız tedirgindir. Saldım çayıra Mevla’m kayıra
anlayışıyla sokağa bırakılan göçmenlerin mutlaka kontrol altına alınması,
yaklaşan kış şartlarıyla onlara da insani ortamlar hazırlanması gerekmektedir.
Değerli
vekiller, insansever postuna bürünmüş AKP, söz konusu Türkler, Türkmenler,
Uygur Türkleri olunca birden insansavar kesilmekte ve sırtını dönmektedir.
Lügatinde Uygur, Türkmen, Türk olmayan AKP’den vatanı için ölümü göze almış
polisimiz, jandarmamız için bir şeyler bekliyor olmak anladık ki koca bir
hayaldir. 
2015 seçimlerinde inşallah milletimiz
de AKP’den hangi milletin Hükûmeti olduğunun, kimi dost kimi düşman bildiğinin
hesabını soracaktır diyor, yüce milleti saygıyla selamlıyorum. (MHP
sıralarından alkışlar)
BAŞKAN – Teşekkür ediyorum.
Üçüncü konuşmacı Hasan Hüseyin
Türkoğlu, Osmaniye Milletvekili. 
S. NEVZAT KORKMAZ (Isparta) – Sayın
Başkan, bir dakikamı lütfen arkadaşa ekler misiniz? 
BAŞKAN – Eklerim efendim, tamam.
Buyurun Sayın Türkoğlu.
MHP GRUBU ADINA HASAN HÜSEYİN TÜRKOĞLU
(Osmaniye) –Sayın Başkan, Türk milletinin saygıdeğer milletvekilleri; 2015 yılı
Merkezî Yönetim Bütçe Kanunu Tasarısı çerçevesinde Kamu Düzeni ve Güvenliği
Müsteşarlığı bütçesi üzerine Milliyetçi Hareket Partisi Grubu adına söz almış
bulunmaktayım. Yüce heyetinizi saygıyla selamlıyorum.
Sözlerimin başında yolsuzluğu, rüşveti
ve hırsızlığı haber yaptığı için basına getirilen sansür, baskı, gözaltıları
şiddetle kınıyorum.
Kamu düzeni, kısaca toplumun maddi ve
hukuki düzeni olarak tanımlanabilir. Toplumu oluşturan birimlerin hem kendi
aralarında hem de devletle olan ilişkilerinde devletin yasama organı eliyle
koymuş olduğu kuralların toplumda hâkim olmasıdır. Devlet bu kuralları koymakla
beraber bu kuralların ihlal edilmesini yani kamu düzeninin bozulmasını önleyici
faaliyetler de yürütür. Şayet bir şekilde bu kurallar ihlal edilerek kamu
düzeni bozulursa devlet, kolluk kuvvetleri vasıtasıyla bu suçluları yakalar,
yargılar ve cezalandırır.
Buradan da anlaşıldığı üzere kamu
düzeninin belirleyicisi yasaları yaptığı için Türkiye Büyük Millet Meclisidir.
Kamu düzeninin koruyucusu ise önleyici kolluktur. Jandarma, polis ve diğer
kolluk birimleri kamu düzeninin bozulmasını önleyici faaliyette bulunurlar.
Kamu düzeninin üçüncü ayağı ise kamu düzeni bozulduktan sonra düzeni tamir edip
yeniden tesis eden teşkilatlardır. Bunlar yargı mercileri ve adli kolluktur.
Anayasa ve yasalar çerçevesinde hâl
böyle olunca şu soruyu sormadan edemeyiz: Adı Kamu Düzeni ve Güvenliği
Müsteşarlığı olan bu kurum kamu düzeniyle ilgili hiçbir asli görev yürütmediği
hâlde adı neden Kamu Düzeni ve Güvenliği Müsteşarlığıdır? Bu kurum ne iş yapar,
kamu düzenini hangi yetkilerle, nasıl sağlar? Kamu düzenine ilişkin yasa
yapamaz çünkü bu yasamanın tekelindedir. Kamu düzeninin bozulmasını önleyecek
faaliyetler yani önleyici kolluk görevi yapamaz çünkü Polis Vazife ve Salahiyet
Kanunu’na göre bu zabıtanın yani kolluğun görev yetkisi içerisindedir. Geriye
kamu düzenini bozan suçluların yakalanması, bir yargılama sürecinden geçirilerek
cezaya çarptırılması ve infaz edilmesi görevi kalmaktadır ki bu yetki Anayasa’mıza
göre sadece bağımsız yargının sorumluluğundadır. Bu sorunun mantıklı bir cevabı
yoktur, olamaz da. 5952 sayılı Kanun, kurumun görevini “Terörle mücadeleye
ilişkin politika ve stratejileri geliştirmek ve bu konuda ilgili kurum ve
kuruluşlar arasında koordinasyonu sağlamak.” olarak belirtmiştir. Bu ibare bize
örtülü biçimde şunu söylemektedir: Neredeyse 1 milyon eğitimli, yetişkin ve
liyakatli insan gücüne sahip olan, elinde her türlü teknolojik donanımı bulunan
ve asli görevi terörle mücadele ederek kamu düzenini sağlamak olan güvenlik
kurumları terörle mücadele stratejilerini belirlemekte aciz kalmakta ama birkaç
istihbaratçı, birkaç akademisyen ve memurdan oluşan 100 kişilik bir ekip
terörle mücadele stratejisini bu kurum çatısı altında belirleyebilmektedir.
Buna kargalar bile güler.
Ayrıca, bir türlü koordine olamayan,
Vali olan Emniyet Genel Müdürünü, Orgeneral olan Jandarma Genel Komutanını,
yine Orgeneral olan Genel Kurmay Başkanını ve Başbakanlığa bağlı Millî İstihbarat
Teşkilatı Müsteşarını İçişlerine bağlı bu kurumun müsteşarı koordine edecekmiş.
Bunun nasıl olacağını, nasıl yapılacağını gülmeye başlamadan önce bize izah
etmeniz gerekmektedir. Yasada belirtilen bu görev tanımı Hükûmetin boyayıp,
cilalayıp bize yutturmaya çalıştığı bir kamuflajdan ibarettir. Çünkü terörle
mücadele kavramı öz olarak devletin kolluk vasıtasıyla kullandığı meşru cebir
ve kuvveti içerisinde barındırır. Meşru cebir ve hukuki müeyyide içermeyen,
sadece strateji belirleme, istihbarat, finansal, ekonomik, psikolojik, sosyal
ve kültürel diğer faaliyetler kolluğun terörle mücadelesine yardımcı olan
destek unsurlarıdır. Bu tür yardımcı kurum ve kuruluşlara terörle mücadele ve
kamu düzenini sağlama konusunda asli görevler yüklenemez. 
Dolayısıyla, Kamu Düzeni ve Güvenliği
Müsteşarlığının asli görevi terörle mücadele değildir. Peki nedir? Teröristle
müzakeredir. Pratik uygulamalar da bu gerçeği ortaya çıkarmıştır. Bu kurum,
bugüne kadar terörle mücadele konusunda hiçbir görev icra etmemiştir. Bu kurum,
teröristle pazarlık masasına oturmak, İmralı’daki bebek katiliyle görüşmek,
Kandil’deki eli kanlı teröristlere ulaklık yapmak ve “strateji” adı altında
bölücü talepleri karşılamak için yasa tasarıları hazırlamak, kamuoyunda algı
yönetimine yönelik örtülü operasyonlara zemin hazırlamakla görevlidir.
Hükûmet bu kurumu kirli, bölücü destek
faaliyetleri için kullanmaktadır ve hâlen buna devam etmektedir. Her şey
ortadadır. Hükûmet, siyaseten riskli gördüğü teröristle müzakere faaliyetlerini
doğrudan kendisi yürütmek yerine, sözde kamu güvenliğiyle ilgili görev
yüklediği bu kurumun mensuplarına yaptırmaktadır. Onun için bu kurumun başına
asli görevi kamu güvenliği olan kurumlardaki tecrübeli yöneticilerden,
valilerden, kaymakamlardan ya da emniyet ve askerî personelden değil, bölücü
sürecin maşası olarak kullanılan Millî İstihbarat Teşkilatından birini
getirmiştir.
Hükûmet ateşteki kestaneleri Kamu
Düzeni ve Güvenliği Müsteşarlığı maşasıyla toplamaktadır. Koordinasyon görevini
ise devletin güvenlik kurumları arasında değil, İmralı-Kandil-HDP üçgeni
arasında yerine getirmekte, bir türlü koordine olamayan teröristbaşı ile
Kandil’deki eşkıyası ve siyasi uzantıları arasında koordinasyonu ancak Türkiye
Cumhuriyeti devletinin bu kurumu sağlayabilmektedir, bu ayıp da bize yeter. O
yüzden, bu kurumun adı Kamu Düzeni ve Güvenliği Müsteşarlığı değil “Teröristle
Müzakere, İmralı-Kandil Arası Ulaştırma ve Koordinasyon Müsteşarlığı”
olmalıdır. (MHP sıralarından alkışlar) 
Anayasa’mıza göre, ülkenin siyasi
sınırlarıyla belirlenen vatan coğrafyasında kamu düzenini ve güvenliğini
sağlamak, vatandaşların can ve mal emniyetini temin etmek, Anayasa’da yer alan
siyasi faaliyet, düşünceyi ifade, toplantı ve gösteri düzenleme, seyahat ve
mülkiyet gibi özgürlüklerin etkin olarak kullanımını sağlamak Hükûmetin temel
görevidir. Bu görev ve sorumluluk Hükûmet adına merkezde İçişleri Bakanı,
taşradaysa vali ve kaymakamlar eliyle yerine getirilmektedir. Yani, ülkede
birinci derecede emniyet ve asayiş amiri İçişleri Bakanı, Hükûmet tarafından
atanan vali ve kaymakamlardır. Güvenlik kuvvetleri bunların emir ve komutası
altında kolluk faaliyeti yürütürler. Anayasa’ya göre hukuki durum budur ama
fiilî durum gerçekte böyle midir? Keşke buna, eski bir mülki idare amiri olarak
“evet” diyebilseydim. Maalesef, bugün Türkiye Cumhuriyeti’nin siyasal sınırları
ile egemenlik sınırları birbiri ile örtüşmemektedir. Siyasal sınırlarımız
Edirne’den Hakkâri’ye kadar uzanırken, Türkiye Cumhuriyeti’nin egemenlik sınırı
Hakkâri’ye kadar ulaşamamaktadır. Türkiye Cumhuriyeti devletinin Hükûmet
makamını işgal eden AKP iktidarı, Türkiye’nin belirli bir coğrafyasında
devletin egemenliğini kaybetmiştir. Vali ve kaymakamları eliyle vatandaşının
can, mal ve özgürlüklerini kullanma emniyetini sağlayamayan Hükûmet, PKK, KCK
ve HPG adıyla anılan terörist bozuntularından imdat istemektedir. Başbakan “Biz
kamu düzenini tesis edemiyoruz ne olur siz kamu düzenini sağlayın.” diye âdeta
teröriste yalvarmaktadır. Tam bir akıl tutulması. Teröristin işi zaten, kamu
düzenini bozmak ve kamu güvenliğini, devlet otoritesini ortadan kaldırıp kendi
otorite ve yasalarını topluma dayatmaktır. Siz kalkmış, teröristten kamu
düzenini sağlamasını bekliyorsunuz. Terörist, terör ve silahla bir bölgede kamu
düzenini sağlarsa orada devlet sona ermiş olur, terör örgütünün kurtarılmış
bölgeleri ortaya çıkar. Orada, bu Meclisin ve Türkiye devletinin değil, terör
örgütünün yasaları geçerli olur. Buna da, siz adına ne derseniz deyin, siyaset
bilimi teorisinde “mutlak ya da kısmi bağımsızlık ilanı” denir. 
Bölgede artık örgüt topluma kendi
yasalarını dayatmaktadır. Mahkemeler kurup yargılama yapmakta, vergi
toplamakta, askere almakta, uymayanlara cezai yaptırımlar uygulamaktadır.
Özerklik ilan ettiğini duyurup askerin ve polisin sokağa çıkmasını
yasaklamakta, yol kesip kimlik kontrolü yapabilmektedir. Asayiş ekipleri kurup
devriye gezmekte, belirli noktalarda asayiş uygulaması yapmaktadır. Suçlu
bulduğu korucuyu şehrin ortasında direğe bağlayıp kurşuna dizerek idam etmekte,
hakkında suç iddiası olan kaymakama mahkeme celbi çıkarmaktadır. Polis
memurlarını gözaltına alabilmektedir. 
Şimdi, siz böyle bir ortamda Türkiye
Cumhuriyeti devletinin varlığından ve hükümranlığından söz edebilir misiniz?
Maalesef, hayır.
Hükûmet, PKK’nın bölgede fiilen
egemenlik yetkisi kullanmasına göz yummuştur. Hatta, kamu düzenini sağlaması
için PKK’ya Başbakan ağzından çağrıda bulunarak mevcut durumun Türk kamuoyu
tarafından alışarak kanıksanmasına zemin hazırlamıştır.
Başbakan sık sık kamu düzeninin devlet
dışı bir paralel KCK yapılanması ve terör örgütü tarafından sağlanmasını
isteyerek bizi bu duruma alıştırmak ve sonunda fiilî durumun hukuki duruma
çevrilmesini kolaylaştıracak bir siyasal, toplumsal ve psikolojik zemin hazırlamaktadır.
Başbakan bu açıklamalarıyla Türk
toplumu üzerinde âdeta kirli bir algı operasyonu yürütmektedir. İmralı-Kandil
arası posta güvercinliği yapan birisi, terör örgütü lideri ve bebek katilinin
mimarı olduğu yıkım planını anlatırken “Atılacak adımlar arasında özerklik de
var genel af da var.” derken paralel Başbakan -ki esası kaçak sarayda mukimdir-
hiç yüzü bile kızarmadan çıkıp “Özerklik ve genel af konuşulmadı.” demektedir.
Türkiye’nin kaderinin tayin edilmeye
çalışıldığı bir meselede Hükûmet milletin gözünün içine baka baka yalan
söylemektedir. Neden? Çünkü, Türk milletinden korkuluyor. Şayet, paralel
Başbakan doğruyu söylüyorsa o zaman Sayın Sırrı Süreyya Önder ya milleti
aldatıyor ya da temsil sözcülüğüne soyunduğu bölücü kitlelerden korkuyor. Yalan
ve dolanı hangisine yakıştıralım? Hangisi bize yalan söylüyor? Açıklansın ve
onlardan birisi milletten özür dilesin. Sayın Önder ilk yaptığı açıklamayı tevil
etmeden çıkıp dürüstçe, Hükûmetten korkmadan, çekinmeden ifade etmelidir.
Bu çalışmada özerklik ya da Sayın
Demirtaş’ın Avrupa Parlamentosunda ifade ettiği gibi, yerel parlamento yani
Türkiye Cumhuriyeti devletinin egemenliğinin güneydoğuda kurulacak yerel
meclislere devredilmesi anlamına gelecek -adına ister “özerklik” deyin
isterseniz “yerel yönetimlerin güçlendirilmesi” deyin- ne derseniz deyin
özerklik anlamına gelecek bir düzenleme talebi var mıdır, yok mudur? PKK’lı
teröristlere genel af var mıdır, yok mudur? Hükûmetle bu konularda mutabakat
sağlanmış mıdır, sağlanmamış mıdır? Öyle, “Başlıkta yok, içerikte bilmem ne.”
falan değil, delikanlı gibi var mıdır, yok mudur? (MHP sıralarından alkışlar) 
Elbette biz var olduğunu biliyoruz. Ama
ben kabul etmesem de Hükûmet milleti koyun gibi görüp çobanlığa soyunduğu için,
koyunları ürkütmeden kurdun önüne atabilmek için bu gerçekleri milletten
saklamaktadır. Ama hem Başbakan hem cürüm ortağı olan İmralı ve Kandil boşuna
heveslenmektedir. Türk milleti millî birlik ve kardeşlikten nasibini almamış
karanlık zihniyetinizin kirli operasyonlarına karşı hazırlıklı ve bağışıklıdır.
Biz bu yıkıcı karanlık filmleri Girit’i, Selanik’i, Bosna’yı, Kosova’yı
kaybederken gördük. Biz bu hikâyeleri Filistin’den, Kudüs’ten, Medine’den
çıkarken dinledik. Biz bu acıları Rumeli’de, Musul’da, Kerkük’te, Ahıska’da,
Kırım’da, Karabağ’da, Kıbrıs’ta yaşadık.
Hep barış olsun dedik, gocunmadık
tebaamıza kolektif hakları dahi verdik. Ama onlara yetmedi, çetecilik yaptılar,
kanımızı akıttılar. Savaşlar, çatışmalar, akan kan dursun dedik, özerklik
verdik yetinmediler. Türk İslam milletine katliamlar, soykırımlarla cevap
verdiler. Düveli muazzama ile iş birliği yapıp bağımsızlık ilan ettiler.
Yetinmediler Anadolu topraklarına, öz vatanımıza göz dikip Ermeni’ye, Rum’a,
İngiliz’e İtalyan’a dağıtmaya kalktılar. 
Biz Türk milletinin asil evlatları
bunları unutmadık, unutturmayacağız. Bu kanlı ve bölücü senaryoları yeniden
oynatmayacağız. Evet, PKK Hükûmetin kurduğu pazarlık masasında başımıza silah
dayayarak “Barışalım.” dese de teröristle barışmayacağız. Hükûmet İmralı’ya af
sözü vermiş olsa da onu ve eli kanlı teröristlerini affetmeyeceğiz. Hükûmetin
ve bölücü yandaşlarının bütün fitne ve entrikalarına rağmen Kürt
kardeşlerimizden ayrılmayacağız. Hiçbir kardeşimizi ayrılık ve fitneye feda
etmeyeceğiz. Hiç kimseden vazgeçmeyeceğiz. Analarımız ağlasa da vatan
toprağından bir çakıl taşı dahi teröriste vermeyeceğiz. (MHP sıralarından
alkışlar) Vatan hainlerine, bölücülere ve iş birlikçilerine karşı her mekânda,
her zeminde ve her zamanda, her ahval ve şeraitte dimdik, aslanlar gibi,
bozkurtlar gibi kanımızın son damlasına kadar ayakta kalacağız. Buna Türk
milliyetçileri olarak aziz Türk milleti önünde Allah’ın adına, namusumuz,
şerefimiz ve bütün mukaddesatımız üzerine yemin ediyoruz. Ne mutlu Türküm
diyebilene.
Bu düşüncelerle bütçenin aleyhinde olduğumuzu
belirtir, Türk milletinin milletvekillerini saygıyla selamlarım. (MHP ve CHP
sıralarından alkışlar)
BAŞKAN – Teşekkür ediyorum.
Dördüncü konuşmacı Emin Haluk Ayhan,
Denizli Milletvekili.
Buyurun Sayın Ayhan. (MHP sıralarından
alkışlar)
MHP GRUBU ADINA EMİN HALUK AYHAN
(Denizli) – Teşekkür ediyorum Sayın Başkan.
Sayın Başkan, değerli milletvekilleri;
Ekonomi Bakanlığı bütçesi üzerinde Milliyetçi Hareket Partisinin görüşlerini
arz etmek üzere söz aldım. Yüce heyeti saygıyla selamlıyorum.
Başlangıçta söyleyeceğim, bütün
eleştirilerime rağmen bütçenin hayırlı olmasını diliyorum. 
Bu bütçenin içinde ihracat artışı
yoktur, rekabet gücü yoktur, istihdam yoktur, yatırım yoktur, teşvik yoktur,
inovasyon yoktur, teknoloji üretimi yoktur. Peki, ne var? Dış ticaret açığı
var, cari işlemler açığı var, sıcak para var, kur var, faiz var. Yani, AKP’nin
mantığında değişen bir şey yok. 
Sayın Bakan, ben, geçen yıl bu kürsüde,
Ekonomi Bakanlığı bütçesi üzerinde Milliyetçi Hareket Partisinin görüşlerini
izah ederken, son cümlemde, aynen bu kürsünün burasına vurarak, devlet işi
ciddiyet ister dedim. Söylediğim tarih 14 Aralık 2013. Üç gün sonra meydana
gelen olaylar gerçekten devlet işinin ciddiyet istediğini gösterdi. 
Tenkit için falan söylemiyorum, bugün
aynı noktadayım, size de söylüyorum, devlet işi ciddiyet ister, hafife alınmaz.
Şimdi, Orta Vadeli Program ve 2015 Yılı
Merkezî Yönetim Bütçe Kanunu Tasarısı, AKP Hükûmetinin ekonomi politikalarının
külleyen iflas ettiğini ortaya koymuştur. AKP’nin ithalata ve inşaata dayalı
ekonomi ve sanayi modeli ne var ki çökmüştür. “Sanayi bahane, inşaat şahane”
modeli AKP’yi de artık korkutmaya başlamıştır fakat bırakamıyorsunuz, hepiniz
inşaata yaklaşıyorsunuz. Uluslararası kuruluşlar resesyon uyarısı yapıyor, biz
yazdan yapmaya başlamıştık. Maazallah ekonomide sıkıntı var, işsizlik biraz
önce açıklandı. Üçüncü çeyrekte son iki yılın en düşük büyümesi gerçekleşti,
siz yüzde 3 beklerken 1,7 geldi. Biraz daha fazla büyümüşsünüzdür de haberiniz
yoktur, İstatistik Enstitüsü “Daha çok zenginsiniz ama biz hesaplamıyoruz.”
diye söylüyor, bu da öyle bir şeydir. Yıllık enflasyon kasım ayında 9,2, cari
açık ekim beklentilerinin üstünde çıktı, yurt içi hasılaya oranı yüzde 5,6.
Hâlen, dünyada en yüksek cari açık veren ilk 5 ülkeden biriyiz. Cari açık biraz
gerilese de aklı olan buna sevinemiyor. Cari açık durgunluk nedeniyle, sanayi
üretiminin azalması dolayısıyla düşüyor. Sayenizde dünyada enflasyon ve cari
açık şampiyonu olduk. Kurlar yükseldiği hâlde ihracatımız artmıyor. Bütün
bunlar sizin öngörülerinizle örtüşmüyor. Neticede bu bütçenin akıbeti
diğerlerinden farklı olmayacak. Bu bütçenin hedefleri, bu yılın, önümüzdeki yıl
için koyduğunuz makroekonomik hedefler şimdiden kadük olmuş durumda.
Konuşacağız bunları.
Değerli milletvekilleri, zaten Ekonomi
Bakanlığının oluşumunda bir arıza var. Adı ekonomi, makroekonomik dengelerden
falan sorumlu değil. Yağma Hasan’ın böreği! Ekonomi Bakanlığı dedik, kapanın
elinde kaldı. Nerede gümrüğü? İç ticarete bağlı. Dünyanın neresinde böyle bir
şey var. Adama göre iş. Şimdi biraz ilave ediyorsunuz, yabancı sermaye ve
teşvik, onda da hak getire. 
Sizinle hemşehriyiz, hukukumuz da var.
Memleketimizden bir bakan çıktı dedik, sevindik. Sevinsek mi, sevinmesek mi?
Hiç olmazsa, açarsa telefonu memleketin işi hallolur dedik. Şimdi hemşehrilerimiz
soruyor: “Bizim bakan ne oldu?” Daha doğrusu: “Bizim Nihat bakan oldu.” Doğru.
“Yeni mi kuruldu o bakanlık?” diyorlar. “Ondan önce de ekonomi bakanı vardı
yani yeni gelmedi.” diyoruz. “E, o adam ne oldu?” diyorlar. Bunu bize soruyorlar.
17-25 Aralık olaylarından sonra istifa etti deniyor. “Ha, şu AKP Hükûmeti,
paralel, kasa, kol saati, ayakkabı kutusu, artan parayla ev alma işi” diyorlar.
Meğer her şeye vatandaş vâkıf. Bunlar konuşuluyormuş. “Bırak, bir de anlatma,
lanet olsun gerisi.” diyordu. Bakın, kimseyi suçlamadan söylüyorum ben bunları.

Şimdi, bakın…
SÜREYYA SADİ BİLGİÇ (Isparta) – Bizim
Nihat’a ne oldu? Bizim Nihat’ta kaldın.
EMİN HALUK AYHAN (Devamla) – Söyledik,
anladığın kadar.
Şimdi, gelelim, AKP geldiğinden beri cari
fiyatlarla 1,3 trilyon dolar neyimiz var? İhracatımız. 2 trilyon doları aşan
ithalatımız var. AKP döneminde 800 milyar dolar açığımız var, dış ticaret
açığımız. Bu, Türkiye'nin bir yıllık millî gelirine eşit. Siz bir dergiye
verdiğiniz beyanatta “800 milyar dolar.” diyorsunuz. Bir yıllık neyine eşit?
Millî gelirine eşit. 
Şimdi, AKP geldiğinden beri cari açık
350 milyar dolar, cari fiyatlarla; isterseniz reeli de hesaplanır. Ama ne
oluyor? Aşağı yukarı bu kadar da Türkiye'nin borcu artmış. 
Şimdi, devam ediyoruz, 2002’den 2013’e
ihracat yüzde 320, ithalat yüzde 390 artmış; cari açık 1,5 milyar dolardan 65
milyar dolara yükselmiş, 77 olduğu da olmuş; dış ticaret açığı 15 milyar
dolardan 100 milyar dolara çıkmış. Bugün biraz ne oluyor? Azalıyor. 
Şimdi, Türkiye dışarıda nasıl
görünüyor? Dünya götürme liginde Türkiye bir senede 11 basamak birden atlamış,
atlatmış. “Götürme ligi”, bizim basındaki ifadesi bu. 
Şimdi, AKP’nin Hükûmet programlarına
bakın, hep “ihracat” yazar, “ithalat” zor yazar. Bakın, şu 62’nci Hükûmetin
Programı; 189 sayfa, 36.129 sözcük var. Toplam 20 defa “ihracat” sözcüğü
geçiyor ama “ithalat” 2 defa geçiyor; “dış ticaret açığı” yok burada, bu
ifadede, bu Program’da. İnanmazsanız vereyim; sizde de var zaten. Bakın, “cari
açık” da sadece 2 kere geçiyor. Sanki bu Hükûmet Programı Patagonya’nın hükûmet
programı. Problemler neden yazılmıyor buraya? 
Şimdi, vatandaşın durumu iyiymiş.
Sabahleyin organize sanayisine Denizli’den gidenlere bakın. En çok açılan yer
börekçi ile çörekçi, simitçi. Bana iş adamının bir tanesi dedi ki: “Bu adamlar
sabah 1 simit yiyorsa yiyor, öğlen biz ne verirsek onu yiyor, akşam da belki aç
yatıyor.” İnsanlar böyle. “Denizli’de 10 bin Suriyeli var.” diyorlar, siz
biliyorsunuz rakamları, ben bilmem, ben iş adamlarından aldım. Bildiğim
kadarıyla bin tane izinlisi var; rekabeti de orada düşürüyorsunuz, orası da
sıkıntılı. 
Şimdi, Sayın
Bakan, cari açık, dış ticaret açığı azalıyor diye çok sevinmeyin. Bakın, büyüme
tepetaklak gitti, ihracat düşüşe geçti. “3 kat büyüdü.” dediniz, dolar
bazındaki millî gelir, 2008’den bu yana, altı senedir orta gelir çukurunda
patinaj yapıyor, çıkamadı o çamurdan. Ama hiçbiriniz cari açığa Rıza Zarrab
kadar kaynak sağlayamadınız, gayret edemediniz. (MHP sıralarından alkışlar)
Neden söylüyorum? Çıktı televizyona, açık ve net söyledi, arkasına da Türk
Bayrağı’nı aldı, “Ben cari açığı yüzde 15 düşürdüm.” dedi. Düşürmediyse
söyleyin yani benim söylediğim falan değil bu. 
Şimdi, AKP
Hükûmeti döneminde büyüme yüzde 9’dan yüzde 3’e geriliyor, ihracat artışı da
2011’deki yüzde 18,5’lardan 2014’te yüzde 5’ler seviyesine geriledi. Büyümeye
yaptığınız katkı bu işte. Üstelik geçen yıl, 2013’te, ihracat negatif, binde 4
küçüldü yani baz etkisi falan da yok, hatta tam tersine, pozitif bir baz etkisi
var. Bu yıl sonu itibarıyla yüzde 4-5’lik bir büyüme, ihracatta artış görmeniz
mümkün. Kasım ayında yüzde 6 geriledi, aralık ayında beklenti negatif, sanayi
üretimi de daraldı zaten. 
Bakınız,
ihracatçının başını önüne eğdiniz. Bunu TİM Başkanı söylüyor, ihracatçıya “Gönül”
şarkısını çaldırmaya başladınız. Ne gönlü? “Başın öne eğilmesin/Aldırma gönül,
aldırma/Ağladığın duyulmasın/Aldırma gönül, aldırma.” diyorsunuz. 
Biz hep uyardık
ama maalesef selefiniz bakanlar ihracatın meselelerinden çok, faizle meşgul
oldular. Yakın bir dostunuz olarak sizi ikaz ediyorum: Eğer inancınıza faiz
ters ise iki satır bir kanun getirin, yasaklayalım. Eğer bunu yapamayacak
güçteyseniz sakın bunu konuşmayın. Sizden öncekiler sıkıntıya girdi, ne hâle
geldikleri meydanda. 
EKONOMİ BAKANI NİHAT ZEYBEKCİ (Denizli)
– Faizciler mi yaptı onu?
EMİN HALUK AYHAN (Devamla) – Kim
yaptıysa? Siz biliyorsunuz. Size göre, “Paralelciler yaptı.” diyorsunuz ama
Merkez Bankası Başkanını oraya buraya çıkarıp orta yerde dövmeyin. Konuşun
Bakanlar Kurulunda, değiştirin Merkez Bankası Başkanını, zaten vakti geliyor,
istediğiniz faizi yazarsınız. 
Şimdi, daha geçenlerde kes-yapıştır
paketi diye bir şey yutturuldu. Sanayinin ve ihracatın en önemli sorunlarını bu
bayat stratejilere ve sözde eylem planlarına yani bir başka bahara salladınız.
O yetmedi, 2018 yılı millî gelirinin 1 trilyon 300 milyar ABD dolarına
çıkacağını basın toplantısıyla Sayın Başbakana ilan ettirdiniz, onun bilmediği
bir iş bu, sizler de yanındaydınız, hepiniz dizili. Oysaki daha bir ay
öncesinde, 8 Ekim 2014 tarihinde aynı Hükûmet Orta Vadeli Program açıklamıştı.
Bu programda 2017 yılı millî gelir hedefine “971 milyar dolar.” dediniz. 2014
yılı gerçekleşmesi ise 810 milyar ABD doları olacağı söylendi. Allah’tan,
hatayı fark ettiniz de biri üstlendi, Başbakan kurtuldu. 
Şimdi, Sayın Bakan, Bakanlıktaki balayı
döneminiz bitti. Devletin işi -biraz önce söyledim- ciddiyet ister. Devletin
dış ticaret işi ağırdır. Artık dolaşmayı bırakın, biraz işe bakın. Daha
geçenlerde, dahilde işleme rejimi kapatma belgelerini ihracatçı birliklerinden
Bakanlığa devrettiniz. Şimdi,
sivil toplum örgütlerinin yapabileceği işi Bakanlığa toplamaya çalışıyorsunuz.
TOBB’da da aynı şeyi yaptınız, bunda da aynı şeyi yaptınız. Bakın, bu olmaz.
Hani dağıtacaktınız yetkiyi? Üstünüze topladığınızda daha güçlü olduğunuzu fark
ediyorsunuz ama o güç adamı zehirler, onu size söyleyeyim. 
Şimdi, bütçe sunuşunda, 2015 yılı performansında 500 milyar
dolar ihracat hedefini bir kez daha zikretmişsiniz. Bu, sizin resminizin
altında yazılı. Arkasında Sayın Bakan Yardımcısının da var, o da zikretmiş 500
milyar doları ama o devlet memuriyetinden gelme, söylemiş, sonradan hedefi
değiştiriyor: “2013-2017 Stratejik Planı’ndaki öncelikler çerçevesinde
hazırlanmış.” diyor. Uyanık, devlet memurluğundan geliyor. Ama şimdiki devlet
memuru -Müsteşar- hepten uyanık. Bakın, onun söylediği daha enteresan:
“Cumhuriyetin kuruluşunun 100’üncü yılında ulaşılması planlanan ekonomik
hedefleri gerçekleştirmek üzere…” diyor, rakam vermiyor. O uyanık, o işi
biliyor. Bunu niçin söylüyorum? Sayın Bakan, ben bunları söyleyerek sizi
kötülemek falan istemiyorum. Bunlar devletin kayıtlarına giriyor. Yarın “500
milyar hedef” dediğiniz o zaman geldi mi “Bu Bakan doğruyu söylememiş filanca
tarihte.” derler. 
Geçen yıl şu bütçe tasarısının içinde ne vardı? “Sayın Bakan
Zafer Çağlayan’ın istedikleri yapılacak.” diye hüküm vardı. Ben buradan
gösterdim, bu çıkmış, olumlu bir gelişme. Ben, 17 Aralıktan üç gün önce bu
kürsüden demiştim ki: “Emrihak vaki olsa -Allah korusun, Allah gecinden versin-
ne yapacaksınız? Yeniden kanun lazım onu değiştirmek için.” Ama Allah başka
başka işler ortaya çıkardı. Dolayısıyla, başlangıçta söylediğim, “Devlet işi
ciddiyet ister.” dediğim olay bu. 
Şimdi, sizden önceki Bakan, yatırım
teşvikleriyle ilgili sistemi açıkladı. Bu, Denizli’de Sanayi Odasının dergisi;
resim bu, Denizli’de teşvik sistemi. Vallahi, teşvik elinizde. Size de
göstereyim. Denizli’de Sanayi Odası Başkanı “On yıldır yeni yatırım açısından
çivi çakılmadı.” diyor. Ben bilmem, siz daha yakınsınız, bilirsiniz.
ALİM IŞIK (Kütahya) – Bilirsin,
bilirsin.
EMİN HALUK AYHAN (Devamla) – Bilinsin,
kayda geçsin diye söylüyorum. Şimdi, bu öyle. 
Aynı dergide “Denizli yatırımlardan hak
ettiği payı alamıyor.” deniliyor. Yalansa ben bunların yalancısıyım, adamlar
doğru olduğunu söylüyorlar.
Şimdi, Denizli zaten teşvikte AKP
döneminde kaybetti, öyle bir sıkıntımız da var. 
Denizli bir de apartçı oldu, apartçı.
Yani, sanayicinin cebinde keş var. Adam “Ne yapacağım? Ulan, bu sanayi, ihracat
yapacağım, bilmem ne yapacağım, yatırım yapacağım, rezil kepaze olacağıma, ne
yapayım? Apart alayım, apart.” diyor. Apart sizin dönemde oldu. Cumhurbaşkanı
Başbakanken kötülüyor, ondan sonra AKP Genel Başkan Yardımcısı kötülüyor,
Belediye Başkanı “Ben yapmadım.” diyor. Geçen telefon etti bana, ben burada
konuşunca. Ne kadar doğru yanlış onu konuşuruz yine. İş adamına da soruyorum:
“Niye yatırım yapmıyorsun keş para?” Diyor ki: “Bizim önümüzdeki AKP’liler
nereye giderse biz de oraya gidiyoruz. Onlar inşaata gidiyor, biz de oraya
gidiyoruz. Ben deli miyim? Millî gelirin içinde sanayinin payı düştü, inşaatın
arttı, orası kârlı bir alan.” 
Denizli’de Maldivler’den mi nereden kum
getiriliyor, evler yapılıyor. Orada büyük rantlar dönüyor bana göre. Şeffaf
olarak belediye açıklamalı, “Ben şu imar mevzuatını şöyle değiştirdim,
filancalara şu kadar daire, şu kadar şey artırdım.” demeli.
SÜREYYA SADİ BİLGİÇ (Isparta) – Ya, şu
Denizli’den bütçeye bir gel artık. Denizli’ye takıldın kaldın.
EMİN HALUK AYHAN (Devamla) – Sen bundan
rahatsız oluyorsun.
BAŞKAN – Sayın Bilgiç, lütfen…
EMİN HALUK AYHAN (Devamla) – Sen bundan
rahatsız oluyorsun. Denizli düşmanı(!)
Şimdi, bu transatlantik meselesi var
Sayın Bakan. Hakikaten, ciddi olarak siz bu işin üstünde durmaya çalışıyorsunuz
ama bu iş sadece iktidarın yapabileceği bir iş değil. Getirin burada
tartışalım, destek verilecekse yurt dışı platformlarda biz sizin arkanızda
duralım. Tek başımıza götürebiliriz derseniz, yanılırsınız, götüremezsiniz;
açık, net söyleyeyim. Bakın, dahilde işleme izin belgelerini daha ekrana
koymuyorsunuz, çektiniz millet görmesin diye.
Şimdi, ihracatın bu 500 milyar dolar
hedef olayını da bir düzeltin, revize edin. Sizin verdiğiniz rakamlara göre,
2018’den sonra her yıl 300 milyar dolar ihracat için ilave ne yapmanız lazım?
Yılda 50’şer milyar dolar ihracat artışı yapmanız lazım, yıllık ortalama
artış yüzde 15’ten fazla ediyor. Gülünç duruma da düşmeyelim, yurt dışında da
aynı şeyi söylersiniz, sadece siz değil biz de rezil oluruz, Türkiye Cumhuriyeti
rezil olur. Dolayısıyla bunları söylerken bir ahenk içinde ne yapalım?
Götürelim. 
Bakın, ihracatımız hâlen fasoncu. Ürün
odaklı, yerel üretici konumunda olduğunu tanımlıyorsunuz ve “Pazarı düzenleyen
tüketici odaklı global markalar çıkarmış bir ülke olma hedefini gerçekleştireceğiz”
diyorsunuz. On iki yılda bir şey yok.
Teknolojik dönüşümü geciken, fiyatta
rekabete çalışan, dışarıya bağımlı, kapasite artışına odaklanan bir yapı olarak
tanımlanıyor ve “Yüksek katma değer elde eden, AR-GE ve tasarım yapan, etkin ve
verimli bir yapıya geçeceğiz” diyorsunuz. On iki sene geçti, yok. İthalattan
hiç bahsetmiyorsunuz. 
Bakın, ihracatın menzili daraldı. Yeni
pazarlara açılımda rakiplerimizden gerideyiz.
(Mikrofon otomatik cihaz tarafından
kapatıldı) 
EMİN HALUK AYHAN (Devamla) – Türkiye'nin
kaç kilometre yarıçap içinde ihracat yaptığını gösteren ihracat menzili
geriledi. 2001’de 3.235 kilometre olup, 2013’te 2.846 kilometreye düştü. Çin
6.800 kilometre, Güney Kore 5 bin ve Brezilya 100 bin kilometrede. 
Sayın Başkanım, benim sürem doldu galiba.

BAŞKAN – Evet.
Teşekkür ediyorum. 
EMİN HALUK AYHAN (Devamla) – Ben,
tekrar bütçenin hayırlı olmasını diliyorum. Süre yetmedi ama bu kadarıyla ne
yapalım? Yetinmeye çalışalım. (MHP sıralarından alkışlar) 
Bir de bir şey söyleyip ayrılıyorum, şu
Dicle Elektriğe milletten kaynak kesip de Denizlilinin hakkını yedirmeyin. O
kararnameden imzanızı çekin. 
Hepinize saygılar sunuyorum. (MHP
sıralarından alkışlar)
BAŞKAN – Teşekkür ediyorum. 
Beşinci konuşmacı Bahattin Şeker,
Bilecik Milletvekili. 
Buyurun Sayın Şeker. 
MHP GRUBU ADINA BAHATTİN ŞEKER
(Bilecik) – Sayın Başkan, değerli milletvekilleri; MHP Grubu adına Kültür ve
Turizm Bakanlığı 2015 yılı bütçesiyle ilgili söz almış bulunmaktayım.
Meclisimizin yüce heyetini saygılarımla selamlıyorum. 
Bu vesileyle, geçtiğimiz günlerde 83
yaşında vefat eden, bilim, siyaset ve edebiyat adamı, Türkiye Cumhuriyeti’nin
ilk Kültür Bakanı Değerli Talat Sait Halman’ı rahmetle anıyorum. Kederli
ailesine başsağlığı ve sabır diliyorum. 
Sayın Başkan, değerli milletvekilleri;
ömür, dünya hayatı içinde insanoğluna sunulan sınırlı bir zaman dilimidir. Bu
dünya, koca bir değirmen gibi, ömürleri âdeta öğütmektedir. Hepimiz bu dünyada
kendimize ayrılmış olan ve ne zaman son bulacağı belli olmayan vakit içinde
yaşıyoruz. Göçenler göçüyor, gidenler geri gelmiyor. Hiç kimse yanında
parasını, makamını, mevkisini, zenginliğini, gücünü, iktidarını götüremiyor.
Tarihten günümüze nice hükümdarlar, padişahlar, krallar, liderler, diktatörler
geldi ve geçti. Hatta bunlar arasında bazılarının ne ismi kaldı ne bir hatırası
kaldı. Bir insan için ölüm mukadderatsa, bu hayatta ve sonrasında iyi, doğru,
güzel işlerle anılmanın vazgeçilemezi de sevgidir. 
Bu dünyada en önemli değer sevgidir ve
sevginin karşısında nefret vardır. Tarihten günümüze idrak etmek ve ibret almak
isteyen herkes görmüştür ki sevgi hepimizi yaşatır, nefretse öldürür. Evler,
fabrikalar, yollar, köprüler, havaalanları, büyük gökdelenler, hatta saraylar
yapabilirsiniz ancak içinde sevgi yoksa, buraya bakanlar buralardaki sevgiyi görmüyorsa,
bütün bunlar sevgiden ve sevimli olmaktan çok uzaksa yaptıklarınız neye yarar? 
Bu topraklarda bizi biz yapan sevgidir.
Bu topraklar sevgiyle yoğrulmuştur, sevgiyle büyümüştür ve sevgiyle ayakta
kalmıştır. Gösterilen gayretler, dökülen alın teri, toprağa ve bayrağa karışan
şehit kanları bu sevginin temelinde bu ülkeye adanmıştır. Bizler biriz, bizler
ayrılıkları ve ayrımcılıkları asla kabul etmeyen, hepimiz bir bütünüz.
Temelimiz, gövdemiz, başımız birdir; inancımız, kaderimiz, tarihimiz ve kültürümüz
birdir; bayrağımız, ezanımız, lisanımız ve devletimiz birdir, evvelimiz ve
ahirimiz de birdir. Hepimiz bu toprağı vatan yapan ecdadımıza karşı ve bizden
sonraki nesillere karşı bu bütünlüğü muhafaza etme sorumluluğunu taşıyoruz.
Bu söylediklerim, son zamanlarda
yaşadıklarımıza bakıp düşünen, sorgulayan, sağduyuyu kaybetmemeye çalışan
Türkiye’deki her insanın vicdanının sesidir. Ülkemiz ve milletimiz âdeta
gerilim girdabı içinde mahkûm edilmek istenmektedir. Bu ülkenin ruhuna
yakışmayan söz, tutum, davranış ve söylemler âdeta cehaleti bu ülkenin kaderi
hâline getirmiştir. Bu ülkede asırlardır yaşayan zenginliklerimiz vardır,
bunlar hepimizin değerleridir. Ancak etnik kompleksi olanlar, mezhep ayrımı
yapanlar, bölgecilik yapmaya kalkanlar, inanç ve ideoloji ayrımcılığıyla
cehaleti körükleyenler bu ülkenin birliğini zedelemiştir, bu ülkenin ruhunu
incitmiştir. Artık bunun üzerinde düşünme vakti gelmiştir. Başta Hükûmet
yetkilileri olmak üzere, iktidar partisinin mensupları bu geldiğimiz tabloda
dürüst bir özeleştiri yapmalıdır. Bu yapılırsa toplumun her kesimi de üzerine
düşeni yapacaktır. Sürekli gerilimlerden, ayrışmalardan, kutuplaşmalardan medet
uman bir anlayışla bu ülke yönetiliyor ve geldiğimiz durum içler acısıdır. 
Ülkemizin içinde bulunduğu vahim tablo
sanata ve sanatçılara da yansımıştır. Sanatçılarımız hiç olmadığı kadar
kutuplaşmış durumdadır. Sanatçılar “bizden” ya da “onlardan” diye
tanımlanmaktadır. Toplumun gözü önünde bunlar yaşanmaktadır. Bu kutuplaşmadan
dolayı sanatçılar topluma örnek karakter olmaktan çıkmış, yozlaşmanın
temsilcileri hâline gelmişlerdir. Bu durum ülkemizin birikimlerine ve
kazanımlarına yakışmıyor. 
Sanatın ve sanatçının önemi bilhassa
yaşadığımız bölge için anlamlıdır. Çünkü hepimizin şahidi olduğu acılar,
duyarsızlık, anlayışsızlık, cehalet hâkimiyeti, asla tartışılmayan diktatörler,
mutlak krallıklar, sorgulanmayan emirlikler bölgemizde yaşayan Müslüman
toplumların âdeta kaderi ve kısır döngüsü hâline gelmiştir.
Sanatın ve sanatçının susturulduğu,
geri plana itildiği, anlamını yitirdiği, değersizleştirildiği,
itibarsızlaştırıldığı toplumlarda zevksizlik, duyarsızlık ve vicdansızlık
gelişir. İnsanı olgunlaştıran ve birikim sahibi yapan, bilginin
kazandırdıklarına bir seviye ve anlayış getirip olgunlaştıran, toplumları aydınlatan,
medeniyetlere yön veren içimizden çıkan, hepimizin tanıdığı sanatçı ve
sanatçılardır. Bu anlamda, AKP iktidarı mesela “Mehmet Ali Alabora ya da Fazıl
Say senin sanatçındır, Yavuz Bingöl ya da Hülya Avşar benim sanatçımdır.”
şeklinde bir anlayışı topluma beyan etmektedir. Böyle bir kutuplaşmaya, böyle
bir ayrımcılığa, böyle bir sığlığa izin vermekle ne yapılmak isteniyor? Bu
anlayışa göre, “Benim davetime gelen, benim konuşmamı dinleyen, benim sarayımı
ziyaret edip öven iyi ancak beni eleştiren kötü.” gibi bir durum vardır. Bu
anlayışa göre, toplumun farklı kesimleri sanatçıları hain ve yalaka olarak
suçlamaktadır. Bu, hem anlayış hem de üslup olarak çok yanlıştır. Kamuoyunun
bir kesimi Cumhurbaşkanının ya da Başbakanın davetine katılan sanatçılara öfkelenirken
diğer taraftan, Eskişehir’de Devlet Tiyatroları sanatçıları kültür ve sanata
her zaman destek veren Büyükşehir Belediye Başkanı Yılmaz Büyükerşen’le
fotoğraf çektirdiği için soruşturma geçirmekte, bu hatıra fotoğrafları siyasi
içerikli olarak değerlendirilmektedir. 
Herkes anlayış sahibi olmalıdır.
Türkiye çok gerilmiştir. Birbirini duymadan, dinlemeden, anlamadan, anlayış
göstermeden konuşulan bir ortam ülkemizin birikimine yakışmıyor. Herkes empati
kuramasa bile insanların hak ve özgürlüklerine riayet etmelidir. Her fırsatta
suçlamak, rencide etmek ya da tehdit etmek gibi sağduyudan uzak yaklaşımlar
Türkiye’yi yeteri kadar germiştir ve geriletmiştir, hepimizin enerjisi heba
olmuştur, aydınlarımızın sesi kısılmıştır, korku iklimi ülkemize bir kara bulut
gibi çökmüştür, ülkemiz potansiyelini ve derinliğini kullanamaz hâle
getirilmiştir, gençlerimiz gelecekten kaygılıdır, genel olarak ülkede bir üslup
bozukluğu hâkimdir ve bu son bulmalıdır.
Bir ülkenin gelişimi sanat ve
sanatçıdan yoksun bir şekilde olamaz. Muhalif de olsa sanattan ve sanatçıdan
korkmamak gerekir. Sanatsız, zevksiz, kalpsiz, vicdansız bir toplum hasarlı bir
toplum olarak kendi kendini felakete sürükler. Buna izin vermeyecek olan da
yetki ve sorumluluğu içinde ülkesinde sanatın gelişimine katkıda bulunanlardır.
Aksi hâlde yasakçı ve sansürcü mantık sanatın kudreti karşısında küçük duruma
düşer. İktidarda olanlar eleştiriye kapalı tutum sergilerse “Ben yaptım, oldu.”
derlerse tarih önünde hepsi sorumludur. Eğer devleti yönetenler her fırsatta
“Kenarı Dicle’de bir kurt aşırsa bir koyunu / Gelir de adli ilahi sorar
Ömer’den onu.” diyen Hazreti Ömer’in makamında oturduklarını beyan ediyorlarsa
o zaman adaletsizliklere ne diyeceklerdir? İnsanlarımıza Hazreti Ömer’in
adaletini vadeden iktidardakiler hatayı kendilerinde, kendi yaptırdıklarında ve
kendi yaklaşımlarında ne zaman arayacaklardır? Eğer iktidardakiler bu
hassasiyetlere dikkat etmiş olsalardı muhalefette olanlar da elbette adım
atarlardı. 
Evet, sanat ve sanatçıya baskı kurarak
bu durumu yok sayamazsınız. Sanatçıyı cezalandırarak, baskı ve yıldırma
taktikleriyle ya da mevzuata ve kitabına uygun haksız atamalar yaparak, âdeta
cadı avı başlatarak bertaraf edemezsiniz. Sanat ve sanatçılar da var olmaya
devam edecekler. Sanatçılar toplumu iyiye, güzele, duyarlı olmaya, nezakete,
inceliğe davet edecekler. Bunun hayati bir öneme sahip olduğu bir dönemden
geçiyoruz. 
Sanatın gelişimi, ülkenin potansiyeli
ve enerjisini ortaya çıkarır. Gerçek sanat, sinema, edebiyat, tiyatro, opera,
bale ve müzikte özgür ve özerk bir ortamda gelişebilir. Dünyada bizde olduğu
gibi birçok sanat kurumu varlıklarını devlet ve yerel yönetim desteğiyle
sürdürmektedir. Son yıllarda Bakanlığınız tarafından sanat ve devlet ilişkisi
yeni bir anlayışla düzenlenerek TÜSAK yasa taslağı hazırlanmaktadır. Bizler
sanat kurumlarının iyileştirilmesi ve yurdumuzun her tarafına
yaygınlaştırılmasına yönelik çalışmalarda Bakanlığımızın yanındayız. Ancak
hiçbir zaman sanat siyasetin emrine verilemez. TÜSAK yasa taslağı gizlilik içinde
hazırlanmamalıdır. Sanatın yararına olacak çalışmalar uzlaşma içinde olmalı,
sanat çevreleri, sivil toplum örgütleri, sanatçılar ve sanat kurumlarının
yöneticilerinin görüşü alınmalıdır.
Sayın Başkan, değerli milletvekilleri;
Türk turizmi her sene kendini geliştirerek yükselmektedir. Sadece ekonomik
gelir kaynağı anlamında değil, ülkemizin dünya kamuoyuna tanıtımı ve itibar
kazanması açısından da önemlidir. Ülkemiz, birçok medeniyetin beşiği,
imparatorlukların asırlar boyunca insanları bağrına bastığı, doğal birikimleri
ve kültürel özneleri olan yaşamımızda her an hissettiğimiz zenginlikleriyle
bizlere bırakılan en kıymetli hazinemizdir. Ülkemize gelen turist sayısı her
geçen yıl artsa da, dönem dönem gelirimizdeki rakamlar değişse de turistlerin
Türkiye’ye bıraktıkları para miktarında gözle görülür bir artış yoktur. Orta
Doğu’da yaşanan gerginlik nedeniyle 2015 yılı turizm sektörü için kolay bir yıl
olmayacaktır. Sınırlarımızda cereyan eden olaylar turistlerde tedirginlik
yaratmaktadır. Rusya’da son zamanlarda rublenin değer kaybetmesi Türk turizmini
gelir bakımından bu sene çok etkileyecektir. Bu konu üzerinde düşünmeli ve yeni
adımlar atılmalıdır. Aktif, üretken, gerçekçi, misyon ve vizyon sahibi kadrolar
yetiştirilmeli, turizm alanında durağan yaklaşımların kesinlikle atılımlara mâni
olduğu görülmelidir. 
Anadolu’muzda binlerce kültür varlığı
ve medeniyetlerden kalan eserler vardır. Bu kültür mirasları her gün yurt
dışına kaçırılmak istenmektedir. Bakanlığımızın bu konuda çalışmasını, yurt
dışında bulunan tarihî ve kültürel varlıklarımızın ana vatana getirilmesi için
gayret vermesini takdir ve tebrik ediyoruz. Bu konuda başta Sayın Bakan olmak
üzere, emeği geçen Bakanlıktaki ve diğer bakanlıklardaki herkese teşekkür
ediyoruz.
Evet, dünyanın en zengin yazma
eserlerinin Türkiye’de olduğu bilinmektedir. Binlerce eserimizin korunması ve
geleceğe aktarılması için titiz bir envanter çalışması yapılmalıdır. Millî
Kütüphanede binlerce kitabın kayıt altında olmadığı söylenmektedir. Bunu
geçtiğimiz yıllarda da hatırlatmıştık. Bu konuda çalışmalar yapılmalıdır. 
Evet, PKK terör örgütü verilen
tavizlerin sonucunda, Suriye’nin Ayn El Arap bölgesinde yaşanan gelişmeleri
bahane ederek yurdumuzda bir dizi olaylar ve eylemler yapmıştır. Bu çıkan
olaylarda Diyarbakır’ın yetiştirdiği, Türk milletine hizmetleri asla
unutulmayacak olan, Cumhuriyetin kuruluş felsefesinin mimarlarından olan fikir,
ilim ve siyaset adamı Ziya Gökalp’in hatırasının yaşatıldığı müze, hainler
tarafından yağma edilmiş ve yakılmıştır. Bunun dışında, Siirt vilayetimizde
kütüphaneye, elli yıllık arşive, çocukların ve engellilerin hizmetine sunulan
bölümlere saldırıldı. Varto ilçesinde kültür merkezi tahrip edildi. Bu
değerlerimiz yağmalandı ve yakıldı. Çocuklara, engellilere, kitaba ve
kütüphaneye, arşivlere, müzelere, hatıralara; daha doğrusu cana, kültüre, ilme,
akla ve irfana saldıran bunlar ne zaman yakalanacaktır? Bu hainlerin cehaleti
böylesine teşvik edecekleri, böylesine düşmanca tutum sergileyebildikleri rahat
bir ortamda olmaları konusunda iktidarın bir cevap vermesi gerekmektedir. Elini
kolunu sallayarak, rahat rahat, yargı önüne çıkmadan, devlete ve millete meydan
okumak ne demektir? Yaşanan bu olaylardan sonra hasar tespiti yapılmış mıdır?
Bu tahribatın telafisi mümkün müdür?
Evet, burada sözlerime son verirken
kendi memleketim olan, kuruluşun ve kurtuluşun beşiği Bilecik ili ve
ilçelerinde tarihî ve kültürel güzelliklerin tarafınızdan değerlendirileceğine
inanıyorum. Bu konuya özen gösterilmesini istiyorum.
Ayrıca, hepimizin bildiği, kuruluşun ve
kurtuluşun beşiği olan Söğüt ilçemizde her sene Yörük şenliği düzenlenmektedir.
Burayı da, Sayın Başbakanımız, Cumhurbaşkanımız, parti genel başkanları ve
birçok milletvekilimiz ziyaret etmektedir. Ama son yıllarda burası, maalesef
ki, bir siyasi arena olarak gözükmektedir. Burada yeniden bir önlem alınmalı ve
Bakanlığımız tarafından bir çalışma yapılmalıdır ve daha çok bunun -daha
eskiden de vardı- uluslararası bir şekle getirilmesi buradaki karışıklığı
önleyecektir diye düşünüyorum. Burada yeni bir kültür merkezi yapılması, dünya
çapında gelen misafirlerin ağırlanmasına da önayak olacaktır. 
Bu düşüncelerle Bakanlığınızın 2015
yılı bütçenizin yetersiz olmasına rağmen hayırlı olmasını diler, yüce
heyetinizi saygıyla selamlarım. (MHP sıralarından alkışlar)
BAŞKAN – Teşekkür ediyorum.
Cumhuriyet Halk Partisi Grubu adına
birinci konuşmacı Ali Serindağ, Gaziantep Milletvekili.
Buyurun Sayın Serindağ. (CHP
sıralarından alkışlar) 
CHP GRUBU ADINA ALİ SERİNDAĞ
(Gaziantep) – Teşekkür ederim Sayın Başkan. 
Sayın Başkan, sayın milletvekilleri;
Cumhuriyet Halk Partisi Grubu adına söz almış bulunuyorum. Genel Kurulu ve bizi
dinleyen yurttaşlarımızı saygıyla selamlıyorum. 
Sayın milletvekilleri, kamu yönetimi
yapısı içerisinde ciddi ve köklü bir yeri olan İçişleri Bakanlığı, toplum ve
devlet yaşamında önemli işlevi olan bir Bakanlıktır. Bakanlığa verilen
görevlerin hukuka uygun olarak ifasında her kademedeki görevlilere başarı ve
sağlık diliyorum. Mülki idare amirlerinin, emniyet personelinin ve genel idare
hizmetleri sınıfına dâhil personelin özlük haklarının iyileştirilmesinin artık
geciktirilmemesini de özellikle Hükûmetten bekliyoruz. Görev yapan personelin
görevlerini tam bir tarafsızlıkla ve görevin gereklerine uygun olarak yerine
getirmeleri hepimizin ortak beklentisidir. Elbette bu konuda en büyük görev
Hükûmete ve üst kademe yöneticileri ile valilere ve kolluk amirlerine
düşmektedir. Üst kademe yöneticilerinin, valilerin ve kolluk güçlerinin,
görevlerini konjonktürel siyasi rüzgârlara ve partizan değerlendirmelere göre
değil, adalete ve meri mevzuata uygun olarak yerine getirmeleri ülkenin huzuru
ve halkın mutluluğu için büyük önem taşımaktadır. Ancak üzüntüyle belirtmek
gerekir ki bugün Anayasa’nın uygulanmasını gözetmesi gereken Cumhurbaşkanı
eliyle Anayasa maalesef askıya alınmıştır. 
Son olayların ve basına yönelik
baskıların da gösterdiği gibi, Türkiye, âdeta bir ara rejim dönemi
yaşamaktadır. Cumhurbaşkanı, Hükûmetin yetkilerini üzerine almıştır.
Cumhurbaşkanı kararnamesiyle gölge kabine anlamına gelecek başkanlıklar
oluşturulmuştur. Bunlar âdeta Hükûmeti denetleme fonksiyonunu icra
edeceklerdir. Başbakan ve Hükûmet üyeleri, buna ses çıkarmamaktadırlar, “Peki,
biz ne yapacağız?” diyememektedirler. Hükûmeti denetleme görevi Türkiye Büyük
Millet Meclisinindir. Türkiye Büyük Millet Meclisi Başkanı ve üzüntüyle
belirtmek gerekir ki sayın milletvekilleri de buna ses çıkaramamaktadırlar.
Maalesef, Cumhurbaşkanının ve Hükûmetin Anayasa’ya uygun hareket etme gibi bir
kaygıları bulunmamaktadır. Tüm arzuları Türkiye’yi tek adam yönetimine
götürmektir. AKP’nin önerdiği Anayasa taslağında da esasen bunun izleri vardı.
O taslağa göre başkan dilediği zaman kanun hükmünde kararname çıkarabilecek,
dilediği zaman Meclisi feshedebilecek, herhangi bir denetim mekanizmasına da
tabi olmayacaktı. Öngörülen başkanlık sistemi değil diktatoryal, despotik bir
yönetim şekliydi. Bu öneri Anayasa’nın öngördüğü yöntemle gerçekleşmeyince
bugünkü fiilî durum yaratılmış ve Anayasa askıya alınmıştır.
Sayın İçişleri Bakanı da önceki söz ve
uygulamalarına bakılırsa Anayasa’nın askıya alınma sürecinde önemli bir görev
üstlenmiş bulunmaktadır. Sayın Bakan, Anayasa’ya göre düzenleme
yapamayacaklarını ifade etmektedir. Belli ki Sayın Bakanın Anayasa’yla, hukukun
üstünlüğü ilkesiyle, kuvvetler ayrılığıyla sorunu var, bunları problem olarak
görüyor. Anayasalar elbette değiştirilmez metinler değildir ancak yöntemine
uygun olarak değiştirilene kadar herkes, Sayın Bakan da dâhil, Anayasa’ya uymak
zorundadır.
Anayasa Uzlaşma Komisyonunu tıkadınız,
şimdi de kendinize göre bir düzenleme, bir düzen kurma yoluna gidiyorsunuz. Hâlbuki
hiç kimse kaynağını Anayasa’dan almayan bir yetkiyi kullanamaz.
Ara rejim benzeri bu fiilî duruma
İçişleri Bakanlığı ve bağlı birimleri de alet edilmek istenmektedir. Bunun için
adına “iç güvenlik paketi” denen ve hukuk devleti anlayışı ile bağdaştırılması
asla mümkün olmayan bir tasarı Türkiye Büyük Millet Meclisine sevk edilmiştir.
Hükûmet, kamu görevlilerinin ve güvenlik güçlerinin siyasi otoritenin
denetimine tabi tutulması ilkesi ile bürokrasinin ve güvenlik güçlerinin
siyasallaştırılması durumunu da karıştırmaktadır, bunu da özellikle ve bilerek
yapmaktadır. 
Demokratik ülkelerde güvenlik güçleri
elbette hükûmetin kontrolü altındadır. Ancak, bu durum, hükûmete, güvenlik
güçlerinin siyasete alet edilmesi, siyasallaştırılması ve majestelerinin
güvenlik güçlerini oluşturması yetkisini vermez. Getirilen tasarı, şu anda
Türkiye Büyük Millet Meclisinin gündeminde olan iç güvenlik paketi tasarısı
bunu öngörmektedir. Her yasal düzenleme, sayın milletvekilleri, elbette bir
ihtiyaçtan doğar. Ancak Hükûmet her dönemde yeni düşmanlar yaratıyor ve sözde
bu gerekçeye dayanak da toplumu baskı altına alacak düzenlemeler yapıyor. 
Bu dönemde de sayın milletvekilleri,
Gülen cemaatini kastederek paralel yapı olayına sarılmaktadır. Bir ara,
biliyorsunuz, her şeyi Balyoz ve Ergenekon’a bağlamıştı AKP. Bu yolla Türk
Silahlı Kuvvetlerinde müthiş bir tasfiye işlemi yaptı Hükûmet. Şimdi de 17-25
Aralık hırsızlık, yolsuzluk operasyonlarından sonra yeni bir düşman yarattı
Hükûmet. O tarihe kadar beraber hareket ettiği, koalisyon ortağı olduğu, “Ne
istediniz de vermedik?” dediği, Başbakan Yardımcısı kanalıyla emir ve
talimatlarını aldığı, lideriyle görüşmek için Hükûmet erkânının sıraya girdiği
Gülen cemaatini şu anda Hükûmet yeni düşman mevkisine oturttu. Cumhurbaşkanı
faili meçhul cinayetlerden de cemaati sorumlu tuttu; konuşmasında,
elinde bilgi ve belge olduğu intibasını verdi. 
Cumhuriyet savcıları Cumhurbaşkanından
bilgi ve belgeleri istemelidirler, bunu ihbar olarak kabul etmelidirler.
Cumhuriyet savcıları gerekli bilgi ve belgeleri istemese bile, cumhuriyet
savcıları buna tevessül etmeseler bile, buna cesaret edemeseler bile, Sayın
Cumhurbaşkanı elinde olduğunu söylediği bilgi ve belgeleri cumhuriyet savcılarına
ülkenin bekası açısından intikal ettirmelidir. 
KAMER GENÇ (Tunceli) – Faili meçhul
cinayetlerle ilgili.
ALİ SERİNDAĞ (Devamla) – Yoksa ülkede
yapılacak hukuka aykırı her düzenlemenin gerekçesi olarak cemaati göstererek
inandırıcılığı olmayan bir iddia olarak kalacaktır bunlar. Bu da ne Hükûmete ne
Sayın Cumhurbaşkanına yakışır. Faili meçhul cinayetler önemli bir iddiadır.
Öyle önemli bir iddiayla ilgili Cumhurbaşkanı elinde bilgi ve belge olduğunu
iddia ediyorsa ve bunları cumhuriyet savcılarına intikal ettirmiyorsa bu,
Türkiye açısından üzerinde önemle durulması gereken bir husustur. Affedilecek
bir şey değildir bu. Varsa elinde bilgi ve belge faili meçhul olaylarla ilgili,
mutlaka ilgili mercilere intikal ettirmelidir. 
Sayın milletvekilleri, aslında Hükûmet
bütün kurgusunu kendisi gibi düşünmeyen, kendisi gibi inanmayan ve kendisini
desteklemeyenleri cezalandırma üzerine yapmaktadır. AKP iktidarı, devleti bir
AKP devletine dönüştürmekte, toplumsal hayatı kendine uygun şekilde kurgulamak
istemektedir. Parti genel başkanı gibi davranmaya devam eden Sayın
Cumhurbaşkanı insanlara “Defansı bırakın, saldırın, arkanızda ben varım.”
diyebilmektedir. İçişleri Bakanı da suçla mücadelede önleyici tedbirleri,
sıkıyönetim benzeri baskıcı önlemler olarak algılamak istemektedir. Suç
işlenmesini önleyecek mekanizmaları da sindirme, korkutma, yıldırma, baskı
yapma, gözaltına alma olarak değerlendirmektedir. Bazı illerde meydana gelen ve
Hükûmetin basiretsizliğinden ve uyguladığı yanlış politikalardan kaynaklanan
olayları bahane ederek ülkenin her tarafında insanların hak arama, toplantı ve
gösteri yapma haklarını kısıtlama yoluna gitmektedir. Gerekçeleri önce
kendileri yaratmakta, sonra da bu sözde gerekçelere dayanarak toplumu baskı
altına almak istemektedir. Kamu düzenini bozan olaylara ses çıkartma cesaretini
gösteremeyen Hükûmet, barışçıl ve şiddet içermeyen toplantı ve gösterileri
önleme yoluna gitmek istemektedir.
Derneklerin denetimini derneklere baskı
aracı olarak kullanmaktadır. İnsanların kutsal değerlerini istismar ederek
yolsuzluk yapanların üzerine gitmemekte, tam tersine, Deniz Feneri olayında
olduğu gibi, bunların üzerini örtmektedir. Uygulamalarıyla bu ülkenin
demokrasisi ve özgürlükleri önünde ciddi bir engel oluşturmaktadır Hükûmet. Artık
herkesin bunu görmesi ve on iki yıllık icraattan sonra da Hükûmetin mağduru ve
mazlumu oynamaktan vazgeçmesi lazım.
(Mikrofon otomatik cihaz tarafından
kapatıldı)
ALİ SERİNDAĞ
(Devamla) – Sayın milletvekilleri, Hükûmet devletin gücünü arkasına alarak
meydan okuyacağına hukuku hatırlasın diyor ve hepinizi saygıyla selamlıyorum.
Teşekkür ederim.
(CHP sıralarından alkışlar) 
BAŞKAN –
Teşekkür ediyorum.
İkinci konuşmacı
Celal Dinçer, İstanbul Milletvekili.
Buyurun Sayın
Dinçer. (CHP sıralarından alkışlar)
CHP GRUBU ADINA
CELAL DİNÇER (İstanbul) – Sayın Başkan, değerli milletvekilleri; Emniyet Genel
Müdürlüğü ve Jandarma Genel Komutanlığının 2015 yılı bütçeleri üzerinde
Cumhuriyet Halk Partisi Grubu adına söz almış bulunuyorum. Yüce heyetinizi
saygıyla selamlıyorum. 
Ayrıca, yurdumuzun
her köşesinde görev yapan emniyet ve jandarma personelimizi de saygıyla
selamlıyorum. 
Ülkemizde kamu
düzenini sağlamakla görevli her iki kurum personeli de suçun önlenmesi ve suçla
mücadele konusunda gece gündüz demeden hizmet vermektedir. Diğer taratan,
vatandaşlar da devletin kendilerine sunduğu her türlü hizmeti sorgulayarak, bu
hizmeti en kaliteli ve adil olarak almak istemektedir. Bu nedenledir ki iç
güvenlik hizmeti sunulurken tarafsızlık ve hukukun üstünlüğü öncelikli
olmalıdır. Hükûmetler de suç ve suçluyla uluslararası hukuka uygun, temel hak
ve özgürlüklere saygılı, demokrasi kültürünü benimsemiş, çağdaş bir yönetim
anlayışıyla mücadele etmeli, “güvenlik” kavramı ile insan hakları arasında bir
denge kurmalı, güvenlik mensuplarına insan haysiyetine ve vatandaşa saygı
göstermesi gerektiği anlayışı mutlaka benimsetilmelidir. Eğer “güvenlik kavramı”
ile hukuk ve insan hakları arasında denge bozulursa görmek istemediğimiz
görüntüler ortaya çıkacaktır. 
Sayın Başkan, saygıdeğer
milletvekilleri; bugün ülkemizde “kamu düzeni” kavramı siyasallaştırılmış,
artık iktidar, iktidarı korumak, kamu düzenini sağlamakla eş anlamlı görülmeye
başlanmıştır. Yani polis siyasi iktidarı koruyarak kamu düzenini sağlamaya
çalışmakta, siyasi iktidar da bundan aldığı güçle kendi iktidarının devamı için
tüm muhalifleri sindirme yolunu seçmektedir. İşte, bu nedenledir ki toplumsal
muhalefet arttıkça ülkemizde polis baskısı da her geçen gün artmaktadır.
Sayın Başkan, değerli milletvekilleri;
demokrasilerde iktidarlar kendisini eleştirenleri, gösteri yapanları anlamak,
eleştiri hakkına saygı duymak zorundadır. Eleştirilere tahammül edemiyorsanız,
insanlara hoşunuza gidecek biçimde davranmıyor diye şiddet uyguluyorsanız
demokrasiden bahsetmeye hakkınız yoktur.
Sayın Bakan, iktidarınız döneminde
kolluk kuvvetlerimizin toplantı ve gösteri yürüyüşlerine, toplumsal olaylara
müdahale biçiminde sorunlar vardır, orantısız ve keyfî güç kullanması vardır.
Bu sorun yalnızca bir eğitim sorunu değildir, bu bir algı sorunudur ve olayı
doğru teşhis edememe sorunudur, bu, demokrasiyi içine sindirememe sorunudur,
iktidara muhalif olanlara polis orantısız güç kullandığında buna karşı
çıkabilecek, bunu cezalandırabilecek iradeyi göstermeme sorunudur. 
Sayın Başkan, ülkemizde şiddet
uygulayan güvenlik personelini “Destan yazdınız.” diyerek öven ve ödüllendiren,
sonradan onları Fizan’a süren bir iktidar vardır. Başta muhalif basın olmak
üzere tüm kişi ve kuruluşların üzerinde büyük bir baskı ve sindirme
operasyonları vardır. Ne hikmetse bu operasyonları savcıdan önce bilen kaçak
saray sakinlerimiz vardır. Ülkede korku iklimi yaratılıp demokrasiyi başka
rejimlere dönüştürme çabaları vardır. Bu çabaların son örneği de yargı
paketinden sonra kamu düzenini sağlamak bahanesiyle Hükûmetin Meclise getirdiği
iç güvenlik reform paketidir. Bu paket Anayasa’ya aykırı, antidemokratik
hükümler içermektedir. Bu pakette “ak faşizm” olarak nitelenebilecek despotik
bir yönetim getirecek düzenlemeler vardır. Özgürlük ve güvenlik dengesinin
gözetilmediği, iç güvenlikten çok muhalif düşmanlarla savaş hükümleriyle dolu
bir pakettir. Bu pakette Hükûmetin yargı ve polis teşkilatına siyaseti
bulaştırarak böldüğü gibi, jandarmayı da baskı altına alarak dikta rejimine
doğru çok büyük bir güç elde etme planları vardır. 
Sayın Başkan, değerli milletvekilleri;
bu iç güvenlik reform paketi ak emniyet ve ak jandarmayı yaratacak operasyonun
tüm gereklerini karşılayan bombalı bir pakettir. Bu paket algı yönetimini çok
iyi yürüten iktidarın Sayın İçişleri Bakanı tarafından ne yazık ki özgürlük ve
güvenlik paketi olarak kamuoyuna sunulmaktadır. Bakanın haklı olduğu bir yön
var elbette, bu paket dikta rejimine gitmek isteyenlere büyük özgürlükler
getirmektedir. Gerçekten de güvenlik güçlerine, iktidara muhalefet etmeye
kalkışan, sokağa çıkan herkesi hâkim ve savcı kararı olmadan gözaltına almaya,
tutuklamaya ve ağır cezalara çarptırılmaya yol açacak çok geniş yetkiler
düzenlemektedir. Bu paket İçişleri Bakanının ve valilerin yetkilerini
olağanüstü artırarak onları padişah yetkileriyle donatan bir pakettir. Bu paket
yeni suçlar üretirken iktidara yönelik tüm protesto eylemlerine cezaları
misliyle artıran bir pakettir. Bu paket çocukların oynadığı bilye ve sapana
bile tabancaya verilen cezadan 2 kat daha fazla ceza getiren bir pakettir. Bu
paket Gezi eylemlerinde adam öldürenlere gizli bir af getiren pakettir. Bu
paketin yasalaşmasıyla Hükûmeti rahatsız eden her türlü toplu düşünce
açıklaması yapan, HES’lere veya doğa katliamına karşı çıkan, zeytin ağacının
kesilmesine karşı çıkan herkesin tutuklanması daha da kolaylaşacaktır yani sesi
çıkana tutuklama getirilmektedir. Özet olarak, bu Hükûmet tasarısı kanunlaşırsa
on numara polis devleti diyebileceğimiz uygulamaların kapısı da ardına kadar
açılmış olacaktır. 
Sayın Başkan, değerli milletvekilleri;
halkımız Hülya Avşar gibi yaşamıyor, Yavuz Bingöl gibi düşünmüyor. Halk, baskı
ve korku altında yaşamaya alıştırılıyor. Halkın ormanları talan ediliyor, zeytin
ağaçları kesiliyor, yetmezmiş gibi bir de üstüne dayak atılıyor. Vatandaşı
oğlunun cenazesine ancak yırtık ayakkabıyla katılabiliyor. İşçi, işçi
sendikasına üye olamıyor; üye olursa, grev yaparsa işinden atılıyor. İşte,
bunlar konuşulmasın diye tasarıyla da halktan sesini çıkartmaması isteniyor. 
Sayın Başkan, halk Soma’da kömür
ocağında yanarken, Ermenek’te yerin 400 metre altında boğulurken, 12 milyon
asgari ücretliye, 11 milyon emekliye insanca yaşam sağlanamamışken, memura
bütçe dengeleri bozuk diye enflasyon farkı verilmezken, açılım aldatmacasıyla
ülke bölünme noktasına getirilip resmî ağızların söylemine göre bir bölgede
devlet hâkimiyeti kaybedilmişken, ülkede yolsuzluklar tavan yapıp adalet
duygusu yerlerde sürünürken, faili meçhul cinayetler artarken, yandaşları
milyarder, çocukları da gemicik sahibi yaparken, tüm bu kanunsuzlukları görmeyen
ve yolsuzluklara gözünü kapatıp “Hükûmete darbe” safsatalarının üzerine giderek
yandaş olmayan kişi ve medya mensupları hakkında soruşturma başlatan kahraman
cumhuriyet savcılarımız varken ülkede sağlıklı işleyen bir demokrasiden
bahsedemezsiniz. 
Sayın Başkan, değerli milletvekilleri;
demokrasi ve hukuk devleti inancının samimi olmadığı bir Hükûmetin hazırladığı
bu bütçe, her geçen gün görev ve sorumlulukları artırılan mülki idare
amirlerinin özlük haklarında bir iyileştirme yapmamıştır. Onların yıllardır
bekledikleri 6400 ek gösterge taleplerini bir kez daha dikkate almamıştır.
İçişleri, emniyet ve jandarma personelinin mali, sosyal ve çalışma koşullarının
geliştirilmesine yönelik bir düzenleme getirmemiştir. Büyük çoğunluğu
yükseköğrenimli olan polislerimizin 3600 ek gösterge sorununu çözmemiştir. Ama
işçiden, memurdan, emekliden, çöpten karnını doyurmaya çalışan insanlardan
toplanan vergilerle bol miktarda TOMA ve biber gazı alımı planlanmıştır. Altın
kaplamalı klozetleri olan kaçak saraylar yapılmıştır. Kaçak saraylarda keyif
sürülmeye başlanmıştır.
Son söz olarak, emek ve halk düşmanı
iktidarlar, hiçbir zaman yaptıklarının kendilerine kâr, çocuklarına da saray
kalacağını zannetmesin. Bu halkın, her türlü yolsuzluğu yapıp kendisini yok
sayanlara verilecek elbette bir cevabı olacaktır; seçim sandığı geldiğinde bu
cevap avuçlarına konacaktır.
2015 yılı bütçesinin hayırlı olmasını
diliyor, tekrar yüce heyetinizi saygıyla selamlıyorum. (CHP sıralarından
alkışlar) 
BAŞKAN – Teşekkür ediyorum. 
Üçüncü konuşmacı Ahmet Toptaş,
Afyonkarahisar Milletvekili. 
Buyurun Sayın Toptaş. (CHP sıralarından
alkışlar) 
CHP GRUBU ADINA AHMET TOPTAŞ
(Afyonkarahisar) – Sayın Başkan, değerli milletvekilleri; Kamu Düzeni ve
Güvenliği Müsteşarlığı bütçesi üzerinde Cumhuriyet Halk Partisi Grubu adına söz
almış bulunuyorum. Yüce Meclisi saygılarımla selamlarım. 
Sözlerime başlarken öncelikle iki
konuda düşüncelerimi sizinle paylaşmak istiyorum.
Değerli arkadaşlar, yarın, Gezi
Parkı’nda yaşam alanlarına ve parklarına sahip çıkmaya çalışan milyonlarca
gencin hunharca saldırıya uğraması, bazılarının öldürülmesi, bazılarının da
gözlerini kaybetmesi ve binlercesinin yaralanması olaylarında insan olarak
sessiz kalamayan, her demokratik eylemde, demokrasiden ve özgürlüklerden yana,
barışçıl tavrıyla barışın, kardeşliğin ve özgürlüğün simgesi hâline gelmiş
Çarşı grubunun darbeye kalkıştıkları safsatasıyla haklarında açılmış davanın
duruşması vardır. Şunu belirtmeliyim ki bütün darbelere olduğu gibi, bütün
diktatörlere karşı da özgürlüğün, barışın ve demokrasinin simgesi olmaya devam
edecek, kendisine yapıştırılan tüm suçlamaları demokrasi düşmanlarının suratına
çarparak, özgürlük ve barış, dayanışma duygularıyla demokrasi mücadelesine
devam edecektir Çarşı. Buna inancımız tamdır. Bu duygularla Çarşı’yı
selamlıyor, demokrasi ve özgürlük mücadelesinde Çarşı’yla dayanışma içinde
olduğumuzu, sonuna kadar kendileriyle birlikte olduğumuzu yinelemek istiyorum. 
İkinci değineceğim konu: Cumhuriyetin
kurucusu Ulu Önder Atatürk’ün cumhuriyetin vazgeçilmez değerleri olan ve bizi
bugünlere getiren inkılaplarına “köpekleşme” diyen bir meczubu yüce Meclisin
çatısı altında konuşturanları ve buna ses çıkarmayanları da şiddet ve nefretle
kınıyorum.
Değerli arkadaşlar, yolsuzluk ve
hırsızlık, kara para aklama, rüşvet, 700 milyarlık saat, ayakkabı kutusu, para
kasaları, “Oğlum, daha sıfırlayamadın mı?” konuları ile ilgili 17-25 Aralık
yolsuzlukları anma haftasında, yaşanılanları perdelemek amacıyla 14 Aralık
katakulli operasyonuyla ilgili bazı saptamalarımı da sizinle paylaşmak
istiyorum çünkü ibret alınması gereken saptamalar. 
Değerli arkadaşlar, dün, bir kısmınızın
ve Cumhurbaşkanınızın “paralel”, bir kısmınızın “cemaat”, utangaç bazılarınızın
da “Hizmet Hareketi” dediğiniz kesime ait bir operasyon başlatıldı ve Zaman
gazetesine operasyon düzenlendi. Gazetenin Genel Yayın Yönetmeni Ekrem Dumanlı
ve Samanyolu Yayın Grubu Başkanı Hidayet Karaca gözaltına alındı.
Hatırlayalım bakalım, Haziran 2007’den
sonra bu ülkede “Ergenekon” adı altında bir operasyon başlatıldı. Bu ülkenin
göz bebeği Türk Silahlı Kuvvetlerinin generalleri, subayları, aydınları,
gazetecileri, bilim adamları gece yarısı operasyonlarıyla gözaltına alındı.
Genelkurmay Başkanı İlker Başbuğ terör örgütü lideri olarak içeriye tıkıldı.
Sonra, Balyoz, Ayışığı, Sarıkız, Casusluk yani ad buldukça yakıştırılan
operasyonlar dalga dalga bu ülkenin üzerine bir karabasan gibi çöktü.
Şimdi “darbeci” diye nitelediğiniz,
“cemaat” dediğiniz kesim mensupları ile iktidar mensupları birlikte sevinçten
havaya zıplıyorlardı, neredeyse zil takıp oynama modundaydılar. Bir kısım polis
amirleri, bir kısım savcılar, bir kısım hâkimler burada iktidarın sopası olarak
görev yapıyordu. Zamanın Başbakanı Sayın Erdoğan bu davanın savcılığına
soyunuyor, bakanlarınız “Türkiye bağırsaklarını temizliyor.” diye kameralar
önünde kırıtarak tebessüm ediyorlardı. Candaş ve yandaş gazeteciler de her gün
televizyon ve gazetelerde arzıendam edip gayet mutlu ve muzaffer edalarla yorum
yapıyorlardı. 
Dün gözaltına alınan Ekrem Dumanlı o
günlerde “Cumhurbaşkanı Abdullah Gül, Başbakan Erdoğan başta olmak üzere, bazı
insanlar hedef tahtasında. Şu ana kadar insanların hakkında yalan, iftira,
tezvirat, dedikodu nevinden onlarca kitap yazıldı. Bazı gazetecilerin cuntacı
generallerle nasıl bir araya gelip darbe planlarına stratejik destek verdiğini
bu davalardan öğrendik.” diyordu. Yani, bugün sizi demokrasiye darbe yapmakla
suçlayan ortaklarınız, o gün sizin müttefikinizdi.
Bugün “Haşhaşi” ilan ettiğiniz
Fethullah Gülen için neler diyordunuz, örnekleyelim bakalım.
Hüseyin Çelik, AKP Sözcüsü “Fethullah
Gülen’in okullarında herkes canla başla çalışıyor, yüreklerini ortaya
koyuyorlar, pırıl pırıl insanlar.” diyordu.
Adalet Bakanınız Bekir Bozdağ
“Fethullah Gülen bu ülkenin yetiştirdiği değerli bir kıymettir. Onu ‘çete’ diye
itham ederseniz haksızlık yaparsınız.” diyordu.
Davutoğlu “Faydalı çalışmalar yapan
Hoca Efendi’ye selam olsun, bu kutlu yolculuğunda yeri başımızın üzerindedir.”
diyordu şimdi çiğnedikleri, “Haşhaşi” dedikleri Fethullah Hoca’ya. 
Hizmet Hareketi’nin düzenlediği Türkçe
Olimpiyatlarında Bülent Arınç hüngür hüngür ağlıyordu. 
Cumhurbaşkanı, bakın, bugün “Haşhaşiler”
dedikleri için ne diyordu: “Gurbet hasrettir. Hasretin bedeli çok ağırdır,
faturası çok ağırdır. Biz gurbette olup bu vatan topraklarının hasreti içinde
olanları aramızda görmek istiyoruz.” diyordu.
Yine, 11’inci Türkçe Olimpiyatlarında
şairane bir konuşma yapıyordu Cumhurbaşkanı, “Sizler, bozkırdaki fidan gibi,
çölün ortasındaki vaha gibi, kuruyan dudaklardaki bir damla su gibi -bakın
şairliğe- kararmış dudaklarda bir damla merhamet gibi en zor zamanlarda bize
güzeli anlattınız.” diyordu Haşhaşilere, “Bize güzeli hatırlattınız...” 
“Üç haftadır Türkiye’de birbirine taban
tabana zıt iki fotoğraf var. Bir tarafta taş vardı, sapan vardı, molotofkokteyli
vardı; diğer tarafta dostluk vardı –Haşhaşilerde- barış vardı, türkü vardı,
şiir vardı.” Osmanlıcada türkü olmadığını da söylemek isterim bu arada.
“Bir tarafta çatışma vardı, bir tarafta
dostluk, barış vardı; bir tarafta Vandallar, bir tarafta gönül dili Türkçeye
sarılmış barış elçileri vardı.” diyordu. Öve öve bitiremiyordu şimdiki
düşmanlarını.
Bu konuşmayı yaptığı tarihte Gezi
eylemleri vardı, parklarını korumak için, yaşam alanlarını korumak için,
özgürlük için, demokrasi için gösteri yapanlara “Vandal” diyordu. O gün “barış
elçileri” diye övgü düzdükleri şimdi Haşhaşi oldu.
Ne oldu da bu hâle düştüler değerli
arkadaşlar? Bu nasıl bir duygu, bu nasıl bir yargı? Dün demokratik değerleri
savunanlara karşı müttefiktiler. 
Ne olacak, 17-25 Aralık rezillik
operasyonu ortaklığı bozdu. Bir kısım iktidar sahiplerinin cerahatleri ortalığa
döküldü. Türkiye bağırsaklarını gerçekten temizliyordu.
Dünün Türkiye’yi dünyaya ses bayrağı hâline
getiren, fikir sahibi, himmet sahibi Muhterem Hoca Efendi’si Haşhaşi oldu,
Hükûmete darbe yapan adam hâline geldi.
Geçmişte ortaklar birlikte yaptıkları
operasyonlarla Türkiye’yi yaşanmaz hâle getirdiler. İktidar sahipleri orduya
kumpas kurulduğunu itiraf ettiler. Birlikte yaptıkları kumpaslarla içeriye
tıktıkları binlerce general, bilim adamı, aydın, yazar, gazeteci, milletvekili,
yıllarca cezaevinde yattı, öldü ya da intihar etti. Şu biline ki cezaevlerinde
çürüyenlerin, ölenlerin, intihar edenlerin elleri tüm kumpasçıların
yakasındadır.
Biz, o kumpaslar kurulduğunda da hep
demokrasiden ve hukuktan yana tavır koyduk. Hukuka aykırı tüm uygulamaların,
baskıların karşısında durduk. Biz bugün yine haksız, hukuksuz uygulamaların
karşısında sonuna kadar hakkın, hukukun, masumun ve mağdurun yanındayız. 
Biz, toplumu Vandallar, barış elçileri
diye bölüp bizden yana olmayınca, “barış elçisi” dediklerimize “Haşhaşi”
diyenlerden değiliz. Biz, hiç kimseyi ötekileştirenlerden değiliz. Biz “Senin
düşüncelerine katılmıyorum ama düşüncelerini özgürce ifade edebilmen için
hayatımı bile verebilirim.” diyenlerdeniz. Senin düşüncelerine katılmıyoruz
dünkü kumpasçı ama düşüncelerini özgürce ifade edebilmen için hayatımızı ortaya
koymaya hazırız, koyuyoruz da. 
Değerli arkadaşlar, Türk hukuk
lügatinde “kamu düzeni” kavramı “Bir memlekette amme hizmetlerinin iyi
yapılmasını, devletin emniyet ve asayişini ve fertler arasındaki münasebetlerde
huzuru ve ahlak kaidelerine uygunluğu temine yarayan müeyyide ve kaidelerin
hepsidir.” diye tanımlanır. Bu kaideleri uygulayacak olan kimdir? İktidardır. 
Peki, orduya kumpas kuran, yargıyı ele
geçirip adalet duygusunu ortadan kaldıran, emniyet teşkilatını dağıtan,
çıkardıkları kanunlarla MİT’i “ak muhaberat”, polisi “ak polis”, jandarmayı “ak
jandarma” hâline getirip toplumu korku tehdit ve baskı yöntemleriyle yönetmeye
kalkışanlar ile, ülkenin bir tarafında terör örgütünün mahkemeler kurmasına,
vergi toplamasına, polis teşkilatı kurmasına fırsat verenler mi memleketin
emniyet ve asayişini sağlayacaklar?
Kamu İhale Kanunu’nun 30 defada 113
maddesini değiştirip millete küfredenlere memleketin varlıklarını peşkeş
çekenler mi, ülkedeki 11,5 milyon insanın aylık geliri 326 liranın altındayken
Japonya’dan fazla dolar milyarderi yetiştirenler mi, bu ülkeyi karabasana
çevirenler mi, demokrasiyi, hukuku katledenler mi bu ülkede emniyeti
sağlayacaklar?
AKP’nin siyasi ömrü bitmiştir. Türk
toplumunun AKP’ye değil, barışa, huzura, ahlaka, işe ve ekmeğe ihtiyacı vardır.

Saygılarımı sunuyorum. (CHP
sıralarından alkışlar) 
BAŞKAN – Teşekkür ediyorum. 
Dördüncü konuşmacı Mevlüt Dudu, Hatay
Milletvekili.
Buyurun Sayın Dudu. (CHP sıralarından
alkışlar) 
CHP GRUBU ADINA MEVLÜT DUDU (Hatay) –
Sayın Başkan, değerli milletvekilleri; yüce Meclisi saygıyla selamlıyorum. 
Göç, insanlık tarihinin bütün dönemleri
boyunca var olan bir olgudur. Göç kavramıyla öncelikle belli bir nüfusun bir
bölgeden başka bir yere olan hareketi akla gelmekle birlikte, sosyal, ekonomik,
kültürel ve psikolojik birçok ögeyi barındırır. 
Göçler, iç ve dış göçler olarak ele
alınmaktadır. İç göç, bir ülkenin kendi sınırları içerisinde belirli bir
bölgeden başka bir bölgeye gerçekleşen insan hareketidir. Dış göç ise, bir
ülkeden bir başka ülkeye insan hareketidir.
Kişiler değişik sebeplerle bulundukları
bölgeden bir başka bölgeye gitmektedirler. Bu, kalıcı yerleşme amaçlı
olabildiği gibi, geçici de olabilmektedir. Buna “mevsimlik göç” denilmektedir. 
Bu durumda kişiler yılın belirli
zamanlarında iki veya daha fazla mekânda yer değiştirmektedirler. Mevsimlik göç
yaşayan gruplar, birden fazla sosyal ve kültürel yapıyı iç içe yaşamaktadırlar.
Değerli milletvekilleri, 1927 yılında
Türkiye nüfusu 13 milyon 648 bin kişiydi. Bunun o tarihte 3 milyon 305 bini
şehirlerde yaşarken, köy nüfusu 10 milyon 342 bin idi. Yani köy nüfusunun
toplam nüfusa oranı yüzde 75.78'di, şehirlerin oranı ise yüzde 24’tü. 1980
yılında nüfusun yaklaşık yüzde 42’si kentte yaşamaya başlamış, günümüzde ise
kentte yaşama oranı yüzde 80’lere dayanmıştır.
Türkiye'de iç göç, kırsal kesimde
nüfusun artması ve kentlerde sanayileşmeye bağlı olarak iş bulma imkânlarının
gelişmesiyle artış göstermiştir. Dolayısıyla, iç göçteki en büyük etken
ekonomik sıkıntılardır. İş bulmak amacıyla kentlere yığılan halkımız, daha
yoğun işsizliği yaşadığı gibi, ekonomik, sosyal ve psikolojik sorunlar
batağında boğuşmaktadır. 
Değerli milletvekilleri, ülkemizde
yaşanan iç göçler nedeniyle nüfusun dağılışında dengesizlikler yaşanmaktadır.
AKP Hükûmetinin yatırımlarla ilgili plansız tavrı halkı göçe zorlamaktadır.
Özellikle kentlere göçün ana sebebi,
ülkemizde tarım politikası olmamasıdır. Hatta halkımız tarımdan uzaklaşsın diye
bir politika izlendiği düşünülmektedir. Tarıma destek değil, tarıma köstek
politikası izlendiğini bile ne yazık ki söyleyebiliriz. Hayvancılık ve tarım
desteklerinin yıllar içerisinde yok denecek düzeye gelmesi içler acısıdır. 
Değerli milletvekilleri, iç göçün önüne
geçmek için öncelikle bir ulusal tarım programı geliştirilmeli ve
uygulanmalıdır, bunun içine hayvancılıkla ilgili gelişmeler de ilave
edilmelidir. Kırsal kesimde eğitim ve sağlık hizmetleri yaygınlaştırılmalıdır.
Tarım ve hayvancılığa bağlı sanayi kollarını kırsal alanlara yönlendirmek
gerekmekte ve kırsal kesimde küçük sanayi kolları da geliştirilmelidir.
Kısacası, yediğimiz ekmeğin, içtiğimiz sütün, sebzelerin, meyvelerin daha
sağlıklı, daha kaliteli ve daha bol olması için, milletin efendisi olan köylü
ve çiftçiye hak ettiği değer verilmelidir.
Değerli milletvekilleri; son yıllarda
üzerinde durulan diğer konu da kentten köye geri dönüştür. Geri dönülen
yerlerde gerekli sosyal ve ekonomik altyapının tesisiyle sürdürülebilir yaşam
koşulları oluşturulmaya çalışılmaktadır. Ancak bu pek de yaşama
geçirilememiştir.
Bu kapsamda, 2014 yılında, valilerce
teklif edilen 53 yeni projenin desteklenmesi uygun görülerek 19 milyon lira
ödenek valiliklere aktarılmıştır. Proje çerçevesinde İçişleri Bakanlığı
bütçesinden Köye Dönüş ve Rehabilitasyon Projesi kapsamındaki illere toplam 190
milyon 15 bin TL ödenek aktarıldığı söylenmektedir. Bu projelerde şimdiye kadar
neler yapılmış ve ödenekler ne zaman nerelere harcanmıştır? Bunlar açıklıkla
ortaya koyulmalıdır.
Değerli milletvekilleri, tabii, bu göç
konusunun esas önemli bölümünü dış göçler oluşturuyor. Yabancı ülkelerden
sığınmacı olarak ya da çeşitli sebeplerle gelen kişiler dış göç olarak
nitelendiriliyor. Bunun da en başında, hepimizin bildiği gibi -şu anda en büyük
sorunumuz- Suriye’den özellikle, Irak’tan, oradaki savaştan kaçan mültecilerin
ülkemizde yarattığı sorunlar söz konusudur. Ülkemize çeşitli sebeplerle 1995
yılından 2001 yılına kadar göç etmiş ya da sığınmacı olarak gelmiş olan
kişilerin sayısı 30 bini geçmiyordu. Ancak, bugün, sadece Suriye’den gelen
sığınmacıların sayısının 2 milyonun üzerinde olduğu, hepinizin bildiği gibi,
tahmin edilmektedir.
Bütçenin açılış gününde Sayın Genel
Başkanımızın Suriyeli bir kız çocuğunun İstanbul’daki perişan fotoğrafını
göstermesi üzerine Sayın Başbakanın verdiği yanıtı burada hepimiz hatırlıyoruz.
Bu perişanlıktan Suriye’deki yönetimi suçladı Sayın Başbakan. Elbette oradaki
yönetim de suçlu olabilir. Dünyanın neresinde olursa olsun, masum halka,
sivillere saldıran, onların ölümüne neden olan, her kim olursa olsun, bu
katildir; bunun adı Beşar Esad da olsa katildir, Recep Tayyip Erdoğan da olsa
katildir ve sonuçta, oradaki yangına körükle giden, o insanların ölümüne neden
olan ve yaptığı silah yardımlarıyla ve çeşitli yardımlarla Suriye’deki çeşitli
unsurlara, terörist unsurlara destek veren, her kim olursa olsun, oradaki
insanların ölümünden sorumludur değerli arkadaşlar.(x)
Burada dikkat çekmek gereken bir husus daha
vardır: AKP Hükûmetiyle birlikte “Yurtta barış, dünyada barış.” sözü tersinden
uygulanmaya başlanmış, hem içeride hem dışarıda kargaşa ve sorunlar yaratılmış
ve bu yönde kışkırtmalar yapılmıştır. Özellikle komşularımızla yaşanan
sorunlarsa ülkemizi direkt olarak tehlikeye atan durumlardır. Başka ülkelerin
iç işlerini kurcalamak bize barış olarak dönmez. Orada yaşanan kargaşa, bize
sınırda kargaşa, savaş tehlikesi, sığınmacı, ekonomik zarar, ülke içinde halk
arasında çekişme ve ülke ekonomisinin dibe vurması olarak dönmektedir.
Bu arada, hatırlatmakta fayda var
değerli milletvekilleri. Musul’da vatandaşlarımız günlerce rehin tutuldu,
neden? IŞİD’e destek vermek için mi? Tutuklu terörist ve kaçaklar uluslararası
anlaşmalar çiğnenerek takaslar yapıldı. Tırlar dolusu silah ve mühimmat ele
geçirildi. Ambulanslarla, savaşa destek verenler alınıp ülkemizde tedavi
edildi.
Değerli milletvekilleri, Türkiye çok
önemli bir dönemden geçiyor. Önemli sınır komşularımız olan ülkeler karışık.
Birkaç yıldan beri, Türkiye muhaliflere yardım ederek oradaki ateşin üzerine
benzin döküyor.
Türkiye'nin güneydoğu sınırından kimin
gelip kimin geçtiği belli değil. Bir taraftan da PKK istediği gibi sınır ötesi
ve berisine geçerek aklına gelen her eylemi yapıyor. 
1 milyon 750 bin Suriyeliyi
ağırladığını duyuran AKP Hükûmeti, Irak'ta yerlerinden yurtlarından olan 120
bin Türkmen'e sınırlarımızı kapatarak yerinde yardım yaptığını söylemektedir.
Hükûmet Türkmen kardeşlerimize sırtını çevirmiştir. 
Bir de birkaç gün önce Sayın Başbakan Yardımcısı
Numan Kurtulmuş Suriyeli mülteciler, göçmenler için 4,65 milyar dolar yardım
yapıldığını ifade etti. Bunun 200 küsur milyon doları uluslararası
kuruluşlardan gelen katkı. Bu 4,65 milyar doların nerelere harcandığının da en
kısa zamanda açıklamasını bekliyoruz.
KAMER GENÇ (Tunceli) – Yarısı cebe
gitmiştir onların, yarısı cebe!
MEVLÜT DUDU (Devamla) – Hepinizi, Genel
Kurulu saygıyla selamlıyorum. (CHP sıralarından alkışlar) 
BAŞKAN – Teşekkür ediyorum.
MEHMET NACİ BOSTANCI (Amasya) – Sayın
Başkan…
BAŞKAN – Buyurun Sayın Bostancı.
MEHMET NACİ BOSTANCI (Amasya) – Sayın
konuşmacı konuşmasında “Suriye’deki unsurlara destek veren, yardım eden,
oradaki karışıklıklarda rol sahibi olan Esad da olsa katildir, Erdoğan da olsa
katildir.” diye bir ifade kullandı. Güya söz mühendisliği çerçevesinde, bir
ihtimalden bahsediyormuş gibi yaparken aynı zamanda Sayın Cumhurbaşkanına
yönelik bir hakaret tespitinde bulunmuştur, hakaret etmiştir. 
İkincisi, daha sonraki konuşmasının
tamamına bakıldığında, “Suriye’deki muhalefete silah yardımı yapan, destek
veren Türkiye ateşe körükle, benzinle gidiyor.” diyerek, bütün anlamına
bakıldığında bu hakareti tahkim etmiştir. Başkanlık Divanı olarak konuşmacıyı
uyarmanız doğru olurdu. 
Bu hususun altını çizmek için söz
aldım. 
BAŞKAN – Tutanakları getirteceğim Sayın
Bostancı.
HAYDAR AKAR (Kocaeli) – Bir şey yok
Sayın Başkan, devam. 
ENGİN ALTAY (Sinop) – Teşbihte hata
olmaz Başkan. Teşbih. 
MEHMET NACİ BOSTANCI (Amasya) – Değil,
değil. 
ENGİN ALTAY (Sinop) – Teşbih. 
BAŞKAN – Evet, beşinci konuşmacı, Rahmi
Aşkın Türeli, İzmir Milletvekili, buyurun. (CHP sıralarından alkışlar) 
CHP GRUBU ADINA RAHMİ AŞKIN TÜRELİ
(İzmir) – Teşekkür ederim Sayın Başkan.
Ekonomi Bakanlığının 2015 yılı bütçesi
üzerinde söz almış bulunuyorum. Bu vesileyle yüce heyetinizi ve televizyonları
başında bizi izleyen vatandaşlarımızı saygıyla selamlıyorum. 
Bugün, burada Ekonomi Bakanlığı
bütçesini görüşüyoruz ama Ekonomi Bakanlığımız, bildiğimiz üzere, ihracat,
ithalat, dış ticaret, cari işlemler açığı ve bu konularla ilgili olduğu için
ben de konuşmamı genel bir makro çerçevenin dışında, özellikle bu konularla
sınırlamak istiyorum. 
Şimdi, değerli milletvekilleri, cari
işlemler açığı Türkiye ekonomisinin en önemli problemidir. Nedir cari işlemler
açığı? Bir ülkenin dışarıya sattığı tüm mal ve hizmetler ile dışarıdan aldığı
mal ve hizmetler arasındaki farktır. Eğer sattığınızdan daha fazla alıyorsanız
ülke cari işlemler açığı verir. Bir kere, bunu net olarak koymak lazım.
Türkiye’de, AKP döneminde cari işlemler açığı hızlı bir biçimde artmıştır,
azalmamıştır, artmıştır, altını çizmek istiyorum.
İkincisi, bu cari işlemler açığını
finanse etmek zorundasınız. Bunu da nasıl yaparsınız? Ya doğrudan yabancı
yatırımlar gelecek ya da borçlanacaksınız kısa vadeli ya da uzun vadeli. Biraz
sonra bu konulara da gireceğim, Türkiye’nin dış borç stokunun nasıl arttığını
rakamlarla örnekleyeceğim. 
Tabii, bu cari işlemler açığının
artması, ciddi bir risk unsuru oluşturmasının temel nedeni, AKP döneminde
uygulanan politikalardır. Yüksek reel faizleri vererek dışarıdan döviz girişini
teşvik eden bir ekonomik politika çerçevesi böyle bir sonuç yaratmıştır. Döviz
girişi olduğu zaman dövizin fiyatı düşük olmuştur, onun sonucunda da ithalat
cazip hâle gelmiş, patlamış ve cari işlemler açığı artmıştır. 
Bu modeli, 2001 krizi sonrasında
uygulanan modeli AKP iktidarları, hükûmetleri hiç değiştirmeden uygulamıştır
değerli arkadaşlar. Bir istikrar programıdır. Bazı yıllarda, kriz olduğu zaman
doğal olarak ona ilişkin olarak belli önlemleri alabilirsiniz ama sonrasında
ekonomi normale döndüğü zaman, bunu yapısal problemleri giderecek bir çerçeveye
koymaya ihtiyaç vardır. Ne yazık ki AKP döneminde bu şekilde bir uygulama
yoktur. Tabii, söylediklerimiz havada kalmasın, rakamlarını söyleyeyim: Bakın,
1991-2000 arasında yani AKP döneminden önceki on yıllık dönemi söylüyorum ki
içinde 1994 krizi vardır ve 1999 krizi vardır. Dış tasarruf yani cari işlemler
açığı yoktur Türkiye ekonomisinin. Türkiye ekonomisi yüzde 22,9’luk bir toplam
yatırımı yüzde 23,2’lik bir toplam yurt içi tasarrufla finanse etmiştir, hiç
cari işlemler açığı vermemiştir. AKP dönemine geldiğimizde, 2003-2014 döneminde
hem toplam yatırımlar düşmüştür yüzde 23’ten yüzde 20’ye ama yurt içi
tasarruflar daha çok düşmüştür, yüzde 23’lerden yüzde 15’lere ve onun sonucunda
-ortalamasını söylüyorum- Türkiye ekonomisi yüzde 5,4 oranında cari işlemler
açığı vermiştir, millî gelir içindeki pay olarak söylüyorum. Bazı yıllar,
biliyorsunuz, bu yüzde 10’lara ulaşmıştır. Şimdi ne oldu yani neden sizden önceki
dönemlerle kıyasladığımız zaman bu kadar kötü bir performans sergiliyorsunuz?
Onun altına bakmak lazım. 
Şimdi, tabii, hep cari açığı gündeme
getirdiğimiz zaman şu söyleniyor, deniyor ki: “Enerji fiyatlarının da bunda bir
payı var.” Ben o açıdan da bir bakayım dedim. 2013 yılında 65 milyar dolarlık
bir cari işlemler açığı var. Enerji fiyat etkisinden arındırdım, yani enerji
fiyatları hiç artmamış olsaydı, 2002’deki seviyesinin aynısı kalmış olsaydı ne
olurdu? Gene 30 milyar dolarlık bir cari işlemler açığı Türkiye ekonomisi
veriyor 2013 yılında. Yani, bunun başka sebepleri var. İşte bunda biraz önce
söylediğim, uygulanan yanlış politikalarla Türkiye’deki üretimin ve ihracatın
ara malı ithalatına olan bağımlılığının artırılmış olması en önemli sebeptir. 
Sayın Bakan, bunu görüyorduk eskiden,
dâhilde işleme rejiminin rakamları vardı, buna ilişkin sorularımız sorulmuş,
Mecliste de önergelerimiz vardı ama son dönemde dâhilde işleme rejimini artık
sayfalarınızda bulamıyoruz. Bunun için de Türkiye ekonomisindeki üretimin ve
ihracatın ara malı ithalatına olan bağımlılığını net göremiyoruz. Bir de
ayrıca, bunu, toplamın da dışında alt sektörler itibarıyla görmeye ihtiyaç var.
Bunu neden yayınlamadığınızı anlayabilmiş değiliz. Bütün kamuoyu,
akademisyenler bunu bekliyor. 
Diğer taraftan, AKP dönemini, tabii,
iki dönem içinde alalım. Bir, 2003-2007, dünyada likiditenin bol olduğu, dünya
ekonomilerinin canlı olduğu bir dönem; Türkiye ekonomisi yüzde 6,9 büyümüş,
yüzde 4,5’luk açık vermiş. 2008-2014 dönemi, ikinci dönemde büyüme hızı yüzde
6,9’dan yüzde 3,3’e düşmüş, yarıya düşmüş ama cari işlemler açığı yüzde 4,5’tan
yüzde 6,2’ye çıkmış. Şimdi, böyle bir şey olabilir mi? Ekonomi büyüdüğü zaman
belli bir cari işlemler açığı olur ama ekonomide büyüme hızı yavaşladığı zaman
da –ki kriz yılları var, 2008-2009- gene ekonomi cari işlemler açığı veriyorsa
demek ki burada ciddi bir problem var. 
Yani şunu biliyoruz:
Girişimcilerimizin, ihracatçılarımızın dinamik yapısı sayesinde Türkiye
ekonomisinde bir ihracat artışı var ama bunda AKP hükûmetlerinin hiçbir katkısı
yoktur. Doğru politikalar uygulanmamış olmasına rağmen, Türkiye ekonomisine
doğru strateji, doğru perspektif çizilmemiş olmasına rağmen bu başarının, her
şeye rağmen belli bir artışın olması ihracatta önemlidir ama dediğim gibi bunun
altında AKP hükûmetlerinin doğru politikaları yoktur, yanlış politikaları
vardır. 
Peki, cari işlemler açığı insanları,
toplumu nasıl etkiler? İthalatı ucuzlatır ve dışarıdan başka ülkelerin
ürettikleri mallar piyasalarımızı istila eder. Bugün hemen hemen her sektörde,
hangi sektöre bakarsanız bakın, tekstilinden oyuncağına, Çin malları, Uzak Doğu
malları Türkiye piyasalarını işgal etmiştir ve bunun sonucunda da Türkiye’de
sanayi sektörü, buna ilişkin yan sanayi sektörü birer birer kepenk
kapatmaktadır, işten işçi çıkarmaktadır. Uygulanan bu politikaların bu
toplumda, bu ülkede yaşayan insanlara, sanayicilere, işçilere bir yararı
yoktur. Bu, yabancı ülkelerde çalışan insanlara, o ülkelerin çıkarlarına göre
yürütülen bir politikadır. Dünyayla bütünleşmeye, ihracat, ithalat artışına
elbette evet ama yabancı ülkelerin, gelişmiş ülkelerin fason üretim merkezi
olmaya hayır diyoruz. Bunun rakamları da var, OECD’nin bir sınıflaması var,
imalat sanayisini, ihracatı, üretimi kendi içinde dörtte 1 ayrıma tabi tutuyor;
yüksek teknolojili –ortayı ikiye ayırıyor- ortanın üstü, ortanın altı ve düşük
diye. Türkiye’ye baktığımız zaman, Türkiye’de hem üretim, özellikle de
ihracatta imalat sektörünün üçte 2’si düşük ve ortanın altı sektörlerde
uzmanlaşmıştır Sayın Bakan. Yüksek teknolojili sektörlerin payı yüzde 3,5’tur,
yüzde 3,5; 2002 yılında yüzde 6,2’ydi yani bir taraftan “hedefler” diye
söylüyorsunuz ama hedefler -ortada rakamlar var- hiç de sizin dediğiniz gibi
değil.
HAYDAR AKAR (Kocaeli) – Halkı kandırma
hedefleri tutuyor sadece!
RAHMİ AŞKIN TÜRELİ (Devamla) – Tabii,
cari işlemler açığının finansmanına bakıyoruz: Doğrudan yabancı sermaye 2005
sonrası artıyor ama yeni yatırıma gelmemiş, daha çok Türkiye'deki mevcut
şirketlerin el değiştirmesinden kaynaklanıyor; özelleştirmeler, banka satışları
ve büyük bir kısmı da, üçte 2’sinden fazlası da hizmet sektörlerine gelmiş,
imalat sektörüne gelmemiş. Hâlbuki, yapılması gereken, o ülkede, özellikle özel
sektörün “dış ticarete konu olan sektörler” dediğimiz, yatırım yapacağı, üretim
yapacağı, istihdamı artıracağı, ihracatı artıracağı sektörlerde uzmanlaşmasını
sağlamak. Ama, uygulanan gene yanlış politikalar, AKP’yi hızlı bir biçimde kamu
altyapı yatırımları alanından çekmiştir ve özel sektör de bu alandaki boşluğu
doldurmak zorunda kaldığı için ciddi anlamda sanayimizde bir kan kaybı
oluşmuştur. Gene aynı şekilde, kâr transferleri çok müthiş, 10 kata
katlanmıştır. Kâr transferi demek, Türkiye'ye gelen doğrudan yabancı
yatırımların ülkelerine götürdükleri kâr demektir. Değerli arkadaşlarım, 2002
yılında bu rakam 400 milyon dolardır, 2013 yılında 4 milyar dolar olmuştur;
müthiş bir rakamdır bu. Yani, elbette, yabancı sermaye gelecekse Türkiye'nin
sanayileşme amaçlarıyla uyumlu, ilgili sektörlere gelmeli ama onun dışında,
Türkiye'ye yeni bir yatırımın sermaye stokuna katkı yapmayan alanlarda
gelmesinin Türkiye ekonomisi için bir özelliği yok; tam tersi, geldiği bütün bu
alanlarda, hizmet sektörü alanlarında kazandığı kârı dışarıya çıkartacak. 
Hep sık sık, AKP hükûmetlerinden,
ilgili bakanlardan şunu duyuyoruz: “Biz geldiğimizde Merkez Bankasının
rezervleri şu kadardı, şu anda bu noktaya geldi.” Arkadaşlar, bir varlık
yükümlülükle beraber değerlendirilir, kıyaslanır. Doğru, Merkez Bankası
rezervleri artmıştır ama Merkez Bankası rezervlerinin kısa vadeli dış borçları
-ki, vadesi bir yıllık dönem olan borçlara “kısa vadeli dış borç” diyoruz-
karşılama oranı azalmıştır. 2002 yılında yüzde 171’dir, 2013 yılında yüzde
101’e düşmüştür, 2014 yılı üçüncü çeyrekte gene yüzde 101’dir yani Merkez
Bankası -altın dâhildir bunun içinde- rezervleri ancak kısa vadeli dış borçları
karşılamaktadır. Bu borçlar alındığı zaman vadesi bir yıl olan borçlardır. Bir
de şöyle borçlar var: Mesela, üç yıl önce alınmış, üç yıllık alınmış ama şimdi,
vadesine bir yıldan az kaldığı için onları da eklediğimizde, Merkez Bankası net
rezervlerinin kısa vadeli dış borçları karşılama oranı yüzde 79,3’tür. Yani,
bununla cari açığı mı kapatacaksınız, bu rezervle, yoksa bununla kısa vadeli
borçları mı ödeyeceksiniz? Bunlar çok ciddi soru işaretleridir. 
Dış borç stoku Türkiye’de artmıştır,
çok ciddi, müthiş bir artış vardır. 2002 yılında 130 milyar dolardı, 2014 yılı
ikinci çeyreğinde 402 milyar dolardır. Bunu söylediğimiz zaman “Millî gelirdeki
payına bakın.” diyorlar. Payına da baktım, 2002 yılında yüzde 56’dır, 2014 yılı
ikinci çeyreğinde yeniden yüzde 50’nin altına düşmüştür. Bakın, kriz yılları
dışında dış borç stokunun millî gelire artışı yüzde 50’yi geçmemiştir. Zaten,
2002 yılında yüzde 56’ydı ama 2003 yılında 47’ye düşmüştü, tam krizin etkisiydi
o; şimdi, 2005 yılında yüzde 35’e kadar düşmüştür, yeniden artmaya başlamıştır,
çok ciddi bir problemdir. 
500 milyar dolar ihracat hedefi tam bir
hayaldir, masaldır. Artık bunları, lütfen, telaffuz etmeyin, bu toplumun
gözünün içine baka baka toplumu kandırmanın bir anlamı yok. 
“Yüksek teknolojili sektörlerin payı
2023’te yüzde 15 olacak.” Mümkün değildir böyle bir şey. Bu açıdan da
baktığımızda, bu bütçenin Türkiye’ye getireceği, Türkiye ekonomisine getireceği
hiç yeni bir şey yoktur diyorum. 
Saygılar sunuyorum. (CHP sıralarından
alkışlar) 
BAŞKAN – Teşekkür ediyorum. 
Altıncı konuşmacı Sena Kaleli, Bursa
Milletvekili. 
Buyurun Sayın Kaleli. (CHP sıralarından
alkışlar) 
CHP GRUBU ADINA SENA KALELİ (Bursa) –
Sayın Başkan, değerli milletvekilleri; Kültür ve Turizm Bakanlığı bütçesi
üzerinde Cumhuriyet Halk Partisinin görüşlerini aktarmak üzere söz aldım. Yüce
heyetinizi saygıyla selamlıyor, geçen hafta yitirdiğimiz eski Kültür Bakanı
Sayın Talat Halman’ı rahmetle anıyorum. 
Değerli milletvekilleri, toplumu dizayn
etmek isteyenler, iktidarlarını korumak için kültür, sanat ve yaşamın her
alanına müdahale ederler. Totaliter rejimlerde bu müdahale baskıya, tehdide,
şantaja, sansüre ve otosansüre dönüşür. “Sanat ve kültür faaliyetleri millî,
manevi değerlerimize, milletin hassasiyetlerine ters düşmemelidir.” söylemi
bütün totaliter rejimlerin en önemli reçetesidir. Örneğin, Hitler Almanyası
Musevi olmasalar da tüm sanat, edebiyat ve estetik dünyasının sürgün yıllarıdır;
bunlardan birisi olan Profesör Bonatz da tescil belgeli binalar yapan rahmetli
babam Mimar Mehmet Gülez’in İTÜ’de mimari hocasıdır. 
Öte yandan, tüm
diktatörler hükmettikleri topraklarda binalar, anıtlar, saraylar gibi fiziksel,
manevi ve kalıcı eserlerle hem kendi halkına hem de dünyaya güç ve gözdağı
mesajı vermeye çalışırlar, tıpkı ülkemizde olduğu gibi. On iki yıldır AKP
hükûmetlerinin kendi algılarına ters gelen her alandaki baskıcı, sansürcü,
etkisizleştirici, sindirmeci politikalarından sanat ve sanatçılar da nasibini
almıştır. Yeniden yapılandırma süreciyle TÜSAK’a devredilmek istenen Devlet
Tiyatroları, Devlet Opera ve Balesi ile güzel sanatlar müdürlükleri
lağvedilerek 11 kişilik kurulla sanat kurumlarının etkinliği ve yönetimi siyasi
iktidara bağlanmakta, kültür ve sanat politik ranta kurban edilmeye
çalışılmaktadır. TÜSAK’la sanatı kontrol altına alırken TÜRSAB’da neler oluyor
Sayın Bakan? Denetim yapılıyor mu? 
Sayın
milletvekilleri, gelişmiş toplumların dinamosu özgün ve özgür kültür ve
sanattır. Reforme edilmemiş muhafazakârlık sanatı beslemez. Federal Almanya’nın
ilk Şansölyesi Konrad Adenauer “Kalkınmanızı ve ekonomik mucizenizi neye
borçlusunuz?” sorusuna “Tiyatroya.” demiştir. 
Almanya’da ve
bütün Avrupa’da İkinci Dünya Savaşı’ndan sonra ilk onarılan binalar tiyatro ve
opera binalarıdır. Ülkemizde ise ne yazık ki artık, tiyatro sahnelerinde ata
sporumuz olan güreş tutacağız! Akün ve Şinasi gibi sanat bellekleri
pazarlanabilir sanat anlayışına kurban edilmektedir. 
Kendi zihinsel şablonlarına uygun
sanatçıları olmayan AKP, piyasası olan sanatçılarla algı operasyonu yürütmekte,
vitrin oluşturarak kendini meşrulaştırmaya çalışmaktadır. 
Sayın Bakanın da bildiği gibi, Gramsci’ye
göre hegemonya yaratmanın güç momenti, kültür, kitle iletişim araçları ve sivil
toplumdur. 
Bu arada, Hitler’den bahsettik,
Mussolini’den bahsetmezsek hatırı kalır. Mussolini der ki: “İtalya’yı kurduk,
şimdi sıra yeni İtalyanları yaratmakta.” AKP de diyor ki: “Yeni Türkiye’yi
kurduk, şimdi sıra yeni Türkiyelileri yaratmakta.” (CHP sıralarından alkışlar)
MEHMET NACİ BOSTANCI (Amasya) –
Mussolini değil, Garibaldi diyor onu.
SENA KALELİ (Devamla) – Bu anlamda
Hitler ve Mussolini’nin vârisliğini üstlenen AKP, ülkeyi kültür alanında bir
çöküş sürecine sokmuştur. Millî eğitim politikalarıyla da çoğulcu kültür ve
cumhuriyet devrimlerine aykırı bir şekilde, saray dili ve cinsiyet ayrıştırıcı
anlayışa zemin hazırlanmaktadır. Mesele sadece dil değildir, harftir,
kültürdür. 
Hazır yeri gelmişken sorayım: Sayın
Bakan, galatımeşhur mu, lügatifasih mi, hangisi daha evladır?
Değerli milletvekilleri, bir yandan
muhafazakâr anlayış, diğer yandan modern yaşam tercihiyle kültürel kodlar
değişmeden, akıl, bilim, sanat, estetik, doğa, çevre duyarlılığıyla alternatif
bir kültür yaratmadığınız ve bu yaşamı besleyemediğinizde herkesi marjinal,
solcu, terörist, feminist, hain, şerefsiz, iş birlikçi olmakla suçlar,
tepkileri anlamaz, darbeci olmakla itham edersiniz. 
Toplumsal sorunları kamuoyundan
gizleyeceksiniz. Yolsuzluğu kovuşturmayacak, meşrulaştıracaksınız. Toplu
gösteriye müdahale edecek, gücünüzü ölümle göstereceksiniz. Sanatçıyı
ülkesinden kaçıracak, eserleri repertuvardan kaldırtacaksınız. Enerji ve
yapılaşma rantı uğruna doğayı ve turizmi yok edeceksiniz. Dinleme, izleme
yetmeyecek, sosyal medya hesaplarını takibe alacaksınız. Makbul şüpheli olarak
herkesi makul şüpheli hâle getireceksiniz. Sanatın içine tükürecek, heykellere
put muamelesi yapacaksınız. Vesayeti kaldıracağım derken başka vesayetler
yaratacaksınız. Çoğunluğunuza güvenip yarattığınız hegemonik bloktan aldığınız
güçle yasaları değiştirecek, reformun reformuyla bir şeyleri örtmeye çalışacak,
sorumluluktan kaçacaksınız. Her daim mağdur edebiyatıyla güç tahkim ederek
darbe yasa ve kurumlarını işinize geldiği gibi kullanmaya devam edeceksiniz.
Çelişki ve çifte standarttan kurtulamadığınız gibi eleştirdiklerinizin beterini
yapıp hegemonyanızı diktatörlük boyutuna taşıyacaksınız. Halkı, kültür ve
sanatla besleyemediğiniz gibi, dolu olduğunu iddia ettiğiniz hazine ve
rezervlerden mahrum bırakacak, kendinize ve yandaşlarınıza yarar
sağlayacaksınız. Panislamist, emperyalist ve paleontolojik bir anlayışla Orta
Doğu’yu karıştıracaksınız. Basın özgürlüğünü ortadan kaldıracaksınız. Seher
vakti operasyonlarıyla Türkiye’nin itibarını sarsacaksınız ve bunları yaparken
demokrat olduğunuzu iddia edip kurduğunuz düzene de “yeni Türkiye”
diyeceksiniz. Sizin bu yeni Türkiye’niz, birlikte yaşama iradesini ortadan
kaldıran, kendinize göre ideal vatandaş yaratmaya yönelik devlet eliyle
yürütülen karşı kültür devrimidir. Asıl amacınız, sorgulamayan, düşünmeyen,
ruhunu kaybeden, biçimlendirilmiş insanlardan oluşan bir toplum yaratmaktır.
Maalesef, inancınıza da ihanet ediyorsunuz. Kültür, sanatın var olma sorunu
yoktur, yok edilme sorunu vardır. 
Hepinize saygılar
sunuyorum. (CHP sıralarından alkışlar)
BAŞKAN –
Teşekkür ediyorum. 
MAHİR ÜNAL
(Kahramanmaraş) – Sayın Başkan…
BAŞKAN – Buyurun
Sayın Ünal. 
MAHİR ÜNAL
(Kahramanmaraş) – Kayıtlara geçmesi açısından, sayın konuşmacının konuşmasında
ifade ettiği Hitler ve Mussolini örneği 1936-1945 arası Cumhuriyet Halk
Partisinin çok yakından bildiği, Recep Peker’in hayran olduğu ve o dönemin
Cumhuriyet gazetelerinde, o gün için Türkiye’nin hangi angajmanlarda Hitler ve
Mussolini’ye… Arşivlere bakılırsa bu çok iyi görülür. Kayıtlara geçmesi
açısından bunu ifade ediyorum efendim. 
BAŞKAN –
Teşekkür ediyorum, kayıtlara geçti. 
ENGİN ALTAY
(Sinop) – Sayın Başkan…
BAŞKAN – Sayın
Altay, buyurun. Siz de kayıtlara geçireceksiniz galiba, buyurun. 
ENGİN ALTAY
(Sinop) – Sayın Ünal’ın yaptığı… Kaldı ki Sena Kaleli’nin konuşmasını da
dinlemedi, ben biliyorum, sadece “Hitler” ve “Mussolini” kelimelerini duydu. 
MAHİR ÜNAL
(Kahramanmaraş) – Hayır, televizyondan dinledim geldim, zaten bu yüzden buraya
geldim ben. 
ENGİN ALTAY
(Sinop) – Cumhuriyet Halk Partisinin o yıllarda Türkiye’yi İkinci Dünya
Savaşı’nın dışında tutması başlı başına kayda değer, önemli bir olaydır.
Cumhuriyet Halk Partisinin o yıllardaki hiçbir yöneticisinin de Hitler’le,
Mussolini’yle ilgili Sayın Ünal’ın itham ettiği anlamda bir ilişkisi yoktur. 
MAHİR ÜNAL
(Kahramanmaraş) – Sayın Başkan…
BAŞKAN – Sayın
Ünal, lütfen, kayıtlara geçti, tamam. 
ENGİN ALTAY
(Sinop) – Lütfen tarihi saptırmasın.
BAŞKAN –
Teşekkür ederim. 
MAHİR ÜNAL
(Kahramanmaraş) – Efendim, arşivlere bakılırsa…
ENGİN ALTAY
(Sinop) – Sen de bak. 
MAHİR ÜNAL
(Kahramanmaraş) –…CHP Genel Sekreteri Recep Peker’in bu konudaki görüşleri
açıktır. 
BAŞKAN – Konu
kapanmıştır efendim. Teşekkür ediyorum. 
Saat 13.30;
birleşime 14.30’a kadar ara veriyorum, bir saat ara veriyorum. 
Teşekkür
ediyorum. 
Kapanma Saati: 13.29
İKİNCİ OTURUM
Açılma Saati:
14.33
BAŞKAN: Başkan
Vekili Sadık YAKUT
KÂTİP ÜYELER:
Dilek YÜKSEL (Tokat), Muhammet Rıza YALÇINKAYA (Bartın)
----0----
BAŞKAN – Sayın milletvekilleri, Türkiye
Büyük Millet Meclisinin 30’uncu Birleşiminin İkinci Oturumunu açıyorum.
Birleşime on dakika ara veriyorum.
Kapanma Saati:
14.34
ÜÇÜNCÜ OTURUM
Açılma Saati:
14.39
BAŞKAN: Başkan
Vekili Sadık YAKUT
KÂTİP ÜYELER:
Dilek YÜKSEL (Tokat), Muhammet Rıza YALÇINKAYA (Bartın)
----0----
BAŞKAN – Sayın milletvekilleri, Türkiye
Büyük Millet Meclisinin 30’uncu Birleşiminin Üçüncü Oturumunu açıyorum.
2015 Yılı Merkezi Yönetim Bütçe Kanunu
Tasarısı ile 2013 Yılı Merkezi Yönetim Kesin Hesap Kanunu Tasarısı üzerindeki
beşinci tur görüşmelerine devam edeceğiz. 
Komisyon ve Hükûmet yerinde.
Şimdi, Cumhuriyet Halk Partisi Grubu
adına söz sırası Antalya Milletvekili Yıldıray Sapan’a aittir.
Sayın Sapan, buyurun. (CHP sıralarından
alkışlar)
CHP GRUBU ADINA YILDIRAY SAPAN
(Antalya) – Sayın Başkan, değerli milletvekilleri; geçtiğimiz yıl tam da bu
zamanlarda yine Kültür ve Turizm Bakanlığı bütçesi üzerinde bir konuşma
almıştım ve orada turizmin sorunlarını, çözümlerini anlatmış, Türk ekonomisinin
lokomotifi olan turizmin geleceğine dönük önerilerde bulunmuştum. O günden
bugüne baktığımızda, çok da fazla bir şeyin değişmediğini üzülerek görüyorum.
Bunun da sebebinin turizmle hiç ilgisi olmayan Sayın Turizm Bakanının olduğunu
düşünüyorum. 
Değerli arkadaşlar, AKP döneminde
turizm sektörünün yapısal sorunları çözülememiştir, hâlihazırda turizmin bir
master planı yapılamamıştır. Ülkemizin gerçek anlamda acilen bir master plana
ihtiyacı vardır. Ne yazık ki ortada bir plan olmadığı için AKP’nin gücünü
arkasına alanlar istediği yerde, istediği oteli yapabilmektedirler. Sektör
yetkilileri Aydın, Muğla, Antalya’da artık bir yapılaşmaya son verilmesini
isterken maalesef mevcut imar koşulları zorlanarak bunun tam tersi uygulanıyor.
Bunun sonucunda gerçekleşen plansız büyüme de beraberinde fiyat indirimini
getiriyor ve sektörü rekabette zorluyor arkadaşlar. 
Önceden sadece kent merkezlerinde olan
sel baskınları artık otellerde de yaşanmaya başladı. Dere yataklarının
kapatılması yüzünden her yağmurda sular altında kalan otelleri, korku içinde
sağa sola kaçışan turistleri televizyonlardan üzülerek izliyoruz. Bunun en son
örneği, hatırlayın, Manavgat-Side’de yaşandı. 
Sayın Başkan, değerli milletvekilleri;
Turizm Bakanlığı 2014 yılında ülkemize gelecek ziyaretçi sayısını 37,3 milyon
kişi ve elde edilecek geliri de 34,1 milyar dolar olarak açıkladı. Buradan,
turizmin ne kadar önemli olduğunu herhâlde anlıyoruz. Biz anlıyoruz da AKP
Hükûmeti, bir türlü, turizmin gerektiği kadar desteklenmesini sağlamıyor, bunu
istemiyor. Alkol satışlarının 22.00’den sonra yasaklanması, alkollü içeceklere
uygulanan yüksek vergi sektöre darbe vuruyor ve rekabeti zorluyor, rekabet
gücünü yok ediyor arkadaşlar.
Bir başka
duyarsızlık: Kışın kapanan tesisler ve ortada kalan yüz binlerce işsiz. Bunları
aileleriyle birlikte hesapladığınızda milyonlarca insan kışın çaresiz kalıyor.
Bunlar için sadece kış aylarında sigorta prim desteği istedik ama Bakanlıktan
tık yok.
Bakınız,
iktidarın sektöre yönelik bu olumsuz tavrı bununla sınırlı değil, geçtiğimiz
günlerde turizm liselerindeki bir dersin kaldırılmasıyla doruk noktaya çıktı.
Neymiş efendim “Turizm liselerinde öğrenciler alkollü içecek hazırlamasın.”
Değerli
arkadaşlar, zaten mevcutlarınızın kalifikasyonu yeterli değil. Bizim amacımız
turizme kaliteli eleman yetiştirmek değil mi? Turizm sadece otellerden ibaret
değil ki, bunun, servisi var, “housekeeper”ı var, barı var, çamaşırhanesi var;
bunların hepsinde kalifiye elemana ihtiyaç var. Bu hizmetlerin rekabete açık
olduğunu ve önemsenmesi gerektiğini bilmediğiniz çok açık. Ne yapacaktı yani
okulda öğrenci, IŞİD’e şerbet mi hazırlayacaktı? (CHP sıralarından alkışlar) 
SEDEF KÜÇÜK
(İstanbul) – Aynen öyle.
YILDIRAY SAPAN
(Devamla) - Turizm açısından bu hayati hatadan bir an önce dönülmesi
gerekmektedir. 
Değerli arkadaşlar, yapısal sorunlarla
boğuşan ve hormonlu bir şekilde büyüyen turizm sektörü için 2015 yılının iyi
geçeceğini buradan söylemek isterdim ama maalesef durum öyle değil. Zira,
sektörü büyük bir sıkıntıya sokan klasikleşmiş sorunların üstüne, bir de
AKP’nin gerek dış politikasından gerekse konjonktürden kaynaklanan başka
birtakım sıkıntılar ilave edilmiştir. AKP’nin son dönemde iyice artan baskıcı,
antidemokratik uygulamaları, şeriat özlemine dönük geriye götürme çabaları ve
bunların yurt dışındaki yansımaları zaten kırılgan bir sektör olan turizmi
olumsuz etkilemektedir.
Değerli arkadaşlar, Başbakanlık,
Cumhurbaşkanlığı, bakanlık sorumlu ifadeler gerektiren makamlardır, öyle her
ağzınıza geleni söyleyemezsiniz, sonuçlarını öngörerek konuşmak zorundasınız.
Bakınız, Türkiye'nin turizmdeki rakipleri, büyük çoğunluğu iktidardan
kaynaklanan bu olayları aleyhimize kullanıyor ve böyle giderse Türkiye'ye
gelecek turist sayısında büyük sıkıntı yaşanacak. 
Bir başka konu:
Türkiye’nin ziyaretçi aldığı en önemli ülkelerin başında gelen Rusya’daki
ekonomik kriz beklentisi ve Ukrayna’daki iç sorunların 2015’teki satışlara
darbe vurması ihtimali. Özellikle para harcayan Rus pazarındaki daralma Türk
turizmine ağır bir fatura çıkaracaktır diye düşünüyorum. Bunun için acil önlem
alınmalıdır. 
Sektörün içinden
gelen bir milletvekili olarak burada sadece sorunları konuştuğumuz
düşünülmesin, zaman zaman bu kürsüden çözüme dönük de konuştuğumuzu ifade etmek
isterim. Bu anlamda, gelecekte Türk turizminin sahillere sıkışmaması, kültür ve
ekoturizminin gelişmesi için acilen önlem alınmasını öneriyoruz. Kültür ve
ekoturizmin potansiyel gelişme alanları olan millî parklar korunmalı ve
yapılaşmaya açılmamalıdır. Yarar-zarar dengesi iyi kurulmalı, öyle her tepeye
taş ocağı, her dereye HES yapılmamalıdır. Aksi hâlde, doğa turizminden
yararlanacağımız alan kalmayacaktır.
Bunun yanı sıra,
Hükûmet, turizm teşviklerini, yatırımları doğru yönlendirmek için bir an önce
adım atmalı ve sektörün temsilcilerinin ve üniversitelerin katılımıyla bir
master plan yapmalıdır. Makroturizm planlamaları ve programları objektif
kriterlere göre olmalı ve asla taviz verilmemelidir. Programsız büyüme mutlaka
önlenmelidir arkadaşlar. Teşvik alanları tekrar gözden geçirilmeli, turizm
çeşitliliğini sağlayacak alanlar yaratılmalıdır, rant değil. 
Turizm tesislerinin
ve yerli tur operatörlerinin yabancıların eline geçmemesi için tedbir
alınmalıdır. Tesislerin on iki ay hizmet vermesine dönük sigorta prim desteği
sağlanmalıdır. Rekabet gücümüzü yok eden alkollü içeceklere dönük vergiler
rakip ülkeler seviyesine indirilmelidir. 
Ayrıca, turizm
sektörü büyük bir sektördür ve sadece TÜRSAB çatısı altında yönetilmemelidir
arkadaşlar. Seyahat acentalarının yanı sıra bütün paydaşlar birleşerek geniş
kapsamlı bir çatı örgütü kurulmalı ve bunlar için bir yasal düzenleme
yapılmalıdır. 
Eğitim ve
mesleki yeterliliğin artırılması için yeni düzenlemeler yapılmalıdır. Turizm
liselerinden içkilerin kaldırılması gibi alay edilecek konular üzerinde
durulmamalıdır. 
Yurt dışı temsil
ve tanıtımlarda, sektörle ilgili fuar, kongre ve konferanslarda daha aktif rol
alınmalıdır. 
Avrupa merkezli Türk tur operatörlüğü
desteklenmelidir. 
Turizm ticaret odaları
oluşturulmalıdır. Turizm ticaret odaları, başta Antalya olmak üzere, turizm
merkezlerinde ve diğer illerde acilen faaliyete geçirilmelidir. 
Türkiye’nin en önemli gelir kaynağı
olan, kendinden başka 50’ye yakın sektörü besleyen turizm için, dünyadaki ve
Avrupa’daki bugünkü havayı, AKP’den kaynaklanan havayı, dış politikayla ilgili
yaptığınız konuşmalardan kaynaklanan havayı dağıtmak için, Bakanlığınız
nezdinde diğer turizm sektörü çalışanlarıyla bir araya gelinerek bugünkü
olumsuz algıyı dağıtmak için ilgili ülkelerde olumlu algı yaratma çabası
gösterilmelidir. Bu amaçla, sektör temsilcileriyle ivedi bir toplantı
yapılmalıdır.
Son alarak, arkadaşlar, Turizm Bakanı,
maalesef, turizmin başkenti olan Antalya’mıza gelmiyor. Turizm Bakanını
Antalya’ya daha sık gelmesi için buradan davet ediyoruz ve sektördeki
temsilcilerle buluşup konuşmasını, en azından sorunlara çözüm bulmasa da onları
dinlemesini öneriyoruz.
Teşekkür ediyorum, saygılar sunuyorum.
(CHP sıralarından alkışlar)
BAŞKAN – Teşekkür ediyorum.
Sekizinci konuşmacı Tolga Çandar, Muğla
Milletvekili.
Buyurun Sayın Çandar. (CHP sıralarından
alkışlar)
CHP GRUBU ADINA TOLGA ÇANDAR (Muğla) –
Sayın Başkan, değerli milletvekilleri; hemen konuşmamın başında Sayın Bakana
sormak istiyorum: Ankara’nın göbeğinde yani Türkiye’nin başkentinde İrfan
Şahinbaş Atölye Sahnesi, gecenin bir saatinde, 30 ne idüğü belirsiz insanın
silahlı şahsın saldırısına uğruyor; orada nöbet tutan, sanat için, o kurumu
ayakta tutmak için nöbet tutan sanatçılar tacize uğruyor, silahlar patlıyor.
Yani, 30 ne idüğü belirsiz kişi devletin kurumuna saldırıyor ama Kültür
Bakanlığından bu konuda doyurucu bir açıklama gelmiyor. Neden Sayın Bakan,
neden? Yani, kendi kurumunuza yapılan bu saldırıya karşı neden bu kadar sessiz
kaldınız, çok merak ediyorum.
Tarihin akışı içerisinde toplumların
sanatsal gelişmesiyle hem demokrasinin gelişmesi hem de ideolojik gelişmeler,
toplumsal gelişmeler birbirine koşutluk gösteriyor. Yani, ileride bir tarihçi
bilmediği bir ülkenin -Türkiye diye tarihte bir ülke varmış- toplumsal yapısı
nedir, pek bir şey bilmiyor ama siyasal yapısı hakkında üç aşağı beş yukarı bir
şey biliyorsa onun toplumsal yapısı ve sanatı, kültürü hakkında da ortalama, üç
aşağı beş yukarı bir şeyler çıkarabilir. Bunun tersi de doğru. Sanatı hakkında
bir bilgisi, kültürü hakkında bir bilgisi varsa böyle bir toplum nasıl bir
hükûmet tarafından, nasıl bir yönetim tarafından yönetilebiliyor, yönetilmiş
olabilir, bunun hakkında üç aşağı beş yukarı sonuçlar çıkarabilir.
Ben çok merak ediyorum, ileride bir gün
“Ya, bu ülkenin, Türkiye’nin, Türkiye denen bu ülkenin toplumsal yapısı,
sanatı, kültürü ne düzeydeydi acaba?” deyip siyasetine bakmaya kalkan bir bilim
adamı, öyle zannediyorum ki inanılmaz yanılgılar içine düşecektir. Bunun tersi
de doğrudur; ortada taşıdığınız bu kültür değerlerine bakarak o ülkenin siyasal
yapısı hakkında ortaya çıkaracağı şey, çok enteresan, çok fazla değişik
sonuçlara da neden olabilir.
Bu koşutluktan hareketle dedik ki… Bir
proje hazırladı Türkiye’nin sanatçıları. Bu projeden yola çıkarak “Biz bir tasarı
hazırladık.” algısıyla elimize TÜSAK yasası diye bir yasayla geldi Kültür
Bakanlığı, sanat kurumu yasası. Yani, Türkiye’nin, altmış-altmış beş yıllık
ömürleri olan ve yurt dışında dünyanın her tarafında ülkemizi, ülkemizin
halkını, halkımızı onurla temsil etmiş opera gibi, bale gibi, tiyatro gibi
kurumlarını yok eden ama onları “İşte sizin bize önerdiğiniz projeden yola
çıkıyoruz, özerk sanat projesinden hareketle yola çıkıyoruz.” kandırmacasıyla
hazırladıkları bu yasayla tüm sanat kurumlarını, ne yazık ki, altüst etmeyi ve
hatta -bana öyle geliyor ki- toplumu gereksiz gördükleri bu sanat
anlayışlarından kurtarma –altını çizerek söylüyorum- çabası içine girmişlerdir
çünkü verilen örnekler hep öyle.
Geliyorsunuz, bakıyorsunuz, şimdi, bir
AKP’li Belediye Başkanı “Ben tükürürüm bu sanatın içine.” diyor; öbürü “İki
zurna öttürdü diye bu insanlara niye para veriyorsunuz kardeşim?” deyip senfoni
orkestralarına saldırıyor; bir başka, Kültür Bakanı -tabii, uykusundan fırsat
bulduğu zaman Kültür Bakanı- çıkıyor, diyor ki: “Arkadaş, benim bu ülkede fazla
taş dolu; alsınlar, gitsinler de Avrupa’daki kaçırdıkları İslam eserlerini geri
versinler.” gibi, böyle saçma sapan, bir incir çekirdeğini dahi doldurmayacak
anlayışlarla bugüne kadar Türk sanat yaşamını yönlendirmeye çalıştıklarını
ifade ettiler ama böyle bir şey mümkün değil. Hangisi? O da hep kafa
karıştırıyor bugüne kadar; daha önce de sormuştum. 
Bir hükûmetin sanat politikaları olur, bu
politikayla siz Türk sanat yaşamını götürmeye çalışırsınız. Bizim yıllardır
sokakta yaptığımız, sokak sanatçılarının yaptığı bir şey: Çağdaş Türk kültür
sanatını, Türk kültür ve sanatını yaşatmaya ve gelecek kuşaklara sağlıklı bir
şekilde anlatmaya çalışmak, çağdaş Türk kültür ve sanatını. Ama bakıyorsunuz…
Olması gereken de bu. Biz bugün nasıl ampulü, elektriği yeniden üretmek gibi
bir çaba içine girmiyorsak çağdaş kültür değerlerini, üretilmiş, doğru sanatsal
akımları da kullanmaktan geri kalmamalıyız. Yapılmış, çok ileri… Belki alıcısı
yok ama bir sanat ürününü “Kaç kişi dinliyor?” diye değerlendiremezsiniz ki.
Belki çok fazla insanın dinlediği bir sanat ürünü bizim için o insanların
onlara yüklediği anlam kadar anlam kazanmıyor olabilir. 
Dolayısıyla da değerli milletvekilleri,
bir toplumun sanatına bakacaksak onun geleneksel yapısını koruyup korumadığına,
onun çağdaş değerlerle ne kadar birlikte hareket edip kullanılabildiğine de bakmak
lazım çünkü çağdaş ülkeler, gelişmiş ülkeler öyle yapmış. Bakınız Japonya’ya,
hem geleneksel değerlerine son derece bağlı olan bu toplum dünyaca ünlü
orkestra şefleri, dünyaca ünlü opera solistleri, dünyaca ünlü dansçılar
yetiştirmişler yani hem geleneklerine sahip çıkıp hem de çağdaş dünyanın
sanatsal anlamda bir parçası olmak o kadar zor değil ama bunun için gerekli
olan yol, sağlıklı politikalar, sağlıklı sanat politikaları üretmekten geçiyor.
Bunun için de mutlaka, toplumda, böyle, sanatçılar arasında, Kültür
Bakanlığının başını çektiği, bir tartışma ortamının, Türkiye'nin sanat
politikasını oluşturabilecek bir ortamın yaratılması gerekiyor. Eskiden nasıl
“Hükûmetler değişir ama dış politikalar değişmez.” gibi güzel bir anlayış
vardı, şimdi onu da yok ettik, böyle bir anlayış da… Her hükûmet geldiğinde,
hatta her bakan değiştiğinde Türkiye'nin dış politikasının ne olacağı merakla
bekleniyor. Sanat politikaları da böyle olmalıdır yani hükûmetlere göre değişen
politikalar değil, hükûmetlere rağmen süren, doğruluğu tartışılarak
belirlenmiş, ortak aklın ürünü sanat politikalarının Türk kültür yaşamına
ağırlığını koyması gerekiyor. 
Değerli milletvekilleri, önemli olan,
meslek tanımlarına uygun özlük hakları mutlaka tanımlanarak, ILO ve ISO
yasalarına ve telif hakları kanununa uygun, bunlarla ilintili haklara uygun
detaylı bir çalışma uygulanarak -mutlaka belirlenerek yani tariflerini de
yaparak- bu opera sanatçılarının ve bu sanatın gelişmesine katkıda bulunmak
Kültür Bakanlığının görevleri altında olmalıdır.
Devlet Opera ve Balesinin kendi
bünyesinde tartışarak, kendi bünyesinde oluşturarak Bakanlığa gönderdiği, şu
anda üzerinde konuştuğumuz Opera ve Bale bütçesinin de Opera ve Bale
çalışanlarının, o sanat kurumunun çalışanlarının önerdiği şekliyle kabul
edilmesinin de en doğrusu olacağını düşünüyor, hepinizi saygıyla selamlıyorum.
(CHP sıralarından alkışlar) 
BAŞKAN – Teşekkür ediyorum. 
Son konuşmacı Sedef Küçük, İstanbul
Milletvekili. 
Buyurun Sayın Küçük. (CHP sıralarından
alkışlar) 
CHP GRUBU ADINA SEDEF KÜÇÜK (İstanbul)
– Sayın Başkan, değerli milletvekilleri; Devlet Tiyatroları Genel Müdürlüğü ve
Türkiye Yazma Eserler Başkanlığı bütçeleri üzerine Cumhuriyet Halk Partisi
Grubu adına söz almış bulunmaktayım. Yüce heyetinizi saygıyla selamlıyorum.
Sözlerime başlamadan önce, geçtiğimiz
haftalarda kaybettiğimiz ilk Kültür Bakanımız ve çok değerli kültür elçimiz
olan Profesör Doktor Talât Sait Halman’ı rahmetle anmak istiyorum. Kültür
hayatımıza büyük katkıları olmuştur ve hep saygıyla anılacak bir şahsiyettir.
Talât Sait Halman da dâhil olmak üzere, geçmiş kültür bakanlarımızdan bir çoğu
sanatın toplumları olumlu yönde değiştirdiğinin farkındaydılar. Değişimden ve
yenileşmeden korkmadan, her şeyden önce sanattan korkmadan görevlerini ifa
ettiler ve kültür tarihimizde layık oldukları saygın yerleri aldılar. 
Tarih, bize sanatın muhalif kimliğinden
korkan, bu nedenle baskıyla, sansürle sanatı yok etmeye çalışan iktidarların
pek de hayırla yâd edilmediğini göstermiştir. Eminim ki tarih bugünleri
yazdığında da sansürden söz edecek, zihniyet polisliğinden söz edecek; sanat
kurumlarının içini boşaltarak, her alan gibi sanatı da taşeronlaştırarak
sanatçıların direncinin kırılmaya çalışıldığı zamanlardan söz edecek tarih ama
eminim, sonunda kazananın yine sanat olduğundan bahsedecek çünkü dönemler
değişir, iktidarlar gelir geçer ama sanat hep ayakta kalır. Sanat hep ayakta
kalır çünkü sanat, doğruları eğip bükmeden, yalanların ardına sığınmadan,
gerçekleri tüm çıplaklığıyla ortaya serer. Bu nedenle, özgürlükten korkan,
gerçeklerin duyulmasını istemeyen iktidarlar sanattan hep korkmuşlardır. İşte,
bugün de Adalet ve Kalkınma Partisi sanattan korkuyor. Bu yüzden bir sanatçının
attığı “tweet”ten akıllara zarar komplo teorileri üretiliyor, bu yüzden oyunlar
sansürleniyor, bu yüzden bazı sanatçıların sahneye çıkması engelleniyor, bu
yüzden Gezi belgeseli Altın Portakal Film Festivali’nde yarışma dışı
bırakılıyor. İşte, TÜSAK da tam böyle bir korkunun ürünü. Sanat kurumlarını yok
etmeyi, yok
edemediklerini sansür boyunduruğu altına almayı amaçlayan bu tasarıyla, üyeleri
Bakanlar Kurulu tarafından belirlenecek bir kurum oluşturulmaktadır. Kültür
sanat projelerine verilecek destekler de bu kurul tarafından belirlenecek. Eğer
etliye sütlüye dokunmayan oyunlar oynarsanız tabii ki destek alacaksınız. Yok,
eğer herhangi bir muhalif tavrınız varsa bu yıl Dostlar Tiyatrosu ve 16
tiyatroya destek verilmediği gibi destek yerine, para yerine havanızı
alacaksınız. İşte, tasarının özeti bu. Bu kuruma atanacak kişilerin nasıl bir
zihniyete sahip olacağı, sanattan anladıklarının yandaşlıkla sınırlı kalacağını
da tahmin etmek hiç de zor değil. 
İktidarın bu konudaki tavrına ilişkin somut bir örnek vermek
gerekirse, geçtiğimiz hafta İstanbul Şehri Tiyatroları Genel Müdürlüğü makamına
geçmişinde tiyatroyla uzaktan yakından ilişkisi olmayan biri atandı. Yeni Genel
Müdür, Su Ürünleri Hali Müdür Yardımcılığı, Zabıta Müdürlüğü, İETT Genel
Müdürlüğünde Eğitim Müdür Yardımcılığı, Gençlik ve Spor İl Müdürlüğü
görevlerini yapmış yani tiyatroyla ilgili hiçbir görevde bulunmamış. Elbette
“Bu, Kültür ve Turizm Bakanlığının sorumluluğunda olan bir atama değildir.”
diye bir savunma gelecek. Ancak, iktidar partisinin sanata yaklaşımını ve
anlayış biçimini göstermesi açısından çok önemli bir örnek olduğunu düşünüyorum.
Gerçi, Hayvanat Bahçesi Müdüründen TÜBİTAK’a başkan atayan bir yönetim
anlayışından da daha fazla bir şey beklemek hayalcilik olur. (CHP sıralarından
alkışlar)
Değerli milletvekilleri, sanat camiamız bu tasarından hoşnut
olmadığını her platformda dile getirmekte. Kapatılmak istenen kurumlar, işte bu
tasarıya karşı çıkan kurumlar. Bu tasarıya, iktidar ve iktidarın dümen suyunda
olmayı marifet sayan birkaç kişi dışında destek veren kimseyi de bulmak mümkün
değil. İşte, bu iktidarın dümen suyunda gitmeyi marifet sayan kişilere bir sözü
hatırlatmak istiyorum: Soytarıların ömrü krallarınki kadardır. Gün gelir devran
döner; söyledikleriniz, yaptıklarınız, aldığınız veya almadığınız tavırlar hep
hatırda kalır. 
Peki, birkaç yandaş dışında sanatçıların, sivil toplum
örgütlerinin, kapatılmak istenen bu kurumların bu kadar karşı çıktığı bu
tasarıda neden bu kadar ısrar edilmekte? Öncelikli neden pek tabii ki muhalif
sanattan duyulan korku, diğer neden ise her şeye olduğu gibi sanat kurumlarına
da bir kâr-zarar meselesi olarak bakmak. Oysa sanat, eğitim kadar önemlidir.
TÜSAK benzeri kurumların başka ülkelerde de olduğu savunması gelebilir.
Doğrudur, İngiltere’de ve Avusturya’da da benzeri sanat kurumları var. Var
olmasına var ama bu kurumların amacı sanata devlet denetimi olmaksızın devlet
desteği vermek, bizdeki gibi “Parayı ben veriyorum, o hâlde düdüğü de ben
çalarım. Benim istediğim şeyleri söyleyenleri abat ederim, istemediğimi
söyleyenleri de cezalandırırım.” gibi bir mantık yok. “Sanatçıdan memur olmaz. Devlet
sanat mı yaparmış, devlet sanata para mı verirmiş?” işte hep bu mantığın ürünü.
Yoksa milletin vergileriyle toplanan paraları kılınız kıpırdamadan kaçak
saraylara dökebiliyorsunuz yani sorun parasal değil. Korkulan, sanatın bu kaçak
saraylara muhalif olması. Korkulan, toplumun çektiği sıkıntıların, maden
cinayetlerinin, yoksulluğun, yolsuzluğun, yasakların sanat yoluyla anlatılması.
Sanılıyor ki sanat kurumları zapturapt altına alınınca bunlar anlatılamayacak.
Dünya üzerinde bunu deneyen çok iktidar geldi geçti, hatta meydanlarda muhalif
kitapları yakan iktidarlar bile gördü bu dünya, “Yalnızca şu oyunu
oynayacaksın, şu karikatürü çizeceksin, bu yazıyı yazacaksın.” denildi
sanatçılara ama o iktidarların hepsi geldi geçti. Sanatı iktidar güdümlü hâle getirmeye
çalışmalar hep beyhude oldu, hep sanat kazandı sonunda, yine sanat kazanacak
çünkü sanat hayata ayna tutar, çirkinlikleri olduğu gibi yansıtır. 
Aynaya kızmak
yerine o çirkinlikleri ortadan kaldırmak gerekir diye düşünüyor, 2015 yılı
bütçesinin kültür hayatımıza ve ülkemize hayırlı olması dileklerimle hepinizi
saygıyla selamlıyorum. (CHP sıralarından alkışlar) 
BAŞKAN –
Teşekkür ediyorum.
MEHMET NACİ
BOSTANCI (Amasya) – Sayın Başkan…
BAŞKAN – Buyurun
Sayın Bostancı.
MEHMET NACİ
BOSTANCI (Amasya) – Sadece zabıtlara geçmesi için ifade ediyorum: Sanata ve
sanatçıya siyasi tartışmaların ötesinde özel bir değer verilmesi gerektiği
bağlamında bir konuşma yapan değerli konuşmacı, CHP’nin görüşlerine uymayan,
farklı kanaati olan sanatçılara “soytarı” demekte herhangi bir sakınca
görmemiştir. Demek ki...
HAYDAR AKAR (Kocaeli) – Yanlış, öyle
bir şey söylemedi. 
MEHMET NACİ BOSTANCI (Amasya) – Dedi,
dedi. 
MEHMET ŞÜKRÜ ERDİNÇ (Adana) – Söyledi,
söyledi, dinlemiyorsunuz o zaman. 
HAYDAR AKAR (Kocaeli) – Sayın Grup
Başkan Vekili, öyle bir şey demedi. 
İLHAN DEMİRÖZ (Bursa) – Hükûmet cevap
verir Sayın Grup Başkan Vekili. 
FATMA NUR SERTER (İstanbul) – Üstünüze
alınmayın. Niye üstünüze alınıyorsunuz? 
MEHMET NACİ BOSTANCI (Amasya) – Sanatçı
neye göre soytarıdır? Onlar da sanatçı fakat kendi kanaatlerine uymayınca
gözünü karartarak “soytarı” demekte sakınca görmemesi, kendi diskurunun da
esasen sanatı esas alan bir yaklaşım içinde olmadığını ifade etmiştir. 
HAYDAR AKAR (Kocaeli) – Sayın Gurup
Başkan Vekili, size öyle bir şey kastetmedi ya. 
FATMA NUR SERTER (İstanbul) – Üstünüze
alınmayın. 
BAŞKAN – Teşekkür ediyorum Sayın
Bostancı.
Hükûmet dinliyor zaten, cevap
verecektir öyle zannediyorum. 
MEHMET AKİF HAMZAÇEBİ (İstanbul) –
Sayın Başkan...
BAŞKAN – Buyurun. 
MEHMET AKİF HAMZAÇEBİ (İstanbul) –
Efendim, ben de kayıtlara geçmesi için söylüyorum: Sayın Grup Başkan Vekili herhâlde
konuşmayı dinlemedi. 
MEHMET ŞÜKRÜ ERDİNÇ (Adana) - Siz
dinlememişsiniz herhâlde o cümleyi, tutanakları getirtin. 
MEHMET AKİF HAMZAÇEBİ (İstanbul) –
Birisi kulağına bir şey söyledi, çıktı, yorumda bulunuyor. Dinleseydi böyle
olmadığını anlayacaktı ya da dinlediğini anlamadı.
MEHMET ŞÜKRÜ ERDİNÇ (Adana) - Siz
dinlediğinizi anlamamışsınız herhâlde, tutanakları bir getirtin bakın. 
MEHMET AKİF HAMZAÇEBİ (İstanbul) –
Sayın Sedef Küçük “Soytarıların ömrü kralların ömrü kadardır.” dedi. 
MAHİR ÜNAL (Kahramanmaraş) - Hangi
bağlamda dedi bunu? 
MEHMET AKİF HAMZAÇEBİ (İstanbul) – Siz
bu cümleden Türkiye’de bir kral olduğunu mu söylemek istiyorsunuz?
MAHİR ÜNAL (Kahramanmaraş) - Hayır,
bunu hangi bağlamda söyledi?
MEHMET ŞÜKRÜ ERDİNÇ (Adana) – Söyleyen
sizsiniz ya. Ne söylediğinizi ya duymuyorsunuz...
MEHMET AKİF HAMZAÇEBİ (İstanbul) – Eğer
Türkiye’de bir kral var ise elbette o kral ile soytarının ömrü eş değerdir. 
MAHİR ÜNAL (Kahramanmaraş) - Anlamı
bağlamdan koparmayınız efendim, anlam bağlamla bir anlam ifade eder. 
MEHMET AKİF HAMZAÇEBİ (İstanbul) –
Sanatın ideolojisi olmaz. Sanat sanattır. Maalesef sizin Hükûmetinizin
döneminde sanata siyaset bulaşmıştır, Sayın Sedef Küçük bunu ifade etmiştir.
Lütfen...
MEHMET ŞÜKRÜ ERDİNÇ (Adana) – Siyaseti
kötü bir şey gibi göstermek sizin gibi bir siyasetçiye hiç yakışmıyor. 
BAŞKAN – Evet, teşekkür ediyorum. 
MEHMET AKİF HAMZAÇEBİ (İstanbul) –
Sayın Başkan, bir saniye... 
MEHMET ŞÜKRÜ ERDİNÇ (Adana) – Siyaseti
kötü bir şeymiş gibi gösteriyorsunuz. 
BAŞKAN – Sayın milletvekili, lütfen...
MEHMET ŞÜKRÜ ERDİNÇ (Adana) – Sayın
Başkan, böyle bir şey olmaz ya!
MEHMET AKİF HAMZAÇEBİ (İstanbul) –
Sayın konuşmacı...
BAŞKAN – Nasıl olması gerekiyor? 
MEHMET ŞÜKRÜ ERDİNÇ (Adana) – Ne demek
yani, “Sanata siyaset bulaşmış.” demek ne demek yani?
BAŞKAN – Hayır, nasıl olması
gerektiğini de söyleyin.
MEHMET ŞÜKRÜ ERDİNÇ (Adana) – Siyaset
kötü bir şey mi?
BAŞKAN - Şimdi, burada bütçe görüşüyoruz,
yani sizin yaptığınız hiç olmaz doğrusunu söyleyeyim. 
MAHİR ÜNAL (Kahramanmaraş) – “Bulaşmış”
ifadesi siyasetin bulaşık bir şey olduğunu anlatmaktır.
MEHMET AKİF HAMZAÇEBİ (İstanbul) –
Sayın Başkan, cümlemi biraz daha açayım o zaman, bir yanlış anlaşılma olduğu
kanaatindeyim. Siyaset, sorunları çözme sanatıdır. Elbette, siyaset güzel bir
şeydir. 
MAHİR ÜNAL (Kahramanmaraş) - Bulaşık
bir şey değildir efendim. 
MEHMET AKİF HAMZAÇEBİ (İstanbul) –
Siyaset millete hizmet etmenin aracıdır. “Sanata siyaset bulaşmış.” derken
sanatın repertuvarına, sanatçının ne oynayacağına, hangi oyunda, hangi
repliğini kullanacağına siyaset kurumu karar vermez; demek isteğim budur.
MAHİR ÜNAL (Kahramanmaraş) – Vermez
tabii, öyle bir şey yok zaten.
MEHMET AKİF HAMZAÇEBİ (İstanbul) – Ama
siz, hangi oyunda hangi repliği kullanacağına, sanatçının neyi söyleyeceğine
müdahale eden bir anlayışa sahipsiniz. (CHP sıralarından alkışlar)
BAŞKAN – Teşekkür ediyorum Sayın
Hamzaçebi, konu anlaşıldı.
MEHMET NACİ BOSTANCI (Amasya) – Sayın
Başkan, Değerli Grup Başkan Vekili beni kastederek “Konuşmacıyı dinlememiş,
dinlediğini anlamamıştır.” dedi. Bu bir hakarettir. 
MEHMET AKİF HAMZAÇEBİ (İstanbul) –
Hakaret değil, sataşmadır efendim; söz hakkı var tabii ki.
MEHMET NACİ BOSTANCI (Amasya) – Ben
dinlediğimi anlayacak akla sahip bir insanım, hem okuduğumu hem dinlediğimi
anlarım. Bu, uygun olmayan, Sayın Hamzaçebi’nin de nezaketiyle
bağdaştıramadığım bir hakaret dilidir, bunu belirtiyorum. 
MEHMET AKİF HAMZAÇEBİ (İstanbul) –
Hayır, asla. “Hakaret”i kabul etmem.
BAŞKAN – Teşekkür ediyorum.
MEHMET AKİF HAMZAÇEBİ (İstanbul) –
Sayın Başkan...
BAŞKAN - Evet, Halkların Demokratik
Partisi Grubu adına birinci konuşmacı Altan Tan. (HDP sıralarından alkışlar)
MEHMET AKİF HAMZAÇEBİ (İstanbul) –
Sayın Başkan, bir cümle efendim...
BAŞKAN – Sayın Tan, bir saniye.. Kusura
kalmayın lütfen.
Buyurun Sayın Hamzaçebi.
ALTAN TAN (Diyarbakır) – Sayın Başkan,
alkışlarımızı kestiniz, bari arkadaşlar devam etsinler!
PLAN VE BÜTÇE KOMİSYONU BAŞKAN VEKİLİ
SÜREYYA SADİ BİLGİÇ (Isparta) – Biz alkışlarız canım sizi.
MEHMET AKİF HAMZAÇEBİ (İstanbul) –
Asla, kesinlikle “hakaret” kelimesini kabul etmem. “Yeterince dinlememiş.” ya
da “Dinlediğini anlamamış.” demek hakaret değildir. Asla efendim, öyle bir şeyi
kabul etmiyorum.
BAŞKAN – Peki, teşekkür ediyorum. 
Sayın Tan, buyurun. 
Şimdi alkışlayın arkadaşlar. (HDP
sıralarından alkışlar)
HDP GRUBU ADINA ALTAN TAN (Diyarbakır)
– Sayın Başkan, sayın milletvekilleri, değerli arkadaşlar; İçişleri Bakanlığı
bütçesiyle ilgili söz almış bulunuyorum, huzurlarınıza gelmiş bulunuyorum. 
Tabii, İçişleri Bakanlığı bütçesini
konuşurken, öncelikli olarak, bugün, Meclis İçişleri alt komisyonunda
görüşülmekte olan yeni güvenlik paketiyle alakalı başlamayı daha uygun ve doğru
buluyorum. 
Değerli arkadaşlar, Türkiye
Cumhuriyeti’nin tarihi, cumhuriyetten önce de, cumhuriyetten sonra da askerî
vesayetin sona erdirilme mücadeleleriyle devam etti. Yeniçeri Ocağının ortadan
kaldırılmasından tutun, ondan sonra 31 Mart vakasındaki askerî müdahaleye kadar
-1909’da- ve daha sonra bütün bir Cumhuriyet Dönemi devam eden darbeler,
muhtıralar ve Millî Güvenlik Kurulundaki müdahaleler sürekli olarak siyasetin
gündemini meşgul etti ve her gelen iktidar demokrasi vaadinde bulunurken bu
askerî vesayetin mutlaka sona erdirilmesi gerektiğinin altını çizerek işe
başladı. Az gittik uz gittik, dere tepe düz gittik, epey bir mesafe aldık
derken bugün bu askerî vesayet ne kadar geriletildi, el altından ne kadar devam
ediyor… Bunları parantez içine alalım ama bugün neredeyse bir polis devleti
olma yolunda maalesef, tehlikeli bir yola girmiş bulunuyoruz.
Yine, Sayın Bakanın İçişleri
Komisyonunda verdiği rakamlara, bütçede verdiği rakamlara göre şu an 270 binin
üzerinde emniyet görevlisi var, İçişleri Bakanlığı görevlisi var yani neredeyse
şu anki ordunun yarısından fazla bir rakam. Bunlar yetmiyor, sayısını sorduk,
şu ana kadar bir cevap verilmedi ama basından öğrendiğimiz rakamlara göre -ne
kadar doğru bilmiyorum- yine, 70 binin üzerinde veya 70 bin civarında -yani
onun için ihtiyatlı bir dil kullanıyorum- köy korucusu var. Polisi, köy
korucusunu üst üste koyduğunuz vakit neredeyse yeni bir ordu ortaya çıkıyor ve
bu yetkiler, mevcut yetkiler yetmiyor diye her birkaç ayda bir tekrar Millî
İstihbaratla ilgili yeni yasalar, güvenlik paketiyle ilgili yeni yasalar
Meclise geliyor ve bu yetkiler gittikçe artırılıyor ve öyle bir noktaya
geliniyor ki artık bir müddet sonra neredeyse polis istediği zaman istediğini
göz altına alacak, yargıya yapılan müdahalelerle de istenilen kişinin tutuklanabileceği
bir yeni siyasal atmosfer ortaya çıkmış bulunuyor. 
Değerli arkadaşlar, çok uzun uzadıya bu
mevzuya girmek istemiyorum çünkü başka konuşacağım mevzualar da var ama bazı
konulardaki itirazlarımızın iyi anlaşılması için söylüyorum. Mesela, silah
bulundurmanın cezası bir yıl ama bu yeni düzenlemelerle taş atan veya bir
siyasal yürüyüşte, gösteride yüzünü kapatan veya yasa dışı bir örgütün
bayrağını, flamasını, amblemini elinde bulunduranın alacağı ceza dört yıl.
Şimdi “Bunların hepsi serbest olsun, taş da atılsın, molotof da atılsın,
isteyen yüzünü kapatsın.” gibi bir anlam çıkarmayın, bunların hiçbiri olmasın.
Demokratik bir yürüyüşte, demokratik bir gösteride insanların yüzünü
kapatmasına en az sizler kadar ben de karşıyım ama halk arasında bir laf var,
“Vur dedik, öldürdü.” diye bir ibare var. İşte, üzerinde silah yakalanan
kişinin alacağı ceza eğer bir yıl ise ama taş atanın veya taş bulunduranın
cezası dört yılsa işte bunda ciddi bir garabet var değerli arkadaşlar. Onun
için, bu yanlışlıkların mutlaka düzeltilmesi lazım ve bu keyfîliklere bir son
verilmesi lazım. “Ya, neden bahsediyorsun, keyfî bir şey mi var?” derseniz…
Değerli arkadaşlar, on beş, yirmi, otuz
yıl öncesine gitmeyeceğim yani faili meçhul cinayetlerden, gece yarısı kapınızı
çalan, beyaz bir Renault’tan inen, sizi alıp götüren ve sonra da infaz eden,
güvenlik görevlisi midir, değil midir sormaya bile cesaret edemediğiniz
uygulamalardan bahsetmeyeceğim. Son yaşadığımız üç, dört yıla gelelim yani çok
gerilere gitmeden şu son yaşadığımız üç, dört yıla gidelim ve yaşadıklarımızı
şöyle bir alt alta, üst üste koyarak tekrar bir hafızamızı canlandıralım.
Değerli arkadaşlar, mevcut Hükûmetin en
fazla sevindiği ve en fazla övündüğü şey “İşte bakın, biz askerî vesayeti
kaldırdık, 68 general cezaevinde.” Bunlar köy kahvelerinin, taziyelerin,
nişanların, sünnetlerin, düğünlerin en önemli sohbet mevzusuydu ama oradan
nereye geldik? Oradan bir müddet sonra şu noktaya geldik: Millî ordumuza kumpas
kurmuşlar yani bizi kandırmışlar, dolandırmışlar, yanlış bilgi vermişler. Biz
kahraman, hiçbir suçu olmayan millî ordumuzu, kumpas -halk tabiriyle- üçkâğıt
kurularak, suçlamışız, bundan geri dönüyoruz noktasına geldik. Peki, hangisi
doğru? Bu 68 generalin değişik iddialarla içeri alınma iddiaları mı doğru,
yoksa millî orduya kumpas kurulduğu mu doğru; bunu bir parantez içine alıp bir
kenara bırakalım. 
Yine, aynı dönemde, 2009 yerel
seçimlerinde bölgedeki 101 belediyeyi BDP’li adaylar kazandıktan hemen sonra
-içlerinde Kızıltepe ve Batman belediye başkanlarının da olduğu, Şırnak
Belediye Başkanının da olduğu- çok sayıda insan KCK tutuklamaları dediğimiz,
KCK gözaltıları dediğimiz uygulamalarla ardı ardına gözaltına alındı ve
tutuklandılar. Yine, o gün, ilk tutuklama olduğu gün -ben henüz milletvekili de
değildim- Diyarbakır’da adliyenin önünde, bir canlı yayın aracının önünde bir
ulusal televizyon kanalında ellerimi iki yana açarak: “Yanlış yapıyorsunuz,
yanlış yapıyorsunuz, yanlış yapıyorsunuz.” demiştim. Beş yıl geçti, altı yıl
geçti, şu an Batman Belediye Başkanı da, Şırnak Belediye Başkanı da dışarı
çıktı, bırakıldı ama haklarındaki o iddialarla ilgili mahkemeler hâlâ
sonuçlanamadı, hâlâ bir suç tespit edilip de bir ceza verilemedi. Peki, bu
insanların beş yılı, altı yılı ne olacak? Suçlu mu, suçsuz mu, neye göre suçlu,
neye göre suçsuz, bunu da ikinci bir paranteze alalım. 
Arkasından işte paralel yapı iddiaları.
On yıldır, on iki yıldır balım gülüm gidilen bir aşk evliliği ne hikmetse
maalesef karakolluk oldu şu an. Ve burada, gelinen bu noktada yine dünün
göklere çıkarılan insanları, toz kondurulmayan insanları, akredite insanları
bir gece yarısı veya bir sabaha karşı paldır küldür tekrar gözaltına alınmaya
başlandı. Peki, değerli arkadaşlar, bu iş nereye gidecek? Ergenekon, Balyoz,
KCK, paralel, geçen sene 17 Aralık ve 25 Aralıkta Hükûmetin bakanları, bakan
çocukları ve Sayın Cumhurbaşkanının çocuklarına yönelik operasyonlar… Bu işin
sonu nereye gidecek? Kim haklı, kim haksız; kim suçlu, kim suçsuz? Siyasi
iktidarı, gücü, erki eline alan, erk kullanan hoşlanmadığı, hareketlerini
tasvip etmediği herkesi eğer gözaltına alabilecekse ve herkes
tutuklanabilecekse ve herkes bir yıl, üç yıl, beş yıl cezaevinde yargılandıktan
sonra, tutulduktan sonra “Ya, kusura bakma, vallahi bir yanlışlık oldu.” diye
bırakılacaksa bu işin sonu nereye gidecek, nereye varacak? 
Tabii, buradan ben bugün bu paralel
yapı iddialarıyla ilgili birkaç şey söylemek istiyorum, devam etmek istiyorum
ve bu arkadaşlara da, şu an gözaltında olan arkadaşlara da -tabii, beni izleme
veya sesimi duyma imkânları bugün itibarıyla yok ama inşallah, kısa bir zamanda
bu imkâna kavuşurlar, serbest kalırlar- seslenmek istiyorum. Bu seçim döneminde
“Kollama” diye bir dizi vardı bu televizyon kanallarından birinde. Benim o
dönemde “Emek, Demokrasi ve Özgürlük Bloku”ndan, BDP blokundan aday olmamı
içine hazmedemeyen bu arkadaşlar beni o dizinin içerisine bir tip olarak
yerleştirdiler; buradaki bulunan benimden tutun, üzerimdeki sarı paltoya kadar
aynısını taklit ederek ve şu sıralarda oturan bir kardeşimiz, şu anda burada
oturan bir kardeşimiz, AKP’li bir milletvekili kardeşimiz vatansever bir Kürt
olarak o dizilerde canlandırıldı, ben de hain bir Kürt olarak resmedildim
tipleme olarak. E, bugün ne oldu? Bakın, onların hakkını da yine biz
savunuyoruz burada, ben savunuyorum.
Onun için değerli arkadaşlar, tam iş bu
noktaya geldiği vakit size -vaktimiz de var- bir hikâye anlatmak istiyorum.
İşte bu iş böyle, sırayla nereye gidecek, herkes birbirini dövecek de bu filmin
sonu ne olacak; bununla ilgili bir fıkra anlatmak istiyorum: Bizim Midyat’ta
-bilenler bilir- Müslüman, Hristiyan, Ezidi, Kürt, Arap birlikte yaşıyor,
yüzlerce yıldır aynı coğrafyada, bazen aynı köyde birlikte yaşıyorlar. 3 tane
genç, daha tam genç de denilemez bunlara, on iki, on üç yaşlarında, on dört
yaşlarında, böyle, çocuklukla delikanlılığın sınırında Müslüman Halil, Süryani
Hanna ve Ezidi Hawtiyo; 3’ü arkadaş, aynı köyden. Bunlar çıkıyorlar gezmeye,
dolaşmaya. Biraz köyden uzaklaşıyorlar, birkaç köy ileride bir bostan
görüyorlar, o bostana bakıyorlar, diyor ki: “Ya, girelim, biraz bir şeyler yiyelim.”
Biri ikaz ediyor onları, Ezidi olan Hawtiyo ikaz ediyor, diyor ki: “Bu bostana
girmeyelim, bu bostan filan zalim ağanındır.” Öbür, bizim Müslüman olan Halil
de diyor ki: “Canım zaten o ağa, benim dedemin tarlasıydı burası, geldi zorla
gasbetti. Biz buradan bir iki salatalık, domates, işte bir şey koparsak ne
olur.” giriyorlar. Tam oturup da daha ağızlarına bir lokma bir şey koymadan ağa
uzaktan gözüküyor. Ağanın da o gün yanında hiçbir yardımcısı yok, fedaisi yok,
bir akrabası yok, böyle, atla gezintiye çıkmış; bu gençleri, çocukları görüyor,
on iki, on üç, on dört yaşlarında. Bunlara kızsam acaba bir tepki gösterirler
mi, beni tanıyorlar mı tanımıyorlar mı; hesap yapıyor. Hiçbir şey demezsem yol
geçen hanına döner, gelen dalar bostana, giden dalar bostana. Neyse, yanaşıyor.
Atından iner inmez önce bakıyor çocuklar kim, ne, kimin çocukları, şekli,
giyimi kuşamı... Ezidi’yi gözüne kestiriyor. “Gel lan buraya! Sen zaten ne
Müslümansın, ne Hristiyan’sın, ne Hazreti İsa’ya inanırsın ne Hazreti Muhammed’e
inanırsın. Sizin zaten bir dinî kitabınız, bir şeyiniz de yok. Sen nasıl benim
bostanıma girersin? Bu Müslüman zaten Müslüman, benim kardeşim dostum, bilmem
kimim, bunun dedesi de benim arkadaşımdı. Öbürü de Hristiyan, benim kirvemin
çocukları.” Diyor Bu ikisi, Müslüman ile Hristiyan rahatlıyorlar, diyorlar ki:
“Ağa bize bir şey yapmayacak.” Ağa, Ezidi’yi adamakıllı vuruyor, arkasından
dönüyor o Hristiyan çocuğa, diyor ki: “Bu Müslüman, benim dinim bir, kitabım
bir, bilmem neyim bir, hadi bu benim malımı yedi, helalühoş olsun. Peki, sen,
Hazreti İsa’yı zaten çarmıha germiştiniz, bilmem neyi ne yapmıştınız, nasıl
böyle yaparsın?” Girişiyor, adamakıllı da Hristiyan çocuğu vuruyor, Hanna’yı.
Ondan sonra dönüyor Müslüman Halil’e “Vay, vay, vay, sen bir de Müslüman
olacaksın. Allah’tan, dinden, kitaptan, Kur'an’dan bahsedeceksin, almışsın bir
Ezidi’yi ve bir Hristiyan’ı, dalmışsın benim bostanıma, benim malımı muhafaza
edeceğine bir de bunları getirmişsin. Bunun Müslümanlığı öbürlerinden daha
beter.” diyor. Üçü birden kör, topal, perişan bir hâlde köye giriyorlar. Gören
diyor ki: “Ne oldu çocuklar, bu hâliniz ne, Ezidiler, Hristiyanlar,
Müslümanlar?” Ezidi bunları gösteriyor, diyor ki: “Onlara sorun.” Bunlar da ikisi
birden, Müslüman ile Hristiyan diyorlar ki: “Ezidi’ye sahip çıkacaktık,
çıkmadık başımıza böyle geldi, tek tek bizi vurdu.” 
Değerli arkadaşlar, bu tek tek dövme ne
zamana kadar devam edecek? Yani 68 general girdi, yanlış oldu, çıktı. KCK
operasyonu oldu, 10 bin Kürt girdi, hadi bilmem şu kadar oldu, tekrar çıktı
reisler, meclis üyeleri. Bugün cemaat mensupları girdi, yarın bunlar da çıktı.
Bakan çocukları alındı içeriye, vay, bunların da hiçbir şeyi yok. 
Peki, kime güveneceğiz? Doğru olan ne?
Hukuk nerede? Gerçekten bu iddialar var mı, yok mu? Yani ne yapalım, dışarıdan
Avrupa İnsan Hakları Mahkemesinden, Amerika’dan, Çin’den, Hindistan’dan
hâkimler mi getirelim? 
Değerli arkadaşlar, ben iktidara sadece
şunu söylüyorum: İnan edin, böyle giderse sıra size de gelecek. Siyasi atmosfer
değişti… Yani bunu bir tehdit, bunu bir demagoji, bir polemik olarak almayın
çünkü siz geçen sene bunları yaşadınız. Onun için sizden ricamız… Niye rica
ediyoruz? Bugün güç sizin elinizde, burada istediğiniz maddeye “Evet.” diyorsunuz,
istemediğinize “Hayır.” diyorsunuz. Gelin, bu işleri rayına oturtun yani polis
doğru düzgün polis olsun, yargı doğru düzgün yargı olsun.
İşte anlatırız, Hazreti Ömer Mısır’da
bir cami inşaatı için arazisi zorla elinden alınan bir Yahudi’nin malını iade
etmiş; işte Fatih Sultan Mehmet sıradan bir vatandaşla mahkemeye çıkmış; öbürü
bilmem ne yapmış. Tarihimizden, bizim imamlarımız, vaizlerimiz,
siyasetçilerimiz onlarca, yüzlerce örnek anlatırlar. İşte böyle bir yargı tesis
edin; doğru düzgün, adil. Yani Müslüman, Hıristiyan, Ezidi, laik, dindar,
Sünni, Alevi kim oraya giderse korkmadan gitsin; polisi gördüğü zaman
korkmasın. Polis bir esasa göre, bir yargıya göre, bir düzenlemeye göre kimi
gözaltına alıyorsa alsın, kimi bırakıyorsa bıraksın.
Değerli arkadaşlar, İçişleri
Bakanlığının bütçesi görüşülürken İçişleri Bakanlığının yapısıyla da ilgili
birkaç şey söylemek istiyorum.
Değerli arkadaşlar, birincisi: Bu İller
İdaresi Kanunu’yla artık Türkiye’yi yönetemezsiniz. Bakıyorum Sayın İçişleri
Bakanı var mı? Herhâlde yok, Sayın Bakan Yardımcımız var. Türkiye, 1923’ten bu
yana mesela son Büyükşehir Yasası’yla da beraber birkaç sefer yasal düzenleme
yaptı. Yani bir reform gayreti var ama bu reform gayretleri maalesef
Türkiye’nin yükünü taşıyacak, ihtiyacı karşılayacak, yeni bir yönetim
anlayışını oturtacak, yerinden yönetim anlayışını oturtacak seviyede değil;
yetmiyor. Yani çocuk hızla büyüyor, gelişiyor, ağırlaşıyor, delikanlı oluyor,
büyüyor ama ona biçtiğiniz o elbiseler, işte Anadolu tabiriyle biçtiğiniz
donlar olmuyor, dar geliyor, ihtiyacını karşılamıyor. Son Büyükşehir Yasası’nda
da, burada tartışılırken de yine söyledik. Mesela bir büyükşehir meclisi oldu,
tamam; iki meclis kalktı, tek meclis oldu ama vali orada. Valinin yetkileri ne?
Büyükşehir belediye başkanının yetkileri ne? Bunlar birbirinin içine girdi.
Yine aynı şekilde, mesela büyükşehir belediye meclisine imarla ilgili yetkiler
verildi, daha önceden de vardı ama jeotermal kaynakların kullanılmasını -o ilde-
ve diğer maden yataklarının kullanılma yetkisi yine valide ve merkezî idarede
kaldı. İşte, şimdi, en son, mesela bir maden şirketinin bir gecede kestiği
binlerce ağaçla ilgili bir uygulama oldu. Eğer bu yetkiler yerelde olsaydı
böyle bir şey yapabilir miydi? Veya yaptığı zaman kim, ne derdi, oranın halkı
ondan hesap sorardı. Yani, Hükûmeti veya başka bir kurumu suçlama, yargılama
durumu ortaya çıkmazdı. 
Yeni bir yönetim, yeni bir iller
idaresi, yeni ilçeler, yeni iller, vilayetler, bölgesel yönetimlerin olması
lazım. Bu konuyla ilgili de partimizin, mesela Türkiye’nin 20-25 bölge
vilayetinden oluşacak yönetim teklifleri var ama bunların hiçbiri dikkate
alınmadı. 
Yine, aynı şekilde, cezalandırılmış
yerler var. Cezalandırılmış yer olur mu? Mesela Siverek, Genç, Maden,
Doğubayazıt. Bunlar 1925, Şeyh Sait Efendi’nin kıyamında ona destek verdikleri
iddiasıyla, o an il statüsündeyken, vilayet statüsündeyken, milletvekilleri var
iken, Siverek milletvekilleri, Maden milletvekilleri, Bayazıt -“Doğubayazıt”
denilen- milletvekilleri var iken bir şekilde bunların vilayet hakları
ellerinden alınıyor ve o günden bugüne kadar bu yerler mağdur, daha hâlâ o
-tırnak içinde- “ceza” bitmedi. Ve yine, aynı şekilde, bugün bir Tarsus’u,
İskenderun’u, Bandırma’yı, Nazilli’yi -bu örnekleri artırabilirim- Siverek’i bir
ilçe statüsünde yönetebilmeniz mümkün değil. Onun için Türkiye’nin mutlaka,
acilen bir yeni yönetim, idari, mahallî bir reform yapması lazım hem yönetim
birimleri itibarıyla hem de yetkiler ve sorumluluklar itibarıyla.
“Yapacağız ama bu Kürt meselesi engel
oluyor. Ya ülke bölünürse?” İşte, değerli arkadaşlar, zaten ne yapılırsa bu
Kürt meselesi çıkıyor karşınıza ve bir türlü atılması gereken adımlar
atılamıyor, bu mesele de doğru düzgün çözülemiyor. 
Bu konuyla direkt alakalı bir mevzu
var; mayınların temizlenmesi. AK PARTİ Hükûmeti, iş başına geldiği ilk günden
beri, işte bakın, Hükûmet programlarına bakın, bakanların, Başbakanın, şimdiki
Reisicumhurumuzun beyanatlarına bakın, 900 kilometrelik Suriye hududundaki
bütün mayınlar temizlenecek diye defalarca vaatlerde bulundular ve öyle bir
noktaya geldiler ki hatta, bu mayın temizleme ihalesini yapabilme noktasına
kadar geldiler. Ee, ne oldu? O mayınlar hâlâ duruyor ve öyle bir noktaya
geliyor ki artık, Suruç’la Kobani arasında, Nusaybin’le Kamışlı arasında insanlar
o mayınları kendi elleriyle söküp çıkarmaya çalışıyor. Yani bunların da yine
aynı şekilde bu güvenlik mantığı, bu paranoya içerisinde mutlaka bir çözüme
kavuşturulması lazım, bu mayınlı arazilerin de mutlaka bir an evvel
temizlenmesi lazım.
Yargıdan bahsettik biraz evvel yine.
Yolsuzluk dosyaları cumhuriyet tarihinin -“en önemli” diyeyim- en ciddi
iddiaları. Doğrudur, yalandır, azdır, çoktur; ne oldu bunların tamamı? Rafa
kalktı. Yargının emrini polis dinlemedi. İşte, dolayısıyla, değerli arkadaşlar,
bu meseleler bu şekliyle devam ettiği vakit, maalesef, halkın yargıya da,
polise de, kanunlara da ciddi bir güven ve saygı beslemesi mümkün değil. Çünkü
kime karşı bir operasyon olursa ertesi gün bir mağduriyet başlıyor ve bu
suçlamalar devam ediyor, maalesef bunların da büyük bir kısmı doğru. 
Son olarak da birkaç kelime Kültür
Bakanlığıyla ilgili söyleyeyim Sayın Kültür Bakanını burada görmüşken, -madem
İçişleri Bakanımız yok; Mardin Dara Harabeleri… Yani en az bir Efes kadar
önemli, Hasankeyf kadar önemli, Bergama kadar önemli, milattan sonra 353
yılında Romalıların kurdukları büyük bir şehir; Dara Harabeleri Mardin ile
Nusaybin arasında ve maalesef bugüne kadar burayla da ilgili ciddi bir çalışma
yapılamadı, varlığından birçok kimse haberdar değil. 353 senesinde yapılan
sarnıçlar, tapınaklar ve meşhur zindan… Yani “zindan” deniliyor da ilk dönemi
ibadethane, üzerine şu an köylü ev yapmış. Yani düşünün, böyle bir tarihin
üzerinde ev var; daha o yapılan evin istimlaki ve yıkımı bile yapılamamış
değerli arkadaşlar. 
Aynı şekilde,
Mem û Zin basıldı mesela ve sansürsüz basıldı, o konuda iyi bir gelişme ama Mem
û Zin sahnelenirken, mesela Van’daki bir gösterimde -yine Kültür Bakanlığının-
bir bakıyorsunuz ki içine aslı astarı -senaryoyla, o hikâyeyle- olmayan bir
Türkmen düğünü yerleştirilmiş. Soruluyor “Bu nereden çıktı?” “Ee canım, içinde
de bir Türkmen düğünü olsa ne olur?” diyorlar. Değerli arkadaşlar, siz Romeo ve
Juliet’in içine bir Türkmen düğünü veya bir Kürt düğünü koyabiliyor musunuz? Bu
da trajikomik bir şey.
Sayın Bülent
Arınç Diyarbakır’daki bir vakıfla ilgili iddialarıma cevap verdi. Ben burada
“Yasal olmadı.” demedim. Yasal olarak yüzde 15’le, 20’yle 22’yle ile 3 milyon
dönüm, bu aile vakfı buraları verdi; açıktan paraları aldı, bu paralar Diyarbakır
dışına gitti. Bunu anlattım. Cevap veriyor: “Hiçbir kanun dışı bir şey yok.”
diyor. 
Aynı şekilde
Dersim, Diyarbekir, Elaziz, Bozok, Saruhan -Manisa için- olsa ne olur? Sayın
Bakan, çok iyi olur ama lütfen konuşmayın ve iş yapın biraz.
Saygılar
sunarım. (HDP sıralarından alkışlar) 
BAŞKAN –
Teşekkür ediyorum.
Sayın Dudu,
biraz önceki konuşmanız sırasında Sayın Cumhurbaşkanıyla ilgili sözleri düzeltme
talebiniz var; buyurun. 
IV.- AÇIKLAMALAR
1.- Hatay Milletvekili Mevlüt
Dudu'nun, 656 ve 656’ya 1’inci Ek sıra sayılı Bütçe Kanunu Tasarısı ile 657
sıra sayılı Kesin Hesap Kanunu Tasarısı’nın beşinci tur görüşmelerinde CHP
Grubu adına yaptığı konuşmasındaki bazı ifadelerini düzelttiğine ilişkin
açıklaması (X)
MEVLÜT DUDU
(Hatay) – Teşekkür ederim Sayın Başkan.
Biraz önce
yaptığım konuşmada kullandığım bir ifadenin bazı milletvekillerince
kastettiğimden daha farklı bir şekilde yorumlanabileceği yönünde kanaatleri
olduğunu öğrendim. Ancak burada benim yaptığım sadece bir örneklemeden
ibarettir ve her fırsatta Cumhuriyet Halk Partisini Esad yanlısı olmakla
suçlayan Adalet ve Kalkınma Partisine bir eleştiridir. 
Anlatmak
istediğim şudur: Cumhuriyet Halk Partisi dünyanın her yerinde sadece barış,
demokrasi ve özgürlükten yanadır; insanlığa karşı suç işleyen kim olursa olsun,
adı ne olursa olsun onun karşısındadır. Bu, böyle bilinmelidir; yoksa bu
örneklemenin ülkemizde gerçekleştiği anlamında bir hususu veya özel olarak bir
kişiyi kastetmiş değilim. 
Açıklama fırsatı verdiğiniz için
teşekkür ederim.
BAŞKAN – Teşekkür ediyorum.
III.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
1.- 2015 Yılı Merkezi Yönetim
Bütçe Kanunu Tasarısı ile Plan ve Bütçe Komisyonu Raporu (1/978) (S.Sayısı 656
ve 656’ya 1’inci Ek) (Devam)
2.- 2013 Yılı Merkezi Yönetim
Kesin Hesap Kanunu Tasarısı, 2013 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2013 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi, Merkezi Yönetim Kapsamındaki
Kamu İdarelerine, Sosyal Güvenlik Kurumlarına ve Diğer Kamu İdarelerine Ait
Toplam 157 Adet Denetim Raporunun Sunulduğuna İlişkin Sayıştay Başkanlığı
Tezkeresi, 2013 Yılı Dış Denetim Genel Değerlendirme Raporunun Sunulduğuna
İlişkin Sayıştay Başkanlığı Tezkeresi, 2013 Yılı Faaliyet Genel Değerlendirme
Raporunun Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657) (Devam)

A) İÇİŞLERİ BAKANLIĞI (Devam)
1) İçişleri Bakanlığı 2015
Yılı Merkezî Yönetim Bütçesi
2) İçişleri Bakanlığı 2013
Yılı Merkezî Yönetim Kesin Hesabı

B) EMNİYET GENEL MÜDÜRLÜĞÜ
(Devam)
1) Emniyet Genel Müdürlüğü
2015 Yılı Merkezî Yönetim Bütçesi
2) Emniyet Genel Müdürlüğü
2013 Yılı Merkezî Yönetim Kesin Hesabı

C) JANDARMA GENEL KOMUTANLIĞI
(Devam)
1) Jandarma Genel Komutanlığı
2015 Yılı Merkezî Yönetim Bütçesi
2) Jandarma Genel Komutanlığı
2013 Yılı Merkezî Yönetim Kesin Hesabı

Ç) KAMU DÜZENİ VE GÜVENLİĞİ
MÜSTEŞARLIĞI (Devam)
1) Kamu Düzeni ve Güvenliği
Müsteşarlığı 2015 Yılı Merkezî Yönetim Bütçesi
2) Kamu Düzeni ve Güvenliği
Müsteşarlığı 2013 Yılı Merkezî Yönetim Kesin Hesabı

D) SAHİL GÜVENLİK KOMUTANLIĞI
(Devam)
1) Sahil Güvenlik Komutanlığı
2015 Yılı Merkezî Yönetim Bütçesi
2) Sahil Güvenlik Komutanlığı
2013 Yılı Merkezî Yönetim Kesin Hesabı

E) GÖÇ İDARESİ GENEL
MÜDÜRLÜĞÜ (Devam)
1) Göç İdaresi Genel
Müdürlüğü 2015 Yılı Merkezî Yönetim Bütçesi
2) Göç İdaresi Genel
Müdürlüğü 2013 Yılı Merkezî Yönetim Kesin Hesabı

F) EKONOMİ BAKANLIĞI (Devam)
1) Ekonomi Bakanlığı 2015
Yılı Merkezî Yönetim Bütçesi
2) Ekonomi Bakanlığı 2013
Yılı Merkezî Yönetim Kesin Hesabı

G) KÜLTÜR VE TURİZM BAKANLIĞI
(Devam)
1) Kültür ve Turizm Bakanlığı
2015 Yılı Merkezî Yönetim Bütçesi
2) Kültür ve Turizm Bakanlığı
2013 Yılı Merkezî Yönetim Kesin Hesabı

Ğ) DEVLET OPERA VE BALESİ
GENEL MÜDÜRLÜĞÜ (Devam)
1) Devlet Opera ve Balesi
Genel Müdürlüğü 2015 Yılı Merkezî Yönetim Bütçesi
2) Devlet Opera ve Balesi
Genel Müdürlüğü 2013 Yılı Merkezî Yönetim Kesin Hesabı

H) DEVLET TİYATROLARI GENEL
MÜDÜRLÜĞÜ (Devam)
1) Devlet Tiyatroları Genel
Müdürlüğü 2015 Yılı Merkezî Yönetim Bütçesi
2) Devlet Tiyatroları Genel
Müdürlüğü 2013 Yılı Merkezî Yönetim Kesin Hesabı

I) TÜRKİYE YAZMA ESERLER
BAŞKANLIĞI (Devam)
1) Türkiye Yazma Eserler
Başkanlığı 2015 Yılı Merkezî Yönetim Bütçesi
2) Türkiye Yazma Eserler
Başkanlığı 2013 Yılı Merkezî Yönetim Kesin Hesabı
BAŞKAN – Halkların Demokratik Partisi
Grubu adına ikinci konuşmacı Nazmi Gür, Van Milletvekili.
Buyurun Sayın Gür. (HDP sıralarından
alkışlar)
HDP GRUBU ADINA NAZMİ GÜR (Van) –
Teşekkürler Sayın Başkan.
İçişleri Bakanlığına bağlı olarak
faaliyet yürüten Göç İdaresi Genel Müdürlüğünün bütçesi hakkında grubum adına
söz almış bulunmaktayım. Bu vesileyle Genel Kurulu saygıyla selamlıyorum.
Değerli milletvekilleri, yasal mevzuata
bakıldığında 2014 yılının başlarından itibaren faaliyet göstermeye başlayan Göç
İdaresi Genel Müdürlüğünün çalışma ve görev kapsamının oldukça dar tutulmuş
olduğunu görmekteyiz. Sadece yurt dışından Türkiye'ye yasal ya da yasa dışı
yollarla gelen insanların oturum hakları, sınır dışı edilme işlemleri veya
korunmasıyla ilgili bir faaliyet alanına sahip olan Göç İdaresinin görev
tanımında Türkiye içinde yaşanan zorunlu göç mağdurları konusunda hiçbir
koruyucu faaliyet alanı bulunmamaktadır. Dolayısıyla bu kurumun adının “dış göç
idaresi” olarak adlandırılması kanımızca daha isabetli olur.
Savaş, ekonomik sebepler, siyasi
baskılar ve benzeri nedenlerle vatanlarını terk etmek zorunda kalan mülteciler
için Türkiye bir nevi geçiş ülkesi ya da toplanma alanı hâline gelmiştir. Bu
sebeple insan tacirlerinin Türkiye'de örgütlenmesi ve çıkar gruplarının rant
alanı hâline gelmesi büyük suç şebekelerinin kuruluşuna imkân sağlamıştır.
İnsan tacirlerince büyük paralar karşılığı Avrupa'ya ulaştırılma vaadiyle
denizin ortasında ölüme terk edilen binlerce insanın maruz kaldığı trajedinin
artarak devam etmesi, Türkiye'nin sorumlu kurumlarının gerekli önlemleri hâlen
almadığını ortaya koymaktadır.
Değerli milletvekilleri, Göç İdaresinin
çalışma alanına girmese de "göç" dediğimiz çok boyutlu bir sorunun
Türkiye'deki gerçekliğine de değinmekte yarar var. Göç sorunu doksan yıllık
Türkiye Cumhuriyeti'nin temel meselelerinin her zaman ön sıralarında olmuştur.
Osmanlı Dönemi’nde Ermeni halkı sadece katliamla karşılaşmamış, aynı zamanda
yüzlerce kilometrelik bir ölüm yürüyüşüne zorlanmıştır. Yine,
Türkiye-Yunanistan arasındaki mübadelenin yarattığı acıların hâlâ devam
ettiğini biliyoruz.
Cumhuriyet Dönemi'nde 1937-1938
yıllarında Dersim Kürtleri önce katliama sonra da sürgüne gönderilmiştir. 6-7
Eylül olaylarında ise binlerce Rum, derin devletin bir provokasyonuyla
İstanbul'dan Yunanistan'a zorla göç ettirilmişlerdir. 1980'lerden itibaren ise
milyonlarca Kürt, Avrupa kentlerine, İstanbul, İzmir, Mersin ve Adana gibi
metropollere göç etmek zorunda bırakılmışlardır. Türkiye'nin iç göç sorunu,
aslında sadece bir iç göç sorunu değil, zorla yerinden göç ettirilen insanların
da sorunudur. Bu göçlerin de en az dış göçler kadar hayati ve öncelikli
olduğunu belirtmekte fayda var. Kürdistan’da 4 bin köyün hâlâ boş olduğunu ve
orada mukim nüfusun dışarıda olduğunu belirtmekte fayda var.
LÜTFÜ TÜRKKAN (Kocaeli) – “Kürdistan”
neresidir Nazmi Bey? “Kürdistan” diye bir bölge var mı Nazmi Bey?
NAZMİ GÜR (Devamla) – Bu sebeple zorla
göç ettirme sonucu oluşan toplumsal ve siyasal sorunların çözümlenmesi amacıyla
etkin bir kurumun faaliyete geçmesine büyük ihtiyaç vardır.
LÜTFÜ TÜRKKAN (Kocaeli) – Sayın Bakan,
var mı Türkiye’de “Kürdistan” diye bir yer?
NAZMİ GÜR (Devamla) – Günümüzdeki en
ciddi göç sorunu ise Suriye'den, Rojava'dan ve Şengal'den gelen zorla yerinden
ettirilen insanlardır. 
LÜTFÜ TÜRKKAN (Kocaeli) – Siz bu
devletin Bakanı değil misiniz, sizi rahatsız etmiyor mu?
NAZMİ GÜR (Devamla) – Bu insanların
karşılaştığı en temel mesele, statüsüzlüktür. Yani Türkiye'deki siyasal ve
hukuksal sistem bu zorla göç ettirilen insanlara, Türkiye'de yaşayan başka
ülkelerin insanlarına bir statü ihtiyacı vermemektedir. Birleşmiş Milletlerin
ilke kararlarındaki mülteci hakları Türkiye tarafından dikkate alınmamaktadır
ve Türkiye'ye sığınan insanlar ve kamplar mültecilik statüsüne göre hukuki
işleme tabi tutulmamaktadır. Onun yerine, göç eden insanlara
"misafir" gibi hukuki ve bağlayıcılığı olmayan bir tanım atfedilerek,
mültecilerin hukuki haklarından yararlanmaları engellenmektedir. Aynı zamanda
Türkiye'nin mültecilik hukukuyla ilgili uluslararası sözleşmelere de coğrafi
rezervasyon koyduğunu da belirtmekte fayda var. Asıl sorunun kaynağını da, bu
statüsüzlüğün kaynağını da bu rezervasyon oluşturmaktadır. 
Kobani'den ve Şengal'den üç ayda gelen 200
binin üzerindeki insanın karşı karşıya kaldığı zor koşullara Hükûmetin ve bağlı
kuruluşların etkili ve gerekli yardımı olmamaktadır. Suruç, Diyarbakır, Mardin
gibi illerde DBP’li belediyelerin çok kısıtlı imkânlarıyla ayakta tutulan kimi
kamplarda ise hayat son derece zorlaşmakta, bu kış şartlarında özellikle
yüzbinlerce insan açlıkla ve soğukla karşı karşıya kalmaktadır. 
Değerli arkadaşlar, Suriye’den
Türkiye’ye gelen insanların misafir olarak bulunması, AKP Hükûmetinin sorumsuz
davranmasını gerektirmez. Ankara, İstanbul, İzmir, Antep ve daha bir çok kentte
Suriyeliler sokaklarda yaşamakta, dilencilik yapmakta ve ucuz iş gücü olarak
sigortasız çalıştırılmaktadır. İnsan tacirleri gibi birtakım şebekeler
tarafından suça itilmekte olan Suriyeliler, Suriye yurttaşları, fuhşa zorlanan
ve sömürülen bu misafirlerle AKP Hükûmeti yeterince ilgilenmemektedir, deyim
yerindeyse sokağa bırakılmışlardır. Ama aynı AKP Hükûmeti, uluslararası
konferanslarda ve diplomatik görüşmelerde basına verilen demeçlerde 1 milyonu
aşkın Suriyeliye ev sahipliği yaptığını gururla söylemekte, onlara kucak
açtığını söylemektedir. Bunun hiç de böyle olmadığını belirtmekte fayda var. 
Değerli milletvekilleri, sınırlarda
ölen mülteciler konusunu da açmak gerekir. Biliyorsunuz, Türkiye aynı zamanda
bir köprü görevi görmekte, üçüncü ülkelere gitmek isteyen mültecilerin büyük
bir kısmı özellikle kış koşullarında İran ve Türkiye’nin doğu sınırlarında
soğukla karşı karşıya kalmakta, çoğunlukla sınırlarda ölmektedirler. Aynı
zamanda, yine, Türkiye’nin sınırlarını kaçak bir şekilde geçmek isteyen bu
kişiler kara yollarını ve deniz yollarını kullanmakta. Her gün televizyonlarda,
insan kaçakçılığı şebekelerinin yol açtığı bu büyük ölümleri duymaktayız ve
okumaktayız, üzüntüyle okumaktayız. Bu konuda Hükûmetin özellikle etkin
önlemler alması gerekiyor, aksi takdirde her mültecinin ölümünden bu Hükûmet
sorumlu olacaktır.
İnsan kaçakçılığı, değerli arkadaşlar,
bu ülkenin en temel sorunlarından birisidir. Doğusundan batısına kadar olan bir
bölgede, insan tacirleri, özellikle Suriye’den ve Güney Kürdistan’dan,
Şengal’den gelen mültecilerin yurt dışına kaçırılması, üçüncü ülkelere
kaçırılması konusunda da önemli bir rol oynamakta. Bu konuda da biz Hükûmeti
insan kaçakçılığının önlenmesi konusunda etkin önlemler almaya davet ediyoruz
ve bu konuda Hükûmetin kesin ve kararlı bir şekilde hareket etmesini istiyoruz.

Değerli arkadaşlar, yine, bu göçmenlik
konusunda Hükûmetin etkin önlemler almaması sebebiyle özellikle üçüncü ülkelere
gidiş konusunda Birleşmiş Milletlerin Türkiye’deki ofisinden yeterince
yararlanmayan insanlar, dosyaları reddedilen insanlar bu yolu kullanmakta. Bu
insan tacirlerinin içinde zaman zaman bazı güvenlik görevlilerinin, özellikle
polislerin yer aldığını basından okumaktayız. Bu konuda da Hükûmetin, özellikle
İçişleri Bakanlığının, kendi içine dönük, mülteciler konusunda, etkin önlemler
alması ve bu konuda görev yapanların da denetlenmesi, eğitimlerinin
tamamlanmasını öneriyoruz ve bu son derece gerekli bir durumdur. 
Değerli milletvekilleri, Göç İdaresi ve
buna bağlı kurumların, yerinden edilen insanlara karşı etnik ve mezhepsel
açıdan ayrımsız davranması gerekiyor. Zor koşullar altında hayatını sürdürmeye
çalışan bu insanların suça itilmesini engellemeye dönük önlemlerin İçişleri
Bakanlığı tarafından etkin bir şekilde alınması gerekiyor. Yine belirtmek
isteriz ki, önümüzdeki dönemlerde bu bahsettiğimiz sorunlar çerçevesinde
Hükûmetin acil düzenlemeleri ve önlemleri alması çağrımızı buradan yineliyoruz.
Yine aynı şeklide, Hükûmetin, özellikle Birleşmiş Milletler Mülteciler Yüksek
Komiserliğinin çalışma alanını kolaylaştıracak şekilde davranması gerekiyor.
Aslında Birleşmiş Milletler ana ofisinin Ankara’da değil, belki de Van’da yer
alması gerekiyor. Bu rezervler korunduğu sürece, Türkiye’nin coğrafi rezervleri
korunduğu sürece Birleşmiş Milletlerin etkin bir şekilde görev yapabilmesi için
bu ofisin mutlaka Van’a taşınması gerekiyor. Aynı şekilde, Türkiye’nin
özellikle uluslararası mülteciler hukukuna karşı koyduğu çekinceleri derhâl
kaldırmasını öneriyoruz. Bu hem insan haklarının hem de demokrasinin bir
gereğidir. Eğer gerçekten Suriyelilerin, Şengallilerin burada bizim misafirimiz
olmaktan öte bir statüsünün, haklarının olduğuna inanıyorsak onlara mültecilik
statüsünün tanınmasını sağlayacak bu düzenlemelerin bir an önce hayata
geçirilmesi gerekiyor. 
Sözlerimi burada sonuçlandırırken Genel
Kurulu sevgiyle, saygıyla selamlıyorum. (HDP sıralarından alkışlar) 
LÜTFÜ TÜRKKAN (Kocaeli) – Sayın Başkan,
müsaade ederseniz bir konuya açıklık getirmek istiyorum.
Az evvel, konuşmacı konuşmasında
“Kürdistan’da 4 bin köyün boşaltıldığı” şeklinde bir ifade kullandı. Türkiye
Cumhuriyeti devleti 780 bin kilometrekare sınır içerisinde tek vücut olmuş bir
milletin vatan toprağıdır. Burada Kürdistan diye bir bölge yoktur. Sözlerini
geri almasını istiyorum Sayın Başkan. 
ÖMER FARUK ÖZ (Malatya) – Doğru. Lütfü
Bey, ilk defa doğru bir şey söylediniz, tebrik ediyorum.
BAŞKAN – Sayın Bakan cevap verecektir
zaten. 
Teşekkür ediyorum.
İDRİS BALUKEN (Bingöl) – Sayın Başkan,
geri alacak herhangi bir sözümüz yoktur. 
BAŞKAN – Üçüncü konuşmacı Abdullah Levent
Tüzel, İstanbul Milletvekili.
Buyurun Sayın Tüzel. (HDP sıralarından
alkışlar) 
İDRİS BALUKEN (Bingöl) – Kürdistan
tarihsel, toplumsal gerçekliktir.
ADİL ZOZANİ (Hakkâri) – Sen de olduğunu
biliyorsun da işte…
LÜTFÜ TÜRKKAN (Kocaeli) – Hayal etmek
serbest.
İDRİS BALUKEN (Bingöl) – Hayal değil,
gerçeklik, realite. Realiteyi de herkes kabul edecektir. 
HDP GRUBU ADINA ABDULLAH LEVENT TÜZEL
(İstanbul) – Sayın Başkan, değerli milletvekilleri; hepinizi saygıyla
selamlıyorum. 
ADİL ZOZANİ (Hakkâri) – Biz hayal
etmiyoruz, söylüyoruz.
LÜTFÜ TÜRKKAN (Kocaeli) – Hayal etmeye
devam edeceksiniz.
BAŞKAN – Sayın milletvekilleri, lütfen…
Sayın Tüzel, yeniden başlatıyorum
süreyi.
Buyurun.
ABDULLAH LEVENT TÜZEL (Devamla) –
Teşekkür ederim.
Sayın Başkan, değerli milletvekilleri;
Ekonomi Bakanlığı üzerine söz aldım. 
İnsan Hakları Haftası’nda, öncelikle,
yine insanlık dışı manzaralar görüyoruz. Öncelikle, bu insan hakları ihlaline
karşı 12 Eylülden bu yana mücadele eden, dernek kuran, vakıf kuran bütün
insanlarımızı sevgiyle selamlıyorum. 
Bugün sanal medyada sıklıkla rastladığımız
bir görüntü var. Bir polis memuru, gösterici bir kişiye âdeta ağzını
yırtarcasına bir vahşet ve işkence uyguluyor. İşte, bu, Türkiye'nin insan
hakları manzarası. 
Bir diğer şey, biliyorsunuz, birkaç
gündür medya operasyonu söz konusu cemaat üzerinde. Anlaşılan o ki AKP burada
“Millete hesap verecekler.” derken aslında kendisi hesap sorma peşinde. Ama, ne
kadar bu hak ihlalleri yapılırsa yapılsın, ayakkabı kutularının, çikolata
kutularının, kasaların, işte, sıfırlanamayan servetlerin ve yolsuzlukların
üzeri örtülemeyecek. Bunu biz çok iyi biliyoruz. 
Ekonomi Bakanlığında elbette ülkenin
ekonomisini konuşacağız. Ekonomi tıkırında mı? Ekonomi kimilerinin tıkırında
ama ülke için böyle demek pek mümkün değil. Aslında, Hükûmet cenahından
konuşmalara bakıldığında pek bir iyi gittiği söyleniyor, öyle değil.
Göstergeler, rakamlar, bu konuda konuşan herkes özellikle küresel ekonomik
krizden ve bunun etkilerinin devam ettiğinden söz ediyor. Bunun karşısında Hükûmet,
en son Ali Babacan Hükûmet adına yine konuştuğunda bu açıdan hayli iyimser ve
gerçekçi olmayan açıklamaları yapmaya devam ediyor. Orta vadeli program, yüzde
5’lik büyümenin gerçek dışılığı ve dillerden düşmeyen işsizliği önlemenin tam
anlamıyla bir hayal olduğu ortada. Yine, sıklıkla uyarılan şey enflasyon
hedefinin revize edilmesi hususu ama yapar mı bunu Hükûmet, revize eder mi?
Etmez. Çünkü bir kez işçiye ve memura “Size 3+3 vereceğiz bu hedefler
doğrultusunda.” diye söylemiş durumda. Öbür türlüsü, bunu izah etmeleri mümkün
değil.
Cari işlemler açığı büyüyor ve tabii ki
dış finansman açığı hayli ciddi durumda. Yine, herkesin uyardığı şey, ciddi bir
servet ve gelir adaletsizliği söz konusu. Refahın yüzde 80’ini yani pastanın
kaymağını, en büyüğünü yüzde 10’luk bir azınlık, bu mutlu azınlık alıyor.
Şimdi, Hükûmet adına Ali Babacan geçen
de burada konuştuğunda yine biraz böyle yarım ağız “Gelir dağılımında iyi
değiliz ama…” diyerek… “Ama”sı falan yok, “iyi değiliz” ne kelime; dünyada
gelir adaletsizliğinde en kötü 2’nciyiz Meksika’dan sonra, bunun böyle “ama”lık
falan bir durumu yok.
Bir de AKP milletvekillerinin ve
sorumlularının ağzından düşürmediği bir laf var: “Komşusu açken tok yatan
bizden değildir.” Çok beylik bir laf. Bu edebiyat, bu hamaset ve tabii ki
inançlar üzerinden istismar hâlâ devam ediyor. Şunu açıklıkla söyleyelim: Bu
dünyada birlikte yaşıyor olsak da gerçekten biz ayrı dünyaların insanlarıyız. 
Bakın, ekonomi neyin üzerine kurulu?
Konut ve hizmet alanında sürüyor yani dış ticaret dışındaki alanlar.
Uluslararası Finans Enstitüsü ne demiş: “En kırılgan 5 ekonomi.” Yani rezervler
yetersiz, borç oranı hayli yüksek ve işte, dünyada konuşulan kapitalist krize
karşı hazırlıksız, ne yapacağını bilmez durumda. Suriye, Orta Doğu
politikaları, yani dış politikadaki tercihler nedeniyle de hâlâ bizi bekleyen
tehlikeler ve gerilimler risk oluşturuyor. Özel sektörün döviz borcu 278 milyar
dolar ve tabii ki bu artı bir risk getiriyor. 
Yine Sayın Ali Babacan’ın burada
vurguladığı kamu-özel ortak projeleri ve burada devlet hazinesinin getirdiği
garanti ve bunun oluşturduğu risk ne tür bir yük getirecek bilinmiyor. Ve bu
dahi bilinmezken burada çok rahat konuşulabiliyor. 
“Merkez Bankası rezerv yönetimi riskli,
maliyetli, standart dışı ve bağımsız olmadığı gibi yeterli bilgiye sahip
değiliz.” diyor uzmanlar ve en büyük tehlike de ne olacağı bilinmez Amerika
Birleşik Devletleri hazine bonolarına yatırılmış olması. Kamu bankalarından,
yani hazine adına ihraç edilen tahviller hangi limitlerle, hangi kurallarla
yapılıyor? Bunlar sorgulanmaya muhtaç. 
Geçen gün Keçiören’de bir halk
toplantısı yaptım. Orada bir lokantacı esnaf, on yıldır lokantacılık yapıyor.
“Bir sanal enflasyon.” diyor. Dedim: Ne demek istiyor bu sanal enflasyon? “Biz
on yıl önce, yani AKP iktidara geldiğinde kıymayı 3 liraya alıyorduk, şimdi
oldu 23 lira, satış yapamıyoruz; kredi borçları, vergi borçları birikti, dükkân
kapatmak zorunda kaldık.” Evet, rakamlar ve bunun karşısında gerçekler ama
Hükûmetin söyledikleri habire bir kuş gibi uçuyor. Geçen de burada Hasip Kaplan
bir sapan gösterdi, hani bu işte sapana, taşa, molotofa ceza meselesi
üzerinden. Hükûmet de dedi “Biz kuş muyuz ki?” Ama gerçekten bu uçmaya, bu
kadar Hükûmetin uçmasına bir sapan gerekiyor. Artık siz yere inmelisiniz,
ayaklarınız suya ermeli diyoruz. 
Ekonomi konuşunca elbette ekonomi
çarkını döndüren çalışma hayatına da bakmak gerekiyor. Geçen de Çalışma Bakanı
burada “76 milyon” dedi, 77 milyon diyelim. Gerçekten bütün Türkiye’yi
ilgilendiren bir bakanlık. Çokça, lafa başladıklarında “işsizlikle mücadele,
istihdamı artırma...” Şimdi ortada bir mücadele var mı gerçekten? İşsizlik var
da mücadele var mı acaba? Ben göremiyorum.
Ve işte, geçmişte şu kadardı şimdi şu
kadara indirdik dedikleri işçi ölümleri. Sizin döneminizde, lamı cimi yok, tam
15 bin işçi iş cinayetlerine kurban gitmiş. Başkaca bundan öte bir rekor var
mı? Ve şimdi hazırlanan yeni paket: İş güvenliği paketi. Bunun orasını burası
çok uzun uzun anlatmaya da gerek yok. Tek kelimeyle bu paketin yeni getirdiği
şey bütün yükü, bütün sorumluluğu, kaza mı oldu, işçi mi öldü, o işçiye fatura
etmektir. Çünkü sen gereğini yapmamışsın, talimatı dinlememişsin, eğitim
almamışsın, tazminatsız bir şekilde seni işten attık. Hepsi bu. 
Uluslararası anlaşmayı imzaladık diye
övünülüyor. Nihayet burada da imzalandı. Farkındalık, altı çizilip çizilip
duruyor. Peki, bu anlaşmalar, bu çıkarılan yasalar, bu üzerine büyük büyük
laflar sorunu çözüyor mu? Sorun sistemde ve sistemde olduğunu da Soma’da,
Ermenek’te ve Torunlar İnşaatta, Yalvaç’ta gördük. 
Şimdi Yalvaç demişken… Yalvaç neydi?
Isparta’da kadın, çocuk, mevsimlik tarım işçileri, 17 insan minibüste öldü.
Görüntüde bir trafik cinayeti. Ama herhâlde Çalışma Bakanı kabul edecek ki çok
açık bir işçi cinayetiydi. 
Bakıyoruz, Sayın Çalışma Bakanının
konuşmalarında Yalvaç’ın adı dahi geçmiyor. Mevsimlik işçiler Türkiye’de 4
milyon deniyor. Çok daha fazla. Adları dahi geçmiyor. 
Bakan diyor ki: “İşçiye çalışmama
hakkını verdik.” Yani bir tehlike, bir risk varsa işçi çalışmayacak, kafa
tutacak. Nerede böyle bir işçi? İşçinin, iş verene, patrona “Bu tehlikelidir.
Benim ölümüme yol açar.” diyebilmesi için iş güvencesi olması lazım. Yani yarın
atıldığında ona sahip çıkacak bir yasa, bir işsizlik sigortası fonu ve örgütlü
bir yaşantısı, çalışma hayatı olacak. Bunların hiçbirisi yok tabii ki.
“Kaçak ocaklarda ölünüyor.” deniyor.
Zonguldak’tan yine örnek verdi. Kaçak ocaklar söyleniyor da bu ocaklar niye
kaçaktır Allah aşkına diye soran yok. Bunun kaçak ocak olmasına sen sebep
olmuyor musun ey Bakan, ey Hükûmet? Yani Çalışma Bakanı böyle konuşuyor
kazalardan sonra. 
Soma’da 2.831 işçi atılmışken Enerji
Bakanı ne diyor? “Çaresiz, temel politikalarımızdan vazgeçemeyiz.” Nedir o
temel politikaları? Devlet maden işletmez. Kömür İşletmeleri maden işletmeyecek,
ne yapacak? Redevans, kiralama, hizmet alımı. O ocaklarda, o yeni açılacak,
madenciler de gitsin çalışsınlar. “Çalışsınlar.” demek yetmiyor, sen yine
onları ölüme gönderiyorsun ve bunun karşısında Soma işçisi de, bakın, günlerdir
talepkâr. “Bizi devlet çalıştırsın, TKİ çalıştırsın. Tazminatlarımız ödensin.
Güvenceli çalışalım, bizi ölüme göndermeyin.” deniyor. 
Çalışma Bakanı “Emeğin sömürüsüne
dönüşen taşeron sistemini kaldırdık…” Hani şu torba yasada. Taşeron sistemi
kalktı mı, daha mı çok yaygınlaştı? Bugün Türkiye büyükleri olan, işte, Ülker
de altında binlerce taşeron işçisi çalıştırıyor. Dünya devi ve işte bu taşeron
işçilerinden bir tanesinin bize dilekçesi var. Geçen basın toplantısına
geldiklerinde de Bakana sorduk. Taşeron işçisi acımasız çalışıyor, asgari
ücretle sırtında kilolarca şeker, un çuvallarıyla; boynu, iskelet sistemi
baştan aşağıya hasta olmuş. “İntervertebral disk bozukluğu. Tanımlanmış mesleki
sekel.” Bunu diyen kim? İstanbul Meslek Hastalıkları Hastanesi. Sosyal Güvenlik
Kurumu Bağcılar Şubesi de “Biz böyle bir şeyi tanımıyoruz, bu bozukluğun
mesleki olmadığına karar verildi.” diye işçiyi geri çeviriyor. İşte, “Taşeron
işçisini kaldırdık.” falan hikâyesi, hepsi bu. 
İşsizlik oranı yüzde 5’e düşecekmiş.
Nasıl düşecek? Ulusal İstihdam Stratejisi’yle. E, biz bunu çok iyi biliyoruz;
kiralık işçi büroları, esnek, kuralsız çalışma, işçinin posasını çıkartma,
“part-time” çalışma, uzaktan çalışma, köleliğin her türlüsü. İşte, toplum
yararına çalıştırdığınız Vanlı işçiler, depremden sonra, sokağa konuldular ve
işte, Şeker Fabrikasında çalışan 4 bin işçi, Karayollarında çalışan binlerce
işçi kadro istiyor ey Hükûmet, güvenceli çalışma istiyor; siz hâlâ, işte,
işsizliği şöyle önleyeceğiz, böyle… İşsizliği şöyle önleyebilirsiniz, bakın:
Çalışma saatlerini düşürün. Değil sekiz saat, on saat, on iki saat çalışıyor.
Bakın, düşürün çalışma saatlerini, o zaman binlerce işçiye ekmek kapısı
açılacaktır.
Şimdi, biliyorsunuz, Ermenek’te Sayın
Cumhurbaşkanı, Başbakan: “Ya, siz bizim evlatlarımızsınız. Bize keşke
yazsaydınız.” Ondan sonra Cumhurbaşkanına bir işçi mektup yazdı, açık açık
söyledi. Bakın, o, gazetede de çıktı. Kimi başlıkları sizlerle paylaşmak
istiyorum: “Özel bir maden ocağında çalışıyorum. Babam da madenciydi. O zaman
bu ocaklar devletindi. Devlet madenleri satmaya başlayınca felaketleri sık sık
yaşar olduk. Soma’dan sonra öğreniyoruz ki Almanya bizden daha fazla kömür
üretiyormuş ama orada ölümlü olaylar yaşanmıyormuş. Alman Hükûmeti madenci
ölümlerini kader olmaktan çıkartmış demek ki. Rahmetli babamın zar zor yaptığı
evde anam ve kardeşlerimle birlikte 4 nüfus yaşıyoruz. Dokuz yıldır özel
madende çalışıyorum. 450 lira maaşla başladık. Bu, kuru maaştı. Sosyal yardım
olarak kömür sözü verdiler ama dokuz yıldır bu sözü yerine getirmediler. Bugün
maaşım 1.100 lira; ne 1 kilo kömür ne bir ikramiye ne de farklı bir sosyal
yardımımız var.” Birçok sözler… Cumhurbaşkanının önüne gitmiştir, herhâlde
basın danışmanları bunu önüne koymuştur.
Anayasa’nın 46’ncı maddesinde “Devlet,
çalışanların hayat seviyesini yükseltmek, çalışanları ve işsizleri korumak,
istihdamı artırmak ve çalışma barışını sağlamak için gerekli tedbirleri alır.
Kimse, yaşına, cinsiyetine ve gücüne uymayan işlerde çalıştırılamaz.” gibi
ibareler var. Ama bunlar Zonguldak’ta sadece kâğıt üzerinde unutulmuş
durumdadır. Mektubun sonu “Birileri tarafından güzel öldürülüyoruz.”
Değerli milletvekilleri -sayın bakanlar
da burada, Kültür Bakanımınız da burada- özellikle, ben, eğitim ve kültür
politikalarına da değinmek istiyorum ülkemizdeki sosyal hayat ve bekleyen
tehlikeler açısından. Ciddi anlamda bir muhafazakârlaşma, tabii ki yine devlet
politikası ve tercihi olarak özelleştirme ve bir AKP yöntemi olarak da
kadrolaşma. “Değişim, değişim, değişim…” dendi. Müfredat değişti, yönetim
değişti, istihdam politikaları değişti. Özel eğitime oluk oluk paralar akıyor,
teşvik ediliyor ve bunun karşısında halkımızın eğitime yaptığı harcama tam 5
kat arttı. 
Şimdi, sık sık, yakında bitmiş olan
19’uncu Millî Eğitim Şûrası’ndan tavsiyeler konuşulur oldu. Aslında burada
artık iyice su yüzüne çıkmış, niyetler ortada. İmam-hatiplerdeki artış… Din
görevlileri değil, bakın, Hükûmete göre din gönüllüleri. Biz zannederiz ki
sadece Diyanet İşleri Başkanlığında 100 bine yakın, işte, imam, bir sürü
personel ama onun ötesinde bir o kadar daha din görevlileri var. 
Dindar nesil yetiştirmek üzerine
varılan nokta. Ne oldu? 9 yaşındaki kız çocuğunun cinsiyeti üzerinden bir
“başörtüsü serbestliği” adı altında örtünme özgürlüğü getirildi. Din eğitimi
ilkokul 1’inci, 2’nci, 3’üncü sınıflarda getirilmeye çalışılıyor. Cinsiyetçi
yaklaşım tabii ki karma eğitimde karşımıza çıkıyor. Karma eğitim de artık bu
iktidara fazla geliyor, gözlerine batıyor. Örtünme, mescit… 
Bakın, yanlış yapıyorsunuz, ateşle
oynuyorsunuz. Yıllardır bu ülkede halkı birbirine karşı kutuplaştırmanın
geldiği nokta, bu cinsiyetçi, ahlakçı yaklaşım insanları mahalle içerisinde,
aynı sınıfta okuyan çocukları, aileleri birbirinin karşısına getirir duruma
getirmiştir. Bu kabul edilebilir bir durum değil. 
Sınavcı, ezberci, elemeci eğitim; bunun
karşısında 300 bin atama bekleyen öğretmen. Öğretmenlerimiz sık sık
rotasyondan, sürgünden, “mobbing”den şikâyetçi ama diğer taraftan da belleri
bükülmüş durumda; maaşlar yetmiyor, her biri kredi kartı borçlusu. 
Yine, bu Hükûmet ve Millî Eğitim
Bakanlığı tabii ki, gençlerin kılık kıyafetine takmış durumda. Yok, küpe mi
taktın, başka bir şey mi taktın; gençleri hakir görme, onları arkadaşları
arasında küçük düşürme ve bu şekilde rencide etme; bunlar yanlış şeyler. 
Bir Osmanlılık, bir Osmanlıca; bunlar
konuşulur oldu. Şimdi, değerli milletvekilleri, Osmanlıcanın tarihte kimler
tarafından kullanıldığını biliyoruz, bir Osmanlı Hanedanı. Bugün bu ülkede
Osmanlı Hanedanı mı var? Yoksa Millî Eğitim Şûrası’nda ve bugün artık bir
demokrasinin başat sorunu hâline gelmiş ana dilinde eğitim niye konuşulmaz?
Bugün hâlâ Türkçe alfabede yok diye “w, x, q” harfleri çocuğa verilen isimde
var diye kimlik verilmiyor. Böylesine utanç duyulacak bir gerçeklik var, üstüne
üstlük yabancı istilasıyla, dil istilasıyla âdeta Türkçe bambaşka bir şey
olmuş, bunun peşini kovalamak yerine bir Osmanlı sevdası. Şimdi, Osmanlıcayı
öğreteceklerinden falan da değil aslında bu iş ya da “Tarihimizi öğrenelim.”
değil. Ta en tepeden, yukarıdan “Biz bunu yapacağız isteseniz de istemeseniz
de.” deyip bu despotik anlayışla vatandaşları dilsiz, lal kılmak. Bunu da kabul
etmiyoruz. 
Ve bu cinsiyetçi, bu ahlakçı, bu
“mobbing”ci tutum Sayın Kültür Bakanlığının olduğu bünyede de karşımıza
çıkıyor. Geçen mitingde gelen bir kamu emekçisi bilgilendirdi, Sayın Bakanın
bilgilerine sunuyorum: Yakın zamanda yapılan bir toplantıda -burada zannederim
kendisi de- Strateji Geliştirme Başkan Vekili Başbakanlığın önünde asaleti
bekliyor. Bu sayın bürokratımız çağırıyor bütün görevlileri âdeta 12 Eylül
generalleri gibi “Size iki dakika süre veriyorum, şunlar, şunlar hakkında
şikâyetler var, dilekçeler var. Kızlı erkekli, kadınlı erkekli bir arada sizi
bir daha görmeyeceğim. Asarım, keserim, doğrarım. Hadi gidin bakalım şimdi.”
Kültür Bakanlığı böyle yönetiliyor Sayın Bakan. Siz belki farkında değilsiniz
ama bunu kurcalarsanız üzerine gitmeniz gerekir. Dinciliğin, muhafazakârlığın,
cinsiyetçi ahlakçılığın geldiği yer de bu noktadadır. 
Tabii ki ekonomi, sosyal hayat sağlıklı
bir yaşamı gerektiriyor. Sağlık emekçisini Meclis önünde dövdünüz sağlık
bütçesi görüşülürken. Bu ülkenin insanı sağlıklı olabilir mi? Böyle bir
vatandaşa sağlık sunmak mümkün mü? Herkesi prime bağladınız, “Genel Sağlık
Sigortası” dediniz. Bir de üstüne üstlük primden muafiyet şartını neye
bağladınız biliyor musunuz? Açlık sınırının çok çok altında olan “Üçte 1
gelirden az gelire sahip olmak.” Yani ancak onlar prim ödemeden muaf olacaklar.

Değerli milletvekilleri, şimdi, yine o,
Keçiören’deki toplantıda bir emekli amcamız diyor: “Bizim eskiden bu kadar çok
cebimizden para çıkmıyordu. Evet hastaneye gidiyorduk falan ama şimdi 80 lira,
100 lira her ay maaşımdan kesinti var.” İşte bu 10 çeşit kalemde katkı payı, en
son, telefonla aramadan bile kesilen katkı paylarıyla vatandaşın beli bükülmüş
durumda.
Mega projeler ve tabii ki mega
hastaneler. Ne oluyor? Tıpkı küçük üretici, küçük esnafın başına gelen, küçük
çaplı sağlık işletmelerinin başına geliyor. Yabancı zincirler, a sınıfı
tekelleşmiş hastaneler her tarafta. Hani o “Hortumları kestik.” diyen Başbakanı
hatırlatalım tekrar. Kamuyu böyle oluk oluk hortumluyorlar. Milletvekili
arkadaşlarım tedavi olmaya gittiklerinde çok iyi bilirler. Kapsam dışı
bırakılan ilaçlar, malzemeler. 
Şimdi, bir başvuru: Kanser hastası
kendisi rektum sea tanısıyla. Kolostomi ve kolostomi adaptörü ve torbası almak
zorunda ama işte bu artık karşılanmayan envanter kapsamında olduğu için bu
vatandaşımız da son derece mağdur duruma gelmiş durumda. 
Aile hekimleri geçen grev yaptılar.
Koruyucu sağlık diye bir şey kalmadı değerli yurttaşlar, değerli vekiller.
Kalmaz. Bu bütçenin gerçekliği nedir sağlık anlamında? Kişi başına tam ayrılan
pay 20 lira; 200 lira değil, 2 bin lira değil, 20 bin lira değil, 20 lira. İşte
bu bütçe ne kadar halkçı olabilir, ne kadar refah payı taşıyabilir, gelin
görün. Tabii ki personelin posasını çıkarma, angarya performans.
Evet, toplumun sağlığı ne kadar,
iktidarın sağlığı o kadar. İktidarın sağlığına da değinmemiz gerekiyor.
Özellikle, işte bugünkü operasyonlara da baktığımızda her muhalefeti bir darbe
paranoyasıyla karşılayan iktidar söz konusu. Evet, şimdi en küçük sokak
hareketinde kan dökülüyor, âdeta halk provoke ediliyor. Çıkarsanız, bakın,
başınıza geleceklerden, kan dökülürse sorumlusu sizsiniz. Bir gazete kupürü,
gazeteci arkadaşımız üşenmemiş, araştırmış, hani o 6-8 Ekim olayları. 50 tane
yurttaşımız öldü, çoğunluğu Kürt yurttaşlar, çoğunluğu Halkların Demokratik
Partisinin üyesi, taraftarı, sempatizanı. Cenazelerini onlar kaldırmış,
istenmeyen acı olaylar ama bunun üzerine gidilsin, bunların arkasında hangi
çeteler devreye sokuldu, hangi provokatörler, hangi karanlık güçler devreye
sokuldu, İçişleri Bakanımız bunları elbette aydınlatmalı. Bu yargı, bu emniyet
mekanizması, bu güvenlik paketleri, buralara müdahalelerle Kürtlerin, hak
isteyen işçilerin, gençlerin yaşam hakkını ihlal etmek, bunları zapturapt
altına almak, sağlıklı bir toplum olmak böyle mümkün değil.
Bakın, arkadaşlar, Hükûmetin, iktidarın
psikolojisi bozuldu diyoruz. Gerçekten, şimdi, Sayın Cumhurbaşkanı adli yıl açılış
töreninde hazmedemediği bir konuşma nedeniyle yıllardır yapılan adli yıl
törenini kaldırıyor. Böyle bir şey hangi demokraside vardır, hangi sağlıklı
toplumda vardır, hangi “Ben vatandaşa hizmet ediyorum.” diyen iktidarın
paketinde böyle bir anlayış olabilir? Yargı düzenlemesinde bunlar ortadan
kalktı. Hangi sağlıklı akıl, esnafların katlettiği bir gencin mahkemesinin
görüldüğü, Ali İsmail’in mahkemesinin görüldüğü gün esnafı, sivil yurttaşı
göreve çağırır, “Sokaklar size emanet.” der? Bunu tarihte yapanların dünyayı
kana buladığını biz biliyoruz. Siz toplumun yüzde 50’sini makul şüpheli
yaptınız, yarın da tabii ki o destek sizden çekilince diğerleri de böyle
olacak. Çözüm demokraside, çözüm barışta, çözüm sadece iktidarın işine geldiği
gibi kendisi için demokraside değil, halkın, bütün yurttaşların ihtiyaç duyduğu
demokraside.
Evet, devam edelim, az bir zamanımız
kaldı ama bu yolsuzluk ve bunun enerjiye, çevre politikalarına yansımasına da
değinmek istiyorum, ekonomi bunlarla son derece ilgili. Yaşam hakkının, yaşam
alanlarının tahrip edildiği özellikle iki alan: Enerji, çevre. Şimdi, enerji
ihtiyacı deniyor. Bu enerji ihtiyacı gerçekten var mı? Kimin ihtiyacı olduğu
ortaya çıkıyor. Kim HES yapıyor, kim termik santraller açıyor, kim nükleer
santrale sırtını dayıyor? Bakın, Ereğli’den Arhavi’ye, Trakya’dan Anamur’a
bütün Türkiye isyanda. Dereleri zapt etmeye kalktığınız için, verimli tarım
arazilerinde kömür işletmeli termik santral açtığınız için Soma Yırca zeytinlik
meselesi, 6 bin zeytin fidanı niçin katledildi? İşte bu kafa nedeniyle, bu
zihniyetle. Şimdi, öbür taraftan, gelin, bu başkanlık sarayının aylık 700 bin
lira enerji harcamasını konuşalım. 
Evet, şimdi, Sinop’ta Ticaret ve Sanayi
Odası -hani nükleer tesis yapılacak ya- yalvar yakar olmuş, bütün
milletvekillerine gönderiyor: “Sayın milletvekili, halkımıza sorduk mu bu
nükleeri, zararlarını faydalarını anlattık mı; kullandık mı ülkemizdeki yenilenebilir
enerji kaynaklarını; tükettik mi suyumuzu, güneşimizi, rüzgârımızı? Herkes
vazgeçiyor, biz niye yapıyoruz?” diyor. İşte Türkiye'nin çevre politikasının
manzarası, enerji politikasının manzarası, tıraşlanmış yeşil alanlar.
Bakın, yolsuzluk meselesi bu iktidarı
götürecek elbette ama hani o millete hesap verme var ya, o millete hesap vermek
zorundasınız. Gerçekten Allah korkusuyla büyüyenler, daha çocuk yaşta bu
eğitimi görenler, bütün yaşamı boyunca buna göre şekillenenler en azından bunun
için halka hesap vermeli. 
Bu bütçenin de halkçı bir bütçe
olmadığını biliyoruz.
(Mikrofon otomatik cihaz tarafından
kapatıldı) 
ABDULLAH LEVENT TÜZEL (Devamla) –
Ekonomi politikalarıyla da bu bütçeyi reddediyoruz ve gerçekten halkçı bir
bütçe için de mücadele etmeye hepinizi çağırıyorum.
Teşekkür ederim. (HDP sıralarından
alkışlar)
BAŞKAN – Teşekkür ediyorum.
MAHİR ÜNAL (Kahramanmaraş) – Sayın
Başkan...
BAŞKAN – Buyurun Sayın Ünal.
MAHİR ÜNAL (Kahramanmaraş) – Hatip,
konuşmasında “’Komşusu açken tok yatan bizden değildir.’ gibi beylik laflar.”
ifadesini kullandı. “Komşusu açken tok yatan bizden değildir.” ifadesi bir hadisi
şeriftir. “Beylik laflar gibi.” ifadeyle bir tahfifte bulundu hatip. Özür
dilemesini istirham ediyoruz.
ABDULLAH LEVENT TÜZEL (İstanbul) –
Sayın Başkan, cevap vereyim efendim bulunduğum yerden.
BAŞKAN – Buyurun Sayın Tüzel.
ABDULLAH LEVENT TÜZEL (İstanbul) –
İsterseniz oradan cevap vereyim.
MAHİR ÜNAL (Kahramanmaraş) – Üstelik,
konuşmasının sonunda da Allah korkusundan bahsetti.
BAŞKAN – Bir saniye, Sayın Tüzel
açıklama yapsın.
Buyurun efendim.
KAMER GENÇ (Tunceli) – Ya, adam
istediği lafı söyler, ne yani bunlar?
IV.- AÇIKLAMALAR (Devam)
2.- İstanbul Milletvekili
Abdullah Levent Tüzel'in, 656 ve 656’ya 1’inci Ek sıra sayılı Bütçe Kanunu
Tasarısı ile 657 sıra sayılı Kesin Hesap Kanunu Tasarısı’nın beşinci tur
görüşmelerinde HDP Grubu adına yaptığı konuşmasındaki bazı ifadelerine ilişkin
açıklaması
ABDULLAH LEVENT TÜZEL (İstanbul) –
Sayın Başkan, değerli milletvekilleri; evet, şu hususa açıklık getirmek
istiyorum: Çok değerli, çok veciz bir söz. Kaynağını dinî esaslardan almış
olabilir ve siz de dine sık sık atıf yapıyorsunuz. Çok doğru, keşke ülkemizin
yurttaşları, bütün yaşayan toplum böyle olsa yani komşusu açken tok yatan
bizden değildir. Yani, bu yoksulluğa, bu açlığa, bu sıvasız evlerde karın
tokluğuna yaşamaya kimse seyirci kalmamalı…
MAHİR ÜNAL (Kahramanmaraş) – Hadisi
şerifle ilgili kullandığı “beylik laf” ifadesini düzeltmesi lazım.
ABDULLAH LEVENT TÜZEL (Devamla) – …ama
sizin ekonomi politikanız, sizin siyaset tarzınız, bu uygun değil. 
BAŞKAN – Sayın Tüzel, teşekkür ederim. 
ABDULLAH LEVENT TÜZEL (Devamla) –
Kelimelere takılmayın Sayın Mahir Bey.
MAHİR ÜNAL (Kahramanmaraş) – Kelimelere
takılırım ben. 
ABDULLAH LEVENT TÜZEL (Devamla) – Sayın
Mahir Bey, buna takılmayın, işin esasına gelin. 
MAHİR ÜNAL (Kahramanmaraş) – Hayır
efendim, bu bir tahfiftir, bu hafife almaktır. 
ABDULLAH LEVENT TÜZEL (Devamla) – Siz
bu lafları kullana kullana 77 milyonu sömürdünüz. 
MAHİR ÜNAL (Kahramanmaraş) – Hafife
almaktır bu. Hadisi şerifi hafife alamazsınız. 
ABDULLAH LEVENT TÜZEL (Devamla) – On
iki yıldır yaptığınız iktidar boyunca da ha bire bu yoksulluğu büyüttünüz…
MAHİR ÜNAL (Kahramanmaraş) – Hadisi
şerifi hafife alamazsınız. 
ABDULLAH LEVENT TÜZEL (Devamla) –
…millete dönüp dönüp “Siz açken biz tok yatmıyoruz.” diyemezsiniz. 
MAHİR ÜNAL (Kahramanmaraş) – Meseleyi
esasından saptırmayın. 
ABDULLAH LEVENT TÜZEL (Devamla) – Bu
ülkede 891 lira asgari ücretle insanları çalıştırıyorsunuz. 
BAŞKAN – Sayın Tüzel…
ABDULLAH LEVENT TÜZEL (Devamla) –
Bundan utanç duymanız gerekir. 
MAHİR ÜNAL (Kahramanmaraş) – Mesele bu
değildir, mesele kelime değildir, hadisin anlamı değildir; mesele sizin hadisi
tahfif etmenizdir. 
ABDULLAH LEVENT TÜZEL (Devamla) – Onun
için, onlar üzerinde tepinmeyin; hadisler üzerinde, veciz sözler üzerinde
tepinmekten sizi men ediyorum. 
MAHİR ÜNAL (Kahramanmaraş) – Meseleyi
tahfif ediyorsunuz. 
ABDULLAH LEVENT TÜZEL (Devamla) –
Halkın inançları üzerinde artık son bulsun bu tepinmeniz. (HDP sıralarından
alkışlar) 
BAŞKAN – Teşekkür ediyorum Sayın Tüzel.

MAHİR ÜNAL (Kahramanmaraş) – Sayın
Başkan, düzeltme için…
ALİ HAYDAR ÖNER (Isparta) – Hadisi
şeriflere önce AKP’liler uysun. 
BAŞKAN – Sayın Ünal, zaten
konuşuyorsunuz, buyurun. Ne için istiyorsunuz Sayın Ünal?
MAHİR ÜNAL (Kahramanmaraş) – “Tepinme”
ifadesini kullandı hatip. Dolayısıyla, bunu bir sataşma olarak değerlendirmeniz
gerektiğini düşünüyorum. 
BAŞKAN – Buyurun Sayın Ünal. 
İki dakika söz veriyorum. (AK PARTİ
sıralarından alkışlar)
FARUK BAL (Konya) – Neye sataştı Sayın
Başkan? 
LÜTFÜ TÜRKKAN (Kocaeli) – Sayın Başkan,
konuşmacıdan aynı tepkiyi bir bakanın kullandığı “Bakara makara” kelimesine de
göstermesini bekliyoruz konuşmasında. Hadisle beraber ayetle dalga geçenlere de
tepki bekliyoruz. 
BAŞKAN – Buyurun. 
V.- SATAŞMALARA İLİŞKİN
KONUŞMALAR
1.- Kahramanmaraş
Milletvekili Mahir Ünal'ın, İstanbul Milletvekili Abdullah Levent Tüzel’in
yaptığı açıklaması sırasında şahsına sataşması nedeniyle konuşması
MAHİR ÜNAL (Kahramanmaraş) – Sayın
Başkan, değerli milletvekilleri; 17 Aralıktan bugüne kadar -öncelikle bunu
ifade etmek istiyorum- yapılan bir darbe girişiminin…
LÜTFÜ TÜRKKAN (Kocaeli) – Hırsızlık
çetesinin çöküşüdür o, hırsızlık çetesinin çöküşüdür o. 
MAHİR ÜNAL (Devamla) – …siyasi
uzantılarının burada…
LÜTFÜ TÜRKKAN (Kocaeli) – O bir
hırsızlık çetesinin çöküşüdür. 
MAHİR ÜNAL (Devamla) – …açık bir
şekilde devamına şahit oluyoruz. Hiç kimse şunu…
MUSA ÇAM (İzmir) – Rüşvetin adı darbe
olmaz. 
LÜTFÜ TÜRKKAN (Kocaeli) – O bir
hırsızlık çetesinin çöküşüdür. 
MAHİR ÜNAL (Devamla) – Bir kere lafı
eğip bükmeyin.
MUSA ÇAM (İzmir) – Rüşvetin adı darbe
değildir. 
MAHİR ÜNAL (Devamla) – Bir kere lafı
eğip bükmeyin. 
MUSA ÇAM (İzmir) – Rüşvet ve yolsuzluk
var. 
BAŞKAN – Sayın milletvekilleri, lütfen…
LÜTFÜ TÜRKKAN (Kocaeli) – Bir hırsızlık
çetesinin çöküşüdür. Onun yıl dönümünü kutlayacağız.
MAHİR ÜNAL (Devamla) – 17 Aralık ve 25
Aralığı paralelciler yaptı mı, yapmadı mı? 
MUSA ÇAM (İzmir) – Rüşvet var mı, yok
mu?
MAHİR ÜNAL (Devamla) – Bu darbe
girişimini yapan savcısı, kolluğu…
MUSA ÇAM (İzmir) – Yolsuzluk var mı,
yok mu? 
MAHİR ÜNAL (Devamla) – …hâkimi, hepsi paralelci
miydi, değil miydi? 
MUSA ÇAM (İzmir) – O başka. Rüşvet,
yolsuzluk var mı yok mu? 
MAHİR ÜNAL (Devamla) – Paralelcilerin
yaptığı bir darbe girişiminin…
LÜTFÜ TÜRKKAN (Kocaeli) – Reza’nın
önüne yatan bakanın hissiyatıdır o.
MUSA ÇAM (İzmir) – Çelik kasalar niye
oradaydı?
MAHİR ÜNAL (Devamla) - …siyasi uzantısı
olarak bunu burada kullanmaya devam ediyorsunuz; etmeye devam edin. 
LÜTFÜ TÜRKKAN (Kocaeli) – Hırsızları
savunmak size yakışmaz. 
MUSA ÇAM (İzmir) – Para sayma
makineleri yatak odalarında ne arıyor, para sayma makineleri? Ayakkabı
kutularında milyon dolarlar ne arıyor?
MAHİR ÜNAL (Devamla) – Ayrıca,
kullanılan, dinî hassasiyetlerle ilgili herkesin yaptığı tahfifi her zaman
kınadık, kınarız. 
PERVİN BULDAN (Iğdır) – Konuştukça
batıyorsunuz ya, konuştukça batıyorsunuz.
LÜTFÜ TÜRKKAN (Kocaeli) – O zaman “Bakara
makara” diyen Bakanı da kınayın buradan, o yezidi de kınayın.
MAHİR ÜNAL (Devamla) – Hiç kimse burada
hadisi şerifle ilgili “Beylik bir laftır.” ifadesini kullanamaz. Kullanırsa
bunun bir Müslüman olarak biz gereğini yapar, tepkimizi koyarız. (AK PARTİ
sıralarından alkışlar)
MALİK ECDER ÖZDEMİR (Sivas) – Hâlâ
hadisi şerifi kullanıyorsun be!
MAHİR ÜNAL (Devamla) – Siz yolsuzlukla
ilgili operasyona devam edin. 
MALİK ECDER ÖZDEMİR (Sivas) – Hadisi
şerife böyle sahip çıkılmaz.
MAHİR ÜNAL (Devamla) – Paralelcilerin
hukuki olarak yaptığı işi siyasi olarak siz devam ettirin. Tarih bunu
kaydediyor. 
Yüce Meclisi saygılarımla selamlıyorum.
(AK PARTİ sıralarından alkışlar) 
BAŞKAN – Evet, sırasıyla mı, parmak
kaldırma sırasına göre mi? 
Sayın Baluken, buyurun. 
Siz ne için söz istiyorsunuz? 
S. NEVZAT KORKMAZ (Isparta) – “Allah’ın
bütün vasıflarını üzerinde toplayan…” diyen milletvekili hâlâ orada oturuyor.
Hassasiyetiniz nerede? 
İDRİS BALUKEN (Bingöl) – Sayın Başkan,
Sayın Ünal grubumuz adına konuşan milletvekili arkadaşımızın konuşmasını
paralel yapıların uzantısı şeklinde değerlendirdi. İzin verirseniz… 
BAŞKAN – Buyurun Sayın Baluken. 
İki dakika sataşma nedeniyle söz
veriyorum. 
S. NEVZAT KORKMAZ (Isparta) – Nerede o
milletvekili? Niye tepki koymadınız? Niye susuyorsunuz? 
2.- Bingöl Milletvekili İdris
Baluken'in, Kahramanmaraş Milletvekili Mahir Ünal’ın sataşma nedeniyle yaptığı
konuşması sırasında HDP Grubuna sataşması nedeniyle konuşması
İDRİS BALUKEN (Bingöl) – Sayın Başkan,
değerli milletvekilleri; hepinizi selamlıyorum. 
Burada konuşmacımızın ifade ettiği
çerçeve çok nettir. Ortaya koyduğu felsefede İslam dininin özünün felsefesi
ifade edilmiştir. Bunu hadisi şerif değil de farklı bir şekilde ifade
edilmiştir diyerek başka bir noktaya çekmenizi doğru bulmuyoruz. Hadisi şerifte
“Komşunuz açken tok yatan bizden değildir.” ifadesi nettir ve bununla ilgili de
sizin bir duyarlı yaklaşım göstermenizi beklerdik. 
Eğer bu kadar yüksek bir duyarlılığınız
varsa, bir Bakanınızın “Bakara makara” demek suretiyle Kur’an sureleriyle,
Kur’an ayetleriyle dalga geçen ifadeleriyle ilgili aynı duyarlılıkta olmanızı
beklerdik. (HDP ve CHP sıralarından alkışlar) “Cumhurbaşkanına dokunmak
ibadettir.” diyen milletvekillerinize karşı… 
PERVİN BULDAN (Iğdır) – Doğru söze ne
diyeceksin Mahir Bey?
MAHİR ÜNAL (Kahramanmaraş) – Sayın
Başkan, suimisal emsal olmaz. 
İDRİS BALUKEN (Devamla) -… ya da
“Peygamber vasıflarını taşıyor.” diyen lidere karşı aynı duyarlı yaklaşımı göstermenizi
bu kürsüden beklerdik. 
MAHİR ÜNAL (Kahramanmaraş) – Suimisali
burada emsal olarak gösteremezsiniz. Biz buradaki bir meseleyi konuşuyoruz. Onu
ayrıca tartışırız. 
İDRİS BALUKEN (Devamla) - Diğer
taraftan, Halkların Demokratik Partisi olarak biz ilk günden itibaren bu
Meclise önerge verdik.
MAHİR ÜNAL (Kahramanmaraş) – Biz
buradaki bir meseleyi konuşuyoruz. 
İDRİS BALUKEN (Devamla) - Hem paralel
yapıyla mücadele hem de yolsuzlukla mücadele yapılmasını ilk ifade eden
partiyiz.
MAHİR ÜNAL (Kahramanmaraş) – Suimisali
emsal olarak kullanamazsınız.
LÜTFÜ TÜRKKAN (Kocaeli) – O zaman
konuşmasaydınız olurdu Mahir Ünal.
İDRİS BALUKEN (Devamla) - Eğer bizi
dinlemiş olsaydınız ilk günden itibaren hem paralelle mücadele hem de
yolsuzlukla mücadeleyle ilgili bu Mecliste araştırma komisyonu kurardınız,
bütün siyasi partilerle ortaklaşan bir çalışma mekanizmasını esas alırdınız;
bugün de kimin söylemi haklı, kimin söylemi haksız, halkın önüne çıkarırdınız.
Siz bundan kaçtığınız için bugün işte bu duruma düşüyorsunuz. 
MAHİR ÜNAL (Kahramanmaraş) – Bizim
düştüğümüz bir durum yok. Bizler hiçbir şeyden kaçmadık. Soruşturma komisyonu
da kuruldu, çalışmalarına devam ediyor.
İDRİS BALUKEN (Devamla) - Bugün de
yapmanız gereken şey, hem paralelle mücadele hem de yolsuzlukla mücadeleyi aynı
ciddiyetle esas almaktır. 
MAHİR ÜNAL (Kahramanmaraş) – Ama sizler
bununla yaşamaya devam edeceksiniz.
İDRİS BALUKEN (Devamla) -
Milletvekilimizin ifade ettiği çerçeve de son derece nettir.
Genel Kurulu saygıyla selamlıyorum.
(HDP sıralarından alkışlar)
BAŞKAN – Teşekkür ediyorum.
YUSUF HALAÇOĞLU (Kayseri) – Sayın
Başkan…
BAŞKAN – Buyurun Sayın Halaçoğlu.
YUSUF HALAÇOĞLU (Kayseri) – Aynı
sebeple ben de istiyorum. Sataşma var.
BAŞKAN – Sataşma nedeniyle, aynı
sebepten size de söz veriyorum iki dakika. 
Buyurun. (MHP sıralarından alkışlar)
LÜTFÜ TÜRKKAN (Kocaeli) – On senedir
kol kola geziyorsunuz paralelle.
3.- Kayseri Milletvekili
Yusuf Halaçoğlu'nun, Kahramanmaraş Milletvekili Mahir Ünal’ın sataşma nedeniyle
yaptığı konuşması sırasında MHP Grubuna sataşması nedeniyle konuşması
YUSUF HALAÇOĞLU (Kayseri) – Teşekkür
ederim Sayın Başkanım.
Efendim “beylik” sözü yakışık
almamıştır, önce onunla başlayayım ama onun ötesinde şunu özellikle belirteyim
ki… (AK PARTİ ve CHP sıraları arasında karşılıklı laf atmalar)
FARUK BAL (Konya) – Hatibi duyamıyoruz
Sayın Başkan, hatibi duyamıyoruz. Bakın şu tarafa. 
BAŞKAN – Sayın Ünal…
FARUK BAL (Konya) – Sözünü yeniden
başlatın.
YUSUF HALAÇOĞLU (Devamla) – Burada bir
tek olay meydana gelmedi. Burada birçok, buna benzer olaylar meydana geldi.
Yani bir milletvekili çıktı, sonra özür dilemesi bir şey ifade etmez. “Allah’ın
bütün vasıflarına sahip bir liderimiz vardır.” diye ortaya çıkan kişi özür
dilese bile bunun muhatabı olan kişiden herhangi bir tepki gelmedi, “Sen ne halt
ediyorsun be adam.” deme sözünde bulunmadı.
MALİK ECDER ÖZDEMİR (Sivas) – O da
kabul ediyor.
MAHİR ÜNAL (Kahramanmaraş) – Ya,
yapmayın; onun öyle olmadığını biliyorsunuz.
YUSUF HALAÇOĞLU (Devamla) – Diğer
taraftan, “Efendim, ona dokunmak ibadettir.” denmesine tepki gösterilmedi.
Keza…
MEHMET METİNER (Adıyaman) – Hangi
densiz öyle demişse kınıyoruz.
YUSUF HALAÇOĞLU (Devamla) – Ha, onu
işte hangi densiz demişse…
MEHMET METİNER (Adıyaman) – Ama
arkadaşımız onu söylemedi, bu şekilde söylemedi.
YUSUF HALAÇOĞLU (Devamla) – …bunu
tenkit etmedi…
MAHİR ÜNAL (Kahramanmaraş) – Kim tenkit
etmedi?
MEHMET METİNER (Adıyaman) – Bu kadar da
siyaseti düzeysizleştirmeyin.
YUSUF HALAÇOĞLU (Devamla) – …ve bununla
ilgili muhatap olan Recep Tayyip Erdoğan’dı o tarihte. 
MAHİR ÜNAL (Kahramanmaraş) – Onun
yanlış olduğu söylendi.
YUSUF HALAÇOĞLU (Kayseri) – Açık açık
söyledi. 
MAHİR ÜNAL (Kahramanmaraş) – Açık açık
da söylenmedi.
YUSUF HALAÇOĞLU (Devamla) – Kendi video
konuşmaları var.
MEHMET METİNER (Adıyaman) – “Bakara
makara” demişse de Allah belasını versin.
BAŞKAN – Sayın Metiner, lütfen. Bir
dinleyin.
YUSUF HALAÇOĞLU (Devamla) – “Bakara
makara” diyen kişi de aynı şekilde düştü…
MEHMET METİNER (Adıyaman) – Demişse de
Allah belasını versin.
YUSUF HALAÇOĞLU (Devamla) – …fakat
bununla ilgili herhangi bir söz söylenmedi. 
LÜTFÜ TÜRKKAN (Kocaeli) – Ona söyle,
“Belanı versin!” de. Bize ne diyorsun Mehmet Metiner? Git ona de, “Allah belanı
versin!” de!
YUSUF HALAÇOĞLU (Devamla) – Diğer
taraftan “paralel yapılanma” diyorsunuz. 
S. NEVZAT KORKMAZ (Isparta) – Yezidin
yanında yer alanlar var. Hazreti Hüseyin’in karşısında yezidin yanında yer
alanlar var. 
YUSUF HALAÇOĞLU (Devamla) – Kardeşim,
paralel yapılanmayla on iki sene siz beraber oldunuz, eğer suçlularsa buna
yataklık ettiniz demektir. Çünkü polis teşkilatının en üst düzeyine siz
getirdiniz, bürokrasinin en üst düzeyine siz getirdiniz.
MEHMET METİNER (Adıyaman) – Şimdi size
bıraktık.
MALİK ECDER ÖZDEMİR (Sivas) – Hâkim,
savcıyı sen getirdin.
YUSUF HALAÇOĞLU (Devamla) – Onun dışında,
hukukun en üst düzeylerine siz getirdiniz. 
Peki, “Ne istediniz de vermedik?”
dediniz. Ayrıca, “Okul açarken siz mi açtınız, biz size destek verdik.” diyen o
tarihteki Başbakandı, şimdiki Cumhurbaşkanı. 
MAHİR ÜNAL (Kahramanmaraş) – Bu
insanların biz adli sicillerini çıkarıp fişlemesini, GBT’sini mi yapacaktık
eski devletin yaptığı gibi?
LÜTFÜ TÜRKKAN (Kocaeli) – Fişlemenin
Allahuekber’ini siz yapıyorsunuz!
YUSUF HALAÇOĞLU (Devamla) – Yine
dediniz ki “Üniversite açtık size.” Şimdi, mademki öyleydi, mademki siz iş
birlikçisiniz hâliyle onlar suçluysa siz de suçlusunuz, sizin hakkınızda da
aynı soruşturmanın yapılması gerekir çünkü onlara yataklık ettiniz. (MHP ve CHP
sıralarından alkışlar) 
MEHMET METİNER (Adıyaman) – Bu ihanet
şebekesini size bırakıyoruz. 
BAŞKAN – Teşekkür ediyorum.
Sayın milletvekilleri, birleşime beş
dakika ara veriyorum.
Kapanma Saati:
16.21
DÖRDÜNCÜ OTURUM
Açılma Saati:
16.38
BAŞKAN: Başkan
Vekili Sadık YAKUT
KÂTİP ÜYELER:
Dilek YÜKSEL (Tokat), Muharrem IŞIK (Erzincan)
----0----
BAŞKAN – Sayın milletvekilleri, Türkiye
Büyük Millet Meclisinin 30’uncu Birleşiminin Dördüncü Oturumunu açıyorum.
2015 Yılı Merkezi Yönetim Bütçe Kanunu
Tasarısı ile 2013 Yılı Merkezi Yönetim Kesin Hesap Kanunu Tasarısı üzerindeki
beşinci tur görüşmelerine devam edeceğiz. 
III.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
1.- 2015 Yılı Merkezi Yönetim
Bütçe Kanunu Tasarısı ile Plan ve Bütçe Komisyonu Raporu (1/978) (S.Sayısı 656
ve 656’ya 1’inci Ek) (Devam)
2.- 2013 Yılı Merkezi Yönetim
Kesin Hesap Kanunu Tasarısı, 2013 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2013 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi, Merkezi Yönetim Kapsamındaki
Kamu İdarelerine, Sosyal Güvenlik Kurumlarına ve Diğer Kamu İdarelerine Ait
Toplam 157 Adet Denetim Raporunun Sunulduğuna İlişkin Sayıştay Başkanlığı
Tezkeresi, 2013 Yılı Dış Denetim Genel Değerlendirme Raporunun Sunulduğuna
İlişkin Sayıştay Başkanlığı Tezkeresi, 2013 Yılı Faaliyet Genel Değerlendirme
Raporunun Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657) (Devam)

A) İÇİŞLERİ BAKANLIĞI (Devam)
1) İçişleri Bakanlığı 2015
Yılı Merkezî Yönetim Bütçesi
2) İçişleri Bakanlığı 2013
Yılı Merkezî Yönetim Kesin Hesabı

B) EMNİYET GENEL MÜDÜRLÜĞÜ (Devam)
1) Emniyet Genel Müdürlüğü
2015 Yılı Merkezî Yönetim Bütçesi
2) Emniyet Genel Müdürlüğü
2013 Yılı Merkezî Yönetim Kesin Hesabı

C) JANDARMA GENEL KOMUTANLIĞI
(Devam)
1) Jandarma Genel Komutanlığı
2015 Yılı Merkezî Yönetim Bütçesi
2) Jandarma Genel Komutanlığı
2013 Yılı Merkezî Yönetim Kesin Hesabı

Ç) KAMU DÜZENİ VE GÜVENLİĞİ
MÜSTEŞARLIĞI (Devam)
1) Kamu Düzeni ve Güvenliği
Müsteşarlığı 2015 Yılı Merkezî Yönetim Bütçesi
2) Kamu Düzeni ve Güvenliği
Müsteşarlığı 2013 Yılı Merkezî Yönetim Kesin Hesabı

D) SAHİL GÜVENLİK KOMUTANLIĞI
(Devam)
1) Sahil Güvenlik Komutanlığı
2015 Yılı Merkezî Yönetim Bütçesi
2) Sahil Güvenlik Komutanlığı
2013 Yılı Merkezî Yönetim Kesin Hesabı

E) GÖÇ İDARESİ GENEL
MÜDÜRLÜĞÜ (Devam)
1) Göç İdaresi Genel
Müdürlüğü 2015 Yılı Merkezî Yönetim Bütçesi
2) Göç İdaresi Genel
Müdürlüğü 2013 Yılı Merkezî Yönetim Kesin Hesabı

F) EKONOMİ BAKANLIĞI (Devam)
1) Ekonomi Bakanlığı 2015
Yılı Merkezî Yönetim Bütçesi
2) Ekonomi Bakanlığı 2013
Yılı Merkezî Yönetim Kesin Hesabı

G) KÜLTÜR VE TURİZM BAKANLIĞI
(Devam)
1) Kültür ve Turizm Bakanlığı
2015 Yılı Merkezî Yönetim Bütçesi
2) Kültür ve Turizm Bakanlığı
2013 Yılı Merkezî Yönetim Kesin Hesabı

Ğ) DEVLET OPERA VE BALESİ
GENEL MÜDÜRLÜĞÜ (Devam)
1) Devlet Opera ve Balesi
Genel Müdürlüğü 2015 Yılı Merkezî Yönetim Bütçesi
2) Devlet Opera ve Balesi
Genel Müdürlüğü 2013 Yılı Merkezî Yönetim Kesin Hesabı

H) DEVLET TİYATROLARI GENEL
MÜDÜRLÜĞÜ (Devam)
1) Devlet Tiyatroları Genel
Müdürlüğü 2015 Yılı Merkezî Yönetim Bütçesi
2) Devlet Tiyatroları Genel
Müdürlüğü 2013 Yılı Merkezî Yönetim Kesin Hesabı

I) TÜRKİYE YAZMA ESERLER
BAŞKANLIĞI (Devam)
1) Türkiye Yazma Eserler
Başkanlığı 2015 Yılı Merkezî Yönetim Bütçesi
2) Türkiye Yazma Eserler
Başkanlığı 2013 Yılı Merkezî Yönetim Kesin Hesabı
BAŞKAN – Komisyon ve Hükûmet yerinde.
Şimdi, Halkların Demokratik Partisi
Grubu adına 4’üncü konuşmacı, Ertuğrul Kürkcü, Mersin Milletvekili. 
Buyurun Sayın Kürkcü. (HDP sıralarından
alkışlar)
HDP GRUBU ADINA ERTUĞRUL KÜRKCÜ
(Mersin) – Sayın Başkan, sevgili arkadaşlar; Kültür Bakanlığı bütçesi üzerine
partimizin görüşlerini ifade edeceğim ancak tabii, kültür çok geniş bir kavram.
Bu toplumda, hatta bu dünyada ne kadar insani ilişki varsa hepsini kuşatan,
kucaklayan, hepsini birden ifade eden bir kavram. Bunun içerisine, ister istemez,
bizzat toplumsal bir ilişki olması dolayısıyla iletişim ve onun kültürü de
girer. İletişim ortamımıza yönelik düzenlemelerin giderek şiddetlendiği bir
dönemde buradan söze başlamanın uygun olacağını düşünüyorum.
Son günlerde, aslında iki gündür kamuoyunu
işgal etmekte olan cemaat basınına karşı Hükûmet kuvvetlerinin girişmiş olduğu
operasyonlara bir tutum almadan Türkiye’deki gidişat hakkında doğru bir şey
söylemek mümkün değil, bunu görmezden gelemeyiz. Biz, esasen bu durumda basın
ve ifade özgürlüğünün ve gazetecilik deontolojisinin yanındayız, onun
savunulmasından yanayız. Bu çerçevede, düşünce ve kanaatleri ne olursa olsun,
gazetecilerin, işlerini herhangi bir korku olmaksızın, herhangi bir baskı
olmaksızın gerçekleştirmelerinin vazgeçilmez bir ilke olduğu görüşündeyiz. Bu
nedenle Zaman gazetesi ve bağlı birimlere yönelik bir polis operasyonunun,
neredeyse bir sıkıyönetim saldırısı gibi gelişen bu operasyonun, ifade
özgürlüğü üzerine düşürülmüş ağır bir gölge olduğundan kuşkumuz yoktur.
Bu noktada, gerek Zaman gazetesi gerek
cemaat basınının gazetecilik kalitesi hakkında herhangi bir şey söylüyor
değiliz, siyasi kanaatleri hakkında da bir şey söylüyor değiliz. Bizim
açımızdan, bize karşı da olsa, bize uzak da olsa, bize düşman da olsa zulme
uğrayanın zulme uğradığını söylemek esastır, bu zulmün ortadan kaldırılmasını
istemek esastır. Haksız, adil olmayan bir saldırı yerli yerinde değildir. Bunun
ifade özgürlüğüyle, ifade özgürlüğünü korumakla bir ilgisi olamaz. 
Şüphesiz, herkes kadar biz de biliyoruz
ve en yakından biliyoruz, tenimizde ve bilincimizde hissetmiştik ve hissediyor
idik, bu camiadan bize yönelik haksız saldırı ve eleştirileri. Partimizin
kriminalize edilmesi çabalarının doğrudan muhatabıyız, bunu tenimizde
hissettik. Kürt gazetecilerin tutuklandıkları bütün operasyonların gerisinde bu
zihnin olduğunu biliyoruz. Ahmet Şık ve Nedim Şener’e yönelik kovuşturmanın
gerisinde bizzat bu camiaya bağlı polis şeflerinin olduğunu biliyoruz, bütün
bunların hepsini biliyoruz fakat bunlar hiçbir şeyi değiştirmez. Bu,
gazetecileri tutuklamanın ve gazetecilerin tutuklanmasına bigâne kalmanın
gerekçesi olamaz. O nedenle, zulme “zulüm” demek şarttır, baskıya “baskı” demek
şarttır. 
Ve şunu da hatırlatarak bitirmek
isterim: Demek ki basın özgürlüğü, adalet bir gün herkese lazım olacaktır ya da
tersinden söyleyecek olursak, bir gün herkes eninde sonunda, Adalet ve Kalkınma
Partisi iktidarının, o iktidarda durduğu sürece sopasını tadacaktır. O sopayı
tutmaya ortak olmuş olmak onların bugün adil olmayan bir biçimde
yargılanmalarını gerektirmez.
Biz, bize yönelik saldırıların, bize
yönelik karalamaların, damgalamaların hesabının sorulmasını Adalet ve Kalkınma
Partisine ihale edecek, havale edecek değiliz; biz, hesabımızı, kendimiz kendi
bildiğimiz zeminlerde, siyaset zemininde, hukuk zemininde, adalet zemininde ve
doğru gazetecilik, onurlu gazetecilik, sorumlu gazetecilik zemininde bunların
cevabını veririz. O yüzden, kimseden iyilik beklemiyoruz ve bizi hesaba
katmamalarını istiyoruz bu çatışmada. Eninde sonunda, bunun haksızlar
arasındaki bir savaş olduğunun farkındayız. Ancak, gene de, iktidarda olan,
kamu gücünü elinde tutan, mali denetim gücünü elinde tutan, bütün bunlarla
rakiplerini sindirmek için yasaları aşarak, yasaların etrafından dolaşarak
operasyon yapan ve “Buna kimse karışamaz.” diyen despotik bir idarenin
karşısında “Her ikisi bakımından eşittir.” diyecek durumda değiliz, altta
olanla üstte olan arasında elbette ayrım yapacağız. O nedenle, bir an önce
gözaltındaki gazetecilerin serbest bırakılmasını, medyaya yönelik kuşatmanın
son bulmasını, diğer yayın organlarına yönelik mali kuşatmanın son bulmasını ve
düşüncelerini açıkladıkları için cezaevlerinde olan bir tek kişi kalmayıncaya
kadar bu sürecin takipçisi olacağımızı söylemek istiyorum.
Sevgili arkadaşlarım,
Kültür Bakanlığı bütçesinin -demin de söylediğim gibi- aslında ilgili olduğu
alan son derece geniş. Türkiye’nin maddi ve manevi yaşantısının ve geçmiş maddi
ve manevi tarih ve kültürünün hiçbir unsurunu dışarıda bırakmayan bir tanım
genişliği var. Üstelik, sadece kültür değil, aynı zamanda Turizm Bakanlığından
da söz ediyoruz. Dolayısıyla, bu genişlik çerçevesinde meseleye baktığımızda,
Kültür Bakanlığı bütçesinin bütün bütçe içerisinde sadece binde 5 dolayında bir
paya sahip olmasının aslında son derece tuhaf olması gerekir çünkü öte yandan,
aynı zamanda Kültür ve Turizm Bakanlığı olduğu için bu bakanlık, Türkiye'nin
-benim bulabildiğim en son rakam 2002- turizm gelirlerinin toplam gelirler
içerisindeki payı yüzde 3,7’ydi, dış ticaret açığının yüzde 35’i turizmden
gelen gelirlerle kapatılıyordu. İhracat gelirlerinin yüzde 19,2’si turizmden
elde ediliyordu. Demek ki, bütçeye en önemli gelir üreten etkinliklerden
birinin nezaretinde bulunan, buna bakan bir bakanlık, bütün maddi, manevi
ilişkilerimizi, maddi ve manevi kültür alanlarını kapsayan insani yaşantıyı
gözleyen bir bakanlığın bütçesinin binde 5 olmasını mantıkla ve bu işlevlerle
birlikte açıklamak neredeyse imkânsız ancak bütçeye baktığımız zaman öyle
anlıyoruz ki, aslında Kültür ve Turizm Bakanlığı, işlerinin önemli bir bölümünü
Diyanet İşleri Başkanlığı ile Millî Eğitim Bakanlığına devretmiş görünüyor,
geriye kala kala sınırlı sayıda iş kalıyor. Bu sınırlı sayıda işlerin de
Türkiye Sanat Kurumu çalışmaları içerisinde esasen özel sektöre devredilmesi,
piyasalaştırılması ve merkezîleştirilerek Hükûmete bağlanması yönündeki iradeyi
de göz önüne aldığımızda, aslında Bakanlık bütçesinin bu zayıflığını kolayca
açıklamak mümkün. 
Türkiye Sanat Kurumuna yönelik olarak
şunu ifade etmek isterim: Bugün, kamu fonlarından desteklenen yegâne sanat ve
kültür etkinliği olarak Devlet Tiyatroları, Devlet Opera ve Balesi ile dolaylı
olarak Şehir Tiyatrolarının bu süreç tamama erdiğinde bütünüyle Hükûmet
kontrolüne gireceği, şimdi sahip oldukları özerk yapıdan uzaklaşılacağı apaçık
ortada olduğundan bütün tiyatro ve opera sanatçıları, sanatın özerk, iktidardan
bağımsız olması gerektiğini savunan bütün düşünce insanları bu tasarıya itiraz
ettiler ama öyle görüyoruz ki, Kültür Bakanlığının en önemli işlerinden biri de
bu tasarıya itiraz edenlerin işlerine son vermek. Bu tasarıya itiraz eden kamu
görevlilerinin işleri birer birer sona erdiriliyor.
Kültür ve Turizm Bakanlığından beklenen
işlerin başında, eğer Türkiye kültürünü bir çoğul kültür, çoklu kültür olarak
göreceksek, tekil bir kültür olmadığını, sadece Türk kültüründen ibaret
olmadığını, sadece İslam harsından ibaret olmadığını göz önüne alacak olursak,
bu çoğulluk içerisinde Kültür Bakanlığının bir faaliyeti olmasını beklerdik ama
Kültür Bakanlığının uhdesindeki kültürel sitlerle ilgili olarak verilen
kararlarda son derece çarpıcı durumlarla karşı karşıya kalıyoruz.
Sivas’ın Şarkışla Hardal köyündeki köy
tüzel kişiliğine ait olan cemevi, kültürel sit mirası içerisinde, kültürel miras
içerisinde kabul edilerek korunması gerekli kültür varlığı ve ibadet yeri
olarak tescil edildikten sonra, müftülük ve diğer bu durumdan hoşnut
olmayanların itirazları üzerine, sonunda Hardal Köyü Camisi olarak tescil
edildi. Böylelikle, Kültür Bakanlığı tek tipleştirme sürecine aslında,
cumhuriyetin başından beri Türkiye'nin, Türkiye'de yaşayan halkların ve
kültürlerin karşı karşıya kaldıkları aynılaştırma, farklılıkları, hâkim olan
lehine giderme yönündeki uygulamaya bir de Sayın Kültür Bakanımız Ömer Çelik’in
bakanlığı döneminde maruz kalmış oldu.
Ancak bu, Kültür ve Turizm Bakanlığı
kültür varlıklarını koruma bölge müdürlüklerinin ilk ve tek işi de değil, Sayın
Bakanın bakanlığı döneminde. Hepinizin çok iyi bildiği gibi, büyük, ağır
tartışmalara neden olan Atatürk Orman Çiftliği’ndeki Başbakanlık sarayı olarak
başlayıp şimdi “başkanlık sarayı” olarak bitirilmekte olan binanın yapımı için
600 bin metrekare tarihî sit, 800 bin metrekare de doğal sit alanının inşaata
açılmasına izin veren bir kurulun başındadır Bakanlık. Şimdi, bu rakamlar belki
size çok iyi bir şey ifade etmeyebilir, “600 bin metrekare” ne demek “800 bin
metrekare” ne demek: Bir futbol sahasının 7 bin metrekare olduğunu
düşünürseniz, demek ki 100 futbol sahası büyüklüğünde bir alan doğal sit alanı,
ona yakın bir alan da tarihî sit alanı, Kültür Bakanlığının gözetiminde imara
açılmış ve böylelikle tahrip edilmiştir. 
Bunların
hepsinin hukuksuz olduğunu, bunların tümünün keyfîlik olduğunu Kültür Bakanının
bilmeyeceğini ben doğrusu düşünmüyorum. Kültür Bakanı olmak bunu icap ettirir.
Eğer bu kadar kültürünüz yoksa bu Bakanlığı da yapmamanız daha iyi olur.
Demin söylediğim
gibi, Kültür Bakanlığının bütçesinin giderek azalmasına, giderek daralmasına
Bakanlığın herhangi bir itirazının olmaması anlaşılabilir çünkü faaliyetleri
bilinçli bir biçimde daraltılmaktadır. Kültür Bakanlığına bağlı halk
kütüphaneleri sayısı bundan on yıl önce 1.367 iken 2012’de bunun sayısı
1.112’ye düştü, 321 kütüphane önce yerel yönetimlere devredildi, sonra da
kapatıldı. Tabii, bunların artan nüfus ile kütüphaneden yararlanan yurttaş
sayısını kıyasladığımızda da şöyle bir gerilemeye denk düştüğünü görebiliriz:
2005 yılında yaklaşık kütüphaneden yararlanan 20 milyon 706 bin yurttaş varken
2012 yılında, nüfusumuzda yaklaşık yüzde 10-15 artış olmasına rağmen,
kütüphanelerden yararlanan yurttaş sayısında 1 milyondan fazla düşüş oldu, 19
milyon 545 bin kişi kütüphanelere girdi, çıktı. Dolayısıyla, bu, bize son
derece açık bir biçimde gösteriyor ki Kültür ve Turizm Bakanlığımız aslında
gitgide işlevsizleşen, devreden düşen, toplumsal kültüre katkısı herhangi bir
biçimde görünür olmayan bir bakanlık hâline geldi. 
Devlet Tiyatrolarının esasen TÜSAK
kontrolüne alınması sürecinde özel tiyatroların da belki de bu çerçevede
gözetileceğini düşünebilir piyasa âşıkları. Ancak, geçtiğimiz yıl dağıtılan 4
milyon 265 bin Türk liralık ödenek özel 227 tiyatro için ancak ayrılabilmiştir.
Bunun ne manaya geldiğini birlikte düşünelim; İstanbul’da Çengelköy’de 175
metrekarelik 5 odalı bir villanın fiyatı 1 milyon 200 bin TL olduğuna göre,
demek ki 3,5 villa parası kadar bir paradır Türkiye’nin bütün özel, amatör,
ödeneksiz tiyatrolarına ayrılmış olacak olan kaynak. 
Bu şartlar altında, Kültür
Bakanlığının, hakikaten, kültürü olduğu gibi devletin başka kurumlarına
devrederek aradan çıkarmakla görevlendirildiğini anlamak hiç zor değildir.
Öte yandan, Kültür Bakanlığındaki
kadrolaşmalar, kültürle yakından alakası olduğundan emin olamayacağımız
insanların, örneğin bir güreş hakeminin İstanbul Şehir Tiyatrolarının
yönetimine getirilmesinde, hayvanat bahçesi müdürünün gene bir kültür kurumunun
başına tayin edilmesinde ben bir tuhaflık görüyorum. Onların önceden yaptıkları
işlerde bir tuhaflık görmüyorum, güreş hakemi olmanın nesinde tuhaflık var ya
da hayvanat bahçesi yönetmenin nesi kötü olabilir? Sadece ehliyetle ilgili bir
tartışmadır. Güreş hakemi ile tiyatro yöneticiliği arasında bir illiyet kurmak,
eğer güreş bir tiyatro değilse son derece zordur. Güreşi tiyatroya herhâlde
benzetemeyiz, orada hakiki bir kavga, hakiki bir mücadele vardır, kimse orada
rol yapmaz, güreş bir sanat değildir. Bütün bunların ister istemez ehline
emanet edilmesi ihtiyacı karşısında bu itirazı ifade ediyoruz. 
Öte yandan, Türkiye’nin çoklu kültürel
yapısına ve çözüm sürecine baktığımız zaman Kültür Bakanlığına çok önemli bir
iş düştüğünü düşünebiliriz. İhmal edilen, yer altına itilen, dışlanan, ötelenen
kültürlerin şimdi böyle bir süreç dolayısıyla göze batmasını, öne çıkmasını,
bunlara kaynak ayrılmasını beklerdik, bekleriz. Ancak, Osmanlı eserlerinin gün
ışığına çıkarılmasını büyük bir gürültüyle ifade eden Hükûmetimiz, gerçekte
Osmanlı eserlerine de gerekli ilgiyi göstermemektedir. Eski Osmanlı
arşivlerinin suya battığı bir yerde öteki kültürlerin tamamen ihmal edilmiş
olacağı aşikârdır. Duymadık, Türkiye’nin Arap halkının, Türkiye’nin Kürt
halkının, Türkiye’nin Ezidi halkının, Türkiye’nin Laz, Çerkez, Pomak halkının
herhangi bir kültürel mirasının Kültür Bakanlığı tarafından ihya edilmeye gerek
görüldüğünü.
Restorasyon işlerine baktığımız zaman
gördüğümüz şey de acınasıdır. Bütün restorasyonlar için ayrılmış olan
kaynakların tamamı İslam eserlerine giderken diğer kültürlerin maddi
varlıklarının restorasyonu için hiçbir ödenek ayrılmadığını ya da bunların
gitgide ötelendiğini görebiliriz.
Bu çerçevede şunu söylemek pekâlâ
mümkündür: Esasen kültür işleri, Adalet ve Kalkınma Partisinin ideolojik
yönelimlerini empoze etmeye geldiği nispette Diyanet İşleri Başkanlığı ile
Millî Eğitim Bakanlığına devredilmiş görünmektedir. Öteki kültür faaliyetleri
ise bütünüyle yurttaşların kendilerine bırakılmıştır. Ancak, şunu hatırlatmak
isterim: Yurttaşların dar, kısıtlı bütçeleriyle, kısıtlı imkânlarıyla bütün bir
tarih yükünü omuzlarında taşımaları neredeyse imkânsızdır. Devlet eğer bir işe
yarayacaksa, işte işe yarayacağı şey burasıdır. Toplumun herhangi bir üyesinin,
bazı üyelerinin kendi başına yapamayacakları işleri sırtlanmak ve bunları kâr
amacıyla değil, halkın geçmişiyle ve geleceğiyle, bugünüyle birbirine
bağlanacağı bir süreklilik içerisinde kendi kültürünü yeniden üretmesi için
buna ihtiyaç vardır. Bunu da yapmayacaksa çekiverin kuyruğunu, gitsin. O zaman,
biz kendi işimizi kendimiz gördüğümüzde bize de “Paralel kuruyorsunuz.”
demeyin. Paralel kurmuyoruz; karşınızda yeni bir kültürün inşasına girişeceğiz,
bunu kendi elimizle, kendi gücümüzle, kendi dinamizmimizle yerine getireceğiz,
o zaman parmaklarınızı ısıracaksınız, kültür karşısında şapka çıkartacaksınız.
Hepinize iyi günler diliyorum, hoşça
kalın. (HDP sıralarından alkışlar)
BAŞKAN – Teşekkür ediyorum.
AK PARTİ Grubu adına birinci konuşmacı
Faruk Işık, Muş Milletvekili.
Buyurun Sayın Işık. (AK PARTİ
sıralarından alkışlar)
AK PARTİ GRUBU ADINA FARUK IŞIK (Muş) –
Sayın Başkan, değerli milletvekilleri; İçişleri Bakanlığının 2015 yılı bütçesi
üzerinde grubum adına söz almış bulunuyorum. Bu vesileyle yüce heyetinizi ve
aziz milletimizi saygıyla selamlıyorum.
Sayın Başkan, değerli milletvekilleri;
İçişleri Bakanlığı, vatandaşlarımıza hayatlarının her alanında güvenlik başta
olmak üzere nüfustan mahallî idarelere, illerin idaresinden göç politikalarına
ve sivil toplum kuruluşlarının desteklenmesine kadar çok geniş bir yelpazede
hizmet vermektedir. 
Bakanlığımız, güvenlik hizmetlerini
yürüttüğü Emniyet Genel Müdürlüğü, Jandarma Genel Komutanlığı ve Sahil Güvenlik
Komutanlığı kanalıyla insan hak ve hürriyetlerini temel alarak, Emniyet Genel
Müdürlüğümüzce yürütülen MOBESE ve Jandarma Genel Komutanlığımızca yürütülen
JEMUS gibi teknolojik projelerden ve imkânlardan azami ölçüde faydalanıp tüm toplumun
güvenlik birimlerine desteğini sağlayarak öncelikle suçun önlenmesi
hedeflenmektedir. 
Bakanlığımız, organize suçlarla
mücadeleyi sistematik ve etkin kılmak için 2013-2015 Organize Suçlarla Mücadele
Eylem Planı’nı 2 Eylül 2013 tarihinde yürürlüğe koymuştur. Organize suç
örgütlerine yönelik planlı operasyonlarla bu örgütlerin birçoğunu etkisiz hâle
getirmiş ve bu sayede vatandaşımızın devlete olan güvenini bir kez daha
pekiştirmiştir. Suçla mücadeleyi etkin kılmak, toplumun katılımını ve desteğini
sağlamak amacıyla Toplum Destekli Polislik Projesi seksen bir ilimizde
uygulanmaktadır. 
Sayın Başkan, değerli milletvekilleri;
hükûmetlerimizin terörle mücadeleye verdiği önem, terörden zarar gören
vatandaşlarımızın zararlarının karşılanmasında da görülmektedir. Bu kapsamda,
Hükûmetimiz terörle mücadelede bütün imkânlarını seferber etmekte,
vatandaşlarımızın can ve mal güvenliğini sağlamak, ülkemizin birlik ve
beraberliğini güçlendirmek için her türlü tedbiri almaktadır. Terör ve Terörle
Mücadeleden Doğan Zararların Karşılanması Hakkında Kanun çerçevesinde, terörle
mücadele kapsamında yürütülen faaliyetler nedeniyle zarar gören
vatandaşlarımızın zararları karşılanmaktadır. Bugüne kadar, terörden zarar
gören vatandaşlarımıza toplam 3 milyar 283 milyon lira ödeme yapılmıştır.
Bakanlık olarak, Köye Dönüş ve
Rehabilitasyon Projesi kapsamında, Doğu Anadolu Bölgemizde terör ve güvenlik
kaygılarıyla yaşadıkları yerlerden göç etmek zorunda kalan vatandaşlarımızdan
gönüllü olarak geri dönmek isteyenlerin dönüşlerini kolaylaştırıp geri dönülen
yerlerde gerekli sosyal, ekonomik altyapının tesisiyle sürdürülebilir yaşam
koşulları oluşturulmuştur. 
Sayın Başkan, değerli milletvekilleri;
AK PARTİ, ülke bütünlüğünü sağlamanın, korumanın, kardeşliğin, huzurun, güvenin
ve birlikte yaşamanın adresidir. Ortak kaderimize kastedilen tüm olumsuz
tabloların ortadan kaldırılması için her türlü tedbiri almayı temel ilke olarak
ele almış ve almaktadır. Bunu büyük bir ülke olmanın ve kadim bir medeniyetin
temsilcisi olmanın gereği olarak yapmaktadır. Bu bağlamda, AK PARTİ, milletin
iradesini tasfiye eden vesayetlerin hızla tasfiye edildiği dönemin adıdır. AK
PARTİ, tedip ve tenkil geleneğini hortlatarak köyleri boşaltan, yakıp yıkan
güçlerin derdest edilip adaletin önüne çıkarıldığı dönemin adıdır. AK PARTİ,
onlarca yıl, özellikle şarkta köylere dönüşmeye başlamış şehirlerin ilk kez
şehir kimliğini hızla oluşturmaya başladığı dönemin adıdır. AK PARTİ, KÖYDES
Projesi başta olmak üzere, kalkınma ajansları vasıtasıyla köylerimizin birer
şehre dönüşmeye başladığı dönemlerin adıdır. AK PARTİ, olağanüstü hâlin, faili
meçhul cinayetlerin, işkencelerin, yol kesmelerin, gece baskınlarının, inkârın,
reddin, asimilasyonun bir daha avdet etmemek üzere tarihin çöp kutusuna
atıldığı, hayırla yâd edilen bir devrin adıdır. AK PARTİ, bu ülkede hiç
kimsenin bir başkasının ne kölesi ne de efendisi olmadığı, olmayacağı, tüm
insanların bir tarağın dişleri gibi eşit bir muamele görmeye başladığı çağın
adıdır. AK PARTİ bunu yaparken problemli coğrafyanın zorunlu nedenlerine
rağmen, iç bürokratik direnişe rağmen, siyaset ve sermaye elitlerinin
direnişlerine rağmen bunları gerçekleştirmiştir.
(Mikrofon otomatik cihaz tarafından
kapatıldı)
FARUK IŞIK (Devamla) – Türkiye'yi ve
vatandaşlarımızı 2002’den beri kadim korku ve tehditlerden arındırarak
bugünlere geldik ki bu, bölünme tehdidi ve korkusu, Kürt tehdidi ve korkusu,
Alevi tehdidi ve korkusu gibi tehditlerdir.
Bu duygu ve düşüncelerle konuşmama son
vermeden önce, mülki idare kökenli bir milletvekili olduğumdan dolayı, Türkiye
idaresinin temel taşı olan mülki idare amirlerimize, görevli olduğu, 1’inci
sınıfa ayrılmış olan mülki idare amirlerimize 6.400 gösterge verilmesi öteden
beri talep edilmektedir.
MUSA ÇAM (İzmir) – Niye yapmıyorsunuz,
on iki yıldır iktidarsınız niye vermiyorsunuz 6.400’ü? Niye vermiyorsunuz?
Polislerin de 3.600 yapın göstergelerini.
S. NEVZAT KORKMAZ (Isparta) –
Farukçuğum, beraber verelim.
FARUK IŞIK (Devamla) - Bu duygu ve
düşüncelerle şahsım ve grubum adına İçişleri Bakanlığının 2015 yılı bütçesinin
ülkemize ve milletimize hayırlar getirmesini temenni ediyor, Sayın Başkanı ve
değerli milletvekillerini saygıyla selamlıyorum. (AK PARTİ sıralarından
alkışlar)
BAŞKAN – Evet, teşekkür ediyorum.
AK PARTİ Grubu adına ikinci konuşmacı
Sermin Balık, Elâzığ Milletvekili.
Buyurun Sayın Balık. (AK PARTİ
sıralarından alkışlar)
AK PARTİ GRUBU ADINA SERMİN BALIK (Elâzığ) – Sayın Başkan,
değerli milletvekilleri; İçişleri Bakanlığımızın 2015 yılı bütçesi üzerine AK
PARTİ Grubu adına söz almış bulunuyorum. Genel Kurulu ve yüce milletimizi
saygılarımla selamlıyorum.
Ülkemizin en köklü geleneğe sahip bakanlıklarından biri olan
İçişleri Bakanlığımız, ülkemizin her köşesinde güvenlik ve huzurun sağlanması,
vatandaşlarımızın temel hak ve hürriyetlerini özgürce ve rahat bir ortamda
kullanabilmelerinin teminat altına alınabilmesi gibi devletin varlık sebebi
olan önemli görevleri yerine getirmektedir. 
2010-2014 Stratejik Planı uygulayan İçişleri Bakanlığının
beş yıllık geleceğini düzenleyen, 2’nci stratejik planı olan 2015-2019
Stratejik Planı da hazırlanmış bulunmaktadır. Bu stratejik planda İçişleri
Bakanlığının amacı “İç güvenlik, göç ve sınır yönetimi hizmetlerinin insan
hakları çerçevesinde etkinleştirilmesi ile güven ve huzur ortamını sağlamak,
mülki ve mahallî idarelerin sunduğu hizmetlerde hız ve kaliteyi artırmak, sivil
toplum faaliyetlerini desteklemek, hizmet sunumunda bilgi teknolojilerini
etkin, verimli ve güvenli olarak kullanmak, Bakanlık hizmetlerinde hız ve
kaliteyi artırmak.” olarak belirlenmiştir. 
İçişleri Bakanlığının, sunduğu kamu hizmetlerinin etkin ve
verimli yürütülebilmesi amacıyla stratejik plan, performans programı ve
faaliyet raporları çerçevesinde stratejik yönetim sistemini kararlılıkla
uyguladığı da görülmektedir. 
İçişleri Bakanlığınca hayata geçirilen ve yürütülmekte olan
e-devlet projeleriyle vatandaşlarımızın hayatında önemli kolaylıklar da
sağlanmıştır. E-devlete geçişin temel taşı olan MERNİS Projesi, Türkiye
Cumhuriyeti kimlik numarası ve adres kayıt sistemi gibi önemli projeler gerçekleştirmektedir.
Hayata geçirilen ve diğer kamu kurum ve kuruluşları tarafından faydalanılan bu
projelerle vatandaşlarımız birçok belgeyi toplama ve ibraz etme zorunluluğundan
kurtulmuş, ayrıca daha önce günlerce süren resmî işlemler dakikalar içinde
halledilebilir duruma gelmiş, nüfus sayımlarında da sokağa çıkma yasağı gibi
geri kalmış uygulamalar tarih olmuştur. Son dönemde kamuoyunun da gündemine gelen
yeni ve modern kimlik kartlarımız da çok yakın bir zamanda tüm vatandaşlarımıza
dağıtılmaya başlanacaktır. Artık araç ruhsatları ve pasaportlar için günlerce
beklemek zorunluluğu ortadan kalmış, bu evraklar vatandaşlarımızın adreslerine
teslim edilmiştir.
Sayın Başkan, değerli milletvekilleri;
İçişleri Bakanlığımızın yürüttüğü önemli projelerden biri de hâlen devam
etmekte olan 112 Acil Çağrı Merkezleri Projesi’dir. Bu projeyle birçok dünya
ülkesinde olduğu gibi acil çağrı numaralarının tek bir numara altında
toplanması, hayata geçirilecek elektronik sistemlerle de acil durumlara çok
daha kısa bir sürede müdahale edilebilmesi hedeflenmektedir. Proje kapsamında
12 ilimizde çağrı merkezlerimiz de faaliyete geçirilmiştir.
Bakanlığın yürüttüğü e-İçişleri Yazılım
Geliştirme ve İdame Projesi, kamunun kendi işleyişini, özel sektör ve
vatandaşın devletle olan iş ve işlemlerini azami ölçüde kolaylaştırmaktadır.
E-İçişleri Projesi, Bakanlığın merkez birimleri, valilikler, kaymakamlıklar ve
il özel idarelerinin yürütmüş olduğu iş ve işlemlerin elektronik ortamda
yapılmasını ve diğer kamu kurum ve kuruluşları ile bilgi paylaşımını sağlayan
bir değişim projesidir. Bu sayede, bir taraftan Bakanlık nezdinde iş ve
işlemleri olan vatandaşlarımıza büyük kolaylıklar sağlanırken diğer bir
taraftan da valilikler ve kaymakamlıklara taşrada e-Dönüşüm Türkiye Projesi’ne
öncülük etmek imkânı da sağlanmıştır. 
İçişleri Bakanlığımız, terörle çok
boyutlu mücadele edebilmek amacıyla da Hükûmetimiz tarafından üretilen politika
ve stratejileri birçok alanda hayata geçirmektedir. 
Vatandaşlarımızın korku ve endişeden
uzak, huzur ve güven içinde bir yaşam sürdürebilmesi için çalışan tüm İçişleri
Bakanlığı personeline teşekkür ediyor, 2015 yılı bütçesinin İçişleri
Bakanlığına, ülkemize ve milletimize hayırlara vesile olmasını temenni ediyor,
saygılarımı sunuyorum. (AK PARTİ sıralarından alkışlar) 
BAŞKAN – Teşekkür ediyorum.
Üçüncü konuşması Oğuz Kağan Köksal,
Kırıkkale Milletvekili. 
Buyurun Sayın Köksal. (AK PARTİ
sıralarından alkışlar) 
AK PARTİ GRUBU ADINA OĞUZ KAĞAN KÖKSAL
(Kırıkkale) – Sayın Başkan, değerli milletvekilleri; 2015 yılı Merkezi Yönetim
Bütçe Kanunu Tasarısı’nda yer alan Emniyet Genel Müdürlüğü bütçesi üzerinde AK
PARTİ Grubu adına söz almış bulunuyorum. Yüce Meclisi ve aziz milletimizi
saygıyla selamlıyorum. 
Emniyet teşkilatımız ülkede kamu
düzenini ve güvenliğini sağlamak için gece gündüz görev yapmaktadır. Bu uğurda
sayısız şehit verilmiştir. Bu vesileyle şehitlerimize Allah’tan rahmet,
yakınlarına başsağlığı ve gazilerimize sağlık, sıhhat diliyorum. 
Sayın Başkanım, değerli
milletvekilleri; birey için devletin temel varlığı öncelikle kendisinin can ve
mal güvenliğinin sağlanmasıdır. Kaldı ki bir ülkede kamu düzeni ve güvenlik
sağlanmadan diğer kamu hizmetlerinin gerçekleştirilmesi de mümkün değildir. Bu
anlayışla, AK PARTİ iktidarı olarak ülkede huzur ve güvenin sağlanmasına büyük
önem ve destek verilmiştir. Bu desteğin sonucudur ki bugün coğrafyamızda, hatta
dünyada, en güvenilir ülkeler arasına ülkemiz girmiştir. Nitekim, yabancı
sermayenin, uluslararası sermayenin ve dışarıdan gelen insanların ülkemize
rağbetlerine baktığımız zaman, başta gelen tercihlerinden birisi ülkedeki huzur
ve güven olmaktadır. Bu bağlamda, suçlarla mücadelede hiçbir masraftan
kaçınılmamıştır çünkü işlenmiş suçların toplumsal maliyeti onu önlemek için
yapılan maliyetten çok daha fazladır. İşte bu noktada Emniyet Genel Müdürlüğü
ve Hükûmetimiz çeşitli yasal düzenlemeler yapmış ve bu düzenlemeler
çerçevesinde de Genel Müdürlüğümüz birtakım projeler ve tedbirler almak
suretiyle ülkemizde huzur ve güvenin sağlanmasına büyük ölçüde katkılarda
bulunmuştur.
Bu yaklaşım doğrultusunda şöyle
bakarsak: Vatandaş odaklı güvenlik hizmeti anlayışıyla polis ve halk ilişkileri
en üst seviyeyi çıkarılmış, suçun önlenmesine yönelik mekanizmalar
çalıştırılmış ve suç olmadan önce önleme çalışmaları yapılmıştır. Bu noktada
çok büyük başarı gören ve vatandaşımızın teveccühüne mazhar olan toplum
destekli polislik hizmeti de yürütülmüştür. Delilden sanığa gitme, devriyeleri
artırarak sokakta daha çok güvenlik görevlisi bulundurma ve özellikle
uyuşturucuyla etkin mücadele için narkotimlerin kurulması, aile içi şiddetle
mücadele şube müdürlüğünün kurularak vilayetlerde kurulan aile içi şiddeti
önleme birimleriyle müşterek çalışmaları, okula giden çocuklarımızın daha
güvenle eğitim yapabilmesi için güvenli eğitim, trafik denetimlerinin
etkinleştirilerek Karayolu Trafik Güvenliği Eylem Planı’nın uygulamaya
sokulması ve özellikle halkın yoğun bulunduğu yerlerdeki asayiş suçlarını
önlemek adına yapılan güven timleri ve yıldırım ekipleri ile başta gasp,
kaçakçılık ve buna benzer asayiş suçlarının en alt düzeye getirilmesine
çalışılmıştır. Bu saydıklarım bu hizmetlerden bazılarıdır. 
Sayın Başkanım, değerli
milletvekilleri; AK PARTİ iktidarı olarak hukuk devleti ilkelerine ve insan
haklarına saygı çerçevesinde suçla mücadele edilirken diğer yönden de hukuka
uygun iş ve işlemlerde bulunmak, işkenceye sıfır tolerans duyarlılığı en etkin
biçimde devam ettirilmektedir. 
Değerli milletvekillerim, 2015 yılında
170’inci yılını kutlayacak polis teşkilatımız, kurulduğu günden bu yana
devletinin emrinde, milletinin hizmetinde, kanun tanımazların korkulu rüyası,
mazlumların sığınacağı bir liman olarak büyük bir başarı ve özveriyle görevini
yürütmektedir. Emniyet teşkilatımızca, çağının gerektirdiği imkânlara sahip
ileri teknolojiyi başarıyla kullanmak için, özellikle Hükûmetimizin son
yıllarda yaptığı yoğun desteklerle, seksen bir ilimizde -başta turizm
bölgelerimiz olmak üzere- suçu önleyecek MOBESE sistemleri kurulmuş ve bu
sistemler sayesinde pek çok suç önlenmiştir.
Kısacası, geçtiğimiz yıllara, eski yıllara
baktığımızda, bırakın arabasını, arabasına koyacak benzini olmayan bir emniyet
teşkilatından bugün 37 bin aracın yüzde 54’ünün 0-5 yaş arasında olduğu bir
teşkilata gelinmiş ve dolayısıyla her türlü teknolojide emniyet teşkilatı
desteklenmiştir. Yapılan zihniyet değişikliğiyle karakollarımız, polis
merkezlerimiz kameralarla donatılmış ve bu sayede şeffaf bir hizmet verilmeye
başlanmıştır. Bu noktada, vatandaşlarımızla olan diyalog, iş birliği en üst
seviyeye çıkarılmıştır. Bunu çıkarırken de diğer ülkelere…
(Mikrofon otomatik cihaz tarafından
kapatıldı) 
OĞUZ KAĞAN KÖKSAL (Devamla) –
…baktığımızda, memur başına düşen vatandaş sayısı ülkemizde çok az olmasına
rağmen hizmetler en iyi şekilde yürütülmektedir. Bu bakımdan, böylesine
özverili çalışan polis teşkilatına da burada, huzurlarınızda bir kere daha
teşekkür etmek istiyorum. 
Bu kapsamda, Genel Müdürlüğümüze 17
milyar 623 milyon 719 bin Türk lirası bütçe ayrılmıştır. Elbette bu bütçe belki
yeterli değildir ama geçtiğimiz yıllara baktığımızda her sene artan bir trend
izlenmektedir. Önümüzdeki yıllarda da verilen bu desteğin artırılarak
sürdürüleceğine inancımı burada bir kere daha ifade ediyor…
MUSA ÇAM (İzmir) –Göstergeleri ne
olacak sayın vekilim?
OĞUZ KAĞAN KÖKSAL (Devamla) – …2015
yılı bütçesinin hayırlara vesile olmasını diliyor, hepinize saygılar sunuyorum.
(AK PARTİ sıralarından alkışlar)
BAŞKAN – Teşekkür ediyorum.
Dördüncü konuşmacı Mehmet Metiner,
Adıyaman Milletvekili.
Buyurun Sayın Metiner. (AK PARTİ
sıralarından alkışlar)
AK PARTİ GRUBU ADINA MEHMET METİNER
(Adıyaman) – Sayın Başkan, değerli milletvekilleri; hepinizi sevgiyle saygıyla
selamlıyorum. 
Bugün çok ilginç iddialara tanık olduk,
onlardan birkaçına izninizle cevap vermek istiyorum. Öncelikle ve önemlilikle
belirtmek istiyorum ki “cemaat medyası”na -tırnak içinde- yönelik Hükûmet
kuvvetlerinin bir operasyonundan söz etmek kocaman bir yalandan, bir palavradan
ibarettir. Basına sansür, baskı, yıldırma politikalarının Hükûmetten kaynaklı
olduğunu söylemek de kocaman bir palavradan ibarettir. Ortada yargı marifetiyle
paralel suç şebekesine yönelik bir soruşturma devam etmektedir. Herkesin bu
soruşturmanın sonucunu aklıselim içinde beklemesi gerektiğini hatırlatırım. Bu
operasyon, evet, paralel suç şebekesine yöneliktir ve ilginçtir, paralelin
türlü uzantıları, AK PARTİ düşmanlığı söz konusu olduğunda ittifak
yapabilmektedirler, aynı cephede hizalanmaktadırlar. Daha düne kadar “F tipi”
diyenlerin, “F tipi” diyerek yeri göğü çınlatanların bugün F tipinin arkasında
nasıl hizalandıklarını görmek gerçekten şaşırtıcıdır.
S. NEVZAT KORKMAZ (Isparta) – Daha düne
kadar sen neredeydin?
MEHMET METİNER (Devamla) – Paralel
çetenin iki gözü görmeyen bir hoca efendiyi ve yanındaki 122 kişiyi sahte delil
üreterek nasıl hapse tıktığını bilmiyorsanız öğreniniz. Ayrıca, gazeteci-yazar
Mustafa Kaplan’ın bu terör örgütü kapsamında on alt yıl nasıl hapse tıkıldığını
bilmiyorsanız öğreniniz.
S. NEVZAT KORKMAZ (Isparta) – Ne
istediler de vermediniz?
MEHMET METİNER (Devamla) – Oda TV’ye
yapılan operasyondan sonra Zaman gazetesi sürmanşetinden şöyle diyordu: “Bu mu
gazetecilik?” Taraf gazetesi sürmanşetinden şunu diyordu: “Gazetecilikten
tutuklanmadılar.”
İZZET ÇETİN (Ankara) – Siz ne yaptınız
o zaman?
MEHMET METİNER (Devamla) - Değerli
milletvekili arkadaşlarım, paralel suç şebekesine karşı yürütülen yargısal
işleme karşı bir suç ortaklığı mantığıyla hareket etmek doğru değil,
bekleyelim, görelim. Hiç kimsenin suç işleme imtiyazı olamaz, hiç kimsenin suç
işleme imtiyazı olamaz arkadaşlar.
İZZET ÇETİN (Ankara) – Tayyip Erdoğan
da dâhil mi?
MEHMET METİNER (Devamla) – Çözüm süreci
bahsinde birkaç şey söylemek istiyorum, aslında bugün çözüm süreci bahsinde
konuşacaktım ama bu paralel yapı sevgisinin, paralel çetenin nasıl bu kadar çok
kullanıldığına tanık olmak doğrusu çok şaşırttı beni. Paralelin siyasal…
MUSA ÇAM (İzmir) – Sayın Metiner,
onlarla kankaydınız, siz onlarla kankaydınız, paralel yapıyla kankaydınız.
MEHMET METİNER (Devamla) – Şimdi size
verdik onları, tepe tepe birbirinizi kullanabilirsiniz. (AK PARTİ sıralarından
alkışlar)
MUSA ÇAM (İzmir) – Yok, aman aman,
sizin olsun!
İZZET ÇETİN (Ankara) – Bu bir
itiraftır.
MEHMET METİNER (Devamla) - Çözüm süreci
bir çözülme süreci değildir. Çözüm süreci gizli pazarlık yapılan bir “al, ver”
süreci değildir. İlla da bir “al, ver”den söz edecekseniz şunu söylüyoruz biz:
Ölüm yerine hayatı, silah yerine siyaseti veriyoruz. Bundan rahatsızlık duyanın
milliyetçiliğinden de, ulusalcılığından da kendi adımıza şüphe duyarız. Terörle
müzakere yaptığımız iddiası yalandır. Biz silahları susturmak için bir müzakere
yürütüyoruz, terörle müzakere etmiyoruz, terörün elini güçlendirmek için bir
müzakere yapmıyoruz. Özerklik, genel af gibi birtakım spekülasyonlar üzerinden
çözüm sürecinin her iki cephede de sabote edilmek istenmesini, bu konudaki bir
ortaklığın da dikkat çekici olduğunu vurgulamak istiyoruz. 
S. NEVZAT KORKMAZ (Isparta) – PKK’yla
ortaklık yapanlar var, PKK’yla.
MEHMET METİNER (Devamla) – Bir
milletvekili arkadaşımız “Analarımız ağlasa da bir tek çakıl taşı
vermeyeceğiz.” dedi. İşte çözüm sürecinin gayesi bu arkadaşlar. Ne annelerimiz
ağlayacak ne de vatanımız bölünecek. Bir tek çakıl taşımızı da vermeyeceğiz ama
annelerimizin göz yaşlarını da dindireceğiz arkadaşlar. “Açılım aldatmasıyla
ülke bölünüyor.” diyorlar. Bölünme paranoyası üzerinden toplumsal barışımızı
tehdit etmekten vazgeçelim. Çözüm sürecinin bir tek amacı vardır, bölünmenin
eşiğine getirilmiş bir ülkeyi yeniden bütünleştirmeye çalışıyoruz. Bu bir
kardeşlik ve bütünleşme projesinin adıdır fakat şunu da altını çizerek
belirtmek istiyorum: Çözüm süreci kamu düzeni içerisinde ancak sağlanabilir.
Kim ki kamu düzenini bozmaya kalkışırsa bilerek veya bilmeyerek çözüm sürecini
sabote etmek için pusuda bekleyenlerin değirmenine su taşıyor demektir.
(Mikrofon otomatik cihaz tarafından
kapatıldı) 
MEHMET METİNER (Devamla) – Türkiye
toplumunun da, bu ülkenin Kürtlerinin de buna anlamlı bir yanıt vereceğine
inanıyorum.
Hepinizi sevgiyle saygıyla
selamlıyorum. (AK PARTİ sıralarından alkışlar) 
BAŞKAN – Evet, teşekkür ediyorum.
Beşinci konuşmacı Salih Koca, Eskişehir
Milletvekili.
Buyurun Sayın Koca. (AK PARTİ
sıralarından alkışlar) 
AK PARTİ GRUBU ADINA SALİH KOCA
(Eskişehir) – Sayın Başkan, değerli milletvekillerimiz; 2015 Yılı Merkezi
Yönetim Bütçe Kanunu Tasarısı görüşmeleri kapsamında Jandarma Genel
Komutanlığımızın bütçesi üzerine söz almış bulunuyorum. Yüce heyeti saygıyla
selamlıyorum.
Emniyet ve asayiş ile kamu düzenini
sağlamak, kaçakçılığı men, takip ve tahkik etmek, ceza infaz kurumları ve
tutukevlerinin dış korumalarını sağlamak, adli işlemleri yerine getirmek, kanun
ve nizamların verdiği görevleri yapmak gibi devlet ve toplum yaşamında önemli
görevler üstlenmiş olan jandarma, vatanına ve milletine bağlı, fedakâr ve
feragat örneği bir kurumumuzdur.
Yukarıda saydığımız görevleri daha iyi
şekilde ifa etme doğrultusunda Jandarma Genel Komutanlığımız bünyesinde
araştırma ve geliştirme çalışmaları hızla devam etmektedir. İktidarımız
döneminde bütün polis merkezleri ve jandarma karakolları gerçek anlamda
modernize edilmiş, şeffaf hâle getirilmiştir. Bu merkezlerin güvenlik
birimlerimizin topluma açılan pencereleri olduğu gerçeğiyle bütün personel
yeniden eğitilmiş, gelen vatandaşa nasıl davranılacağı yeniden tanımlanmış,
bütün nezarethaneler evrensel insan hakları standartlarına uygun hâle
getirilmiştir.
Hükûmetimizin uyguladığı başarılı
güvenlik politikaları sonucu gelinen nokta vatandaşlarımız tarafından da
takdirle karşılanmaktadır. Zira, 2013 yılında TÜİK tarafından yapılan Yaşam
Memnuniyeti Araştırması sonuçlarına göre, kamu hizmetleri sıralamasında
vatandaşlarımızın en fazla memnun olduğu alan yüzde 79,4’le asayiş hizmetleri
olmuştur. Başbakanımızın, 62’nci Hükûmet Programı’nda da belirttiği üzere,
kurumların ve mülkiyetin güvenliğini, özgürlük ve güvenlik arasındaki hassas dengeyi
dikkate alarak insan haklarını ve evrensel değerleri esas alan bir asayiş ve
güvenlik ortamının sağlanması ve memnuniyet oranının daha da artırılması,
yükseltilmesi öngörülmektedir. 
Sayın Başkan, değerli
milletvekillerimiz; burada kısa adı JEMUS olan Jandarma Entegre, Muhabere ve
Bilgi Sistemi hakkında da kısa bir bilgiyi sizlerle paylaşmak istiyorum. JEMUS Projesi’yle
jandarma birimleri arasında hızlı koordinasyon ve yönetim imkânıyla emniyet ve
asayiş hizmetlerinin süratli bir şekilde yürütülmesi sağlanmış, sistemin aktif
olduğu illerimizde özellikle, doğal afetlerde ambulanslar hastalara daha hızlı
bir şekilde hizmet vermeye başlamıştır. Bu anlamda, Sağlık Bakanlığımız da
projeye dâhil edilmiş olup sistemin 2023 yılı sonuna kadar ülke genelinde tamamlanması
planlanmaktadır. Yurt içinde olduğu gibi yurt dışında da bilgi ve tecrübe
paylaşımını gerçekleştirmek amacıyla oluşturulan Avrupa ve Akdeniz Jandarmalar
ve Askerî Statülü Kolluk Kuvvetleri Birliği asli üyesi olan Jandarma Genel
Komutanlığımız bu teşkilat içindeki çalışmalarını etkin bir şekilde
sürdürmekte, kriz bölgelerinin asayişinin sağlanması maksadıyla teşkil edilen
Avrupa Jandarma Kuvvetinde 2010 yılından itibaren gözlemci üye statüsünde yer
almakta ve dünyanın çeşitli bölgelerinde barışı destekleme harekâtlarına katkı
sağlamaktadır. Ayrıca, Orta Asya ve Kafkas ülkeleri askerî statülü kolluk
kuvvetleri arasında bilgi ve tecrübe değişimini amaçlayan Avrasya Askerî
Statülü Kolluk Kuvvetleri Teşkilatının, Türkiye, Azerbaycan, Kırgızistan ve Kazakistan
arasında oluşturulması çalışmalarına devam edilmektedir. 
İçinde bulunduğumuz bilgi çağında
küreselleşme ve buna bağlı olarak ekonomik, kültürel, teknolojik etkileşimlerin
olduğu günümüzde jandarmanın kendisine verilen görevleri daha iyi ve etkin bir
şekilde başarabilmesi için kuvvet ve personel yapısının ihtiyaçlara cevap
verebilecek bir düzeyde olması gerekmektedir. Bu kapsamda Türkiye yüzölçümünün
yüzde 93’ünden sorumlu olan Jandarma Genel Komutanlığımızın 2015 yılı bütçesi
jandarma teşkilatının var olan hizmet kalitesini üst seviyelere çıkararak daha
verimli çalışmasını, daha profesyonel ve eğitimli personele sahip olmasını, suç
ve suçlulukla etkin olarak mücadele edebilecek esnek bir yapıya kavuşmasını,
modern araç gereç ve malzemeyle donatılmasını, uluslararası düzeyde diğer
teşkilatlarla sıkı bir iş birliği ve koordinasyon içerisinde olmasını
sağlayacaktır.
Bu duygu ve düşüncelerle 2015 yılı
bütçemizin hayırlara vesile olmasını diliyor, yüce heyetinizi saygıyla
selamlıyorum. (AK PARTİ sıralarından alkışlar)
BAŞKAN – Teşekkür ediyorum.
Altıncı konuşmacı Mehmet Altay, Uşak
Milletvekili.
Buyurun Sayın Altay. (AK PARTİ
sıralarından alkışlar)
AK PARTİ GRUBU ADINA MEHMET ALTAY
(Uşak) – Sayın Başkan, değerli milletvekilleri; 2015 Merkezi Yönetim Bütçe Kanunu
Tasarısı’nın Kamu Düzeni ve Güvenliği Müsteşarlığı bütçesi üzerinde grubum
adına söz almış bulunuyorum. Bu vesileyle sizleri ve aziz milletimizi saygıyla
selamlıyorum.
Değerli milletvekili arkadaşlarım, Kamu
Düzeni ve Güvenliği Müsteşarlığı, kamu düzenini sürekli hâle getirmek, terörle
mücadeleye ilişkin politikalar ve stratejiler geliştirmek ve bu konuda ilgili
kurum ve kuruluşlar arasında koordinasyonu temin etmek üzere hükûmetlerimiz
döneminde kurulmuş bir kuruluştur. 
Devletimizin temel görevlerinden biri,
bireylerin Anayasa ve yasalarla güvence altına alınmış temel hak ve
özgürlüklerini korku ve endişeden uzak, güven içinde kullanmasını sağlayacak
ortamları hazırlamaktır. Bu nedenle, güvenlik için özgürlükten, özgürlük için
de güvenlikten asla taviz verilmemelidir. Güvenlik ile özgürlüğün birbirinin
zıddı ve tezadı değil, birbirinin olmazsa olmazı iki önemli değer olduğunu da
asla göz ardı etmemeliyiz. 
Ülkemizin karşı karşıya bulunduğu
ulusal güvenlik tehditlerinin başında terör sorunu gelmektedir. Ülkemizin bu en
önemli sorunundan kurtulması ve gündeminden çıkarılması için Kamu Düzeni ve
Güvenliği Müsteşarlığı kurulduğu günden bu yana terör örgütlerine katılımları
engellemeye yönelik projeler, sosyal araştırmalar, terörle mücadelede
sosyoekonomik, kültürel ve psikolojik faktörlerin analizi çalışmalarını
gerçekleştirmektedir. Ayrıca demokratikleşme süreçleri ve etkilerini
değerlendiren çalışmalar, dünyadaki çatışma bölgeleri ve çözüm süreçlerinin
incelenmesi, sosyal bütünleşme ve sosyal yaşama katılım konularında çok sayıda
araştırma, geliştirme projesi ve saha araştırmasını da yapmaktadır. 
Değerli milletvekilleri, son on iki
yılda yürürlüğe giren demokratikleşme adımlarının bir parçası olarak terör
sorununu tamamen ortadan kaldırmak ve kalıcı barışı tesis etmek üzere çözüm
süreci hayata geçirilmiştir. Çözüm sürecine çerçeve kazandıran 6551 sayılı
Terörün Sona Erdirilmesi ve Toplumsal Bütünleşmenin Güçlendirilmesine Dair
Kanun Türkiye Büyük Millet Meclisi tarafından kabul edilerek yasalaştırılmıştır.
Ülkemizin on iki yıllık demokratikleşme ve normalleşme birikimi üzerine inşa
edilen çözüm sürecinin nihai hedefi kamu düzeni ve güvenliğinden en ufak bir
taviz vermeden terörün tamamen sona erdirilmesi ve millî birliğin
güçlendirilmesidir. Bu hedefe ulaşmada sürece toplumun tüm kesimlerinin sahip
çıkması, sivil inisiyatiflerin ve farklı düşüncelerin de bu süreçte yer alması
ve katkı sağlaması büyük bir önem taşımaktadır. Bu bağlamda yazar, akademisyen,
sanatçı ve kanaat önderlerinden oluşan Akil İnsanlar Heyeti oluşturulmuştur.
Heyet, çözüm sürecinin sağlıklı işleyişini temin etmek ve bölgelerde birebir
görüşmeler ve toplantılar gerçekleştirerek, halkın sürece desteğini ve
önerilerini kaydederek önemli bir görevi ifa etmiştir. Bu kapsamda yapılan
organizasyonlar da Kamu Düzeni ve Güvenliği Müsteşarlığı tarafından organize
edilmiştir. Hiç kuşkusuz çözüm sürecinden rahatsız olanlar mutlaka olacaktır.
Türkiye’de barışı, huzuru, kardeşliği istemeyenler, ekonomiyi prangalarından
kurtarıp yükselişini hazmedemeyenler ve kesintiye uğratmak isteyenler dün
olduğu gibi bugün de olacaktır. Son günlerde kamu düzeniyle çözüm süreci
arasında bir tür ikilem oluşturmaya çalışanlar da bulunmaktadır. Her ne sebeple
olursa olsun, kim sabote etmek isterse istesin süreç mutlaka ve kararlılıkla
sürdürülecektir. Zira bu süreç, bizim için, Türk’ün, Kürt’ün, Laz’ın, Arap’ın
omuz omuza mücadele verdiği Çanakkale ve Kurtuluş Savaşı’ndaki destansı
mücadeleyle ortaya konulan kardeşlik hukukunun ve ruhunun yeniden tesis edilme
sürecidir. Bu ruhla ülkemizin kardeşlik ikliminde prangalarından kurtulmuş
olarak küresel bir güç olması ancak temin edilebilir.
Bu duygu ve düşüncelerle, çözüm
sürecinin başarıyla nihayete ereceği umuduyla, 2023 hedeflerine ulaşan büyük
Türkiye yolunda 2015 yılı bütçemizin ülkemize ve milletimize hayırlı olmasını
diliyor, hepinizi saygıyla selamlıyorum. (AK PARTİ sıralarından alkışlar)
BAŞKAN – Teşekkür ediyorum.
Yedinci konuşmacı, Konya Milletvekili
Mustafa Kabakcı. (AK PARTİ
sıralarından alkışlar)
Buyurun Sayın Kabakcı. 
AK PARTİ GRUBU ADINA MUSTAFA KABAKCI
(Konya) – Sayın Başkan, değerli milletvekilleri; İçişleri Bakanlığımızın
bünyesinde bulunan Sahil Güvenlik Komutanlığı Bütçesi üzerine grubum adına söz
almış bulunuyorum. Yüce heyetinizi saygıyla selamlıyorum.
Değerli milletvekilleri, tarih boyunca
dünya milletleri arasında Türkler daima uzun ömürlü, güçlü güvenlik teşkilatı
olan devletler kurmuş, devletinin ve içinde yaşayan insanların güvenliği için
canla başla çalışmıştır. 
Tarihten alınan dersler sonucu, sahili
olan ülkelerin güvenliğinin vatan topraklarından değil, mümkün olan en uzak
mesafeden sağlanması gerektiği anlaşılmış, bu nedenle, Osmanlı İmparatorluğu
döneminde, deniz hudutlarımızdaki güvenlik ve sahil muhafaza hizmetlerini
yürütmek amacıyla, 1886 yılında, jandarma teşkilatına bağlı kordon bölükleri
oluşturulmuştur. Bu teşkilatın zaman içerisinde öneminin artmasıyla,
balıkçılık, petrol arama, turizmle ilişkileri başta olmak üzere, canlı-cansız
doğal kaynak ve ürünleri araştırma, koruma ve bunları ekonomik değerlere
dönüştürme amacıyla, günümüz koşullarına uygun, savaş ve olağanüstü duruma
kolaylıkla geçebilecek bir deniz güvenlik kuvveti kurulmasının zorunluluk
olduğu gerekçesiyle, 1982 yılında, Sahil Güvenlik Komutanlığımız kurulmuştur.
Kara sınırlarımızın yaklaşık 3 katı uzunluğundaki kıyılarımızda kendine tevdi
edilen görevleri icra ederken can ve mal güvenliğini ön planda tutan Sahil
Güvenlik Komutanlığı, Hopa’dan İğneada’ya, Enez’den Çevlik’e kadar 66 üs, liman
ve yerleşim yerinde konuşlanmış, muhtelif büyüklükte sahil güvenlik botu,
mobil, radar, helikopter ve uçaklarla çevremizdeki birçok ülke donanmasına eş
bir güce sahip olan Sahil Güvenlik Komutanlığımız, eğitimli ve üstün
personeliyle uzmanlaşmış bir kolluk kuvveti olarak Avrupa Birliğinin sınır
güvenliğine ilişkin gereksinimlere cevap verecek hâldedir. Avrupa Birliği
ülkeleri arasında örnek gösterilen Sahil Güvenlik Komutanlığı, Türkiye’nin
çevre denizlerinde güvenliğin sağlanması görevine ilave olarak, en öncelikli
insani görevi olan denizden arama ve kurtarma faaliyetlerine önem vermiş,
düzensiz göç ve kaçakçılıkla mücadele bazında her yıl ortalama 1.500, son
zamanlarda 10 binin üzerinde insanın hayatını kurtarmıştır. 
Bunun yanında, doğal afetlerde yardım,
yasa dışı su ürünleri avcılığı ve deniz kirliliğiyle mücadele gibi birçok
alanda da halkımızla iç içe yaşayan, üniforması ve duruşuyla marka olmuş bir
genel kolluk kuvvetidir. Ülkemizin gelecek 2023 vizyonu, bölgemizde ve çevre
denizlerimizde meydana gelen ekonomik ve politik gelişmeler ülke olarak
denizlerdeki etkinliğimizi, kararlılığımızı ve mevcudiyetimizi artırmamız
gerektiğini bize göstermektedir.
Sahil Güvenlik Komutanlığı mevcut
askerî ve müstakil yapısıyla 13 bakanlığın görev alanına giren, birçok konuda
yasalarla kendisine tevdi edilen kolluk, kontrol ve denetim görevlerini en iyi
şekilde yerine getirmek için gece gündüz çalışmaktadır. Sahil Güvenlik
Komutanlığımızca 2014 başından bugüne kadar icra edilen faaliyetleri rakamlara
vurduğumuz zaman şöyle bir görüntü ortada: Sahil Güvenlik botlarıyla 7.831
göreve intikal edilerek 45.328 gemi kontrol edilmiş, bunlardan yasa dışı
olaylara karışan 12.727 gemi, tekne, şahıs, işletme, haklarında işlem yapılmak
üzere ilgili makamlara sevk edilmiştir. 
Sahil Güvenlik Komutanlığımızın son
dönemde yürüttüğü önemli projeler vardır. Bu projelerden bir tanesi Sahil
Gözetleme Radar Sistemi Projesi’dir. Bunun yanında Sahil Güvenlik Muharebe
Sistemi Projesi aynı şekilde yürüttüğü önemli projelerdendir.
Sayın Başkan, değerli milletvekilleri;
Türkiye’nin jeopolitik pozisyonu ve enerji nakil hatları üzerinde olması gibi
konular Sahil Güvenlik Komutanlığının mevcut görevlerinin kapsamını
derinleştirmekte ve sorumluluk sahasını şekillendirmektedir ve bu kurumumuzun
gitgide güçlenmesi hepimiz tarafından gururla takip edilmektedir.
Sayın Başkan, değerli milletvekilleri;
bilindiği üzere bu sene Konya’da gerçekleştirilen Hazreti Mevlâna’nın 741’inci
Vuslat Yıldönümü törenleri bir coşkuyla devam etmektedir. 7 Aralık tarihinde
başlamış olan törenlerimiz 17’sine kadar devam edecektir. Bir Konya
Milletvekili olarak bütün milletvekillerimizi ve hazırunu bu törenlere davet
ediyor, hepinizi saygıyla selamlıyorum. (AK PARTİ sıralarından alkışlar) 
BAŞKAN – Teşekkür ediyorum.
Sekizinci konuşmacı Abdurrahim Akdağ,
Mardin Milletvekili. (AK PARTİ sıralarından alkışlar) 
Buyurun Sayın Akdağ. 
AK PARTİ GRUBU ADINA ABDURRAHİM AKDAĞ
(Mardin) – Sayın Başkan, değerli milletvekilleri; Göç İdaresinin 2015 yılı
bütçesi üzerinde AK PARTİ Grubu adına söz almış bulunuyorum. Yüce heyetinizi saygıyla
selamlıyorum.
Değerli milletvekilleri, Türkiye,
bulunduğu coğrafi ve stratejik konumu nedeniyle tarih içerisinde önemli göç ve
iltica akımlarıyla karşı karşıya kalmış ve kalmaya devam etmektedir. Son
yıllarda Türkiye’nin artan ekonomik ve siyasi gücü ülkemize yönelik göç
hareketleri için çekim unsuru oluşturmaktadır. Türkiye, uluslararası göç
hareketlerinde geçiş ülkesi olmanın yanında hedef ülke hâline gelmiştir. 
Dolayısıyla, ülkemize yönelik göç ve
ilticanın önem kazandığı günümüzde göç alanına ilişkin politika ve strateji
uygulamak üzere Hükûmetimiz döneminde Göç İdaresi Genel Müdürlüğü kurulmuştur.
Kurumun temel görevi düzensiz göçle ilgili gelişmeleri izleyip, bu gelişmeler
çerçevesinde gerekli tedbirleri alıp uygulayarak düzensiz göçle mücadelede
stratejiler geliştirmek olacaktır. 
2015-2019 dönemine ilişkin de beş amaç
belirlenmiştir: İç güvenlikte güven ve huzur ortamını sağlamak, yereldeki
hizmetlerde hız ve kaliteyi artırmak, sivil toplum faaliyetlerini desteklemek,
bilgi ve teknolojiyi etkili kullanmak, Bakanlık olarak kaliteyi artırmak.
Değerli milletvekilleri, komşu
ülkelerdeki çatışmalardan kaçan yüzbinlerce insan canlarını kurtarabilmek için
ülkemize göç etmek zorunda kalmışlardır. Türkiye üzerinden Avrupa’ya geçmek
isteyen çok sayıda mültecinin varlığı da bilinmektedir. Bugüne kadar Suriye’den
ülkemize 1 milyon 617 bin kişi gelmiş, bu kardeşlerimiz için Hükûmet olarak 4,6
milyar dolar civarında bir harcama yapılmıştır. Hatay, Gaziantep, Şanlıurfa,
Kilis, Mardin, Kahramanmaraş, Osmaniye, Adıyaman, Adana ve Malatya’da 20
çadırkent ve 6 konteyner kentte 224.640 Suriyeli kardeşimizi misafir ederek
eğitim, sağlık ve diğer ihtiyaçlarını da karşılamaktayız. Mardin, Şırnak,
Batman, Şanlıurfa, Siirt ve Diyarbakır’a toplam 19.740 Ezidi gelmiş, bunlar
için Şırnak Valiliğine 1 milyon 50 bin lira yardım çıkarılmış, Diyarbakır’a da
117 çadır gönderilmiştir. 6.610 Ezidi bu illerdeki barınma merkezlerine
yerleştirilmişlerdir. Irak’ta yaşanan savaş ortamında yerlerinden edilen mağdur
halka Türkiye yardım elini uzatmıştır. Hükûmetimize bağlı kurumlarla birlikte
STK’lar, mesleki ve özel kuruluşlarla 624 tır ve 72,5 milyon liralık yardım
malzemesi gönderilmiştir. Günümüzde Kobani’den gelen, Şengal’den,
Bayırbucak’tan göç edenleri Kürt, Arap, Türkmen, Ezidi diye ayrım yapmadan
ensar yaklaşımıyla misafir eden ülke Türkiye’dir. 
Tarihe baktığımızda 1492’de İspanya’dan
göç eden 300 bin kadar Yahudi’yi hiçbir ülke kabul etmezken biz kucak açtık.
Kırım’dan 700 bin, Kuzey Kafkasya’dan 600 bin, 93 Harbi’nde 500 bin, Balkanlardan
1 milyonun üstünde göçmen kardeşlerimiz ile Rus işgalindeki Afganistan’dan
gelen 5 bin Afgan ve 1991 Körfez Savaşı’nda Kuzey Irak’tan göç eden peşmerge
kardeşlerimize yine biz kucak açtık.
AK PARTİ olarak mazlumun da zalimin de
kimliğini sormadık. Her zaman zalimin karşısında, mazlumun yanında olduk. Kadim
tarihdaşlık için huzur ve barış ortamını oluşturmaya içeride ve dışarıda hiç
kimsenin göze alamayacağı işler gerçekleştirdik, gerçekleştirmeye devam
edeceğiz. 
Değerli milletvekilleri, Göç İdaresi
Genel Müdürlüğümüzün bütçesi ise bir önceki yıla göre yüzde 43,19 artışla 179
milyon 800 bin Türk lirası olarak öngörülmüştür. Köye Dönüş Projesi kapsamında
bugüne kadar illere 190 milyon lira gönderilmiştir. 2015 yılında 20 milyon lira
ödenek kullanılması öngörülmektedir.
Sayın Başkan, değerli milletvekilleri;
bu duygu ve düşüncelerle 2015 yılı bütçemizin ülkemize ve tüm insanlarımıza
hayırlar getirmesi dileğiyle yüce Meclisi ve aziz milletimizi saygılarımla
selamlıyorum. (AK PARTİ sıralarından alkışlar)
BAŞKAN – Teşekkür ediyorum.
Dokuzuncu konuşmacı Ahmet Salih Dal,
Kilis Milletvekili.
Buyurun Sayın Dal. (AK PARTİ
sıralarından alkışlar) 
AK PARTİ GRUBU ADINA AHMET SALİH DAL
(Kilis) – Sayın Başkan, değerli milletvekilleri; İçişleri Bakanlığımıza bağlı
Göç İdaresi Genel Müdürlüğümüzün bütçesi üzerinde söz aldım. Hepinizi saygıyla
selamlıyorum. 
Ülkemiz, bulunduğu coğrafi ve stratejik
konumu nedeniyle geçmiş tarih içerisinde önemli göç ve iltica akınlarıyla karşı
karşıya kalmış ve kalmaya da devam etmektedir. Bulunduğumuz coğrafyada
göçmenlere kapılarını açan, ihtiyaç duyanları koruma altına alan, kimsesizlerin
kimsesi olan, mazlumların ve dünyanın dört bir tarafında zulme uğrayanların
sesi olan ve onlara yardım etmeye çalışan, dünya kamuoyu tarafından da saygı
duyulan bin yıllık köklü bir merhamet toplumu olma geleneğimiz bulunmaktadır. Yabancılar
ve Uluslararası Koruma Kanunu bu geleneğimizin bir tezahürüdür.
Değerli milletvekilleri, son yıllarda
ülkemizin artan ekonomik ve siyasi gücüyle birlikte, ülkemiz kendi içine
kapanan bir ülke değil, başını yukarı kaldırıp etrafında olan olaylara müdahale
edebilen, dış politikaya kafa yorabilen ve bulunduğumuz coğrafyada sözü
dinlenen küresel bir güç hâline geldi. Bununla beraber, ülkemiz göç ve iltica
için çekim unsuru olmuş, Avrupa ülkelerine geçiş noktası olmanın ötesinde hedef
ülke hâline de gelmiştir. 
Başta Suriye ve Irak olmak üzere, komşu
ülkelerde meydana gelen iç çatışmalardan dolayı çok sayıda Müslüman ve
gayrimüslim kardeşimiz ülkemize sığınmıştır. Bu ani ve kitlesel göç
akımlarından sonra iltica, illegal göç ve uluslararası korumayla ilgili dağınık
hâlde bulunan ve farklı kurumlara görev veren mevzuat, tarihimizde ilk defa
güncel ihtiyaçlara cevap veren bir kanun içinde toplandı. Sorunların çözümü ve gerekli
politikaları geliştirmek amacıyla Göç İdaresi Genel Müdürlüğü kuruldu.
Genel Müdürlüğümüzün temel görevleri
arasında göç alanına ilişkin politika ve stratejileri uygulamak; ilgili kurum
ve kuruluşlar arasında koordinasyonu sağlamak; yabancıların ülkemize giriş,
çıkış ve sınır dışı edilmelerini kontrol etmek; uluslararası koruma, geçici
koruma ve insan ticareti mağdurlarını korumak gibi işler bulunmaktadır.
Sayın Başkan, değerli milletvekilleri;
Göç İdaresi Genel Müdürlüğümüze bağlı geri gönderme merkezlerinde yapılan
incelemelerde, gelen her göçmene, tebligat formu ve eki olan bilgilendirme
broşürüyle hakları yazılı olarak bildirilmekte; tebligatta yasal konumları,
geri gönderme işlemleri, hukuki yardımları, kararlara itiraz ve yargıya başvuru
hakkı, kişinin en fazla ne kadar süreyle tutulacağı, merkezin genel düzenine
ilişkin kuralları hakkında bilgi verilmektedir. 
Geri gönderme merkezindeki tüm
yabancıların harcamaları Sosyal Yardımlaşma Vakfı tarafından karşılanmaktadır.
Sonuç olarak şunu söyleyebiliriz ki
Türkiye, gelişmiş zengin batı ülkeleriyle gelişmemiş ve gelişmekte olan yoksul
şiddet sarmalındaki ülkeler arasındaki konumu nedeniyle dünyadaki önemli göç
yollarından birini oluşturmaktadır. Her iki bölge arasındaki refah seviyesi
ortadan kalkmadan, bu göç hareketliliğinin devam edeceği gözükmektedir. 
 Doğudan batıya göçün durması ancak
kaynak ülkelerin istikrara kavuşması, ekonomik yönden toparlanması, iş
imkânlarının çoğalması ve çeşitlenmesiyle mümkün olacaktır. Ayrıca, hep
özlemini duydukları Batı yaşam tarzının tozpembe bir hayat sunmadığı bilinmelidir.
Batı’da göçmenlere yönelik nefretin giderek arttığı, göçmenlerin çalışma
hayatına daha az kabul edildiği, eğitimde fırsat eşitliğinden
yararlanmadıkları, ırkçı eylemlerin mağduru oldukları bilinen gerçeklerdir.
Dolayısıyla, hayatları pahasına ulaşmak istedikleri Batı’nın buna ne kadar
değeceğinin Doğu toplumlarında bilinmesi bu yüzden önemlidir.
Kurduğumuz Göç İdaresi Genel
Müdürlüğümüzün yapacağı faaliyetler, hem göçmenler hem Türkiye için faydalı
olacak hem de ülkemizin göçmenler konusundaki hassasiyetini, ciddiyetini ve
kararlılığını gösterecektir. 
Bu duygu ve düşüncelerle, kimsenin
yerini ve yurdunu terk etmek zorunda kalmadığı; barışın, kardeşliğin ve hukukun
temin edildiği, tesis edildiği bir dünya temennisiyle hepinizi saygıyla
selamlıyorum. (AK PARTİ sıralarından alkışlar) 
BAŞKAN – Teşekkür ediyorum. 
Onuncu konuşmacı Ali Boğa, Muğla
Milletvekili. 
Buyurun Sayın Boğa. (AK PARTİ
sıralarından alkışlar) 
AK PARTİ GRUBU ADINA ALİ BOĞA (Muğla) –
Sayın Başkan, değerli milletvekilleri; Ekonomi Bakanlığı bütçesi üzerine söz
almış bulunuyorum. Öncelikle sizleri ve televizyonları başında bizi izleyen
aziz milletimizi sevgiyle, saygıyla selamlıyorum. 
Bütçe görüşmeleri başladığından bu
tarafa, burada ekonomiyi, büyümeyi, istihdamı konuşuyoruz. Bunların hiçbirisi,
dünyanın 2008 yılında girmiş olduğu ve henüz paçasını kurtaramamış olduğu
ekonomik bunalımdan asla bağımsız değildir. Şayet alıcınız yoksa satacak malı
üretmiş olmanızın çok bir mana ifade etmediğini belirtmek gerekir. Türkiye,
krize rağmen siyasi ve ekonomik istikrarı yakalayan şanslı ülkelerden
birisidir. Ülkemiz son yirmi çeyrekten bu tarafa büyümesini istikrarla
sürdürmüştür. Türkiye, OECD verilerine göre, 2010-2013 yılları arasında ortalama
yüzde 6 büyümüştür. Aynı dönemde Avrupa Birliğinin 28 ülkesiyse yüzde 0,8
büyümüştür. Yani, Avrupa Birliğinin 28 ülkesine göre Türkiye bu dönemde 7,5 kat
büyümüştür. OECD beklentilerine göre, 2004-2023 yılları arasında Türkiye’nin
4,7 büyüyeceği tahmin edilmektedir. Aynı dönemde dünya 3,5, Amerika Birleşik
Devletleri ise 3’ün altında büyüme tahminiyle karşı karşıya gelmiştir. 
Ülkemizin bu dönemdeki başarı hikâyesi
özellikle ihracat alanında yaşanmıştır. Şayet ihracattaki gelişmeler ve
zamanında çağı yakalama olmamış olsaydı bu krizlere bu kadar hazırlıklı
gelememiş olacaktır. 24 Ocak 1980 tarihinde alınan ekonomik kararlar öncesi
Türkiye ihracatı 2 milyar dolar idi. 2002’ye kadar, yirmi üç yılda, ihracatımız
36 milyar dolara gelmiş, 2003-2013 yılları arasında ise 150 milyar doları
yakalamış durumdayız. Bu nasıl sağlandı? Siyasi istikrar, stratejik planlama,
özel sektör dinamizmi ve Türk müteşebbisinin müteşebbis gücü ve karakteri, aynı
zamanda da Ekonomi Bakanlığı başta olmak üzere, ekonomiyle ilgili bürokratlarımızın
özel sektöre destek vermesi ve özel sektörümüzün de devletin hami, şefkatli
elini arkasında bulmuş olmasıdır.
2004-2006 İhracat Stratejik Planı’nı
2004 yılı başında yaptığımız zaman iki önemli handikap belirledik ihracatımız
açısından. Bunlardan birincisi ürüne bağımlılık, ikincisi ise ülkeye
bağımlılıktı. Ülkeye bağımlılık ve ürüne bağımlılığı azaltmak için gerekli
tedbirler alındı. Zamanımın yetersizliği nedeniyle bunları tek tek
sıralayamayacağım ama Avrupa Birliğinden Uzak Doğu’ya doğru daha az ihracat
yaptığımız yerlere kaydık pazara bağımlılıkta, ürüne bağımlılıkta da teknoloji
daha yoğun ürünlere doğru yöneldik.
2001-2012 yıllara arasında, arkadaşlar,
gelişmekte olan ülkeler ortalama on yılda 10,7 ihracat yapmış, Türkiye ise
yüzde 10 ihracat yapmıştır bu dönemde.
Yine, 2004-2007 arasında yapılan
İhracat Stratejik Planı’nı 2023 Stratejik Plan takip etmiştir. Bu plana göre de
2023 yılında dünya ticaretinden yüzde 1,5 pay almak ve 10 ekonomi arasına
girmek hedeflerimiz arasındadır. Pazar çeşitlendirmesinde ve ürün
çeşitlendirmesinde önemli sonuçlar elde ettik ama 2004 yılı Mayıs ayında Dünya
Bankası ülke raporu bu gelişmeyi şöyle kaydediyor arkadaşlar, aynen okuyorum:
“Türkiye'de 2002’den bu yana başarılı ihracat büyümesine hem ihracat pazarları
hem de ürün çeşitliliğindeki artış eşlik etmiştir. Türk ihracatının rekabet
gücü artmaktadır. Bu noktada ihracat ürünlerinin sofistikeliği artmış ve
kalitesi gelişim göstermiştir.”
Bu duygu ve düşüncelerle bütçenin
hayırlı ve uğurlu olmasını diliyor, saygılar sunuyorum. (AK PARTİ sıralarından
alkışlar)
BAŞKAN – Teşekkür ediyorum.
On birinci konuşmacı Cengiz Yavilioğlu,
Erzurum Milletvekili.
Buyurun Sayın Yavilioğlu. (AK PARTİ
sıralarından alkışlar) 
AK PARTİ GRUBU ADINA CENGİZ YAVİLİOĞLU
(Erzurum) – Sayın Başkanım, değerli arkadaşlar; Ekonomi Bakanlığının bütçesi
için konuşuyorum, hepinizi saygıyla selamlıyorum.
Birçok arkadaşımız, ekonomik verilerle,
2002 yılından itibaren ekonomimizin nasıl bir seyir izlediğini anlattı. Ben
sizlere, ekonomiyle birlikte ekonomik başarı ve krizlerin sosyal ve siyasal
olaylarla birlikte anlaşılabileceğine dair birtakım veriler aktaracağım.
Değerli arkadaşlar, 2002 öncesinin
ekonomik krizlerini anlayabilmemiz için 2002 öncesinde yaşanan terör
olaylarının, faili meçhul cinayetlerin, kapatılan partilerin, yeşil ve beyaz
sermaye ayrımlarının, kapatılan okulların sonucu ortaya çıkan kapalı bir devlet
ve toplum sonucunda istikrarsız ve güvensiz bir devlet ve ekonomi olduğunu
görürüz. Bu dönemde, 1994-2003 yılları arasında batan 25 bankanın nedeni de
budur. Hatta batan 25 banka içerisinde 10 bankanın patronunun medya patronu
olduğunu düşündüğünüzde siyasal, sosyal medya ilişkileriyle beraber ekonomik
ilişkilerin nasıl iç içe geçtiğini görürsünüz.
Bu dönemde, 1996 yılında yüzde 55 olan
toplam gelirler içerisindeki faiz ödemelerinin 2001 yılında yüzde 80’e çıkması,
ancak müflis tüccar davranışıyla açıklanabilir. 
Yine, kamu kesimi borçlanma ihtiyacının
gayrisafi millî hasılaya oranına baktığınızda 1988’de 4,8’den 1999’da 15,1’e
çıkması sık değişen iktidarlarla borçlanmanın ortaya çıktığını, bütçelerin
seçim bütçeleri olarak oluşturulduğunu bilerek ancak anlayabiliriz. Devletin iç
borç senetlerinde oluşan reel faizlerinin 1994’te yüzde 20; 1999’da yüzde
36,8’e ulaşmasının sonucu olarak reel sektörün neden yatırım yapmadığını ancak
anlayabiliriz. İSO 500 şirket içerisinde reel sektörde 1990’da yüzde 33 faiz
geliri elde eden, 1999’da ise yüzde 219 faiz geliri elde eden şirketler vardı. 
Değerli arkadaşlar, AK PARTİ döneminde
kabul etmeliyiz ki istikrar ve güven sağlandı. Bu istikrar ve güven
sayesindedir ki kişi başına millî gelir, büyüme oranlarında artış, enflasyon,
faizlerde düşüş, borsada yükseliş, yine aynı şekilde yoksulluk mücadelesinde
ciddi bir başarı elde edildi. Hiçbir ekonomik başarı siyasal ve sosyal
gerekçelerden ari değildir değerli arkadaşlar. İnanç alanında bu dönemde
yaşananlar, Kürt meselesinde yaşananlar, Alevi meselesinde gerçekleştirilen
açılımların bir sonucudur bu bahsetmiş olduğum ekonomik gelişmelerdeki
iyileşmeler. 
Türkiye’nin gelişmiş ülkelerle
mukayesesini arkadaşlar anlattılar ama büyüme ve borç yükü açısından ne kadar
iyi bir durumda olduğumuzu hepiniz biliyorsunuz. Açıklamış olduğumuz yeni
ekonomik dönüşüm paketi nedeniyle şunu söylemeden de geçemeyeceğim. Tabii ki
çok iyi şeyler yaptık. Tabii ki büyük gelişmeler yaşandı. Tabii ki ekonomide
bir başarı hikâyesi vardır ama yapacağımız şeylerin de farkındayız. Özellikle
ihracat- ithalat arasındaki farkın oluşturmuş olduğu cari açığın nedenlerini
çok iyi araştırıyoruz. Neden cari açığımız var, hangi kalemlerden
kaynaklanıyor, tasarruflarımızın yetersizliği nedendir, tasarruf-yatırım
arasındaki oluşan fark nasıl çözümlenebilirin çalışmalarını yapıyoruz. 
Yine, büyüme içerisinde sanayi
üretiminin payının artırılması için ciddi çalışmalarımız var.
Ara malı ve tüketim malı ithalatının
toplam ithalattaki payının artırılması için, imalat sektörü ve KOBİ’lerde
kredilerin hem payının hem de niteliğinin artması için çalışmalar yapıyoruz.
Bizim derdimiz, kısacası, değerli arkadaşlar,
sanayiciyi caydıracak unsurlarla mücadele etmektir. Onun için, biz, orta gelir
tuzağından kurtulmanın yollarını arıyoruz. Ve bu bahsetmiş olduğumuz mücadele
etme düşüncesinde, azminde ve kararlılığında olduğumuz bu alanları bir araya
getirdiğimizde, var olan sorunla açıklanan paketin gerçekliğini görmüş
olursunuz.
Değerli arkadaşlar, tekrar söyleyeyim:
Ekonomik nedenleri izah edebilmeniz için sosyal ve siyasal nedenleri de
içerisine katmanız lazım. Onun için, biz, ekonomik başarıyı gerçekleştirebilmek
için aynı zamanda çözüm sürecinin devam etmesi gerektiğini, Alevi açılımının
sürdürülmesi gerektiğini, Anayasa çalışmalarının sonuçlanması gerektiğini ve
devlet-vatandaş ilişkilerinin yeniden reforme edilmesi gerektiğini çok iyi
biliyoruz. 
Bütçemizin hayırlı uğurlu olmasını
diler, hepinize saygılar sunarım. (AK PARTİ sıralarından alkışlar) 
BAŞKAN – Teşekkür ediyorum.
On ikinci konuşmacı İsmet Uçma,
İstanbul Milletvekili.
Buyurun Sayın Uçma. (AK PARTİ
sıralarından alkışlar) 
AK PARTİ GRUBU ADINA İSMET UÇMA
(İstanbul) – Sayın Başkan, değerli milletvekilleri; Kültür ve Turizm Bakanlığı
2015 yılı bütçesi üzerine AK PARTİ Grubu adına söz almış bulunuyorum; bu
vesileyle, heyetinizi saygıyla selamlıyorum.
Aslında bugün kültür, turizmle ilgili
çok önemli elimde veriler vardı, onları sizlerle paylaşacaktım ama bugün
gelişen olaylar ve zaman zaman arkadaşlarımızın yaklaşımları bir iki hususu
ifade etmeyi şahsım açısından zorunlu kıldı sevgili arkadaşlar.
Yakın zamanların en ciddi tehlikesiyle
Türkiye karşı karşıya. Birçok girişim olmuştur Türkiye üzerinde ama en ciddi
tehlikesiyle karşı karşıya. Bu, hepimiz açısından büyük bir tehlike. 
Şimdi, 2010 yılında Sayın Ekrem
Dumanlı, Nedim Şener ve Ahmet Şık’la ilgili bir makalesinde “Ya, niye panik
yapıyorsunuz? Yoksa bir suçunuz, kusurunuz, serbest kalırsınız.” deniyordu.
Şimdi, bütün muhalefet partili arkadaşlardan da talebim şudur: Yani konu
yargıya intikal etmiştir. Sabırla beklemek ve sonucu almak, bir darbe
teşebbüsü, ülkeye, millete insanımıza…
MEHMET HİLAL KAPLAN (Kocaeli) –
Demokrasiye yapılan darbeyi kim yapıyor?
İSMET UÇMA (Devamla) - …hiç parti
ayrımı yapmaksızın, ülkeye, millete çalım atmak, darbe teşebbüsünde bulunmak ve
ülkenin geleceğine, hakikaten, üstelik ülke dışındaki güçlere taşeronluk
yaparak ülkeyi bir noktaya taşımaya çalışmaya müsaade edilemez. Bizim iddiamız
da ne sevgili arkadaşlar? Biz diyoruz ki bir darbe teşebbüsü var. Peki, bu
darbe teşebbüsüyle ilgili herhangi bir işlem yapmaz, herhangi bir girişimde
bulunmazsak biz aziz milletimize ne deriz, nasıl izah edebiliriz? Dolayısıyla
mahkemeye intikal etmiş konuların mahkeme sonuçlarının mutlaka beklenmesi ve
ondan sonra değerlendirmelerin yapılması lazım. Sayın Hüseyin Gülerce
sabahleyin gitti ifade verdi ve serbest bırakıldı, 2-3 gazeteci arkadaşımız
serbest bırakıldı.
Mücadelemiz şudur arkadaşlar, belki çok
fazla vurgu yapmıyoruz onun üzerinde, durmuyoruz belki: Biz “paralel” denilen
çeteyi bir piramide benzetiyoruz. Piramidin üstünde bulunan çete
organizasyonuyla savaşıyoruz. Piramidin altında bulunan sevgili
arkadaşlarımızın tamamı eşit şartlarla bizim kardeşlerimizdir,
yurttaşlarımızdır, arkadaşlarımızdır. Bunda hiç kuşku yoktur. Bizim
mücadelemiz, bütün muhalefet partilerinin de destek vererek mücadele etmesi
gereken alan piramidin üstündeki çete grubu ve organizasyonudur. 
Sevgili arkadaşlar, takdir edersiniz
ki, AK PARTİ’nin ayırt edici önemli özelliği konjonktürel bir parti
olmamasıdır. Konjonktürel parti olmayınca, ahlakiliği, kapsayıcılığı,
sürekliliği esas alan bir partidir. Dolayısıyla, bu 3 sacayağıyla birlikte
ülkemizi belli noktaya taşımaya hep birlikte çalışıyoruz.
Çağın trendleri bellidir sevgili
arkadaşlar, şimdi AK PARTİ buna bir de kültür yönetimini koydu. Ben
Bakanlığımıza, partimize ve gerçekten emeği geçen herkese çok teşekkür ediyorum.
Zira, iletişim, bilişim, teknoloji, özgürlükler ve bir de AK PARTİ buna kültür
yönetimini koydu. Sizi kutluyorum Bakanım, Bakanlığınızı kutluyorum hakikaten.
(AK PARTİ sıralarından alkışlar)
Zira, aslında yeryüzü adı konulmamış
üçüncü dünya savaşını yapıyor. Bizim görece Orta Doğu’da hakikaten başarısız
gibi gözüken, Suriye üzerindeki durumların nedenini söyleyeyim; tek kelimeyle
söylüyorum sevgili arkadaşlar: Avrupa’nın, Amerika’nın ve dünyanın gerçekten de
demokrasiden yoksun güçlerinin kendi değerleriyle savaşmasından kaynaklanıyor.
Demokrasi ihraç etmeye çalışıyordunuz, ne oldu şimdi?
MEHMET HİLAL KAPLAN (Kocaeli) – Size
satmışlar!
İSMET UÇMA (Devamla) – Çok standartlı
Avrupa, Amerika yaklaşımından kaynaklanan bir durumdur, inşallah onu da aşacağız.

Arkadaşlar, Firavunlar bir Musa
doğmasın diye yeryüzünde bütün çocukları öldürebilirler ama hiç unutmamak
gerekir, o çocukların kanından denizin boğmadığı bir Musa mutlaka yeryüzünü
esenliğe kavuşturacaktır. (AK PARTİ sıralarından alkışlar) 
(Mikrofon otomatik cihaz tarafından
kapatıldı) 
İSMET UÇMA (Devamla) – İşte biz hep
birlikte, bu kadrolarımızla, muhalefetimizle işte bu sürece devam etmeye
çalışıyoruz.
Son bir örneğimi vererek bitirmek
istiyorum. Hazreti Peygamber Mekke ulularına şunu söylediğinde kıyamet
kopmuştu. Anlamanız açısından, hep birlikte değerlendirmemiz açısından
söylüyorum. Başkanım, özür dilerim. Mekke ulularına şunu söylüyordu: “Ey Mekke
uluları, siyahi Bilal’le eşitsiniz.” İşte kıyamet orada kopmuştu arkadaşlar.
“Yahu, nasıl eşit dersiniz! Ne istiyorsan verelim.” Ve bu davayı yürüten önder
insan ne diyordu? “Sağ elime güneşi, sol elime ayı koysanız olmaz.” Evet,
yeryüzünde herkes temel hak ve özgürlükler bakımından eşit olacak, eşit
kalacak, eşit yaşayacak, hiç kimse ötekinden daha çok insan olmayacak. 
BAŞKAN – Evet, teşekkür ediyorum Sayın
Uçma.
İSMET UÇMA (Devamla) – HDP’li
arkadaşlarıma da bir şey ifade etmek isterim…
BAŞKAN – Sayın Uçma, teşekkür ederim.
Lütfen…
İSMET UÇMA (Devamla) – Sevgili
arkadaşlar, kültürlerle ve bir arada yaşama tecrübesi konusunda sicili en temiz
parti Adalet ve Kalkınma Partisidir. Bunu değerlendirmek lazım. (AK PARTİ
sıralarından alkışlar) 
Hepinizi saygı, sevgi ve muhabbetle
selamlıyorum. 
BAŞKAN – On üçüncü konuşmacı Gülşen
Orhan, Van Milletvekili. (AK PARTİ sıralarından alkışlar) 
AK PARTİ GRUBU ADINA GÜLŞEN ORHAN (Van)
– Sayın Başkan, değerli milletvekilleri; 2015 yılı Kültür ve Turizm Bakanlığı
bütçesi üzerinde grubum adına söz aldım. Yüce Meclisi saygıyla selamlıyorum. 
Değerli arkadaşlar, Kültür ve Turizm
Bakanlığı son on iki yıldır çok farklı bir anlayışla çalışmalarına devam
ediyor, sürdürüyor. Tarihî eserlerimiz, yazılı kültürel eserlerimiz ve
Türkiye’de yaşayan tüm kültürlere ait varlıklarımız bugün yavaş yavaş Türkiye
ve dünya insanlığına sunulur hâle getirilmeye çalışılmaktadır. 
Yapılan yeni müzelerle, yeni arkeolojik
kazı alanlarıyla, kültür saraylarıyla, kültür merkezleriyle, restorasyonlarla,
tanıtım organizasyonlarıyla, klasik yazılı kültürel eserlerin seri hâlde
basımlarıyla, fuarlarla, sergilerle, ekonomik teşvik ve projelerle olağanüstü
bir değişim içerisindeyiz şu an. 
Değerli arkadaşlar, neredeyse bir
asırdır dünya ülkeleri, dünya medeniyetleri, kültür varlıklarını, turizm
değerlerini insanlığa bir miras hâline getirip gözler önüne sererken ve bu
değerlerden de büyük prestij kazanırken aynı zamanda ekonomilerine de çok büyük
katkılar sunar hâle getirmişlerdir. Ne yazık ki bizim ülkemizde, Anadolu’da
muazzam bir medeniyet varken bu medeniyetin verileri ya toprak altında ya
mahzenlerde ya depolarda ya da kaçakçıların yol transferlerinde heba olarak
bugüne gelinmiş durumda. Öte taraftan, diğer kültürlere ait veriler bilinçli
olarak yok sayıldı ve çürümeye ya da yok olmaya mahkûm bırakıldı. Bu,
toplumumuz için bence çok büyük bir kayıp. Bir asrın sonunda bundan dolayıdır
ki birbirini tanımayan, birbirinin kültürünü anlamayan, kavgalı bir topluma
dönüştük ve bu sorunlarla da cebelleşir duruma geldik. Şimdi ise bu kaybı
telafi etmek için hepimizin el birliğiyle çalışması gerekiyor. 
Sürenin kısıtlı olması dolayısıyla son
iki yıldaki çalışmalardan bahsetmem mümkün değil. Ondan Bakanımız ya da diğer
arkadaşlarımız belki bahsettiler, Sayın Bakanımız bahsedecektir ama son on
yılda seksen yılı katladığımızı bütün veriler göstermiş durumda. 
Kültür Bakanlığımızın bunun yanında çok
önemli, toplum için çok değerli olduğunu düşündüğüm ilkleri var, onları
sizlerle paylaşmak istiyorum değerli arkadaşlarım. Bakanlığımız bugüne dek Türk
kültürüne ait çok önemli yazılı eserleri, klasik eserleri basarak Türkiye’ye,
Türk insanına, dünyaya değerli bir miras bıraktı, çok önemli işlere de imza
attı. Ancak Türkiye’de sadece Türk kültürü bulunmuyor. Diğer bütün kültürler bu
toprağın, bu memleketin, bu insanların değerleridir, hepimizin önemli
değerleridir, bizler için değerli. Bu anlayışla hareket edilerek 2010 yılında
Kürt kültürüne ait klasik eserlerin, 10 adet klasik Kürtçe eserin basımına
Sayın Cumhurbaşkanımızın talimatıyla başlandı. Bazı eserlerin gerçek
nüshalarına ulaşmak çok zor olmakla beraber, dünyanın dört bir yanından
toplanmakla beraber üç büyük eserimiz bugüne kadar basıldı. Birincisi Ahmed-i
Hani'nin Mem û Zîn’i, ikincisi Melaye Ciziri’nin Divan’ı üçüncüsü Feqîyê
Teyran’ın Divan’ıdır. Diğer kalan eserlerde şu an çalışılmakta çok önemli yazar
ve şairler tarafından. Bu büyük şahsiyetler, değerli arkadaşlar, Mevlâna, Hacı
Bektaş-ı Veli, Yunus Emre, Türk insanı için neyse Kürtler için de odur. Demek
ki Türkiye için de ortak değerlerdir ve hepimizin bunları tanıması ve
özümsemesi gerekiyor ki birbirimizi anlayabilelim, kucaklayabilelim.
Bir diğer güzel çalışma, Yılmaz
Güney’in klasik filmlerinin seri hâlinde basılmış olması. Bu açıdan da takdir
ediyorum. Bunlar hep birer ilktir Kültür Bakanlığı açısından. Alevi kültürüne
ait çok önemli 2 eser basılıyor: Maktel-i Hüseyn’i bastılar ve Fütüvvetnâme de
çıktı seri şekilde.
Değerli arkadaşlar, buradan bir şeyi
daha ifade etmek istiyorum. Van’da çok önemli bir müze bu sene açılıyor. Şu an
tefrişatı gerçekleşiyor, dünyanın en büyük Urartu müzesi. 4 bin eserimizi barındıran
müze 40 bin eseri barındırır hâline geldi. 
Ben Türkiye için Sayın Bakanımızdan bir
şey rica ediyorum. Anadolu Medeniyetleri Müzesi Türkiye için gerekli. Şu an çok
kötü durumda. Ve gerçekten Türkiye’ye yakışır, dünyanın görebileceği çok önemli
bir müze olacaktır. İnşallah buradan bize onun müjdesini vereceklerdir. 
Bütçemizin hayırlı olmasını diler, yüce
heyeti saygıyla selamlarım. (AK PARTİ sıralarından alkışlar)
BAŞKAN – Teşekkür ediyorum.
On dördüncü konuşmacı Bedrettin
Yıldırım, Bursa Milletvekili.
Buyurun Sayın Yıldırım. (AK PARTİ
sıralarından alkışlar)
AK PARTİ GRUBU ADINA BEDRETTİN YILDIRIM
(Bursa) – Sayın Başkan, değerli milletvekilleri; görüşmelerine devam edilen
bütçemizde Kültür Bakanlığı bütçesi üzerinde konuşacağım. Yüce heyetinizi
saygıyla selamlıyorum.
Değerli milletvekilleri, kültür en sade
tanımıyla toplumların gelişim aşamalarını kapsayan maddi ve manevi değerler
bütünüdür. Toplumların yöresel örf, âdet ve yaşam biçimleri bir mozaik gibi
birleşerek millî kültürü oluşturmaktadır, bir devleti ayakta tutan en önemli
unsur da o ülkenin millî kültürüdür. Kültür milleti, millet de devleti
oluşturmaktadır. 
Türkler Anadolu’ya geldiklerinde bin
beş yüz yıllık çok sağlam bir devlet geleneğine sahiplerdi ve gıpta edilen bir
düzen kuruldu; saray, medrese, han, hamam, yol, kervansaray, hastane, köprü,
türbe, camiler inşa edildi. Bugün dahi gururla seyrettiğimiz muazzam bir
bayındırlık hamlesi gerçekleştirildi. Bu hamleler gerçekleştirilirken daha önce
de Anadolu’da varlığını sürdüren değerler muhafaza edildi, korundu. 
Değerli milletvekilleri, Osmanlı
Devleti meşruiyetini “dinü devlet, mülkü millet” ülküsünden almıştır.
Osmanlının mührünü vurduğu bu kültür Türk toplumuna da daima miras kalmıştır.
Bizler, sahip olduğumuz en önemli kültür mirasımızı da birlikte yaşama
tecrübemizle devam ettireceğiz. Sahip olduğumuz tecrübeyle bu birlikteliğin
bozulmasına bugüne kadar müsaade etmedik, bundan sonra da etmeyeceğiz.
Geçmişte bu topraklarda yapıldığı gibi,
Körfez krizinden bugüne kadar, Orta Doğu’da emperyal güçlerin kültür hırsızlığı
maalesef devam etmektedir. Suriye’de ve Irak’ta kütüphaneler boşaltılmakta,
müzeler tahrip edilmekte, devlet arşivleri talan edilmektedir ve tarihsel bir
hafıza âdeta silinmektedir. İşte tam bu sebeple, Türk kültür ve tarihini korumanın
ve ona sahip çıkmanın tam da zamanıdır.
Ülkemizin turizm potansiyelinin temel
bileşenlerini de sahip olduğumuz doğal, kültürel ve tarihî değerlerimiz
oluşturmaktadır. Ülkemiz, Hükûmetimiz eliyle yürütülen çalışmaların da
etkisiyle, 2014 yılında dünyada yaşanan ekonomik krizlere rağmen, hem turist
sayısında hem turizm gelirlerinde de ciddi mesafeler almış, turizm gelirleri 35
milyar dolara yaklaşmış, turist sayısı da 30 milyonu bulmuştur. 
Değerli milletvekilleri, 2014 yılı
içerisinde üç yeni müzeyle birlikte, Bursa Mudanya Mütareke Evi Müzesi ve
içinde bulunduğumuz 7 müzemiz yenilenerek ziyaretçilere açılmıştır. Bursa ve
Cumalıkızık -Osmanlı İmparatorluğunun doğuşu- dünya miras listesine dâhil
edilmiştir. Yine, Bursa İznik Nilüfer Hatun İmarethanesi bu yıl sonu itibarıyla
bakımı yapılarak ziyaretçilerin hizmetine açılacaktır.
Değerli milletvekilleri, Türkiye Turizm
Stratejisi Belgesi kapsamında, başta Bursa olmak üzere, kültür turizm
potansiyeli yüksek olan ve geliştirilmesi öngörülen 15 ilimizde kültür-turizm
marka kenti çalışması başlatılmıştır. Bunun ilk adımı da Bursa’da atılmıştır.
Balkan ülkeleri tiyatro gruplarının özel birleşimiyle Erzurum, Diyarbakır ve
Bursa Devlet Tiyatrolarıyla iş birliği yapılıp Balkan Tiyatro Festivali
gerçekleştirilmiş ve bunun ilk adımı atılmıştır. 
Gerek Hükûmetimiz gerek belediyelerimiz
vasıtasıyla son yıllarda hem ülkemizde hem Bursa’mızda birçok tarihî ve
kültürel değerler gün yüzüne çıkarılmış, bakımı yapılmış, onarılmış ve
izleyenlerin hizmetine sunulmuştur. 
Değerli milletvekillerimiz, bu
duygularla 2015 yılı bütçesinin hem milletimize hem ülkemize hayırlı olmasını
diliyor, yüce heyetinizi saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ediyorum. 
On beşinci konuşmacı Mehmet Yüksel,
Denizli Milletvekili. 
Buyurun Sayın Yüksel. (AK PARTİ
sıralarından alkışlar) 
AK PARTİ GRUBU ADINA MEHMET YÜKSEL
(Denizli) – Sayın Başkanım, çok değerli milletvekili arkadaşlarım; ben de
Kültür ve Turizm Bakanlığı bütçesi üzerinde söz almış bulunmaktayım. Hepinizi,
yüce heyetinizi sevgi ve saygıyla selamlıyorum. 
Toplumda birlik, beraberlik ve barış
kavramlarını hayata en gerçekçi ve en etkili şekilde yansıtan tiyatro
sanatıdır. Toplumun ruhuna, dokusuna hassasiyetle eğilen ve besleyen en önemli
kaynak tiyatrodur. Kültürün ülkemizin sosyoekonomik kalkınmasına ve bölgesel
gelişmesine katkılarının artırılması yönünde Devlet Tiyatroları önemli bir
görev üstlenmiş ve bu görevi yerine getirebilmek için repertuvarını büyük bir
titizlikle hazırlayarak oyunlarını ülkemizin her bir köşesinde başarıyla
sergilemektedir. Bir ülkede tiyatro sanatında kaydedilen gelişmeler ve
gösterilen başarılar kamu bilincinin geliştiğine, düşünce gücünün ve özgürlüğün
arttığına, toplumun ortak bir estetik düzeye ulaştığına işaret eder. 
Devlet Tiyatroları, sanatsal
yaratıcılığın en etkin şekilde topluma aktarıldığı tiyatro sahnelerinde 1949
yılından beri temsillerini sürdürmektedir. Devlet Tiyatroları 2000’li yılların
başında 12 ilde 28 sahnede hizmet verirken, bugün 23 ilde 58 sahnede hizmet
vermektedir. Yine, son günlerde Anadolu’da Gaziantep, Samsun, Zonguldak, Rize,
Ordu, Çorum, Malatya, Elâzığ, Kahramanmaraş, Aydın ve Denizli illerinde de
açılan sahneleriyle oyunlarını yurdun dört bir yanındaki seyircisiyle
buluşturarak tiyatro sanatını daha geniş kitlelere ulaştırmıştır. 
Devlet
Tiyatroları, Türkiye’nin her noktasında olmanın önem ve gereğini yerine
getirmek azim ve kararlığındadır. Bu amaçla, 2015 yılı içerisinde Devlet
Tiyatroları ailesine yani mevcut 58 sahneye Hatay, Manisa, Kayseri, Çanakkale,
Mardin ve Şanlıurfa illerimiz de katılacaktır. 
En önemli amacı
herkese temsil verebilecek her yerde ve her şartta tiyatro sanatını ulaştırmak
olan Devlet Tiyatroları yurt genelinde yılda ortalama 6 bin temsil yapmakta ve
yaklaşık 2 milyon seyirciye ulaşmaktadır. Repertuvar seçiminde de Türk
yazarların eserlerine öncelik vererek yurdumuzun her köşesine düzenlediği 452
yurt içi turnesiyle 1.120 temsil gerçekleştirmiş, Türk tiyatrosunu dünyada
tanıtmak amacıyla da yurt dışında 10 farklı ülkeye 22 turne düzenleyerek 31
temsil vermiştir. 
Yine, sosyal
sorumluluk projeleri içerisinde, amacı sadece perde açmak olmayan Devlet
Tiyatrolarımızın bu kapsamda “Bütün Çocuklar Tiyatroya Projesi”yle daha önce
hiç tiyatroya gitmemiş çocuklarımızın ücretsiz olarak tiyatro izlemeleri sağlanmış,
2’nci proje olan “Her Okul Bir Tiyatro Projesi”yle de öğretmenlerimize tiyatro
sanatçılarımız tarafından eğitim verilerek, sanatçılarımız tarafından verilen
bu eğitim sonrasında kendilerinin hazırlamış olduğu oyunlar ilköğretim
öğrencilerimizce başarıyla sahnelenmiştir. Sokakta çalıştırılan çocukların
okula dönmeleri amacıyla başlatılan “Çiçekleri Soldurmayalım Projesi”yle de
sokak çocuklarının oyunlarda rol almaları sağlanarak sorumluluk bilincine, öz güven
duygularının oluşmasına katkıda bulunulmuş ve onların topluma kazandırılması
için önemli bir adım atılmıştır. Engelli çocuklara ve yetişkinlere yönelik
tiyatro çalışmaları yapılarak bu oyunlar repertuvara alınmıştır. 
Türkiye’de ilk
kez görme engelli çocuklara yönelik okuma tiyatrosu da Devlet Tiyatroları
bünyesinde gerçekleştirilmiştir. Devlet Tiyatroları mahkûmların sosyal ve
kültürel gelişimine katkıda bulunmak, topluma kazandırılmalarını sağlamak
amacıyla da onlarla birlikte tiyatro çalışmalarında bulunmuştur. 
Bunların dışında, Türkçe Telif Eser
Destek Projesi’nde de yerli yazarlarımıza destek 2015 yılında da yine devam
edecek.
Devlet Tiyatrolarında da 2015 Ocak
oyunlarında “Klasik Oyunlar Haftası”nda Molier oyunlarına yine Ankara Devlet
Tiyatrolarında devam edilecektir.
Sayın Bakanım, şimdiye kadar pek çok
turizm bakanımız göreve geldi, Devlet Tiyatroları Genel Müdürlüğünde görev
yapan pek çok arkadaşımız oldu, Devlet Opera ve Balesinde genel müdürlük görevi
yapan arkadaşlarımız oldu, onlar mutlaka Türk sanat hayatına, Türk kültür
hayatına, Türk turizmine önemli katkılarda bulunmuşlardır; onlara şükranlarımı
ve teşekkürlerimi sunuyorum ama şu an atanan iki kişiye de, Devlet Opera ve
Balesi Genel Müdürlüğüne atanan Selman Ada Bey’e ve yine Devlet Tiyatroları
Genel Müdürlüğüne atanan Abdullah Nejat Birecik Bey’e de yeni görevlerinde
başarılar diliyorum.
2015 Kültür ve Turizm Bakanlığı
bütçemizin hayırlara vesile olmasını diliyorum, hepinizi sevgi ve saygıyla
selamlıyorum. (AK PARTİ sıralarından alkışlar)
BAŞKAN – Teşekkür ediyorum.
Son konuşmacı, Mustafa Baloğlu, Konya
Milletvekili.
Buyurun Sayın Baloğlu. (AK PARTİ
sıralarından alkışlar)
AK PARTİ GRUBU ADINA MUSTAFA BALOĞLU
(Konya) – Sayın Başkan, değerli milletvekilleri; Yazma Eserler Başkanlığı 2015
yılı bütçesi üzerinde grubum adına söz almış bulunuyorum. Hepinizi saygıyla
selamlıyorum.
Yazma eserler, tıptan felsefeye,
astronomiden matematiğe kadar her alanda ülkemiz topraklarında ve gönül
coğrafyamızın her köşesinde üretilen, matbaanın yaygın olarak kullanılmaya
başlanmasından önce elle yazılan ve elle çoğaltılan kitaplardır. Akıllara elçi,
ilimlere hüccet, medeniyetlere senet olan bu eserler her sayfasında en az 10-12
sanatkârın hünerlerini sergilediği sanat harikalarıdır. 
Tarih boyunca sosyal ve kültürel alanda
yaşanan gelişmeler sanatsal çalışmaları da etkilemiş ve her devirde yeni bir
sanat anlayışının doğmasına katkıda bulunmuştur.
Yazma eserler, her biri başlı başına
bir sanat alanı olan ve dışından eşsiz bir ciltle başlayarak içinde minyatür,
ebru, hat ve tezhip gibi kadim sanatlarımızın nadide örneklerine sahip
olabilmektedir.
Diğer yandan, kültür tarihinin birinci
elden ve millî kültür mirasımızın kaynaklarından olan el yazmaları ve nadir
eserler, bilim adamlarının ve araştırmacıların çalışmalarına ışık tutan en önemli
ve en değerli kültür varlıklarıdır.
Yazma eserler bugün ile gelecek
arasında bağlantı kuran en değerli hazineler olup bir anlamda toplumların ve
devletlerin hafızalarıdır. Bu değerli mirasın sahipleri olarak bizler, binlerce
yıllık süreçten geçerek günümüze kadar gelmiş olan bu birikimi korumak, en
işlevsel ve en güncel bir şekilde bizden sonraki kuşaklara aktarmak zorundayız.

İşte bu bilinçle hareket eden ve henüz
dört yıl önce kurulan Türkiye Yazma Eserler Kurumu Başkanlığı yazma ve nadir
basma eserlerimizin korunması, tanıtımı ve kütüphanelerimizin yönetimi
bakımından üzerine düşen tarihî vazifeyi hakkıyla yerine getirme çabası
içerisindedir. Türkiye genelinde 3 bölge müdürlüğüne bağlı olarak 27
kütüphanesiyle yaklaşık 300 bini aşan toplam matbu ve 500 bin adet eser en
görünür bir şekilde bilim âleminin hizmetine sunulmuştur.
Başkanlığımız, kültür tarihinin birinci
elden ve millî kültür mirasımızın kaynaklarından olan yazma eserlerin
korunmasıyla ilgili olarak kurulduğu günden bugüne kadar birçok faaliyetlere
imza atmıştır. Bu kapsamda Süleymaniye Yazma Eserler Kütüphanesi bünyesinde
kurulan ve uhdesinde en son teknolojiyi barındıran RFID tabanlı yeni koleksiyon
sistemi projesiyle Süleymaniye Kütüphanesi ile bağlı kütüphanelerde bulunan
yaklaşık 200 bin eser yılların ihmaliyle maruz bırakıldıkları zor durumlardan
kurtarılıp temizlenerek koruma altına alınmıştır. Süleymaniye Külliyesi
içerisinde bulunan ve “Süleymaniye Doğumevi” olarak adlandırılan yapı tadilat
ve tamiratla modern bir yapıya kavuşturulmuş, kitap restorasyonu, konservasyonu
ve araştırmaları için gerekli teçhizatla donatılarak bir kitap şifahanesi
hâlinde hizmet vermeye başlamıştır. Bu hastane, kendi kütüphanelerimizde
bulunan eserlerin onarımının yanında dünyanın her yerinden Bakanlığa ulaşan ve
restorasyona ihtiyacı olan yazma eserlerin de restore edildiği bir merkez
konumundadır. İleri teknolojiyle uluslararası standartlarda hizmet veren
şifahanemiz, aynı zamanda bir eğitim merkezi olup İslam yazmalarının
onarımının, bakımının ve incelemelerinin yapıldığı uluslararası bir hüviyet
kazanmıştır. Bugüne kadar TİKA’yla Mali ve Moritanya’daki yazmaların korunması
konusunda ortak çalışılmış, İslam yazmaları konusunda yurt dışında çalışan
uzman konservatörler ve uluslararası kuruluşlarla bağlantılar gerçekleştirilmiş
ve eğitim çalışmaları da başlatılmıştır. Kütüphanelerdeki eserlerin durum
tespit çalışmaları yapılarak 2014 yılı içerisinde 2.202 eser elden geçirilmiş,
temizlenmiş ve koruma öncelikleri belirlenmiştir. Başkanlık, zamanla hasara uğramış,
kâğıtları eskimiş, pörsümüş ve tahrifata uğramış el yazması eserleri
restoratörler, yazma eser uzmanları, kimyager ve biyologlarla restore etme
çalışmalarını sürdürmektedir.
Kütüphanelerde bulunan yazma eserlerin
okuyucuyla buluşturulması, yerli ve yabancı uzmanların hizmetlerine sunulması,
bilim sahasında çalışan insanların bu eserlere en kolay yoldan ulaşımının
sağlanması Yazma Eserler Kurumu için temel hedeflerden birisi olarak
belirlenmiştir. 
Yine, Türkiye
Yazma Eserler Kurumu Başkanlığı çeviri ve yayın faaliyetlerine 2012 yılında
başlamıştır. Gerek araştırmacılardan gelen başvuruların gerekse Başkanlığımız
bünyesinde yapılan çalışmaların sonucunda bugüne kadar 7’si tıpkıbasım olmak
üzere, dinî ilimler, bilim ve felsefe, edebiyat ve düşünce alanında toplam 45’e
yakın eser yayımlanmıştır. 
Başkanlığın,
tarihî öneme sahip kütüphanelerin fiziki mekân şartlarının iyileştirilmesi ve
bağımsız kütüphane binalarına kavuşturulması için çalışmalar devam etmektedir.
Konya’da ise yeni bir yazma eserler kütüphanesi ve hat müzesi çalışmaları
başlatılmış, 2015 yılı içerisinde Konya’da Mevlâna Hazretleri’nin türbesi alanı
içerisinde çok modern bir yazma eserler bölge müdürlüğü ve kütüphanesi
halkımızın hizmetine sunulacaktır. 
Bütçemizin
hayırlı olmasını diliyor, hepinizi saygıyla selamlıyorum. (AK PARTİ
sıralarından alkışlar)
BAŞKAN –
Teşekkür ediyorum. 
Şahsı adına ve
lehinde söz isteyen, Alev Dedegil, İstanbul Milletvekili. 
Buyurun Sayın
Dedegil. (AK PARTİ sıralarından alkışlar)
ALEV DEDEGİL
(İstanbul) – Sayın Başkan, saygıdeğer milletvekilleri: 2015 Mali Yılı Bütçe
Kanunu Tasarısı’nın beşinci turunda İçişleri Bakanlığı, Ekonomi Bakanlığı ile
Kültür ve Turizm Bakanlığının bütçeleri üzerinde şahsım adına söz aldım. Yüce
heyetinizi saygıyla selamlıyorum. 
Saygıdeğer
milletvekillerimiz, Hükûmetimiz birçok alanda olduğu gibi kamu yönetimi
alanında yaptığı düzenlemelerle de vatandaş odaklı hizmeti ve bu anlayışı esas
alarak milletimizi, milletimizin ihtiyaçlarını hizmetinin merkezine koymuştur.
Özellikle İçişleri Bakanlığımızın 2015 mali yılı itibarıyla uygulamaya
başlayacağı 2015-2019 dönemi Stratejik Planı yerinde ve daha kaliteli bir
hizmet sunmak amacıyla toplumun ihtiyaçları esas alınarak hazırlanmıştır. Ve
yine İçişleri Bakanlığımızın nüfus ve vatandaşlık hizmetlerinden mahallî
idarelere kadar birçok alandaki yapısal düzenlemeleri arasında bana göre en
ileri ve devrimci diye nitelendireceğimiz projeleri okunabilir e-Pasaport ve
Türkiye Cumhuriyeti Kimlik Kartı Projesi’dir. Elektronik olarak okunabilen
çipli, yeni pasaportlar yani okunabilir e-Pasaportlar bugüne kadar 15 milyonu
aşkın vatandaşımızın adreslerine teslim edilmiştir. Ve yine biyometrik unsurlar
içeren ve vatandaşımıza birçok konuda kolaylık sağlayacak olan Türkiye
Cumhuriyeti kimlik kartının pilot uygulaması da tamamlanmış ve inşallah üç dört
yıl içinde tüm vatandaşlarımızın kullanmasına hazır hâle gelmesi
hedeflenmiştir.
Saygıdeğer milletvekillerimiz, bir
diğer konu da kültür ve turizm faaliyetleridir. Hepimizin gayet iyi bildiği
gibi ülkemiz tarih boyunca birçok medeniyete ev sahipliği yapmış, geniş kültür
yelpazesine sahip önemli bir coğrafya üzerinde bulunmaktadır. Kültür ve Turizm
Bakanlığımız, Anadolu coğrafyası üzerinde bulunan birçok medeniyetten izler
taşıyan eserleri ve kültür varlıklarını korumak amacıyla kapsamlı bir faaliyet
programı uygulamaktadır. Bakanlığımız, kültür mirasımızın korunması ve gelecek
kuşaklara aktarılması amacıyla 2014 yılında açılan 3 yeni müzeyle birlikte
toplam 190 müzeyle çok önemli hizmetler vermektedir. Bunun yanı sıra, arkeolojik
kazılara özel önem verilmiş ve Bakanlar Kuruluyla yapılan yerli kazı sayısı
2014 yılında 117’ye yükselmiştir. 2010 yılında kurulan Türkiye Yazma Eserler
Başkanlığı tarafından bugüne kadar yaklaşık 200 bin eser de koruma altına
alınmıştır. 
Bildiğimiz gibi, turizmden elde edilen
gelir ülkemizin ekonomisi için de ayrıca çok önemli bir girdi olarak
görülmektedir. 2002 yılında turizmde dünya sıralamasında 17’nci olan ülkemiz,
hükûmetlerimizin doğru politikalarıyla 6’ncı sıraya kadar yükselmiş ve 2014
yılında da yerini korumuştur. Hepimizi memnun eden bir diğer konuda 2014 yılı Ekim
ayı dönemi için ülkemizi ziyaret eden yabancı turist sayısının geçen yıla
oranla yüzde 5,57 artmasıdır ve bundan elde edilen gelir de 26,6 milyar dolara
ulaşmıştır. 2014 yılı itibarıyla 397 plajımız, Uluslararası Çevre ve Eğitim
Vakfının belli kriterlere ulaşmış plaj ve marinalara verdiği mavi bayrak
ödülüne sahiptir. Ülkemizin mavi bayrak uygulamasında dünyada 3’üncü sırada yer
alması da çevreye duyarlı politikalarımızın bir sonucudur. Görüldüğü gibi,
Kültür ve Turizm Bakanlığımızın gerçekleştirdiği faaliyetler ve yerinde
politikalar neticesinde ülkemiz dünya için vazgeçilmez bir turizm merkezi olma
özelliğini sürdürmektedir.
Saygıdeğer milletvekillerimiz, son
olarak bahsetmek isterim ki demokratikleşmenin en önemli sonuçlarından bir
tanesi ekonomik büyümedir. Hükûmetimizin uyguladığı programlar ve politik
kararlılık sayesinde ekonomimiz hızla büyümekte ve küresel krizlere karşı
giderek daha dayanıklı olmaktadır. Son süreçte, on iki yılda en hızlı büyüyen
ülkeler arasında yer almamız da çok sevindirici bir gelişmedir. Hükûmetimizin,
sürdürülebilir politikalar ve siyasi istikrarının da etkisiyle 2023 yılında
dünyanın en büyük ilk 10 ekonomisi arasında olmayı öncelikli bir hedef olarak
kabul etmesi de çok sevindiricidir. Ülkemizin her alanda büyümesi, gelişmesi,
güçlenmesi için çok çalışan ve hak ve emek sahibi olan, tabii başta Sayın
Cumhurbaşkanımız, Başbakanımız ve bakanlarımız olmak üzere, değerli
bürokratlarımıza ben çok teşekkür ediyorum.
2015 yılı bütçesinin hayırlı olmasını
diliyor, yüce heyeti selamlıyorum. (AK PARTİ sıralarından alkışlar)
BAŞKAN – Teşekkür ediyorum.
Sayın milletvekilleri, birleşime beş
dakika ara veriyorum.
Kapanma Saati:
18.32

BEŞİNCİ OTURUM
Açılma Saati:
18.40
BAŞKAN: Başkan
Vekili Sadık YAKUT
KÂTİP ÜYELER:
Fehmi KÜPÇÜ (Bolu), Muhammet Rıza YALÇINKAYA (Bartın)
----0----
BAŞKAN – Sayın milletvekilleri, Türkiye
Büyük Millet Meclisinin 30’uncu Birleşiminin Beşinci Oturumunu açıyorum.
2015 Yılı Merkezi Yönetim Bütçe Kanunu
Tasarısı ile 2013 Yılı Merkezi Yönetim Kesin Hesap Kanunu Tasarısı üzerindeki
beşinci tur görüşmelerine devam edeceğiz. 
Komisyon ve Hükûmet yerinde.
Şimdi Hükûmet adına İçişleri Bakanı
Sayın Efkan Ala hitap edeceklerdir.
Buyurun Sayın Bakan. (AK PARTİ
sıralarından alkışlar)
İÇİŞLERİ BAKANI EFKAN ALA – Sayın
Başkan, çok değerli milletvekilleri; İçişleri Bakanlığı ile bağlı kuruşları
olan Emniyet Genel Müdürlüğü, Jandarma Genel Komutanlığı, Sahil Güvenlik
Komutanlığı, Göç İdaresi Genel Müdürlüğü ve Kamu Düzeni ve Güvenliği
Müsteşarlığının 2013 yılı kesin hesabı ile 2015 yılı bütçe tasarısının
görüşülmesi için bir aradayız. Bu vesileyle heyetinizi şahsım ve Bakanlığım
adına saygıyla selamlıyorum. Bakanlığımızın çalışmalarıyla ilgili olarak eleştiri ve önerileriyle
katkıda bulunan değerli milletvekillerine şükranlarımı sunuyorum. 
Sayın Başkan, değerli milletvekilleri; Bakanlığımız, iç
güvenlik ve asayişi sağlamak; temel hak ve hürriyetleri korumak; suç
işlenmesini önlemek ve suçluları takip edip yakalamak terörle, kaçakçılıkla ve
organize suçlarla mücadele etmek; kara yollarında trafik düzenini sağlamak ve
denetlemek; sınır, kıyı ve deniz yetki alanlarımızın muhafaza ve emniyetini
sağlamak; mahallî idare hizmetlerinin verimli ve etkin bir biçimde yürütülmesi
amacıyla standartlar oluşturmak; nüfus ve vatandaşlık hizmetlerini
yürütmek; dernekler ve yardım toplamayla ilgili iş ve işlemleri yürütmek;
düzenli ve düzensiz göçle ilgili iş ve işlemleri yürütmek ve buna benzer bazı
diğer temel görev ve sorumlulukları üstlenmiştir. Bakanlığımız, kendisine tevdi
edilen bu görevleri 6 ana hizmet birimi, 6 danışma ve denetim birimi, 7
yardımcı hizmet birimi, 5 bağlı kuruluşu, 81 il valiliği, 919 ilçe kaymakamlığı
ve bunlara bağlı alt birimleri vasıtasıyla yürütmektedir. Bakanlığımız, bu
sorumluluğu layıkıyla yerine getirmek için yurdumuzun dört bir tarafında
teşkilatlanmıştır.
Sayın Başkan,
değerli milletvekilleri; Bakanlık olarak görevli ve sorumlu olduğumuz alanlarda
yaptığımız çalışmalar ve aldığımız sonuçlar hakkında sizleri bilgilendirmek
arzusundayım. İç güvenlik hizmetleri, Bakanlığımızın bağlı kuruluşları olan
Emniyet Genel Müdürlüğü, Jandarma Genel Komutanlığı ve Sahil Güvenlik
Komutanlığı vasıtasıyla yürütülmektedir. Bugün itibarıyla Emniyet Genel Müdürlüğünde
270 bin, Jandarma Genel Komutanlığında 196 bin ve Sahil Güvenlik Komutanlığında
5.700 personel görev yapmaktadır. Ülkemizin alan olarak yüzde 93’ü jandarma
görev ve sorumluluk bölgesindedir, yüzde 7’si ise polis görev ve sorumluluk
bölgesindedir. Toplam nüfusun ise yüzde 86’sı polis bölgesinde, yüzde 14’ü ise
jandarma bölgesinde yaşamaktadır. Ülkemizin toplam 8.484 kilometre
uzunluğundaki kıyı şeridinin, kara sularımızın ve ülkemizin yüzölçümünün
yaklaşık yarısı büyüklüğündeki 378 bin kilometrekare deniz yetki alanlarımızın
güvenliği de Sahil Güvenlik Komutanlığımızca sağlanmaktadır. Güvenlik
hizmetlerinin sunumunda suçun işlenmeden önlenmesini ve bunu sağlamak için
caydırıcı tedbirler geliştirmeyi öncelikli politika olarak benimsedik ve
çalışmalarımızı bu çerçevede yürütmekteyiz. 
Bakanlığım döneminde güvenlik
hizmetlerinin etkin olarak yerine getirilmesi amacıyla vatandaş odaklı hizmet
anlayışı doğrultusunda teknolojik imkânlardan da istifade ederek hizmet
kalitesini ön plana çıkaran çalışmalar yapmaya gayret ettik. Bu çerçevede,
suçla mücadelede öncelikle önleyici tedbirlere ağırlık verilmiştir. Özellikle
büyük şehirlerde yirmi dört saat esasına göre havadan devriye, keşif ve
gözetleme faaliyetlerinin yaygınlaştırılmasına yönelik çalışmalar başlatılmıştır.
Suçların soruşturulmasına ilişkin teknik ve idari kapasite geliştirilmiş,
güvenlik teşkilatlarımız bünyesinde her türlü teknolojik imkâna ve uluslararası
akrediteye sahip modern kriminal laboratuvarlar kurulmuştur. Suçla mücadelede
önemli katkı sağlayan ve MOBESE olarak da bilinen Kent Güvenlik Yönetim
Sistemi’nden azami oranda yararlanılmış, 81 ilimizin tamamında ve büyük
ilçelerimizin önemli kısmında da bu altyapı kurulmuştur. Organize suç
örgütlerine yönelik planlı operasyonlarla bu örgütlerin birçoğu etkisiz hâle
getirilmiş ve bu sayede vatandaşımızın devlete olan güveni pekiştirilmiştir. 
Sayın Başkan, değerli milletvekilleri;
suçla mücadeleyi etkin kılmanın, güvenli ve huzurlu bir ortam sağlamanın yolu
güvenlik hizmetlerine toplumun katılımı ve desteğinden geçmektedir. Bu amaçla
başlatılan Toplum Destekli Polislik Projesi 81 ilimizde başarıyla
uygulanmaktadır. Toplumun huzurunu bozan, korku ve endişeye sebep olan asayiş
suçlarıyla etkin bir şekilde mücadele etmek amacıyla 81 ilimizde kurulan güven
timleri ve yıldırım ekiplerinin çalışmalarıyla önemli başarılar elde
edilmiştir. Geleceğimizin teminatı olan gençlerimiz ve çocuklarımızın güvenli
ve sağlıklı bir ortamda eğitim alması için Bakanlığımız ile Millî Eğitim
Bakanlığı arasında imzalanan protokol çerçevesinde Güvenli Okul Güvenli Eğitim
Projesi başarıyla uygulanmaktadır. 
Organize suçlarla mücadeleyi sistematik
ve etkin kılmak için Organize Suçlarla Mücadele Ulusal Strateji Belgesi
doğrultusunda, 2013-2015 Organize Suçlarla Mücadele Eylem Planı çerçevesinde
yaptığımız çalışmalarla, toplum güvenliğini olumsuz etkileyen ve kamu düzenini
bozmaya yönelik pek çok suç girişimi yapılan operasyonlar sayesinde işlenmeden
önlenmiştir. 
Bakanlığımızca gençlerimizin ve
çocuklarımızın uyuşturucu maddelerden uzak tutulması amacıyla uyuşturucu
kaçakçılığıyla mücadeleye özel bir önem ve öncelik verilmektedir. Başta
gençlerimiz olmak üzere vatandaşlarımızı uyuşturucudan korumak amacıyla
narkotik projesinin 2015 yılı içinde ülke geneline yaygınlaştırılması hedeflenmektedir.
Ülkemizi ekonomik ve sosyal olarak
olumsuz etkileyen kaçakçılıkla etkin olarak mücadele etmek amacıyla
Bakanlığımız ile Gümrük ve Ticaret Bakanlığı arasında Kaçakçılıkla Mücadele
Alanında İşbirliği Protokolü imzalanmış olup protokol başarılı bir şekilde
uygulanmaktadır. 
Sayın Başkan, değerli milletvekilleri;
son yıllarda önemi gittikçe artan göçmen kaçakçılığı ve insan ticareti
suçlarıyla mücadelede uluslararası alanda faaliyet gösteren suç
organizasyonlarının irtibatlarının ortaya çıkarılması amacıyla uluslararası iş
birliği çalışmalarına ağırlık verilmektedir. Ülkemiz Avrupa göç yolları
üzerinde bulunması nedeniyle jeopolitik açıdan son derece hassas bir
konumdadır. Aynı zamanda, ülkemiz her geçen gün yenisi eklenen iç karışıklıklar
ve siyasi çalkantıların yaşandığı bir bölgenin merkezi konumunda bulunmaktadır.
Türkiye bu hassas konumu sebebiyle yasa dışı transit göç hareketlerine maruz
kalmaktadır. Ayrıca, ülkemiz artan refah seviyesi nedeniyle hedef ülke olarak
da yasa dışı göç hareketlerinden etkilenmektedir. Ülkemiz, yasa dışı göçe karşı
ulusal düzeyde etkin tedbirler alarak bu konudaki kesin tavrını ortaya
koymuştur. Ülkemizde ikamet izin belgesi almış 404.900 yabancı bulunmaktadır. 
Sayın Başkan, değerli milletvekilleri;
trafik kazalarındaki kayıplarımızı asgariye indirmek ve kademeli olarak ortadan
kaldırmak amacıyla 2011-2020 yılları arasında trafik kazalarında meydana gelen
ölümleri yüzde 50 oranında azaltmayı hedefleyen Karayolu Trafik Güvenliği
Stratejisi ve Eylem Planı doğrultusunda Trafik Güvenliği Platformu kurulmuştur.
Bu bağlamda, ülke genelinde trafik güvenliği alanında faaliyet gösteren tüm
oluşumların çatısı olması planlanan Trafik Güvenliği Platformuyla başta kamu
kurum ve kuruluşları olmak üzere, sivil toplum örgütleri, üniversiteler, iş
dünyası ve medyayla birlikte, toplumu oluşturan her kesimden kurum ve kişilerin
desteğinin sağlanması amaçlanmaktadır. Yapılan araştırmalarda, kazalarda
meydana gelen ölümlerin emniyet kemeri kullanılması durumunda yüzde 50, hız
limitlerine uyulması hâlinde ise yüzde 35-40 oranında azaldığı tespit
edilmiştir. Trafik kontrol ve denetimlerinde, öncelikle kazaların önlenerek
vatandaşlarımızın can ve mal kaybının asgariye indirilmesi hedeflenmektedir. 
Sayın Başkan, değerli milletvekilleri;
Bakanlığımca güvenlik personelinin nitelik ve nicelik olarak geliştirilmesine
büyük önem verilmektedir. AK PARTİ iktidarı olarak ilk kez, üniversite mezunu
gençlerimize polis olmanın yolunu açtık, 2002 yılında yüzde 21 olan yüksekokul
ve fakülte mezunu polis oranını bugün itibarıyla yüzde 90’ın üzerine
ulaştırdık. Polis Akademisi, değişen şartlara uyum sağlamak amacıyla, demokrasi
standartları yüksek ülkelerdeki polis eğitimleri de dikkate alınarak yeniden
yapılanma sürecinden geçirilecektir. Sivil, demokratik değerleri içselleştirmiş
ve insan haklarına saygılı polis memurları ve amirleri yetiştirmek için, daha
da fazlasını gerçekleştirmek için bu reform sürecini önemsiyoruz. Jandarma
Genel Komutanlığı personel yapısının uzmanlaştırılması çalışmaları ise devam etmektedir.
Bugün itibarıyla Jandarma Genel Komutanlığı personelinin yüzde 35’i profesyonel
görevlilerden oluşmaktadır. 2015 ve sonrasında uzman personel alımına devam
edilerek profesyonelleşme oranı yükseltilecektir. 
Hükûmet olarak temel insan hakları ve
özgürlüklerinin korunmasına büyük önem veriyoruz. Bu kapsamda, son on iki yılda
çok önemli yasal düzenlemeleri hayata geçirdik. Suç ve suçluyla mücadelede
insan hakları ihlallerine konu olan uygulamaların üzerine şimdiye kadar olduğu
gibi, bundan sonra da büyük bir kararlılıkla gidilecektir. İnsan hakları ihlali
iddialarına konu olan görevliler hakkında gerekli adli ve idari işlemler hiçbir
müsamahaya yer vermeyecek şekilde yürütülmektedir. Bu çerçevede, Bakanlığım
bünyesindeki Mülkiye Teftiş Kurulu Başkanlığına bağlı İnsan Hakları İhlalleri
İnceleme Bürosuna intikal eden insan hakkı ihlali iddiaları bu konuda kurs
görmüş, eğitim almış mülkiye müfettişleri marifetiyle incelenmektedir.
Bakanlığımız tarafından hazırlanan güvenlik personeliyle ilgili şikâyetlerin
daha etkili soruşturulması ve izlenmesi için genel kolluk gözetimi komisyonu
kurulmasına ilişkin kanun tasarısı Türkiye Büyük Millet Meclisinin ilgili
komisyonlarında görüşülmüş ve Genel Kurul gündemine getirilmiştir.
Sayın Başkan, değerli milletvekilleri;
Hükûmet olarak güvenlik hizmetlerinin vatandaşlarımıza daha etkin bir şekilde
sunulması amacıyla iç güvenlik birimlerimizin her türlü bina, araç gereç ve
diğer ihtiyaçlarının zamanında karşılanmasına özel önem veriyoruz. Bakanlık
olarak, işlenen suçların hızlı bir şekilde aydınlatılması amacıyla modern,
bilimsel metot ve teknikler kullanılarak delilden sanığa ulaşılması, üzerinde
hassasiyetle durduğumuz bir husustur. Bu itibarla, güvenlik birimlerimizin en
yeni teknolojilerden azami derecede istifade etmelerine özel önem vermekteyiz.
Suç işlenmesinin önlenmesi ve işlenen suçların faillerinin yakalanması
konusunda büyük yararını gördüğümüz MOBESE sistemini ülkemizin her yanında
yaygınlaştırdık.
Sayın Başkan, değerli milletvekilleri;
terörizm ülkemizin yıllardır mücadele ettiği en önemli güvenlik sorunlarının
başında gelmektedir. Terörizm sorununu ortadan kaldırmaya yönelik etkin
mücadele yöntemleri üzerinde çalışmakta olan Hükûmetimiz, bu alanda üst düzeyde
bir koordinasyon ve iş birliği ihtiyacının karşılanması amacıyla strateji ve
politikalar geliştirmektedir. 2002 yılından itibaren kararlı bir şekilde
uygulanan demokratikleşme adımlarının bir devamı olarak daha güçlü, demokratik,
özgür ve huzurlu bir Türkiye için çözüm süreci hayata geçirilmiştir. Ülkemizin
on iki yıllık demokratikleşme birikimi üzerine inşa edilen çözüm sürecinin
nihai hedefi terörün tamamen sona erdirilmesi, toplumsal bütünleşmenin
güçlendirilmesi ve Türkiye’nin ileri demokrasi hedefine ulaşmasıdır.
Ülkemizdeki huzur ve güven ortamını sürdürmek, terörle mücadeleye ilişkin
politika ve stratejiler geliştirmek ve bu konuda ilgili kurum ve kuruluşlar
arasında koordinasyonu sağlamak Hükûmetimiz döneminde kurulan Kamu Düzeni ve
Güvenliği Müsteşarlığına tevdi edilmiştir. 
Sayın Başkan, değerli milletvekilleri;
Bakanlık olarak şehit ailelerimiz ve gazilerimizin her türlü sorunlarıyla
yakından ilgilenmekteyiz. Şehit ve malul yakınları ile çalışabilecek durumdaki
malullerin işe yerleştirilme işlemleri 1996-2014 yılları arasında Bakanlığımız
Personel Genel Müdürlüğü koordinasyonunda gerçekleştirilmiştir. Bu süre
içerisinde toplam 16.502 hak sahibi kamu kurum ve kuruluşlarına
yerleştirilmiştir. Terörle Mücadele Kanunu gereğince Bakanlığımızca yürütülen
şehit ve malul yakınları ile çalışabilecek durumdaki malullerin işe yerleştirilme
iş ve işlemleri Aile ve Sosyal Politikalar Bakanlığına devredilmiştir. 
Köy korucuları dâhil Bakanlığımız
mensuplarından terörle mücadelede şehit olanların yakınları ile yaralananlara
tazminat ödenmektedir. Nakdi Tazminat ve Aylık Bağlanması Hakkında Kanun
gereğince, 2013 yılında 2 milyon 259 bin TL, 2014 yılında da -kasım ayı sonu
itibarıyla- 2 milyon 696 bin TL nakdi tazminat ödemesi yapılmıştır. 
Sayın Başkan, değerli milletvekilleri;
yeni Büyükşehir Yasası çerçevesinde Türkiye’de 51 il özel idaresi, 1.396
belediye, 18.335 köy bulunmaktadır. 1.396 belediyenin 30’u büyükşehir
belediyesi, 51’i il belediyesi, 519’u büyükşehir ilçe belediyesi, 400’ü ilçe
belediyesi, 396’sı belde belediyesidir. 30 Mart 2014 mahallî idareler seçimleri
sonucunda ülkemizdeki nüfusun yüzde 93’ü belediye sınırları içerisinde, yüzde
7’si belediye sınırları dışında yaşamaktadır. Belediye nüfusunun yüzde 83’ü
büyükşehirlerde, yüzde 13’ü ise il, ilçe ve belde belediyeleri sınırları
içerisinde yaşamaktadır. 
AK PARTİ iktidarıyla birlikte
Türkiye’de mahallî idarelere yönelik önemli reformlar gerçekleştirilmiştir,
gerçekleştirilecektir aynı zamanda. Yaptığımız bu çalışmalarla belediyeler ve
il özel idarelerinin yetki alanları genişletilmiş, gelirleri artırılmış,
vesayet denetiminin kapsamı asgariye indirilmiştir. Yerel yönetimlerin
kaynaklarının artırılması Hükûmetimiz tarafından sürekli bir hedef olarak
görülmüş ve bu konuda çıkardığımız kanunlarla yerel yönetimlerin mali
kapasiteleri önemli oranda artırılmıştır. Yine, bu reformlarla mahallî
idarelerde personel istihdamı kolaylaştırılmış, nitelikli personel
çalıştırılmasına imkân verilmiş ve yerel yönetimlerimizin etkili hizmet
sunumunu esas alan bir teşkilat yapısına kavuşması sağlanmıştır. 
Cumhuriyet tarihimizin en kapsamlı ve
en önemli kırsal kalkınma projelerinden biri olan KÖYDES Projesi kapsamında
2005-2014 yılları arasında valilik ve kaymakamlıklara 9 milyar 74 milyon Türk
lirası ödenek gönderilmiştir.
KÖYDES Projesi kapsamında yapılan
çalışmalarla, köy yollarında 107.152 kilometre asfalt yol, 79.747 kilometre
stabilize yol, 40.705 kilometre onarım, 16 milyon 760 bin metrekare parke taşı,
1.309 adet köprü tamamlanmıştır. Yine, KÖYDES Projesi kapsamında, içme suyu
bulunmayan veya yetersiz olan 52.178 köye ve bağlısına su götürülmüş ve
şebekeleri yenilenmiştir.
Sayın Başkan, değerli milletvekilleri;
vatandaşımıza yönelik temel hizmetlerden biri de nüfus ve vatandaşlık
işlemleridir. Bakanlığımızın son yıllarda yaptığı çalışmalarla bu hizmetlerde
önemli değişim ve dönüşümler gerçekleştirilmiştir. Nüfus ve vatandaşlık
hizmetlerinde bürokrasiyi azaltıcı tedbirler uygulamaya konulmuş ve iş
süreçleri hızlandırılarak vatandaş memnuniyeti artırılmıştır. Bu kapsamda nüfus
ve vatandaşlık hizmetleri alanında hayata geçirilen MERNİS Türkiye Cumhuriyeti
kimlik numarası, Kimlik Paylaşımı Sistemi, Adres Kayıt Sistemi ve Mekânsal
Adres Kayıt Sistemi uygulamaları başarıyla yürütülmektedir. MERNİS (Merkezî
Nüfus İdaresi Sistemi) sayesinde nüfus kayıtlarının elektronik ortamda ve
merkezî bir yapıda gerçekleştirilmesine ve tutulmasına imkân sağlanmıştır. 
Bakanlığımızca kamu hizmetlerinin daha
az maliyetle daha etkin olarak ve vatandaşlarımızın günlük hayatlarını
kolaylaştırıcı bir şekilde sunulması amacıyla uygulanan projelerden birisi de
112 Acil Çağrı Merkezleri Projesi’dir. Ülkemizde farklı acil çağrı durumları
için -yangın, sağlık, güvenlik, asayiş- hâlihazırda farklı hizmet numaraları
kullanılmakta, acil durum çağrısı yapma ihtiyacı hâlindeki vatandaşlarımız
birden çok numarayı bilmek zorunda kalmaktadır. Bu durum olaylara müdahaleyi
geciktirmekte, zaman ve kaynak israfına yol açmaktadır. Bu sakıncayı gidermek
ve birden fazla olan acil çağrı numaralarının tek numara altında toplanması
amacıyla Bakanlığımız koordinesinde 112 Acil Çağrı Merkezleri Projesi
yürütülmektedir. Proje kapsamında 12 ilimizde çağrı merkezleri faaliyete
geçirilmiştir. 2014 yılı sonuna kadar 13 ilimizde, sonrasında da diğer
illerimizde merkezlerin faaliyete geçirilmesi için çalışmalarımız devam
etmektedir. 
Bakanlık olarak, sivil toplum
örgütlerine büyük önem veriyor ve onları destekliyoruz. Sivil toplum
kuruluşları, sivil toplumun, katılımcılığın, çoğulculuk ve demokrasinin
vazgeçilmez unsurlarıdır. Aralık 2014 tarihi itibarıyla ülkemizde toplam aktif
dernek sayısı 104.289’dur. Dernekler Bilgi Sistemi Projesi, derneklerle
ilgili yürütülmekte olan önemli çalışmalarımızdandır. Projeyle, on-line dernek
kuruluşu başta olmak üzere her türlü dernek iş ve işlemlerinin elektronik
ortamda yapılabilmesine imkân sağlanacaktır.
Sayın Başkan, değerli milletvekilleri;
Bakanlığımızın 2014 yılı içerisinde yapmış olduğu ve önümüzdeki yıllarda
yapacağı çalışmaları özet olarak aktarmaya çalıştım. Toplumsal alanın hemen her
aşamasında vatandaşlarımıza yönelik hizmetler gerçekleştiren Bakanlığımıza
şüphesiz önemli görev ve sorumluluklar düşmektedir. Bu görev ve sorumlulukların
layıkıyla yerine getirilebilmesi yürütülecek faaliyetlerin finansman
giderlerinin genel bütçe çerçevesinde karşılanmasıyla mümkündür. 
Son olarak, İçişleri Bakanlığı ve bağlı
kuruluşları için 2015 Yılı Bütçe Tasarısı’nda öngörülen rakamlar hakkında bilgi
vermek istiyorum. 2015 Yılı Merkezi Yönetimi Bütçe Kanunu Tasarısı’nda
Bakanlığımıza 3 milyar 898 milyon 467 bin Türk lirası ödenek ayrılmıştır. 2014
yılında Bakanlığımıza tahsis edilen ödeneğe göre yüzde 9,79 artış söz
konusudur. Kamu Düzeni ve Güvenliği Müsteşarlığımızın bütçesi bir önceki yıla
göre yüzde 5,9 artışla 22 milyon 183 bin Türk lirası, Emniyet Genel
Müdürlüğümüzün bütçesi bir önceki yıla göre yüzde 6,44 artışla 17 milyar 623
milyon 719 bin Türk lirası, Jandarma Genel Komutanlığımızın bütçesi bir önceki
yıla göre yüzde 5,4 artışla 6 milyar 489 milyon 530 bin Türk lirası, Sahil
Güvenlik Komutanlığımızın bütçesi ise bir önceki yıla göre yüzde 11,87 artışla
506 milyon 226 bin Türk lirası olarak belirlenmiştir. Göç İdaresi Genel
Müdürlüğümüzün bütçesi ise bir önceki yıla göre yüzde 43,19 artışla 179 milyon
890 bin TL olarak öngörülmüştür. 
Saygıdeğer heyetimizin tasvipleri
olduğu takdirde bütçemizle tahsis edilecek olan kaynakların Bakanlığımızın
görev alanında bulunan hizmetleri yerine getirirken etkin, verimli ve hizmete
en uygun biçimde kullanılması yönünde her türlü gayret gösterilecektir. 
Saygıdeğer Başkan, değerli
milletvekilleri; teşekkür etmeden önce, bazı değerli milletvekillerimizin
sorduğu, konuşmalarında dile getirdikleri konulara ilişkin spesifik rakamlar
arz edeceğim. 
Emniyet teşkilatında atama ve yer
değiştirmelere ilişkin bazı rakamlar dile getirildi. 
Değerli arkadaşlar, şu zannediyorum
durumu ortaya koyar: 2011 yılında yer değiştirme 47.234, 2012’de 49.393,
2013’te 47.462, 2014’te 49.742. Toplamda 2011 yılında yani bütün atamalar
63.419, 2012’de 61.129, 2013’te 58.495, 2014’te 61.032. Yani, aslında rutin bir
seyir izlenmiştir. Tabii, elbette bazı problemlerden dolayı yapılan atamalar
var, bu yüzdeleri etkileyecek oranda değildir. 
Değerli arkadaşlar, polisimizin özlük
haklarıyla ilgili olarak AK PARTİ hükûmetleri döneminde çok ciddi çalışmalar
olmuştur. 2002 yılında yeni göreve başlayan bir polis memuru 665 Türk lirası
alırken 2014 yılında yüzde 300 artışla 2.659 lira almaktadır. 
Kaçak sigarayla ilgili, tabii, her
zaman çok ciddi mücadeleler yürütülüyor ama 2014 yılında da 3 milyon 164 bin
paket kaçak sigara ele geçirilmiştir. Bu konuda da… Bunun değeri 1 milyar 221
milyondur.
Değerli arkadaşlar, bu mücadele,
sürekli kontrolümüz altında, etkin bir biçimde yürütülüyor. Ama, yüzde 100
başarı sağlamak hedefimiz olmalı fakat tabii ki elde edilen başarıları da
burada vurgulamalıyız. 
Ülkemizde… 
(Mikrofon otomatik cihaz tarafından
kapatıldı) 
İÇİŞLERİ BAKANI EFKAN ALA - Değerli
milletvekillerimiz…
Sayın Başkan, beş dakika var mı? Yoksa…
BAŞKAN – Teşekkür ediyorum. Bitti Sayın
Bakan ancak Zeybekci süresinden verirse…
İÇİŞLERİ BAKANI EFKAN ALA – Peki. 
O zaman, Sayın Başkan, değerli
milletvekilleri; şahsım ve Bakanlığım adına gerçekten yürekten teşekkür
ediyorum. 2015 yılının ülkemize ve milletimize hayırlar getirmesini temenni
ediyor, heyetinizi saygıyla selamlıyorum. (AK PARTİ sıralarından alkışlar)
BAŞKAN – Teşekkür ediyorum Sayın Bakan.
Şimdi, yine, Hükûmet adına ikinci
konuşmacı Ekonomi Bakanı Sayın Nihat Zeybekci.
Buyurun Sayın Bakan, süreniz yirmi beş
dakikadır. (AK PARTİ sıralarından alkışlar)
EKONOMİ BAKANI NİHAT ZEYBEKCİ (Denizli)
– Sayın Başkan, saygıdeğer milletvekilleri; 2015 yılı Ekonomi Bakanlığı bütçe
görüşmeleri vesilesiyle yüce Meclisi, gazi milletimizi saygıyla selamlıyorum. 
Günlerden beri süren bütçe maratonu
sırasında gördüğümüz şudur ki her şey dönüp dolaşıp en sonunda ekonomiye
geliyor. Her şeyin vardığı, bütün bakanlıklarımızın bütçeleri, bütün
konularımız, eğitimden adalete, çevreden şehirciliğe, iç işlerinden turizme,
maliyeden hazineye her şey, toplam anlamında baktığımız zaman, ekonomi altında
toplanıyor. Dünyaya baktığımız zaman da her şey ekonomi altında toplanıyor ve
ticaret etrafında toplanıyor. 
Soğuk Savaş döneminde dünyaya bakacak
olursak dünyanın sınırları ideolojik anlamda sınırlara bölünüyordu, gruplar
vardı; NATO gibi, Doğu Bloku gibi, Bağlantısızlar gibi, Karayip ülkeleri gibi,
Afrika Birliği gibi, İslam İşbirliği Teşkilatı gibi ama son on yıla baktığımız
zaman da dünyada her şey yeniden yazılıyor. Artık ideolojik ayrımlar bitti.
Dünyadaki bütün ayrımların tabanında ekonomik tabanlar, ticari öncelikler…
Dünya ekonomik ve ticari anlamda yeniden dizayn ediliyor. Son dört beş yıllık
döneme baktığınız zaman, bu yoğunlaşarak devam ediyor. Amerika ile Avrupa
Birliği, ticari bir ortaklık değil, tam anlamıyla bir ticari entegrasyon
çerçevesinde bir araya geliyor. Bugün, ABD ile Avrupa Birliğinin “TTIP”
dediğimiz “Transatlantik Yatırım ve Ticaret Ortaklığı” adı altında bir araya
gelmeleri hâlinde dünya ekonomisinin yüzde 50’si, dünya ticaretinin de üçte 1’i
bu grup altında bir araya geliyor. Aynı Amerika doğuya geçerek Japonya, Kore,
Yeni Zelanda ve Avustralya’ya kadar 16 ayrı ülkeyle “TPP” dediğimiz Trans
Pasifik Ortaklığı adı altında başka bir ekonomik gruplanmaya gidiyor.
Yakınımıza gelecek olursak da kuzeyimizde Rusya’nın, eski Sovyetler Birliği
coğrafyasında Avrasya Gümrük Birliği adı altında yeni bir birlik kurmaya
çalıştığını görüyoruz. Rusya, Belarus, Kazakistan, Kırgızistan, Ermenistan ve
Azerbaycan’ın birlikte olması hâlinde, bu süreç hızlanarak devam ediyor. Körfez
İşbirliği Teşkilatı, Afrika Birliği, Karayip ülkeleri, Güney Amerika gibi
birlikler aldı başını gidiyor. 
Türkiye bu
dönemde, son on yılda, son on iki yılda artık başka bir şekilde dizayn edilen
bu dünyada hak ettiği yeri almakla ilgili de çok aktif roller üstleniyor. Bir
zamanlar Türkiye’de, 1950-1960 aralığında yaşanan o kalkınma ve millî iradeden
kaynaklanan alınan güçle kalkınma, 1960 ihtilaliyle bloklanan ve sonra da tepki
olarak tabii ki millî iradeyle yeniden yakalanan bir düzen ve 1980 darbesi ve
ardından rahmetli Özal’la başlayan ihracata dayalı kalkınma dönemi. 
Türkiye yeni bir
şeyi keşfediyor yani 1980 yılında Türkiye, toplam dış ticaret hacmi 5 milyar
dolar bile olmayan Türkiye, Avrupa Birliğiyle süreci henüz daha hayal bile
edemeyen bir Türkiye “NATO üyesi, müttefiki” gibi başka şeylerin etrafında
dolanarak kendi çerçevesi içinde daralan ve kendi içindeki o dünyada yeni
ufuklara doğru zorlanan, rekabeti bilmeyen, yerli üretilen ürünlerin etrafında
kendi millî üretiminin dünyadaki değerini tam anlamıyla bilmeyen bir kutuptaydı;
1980’lerin başında, tek kutuplu ekonomik zihniyetin tüm özelliklerini de
üzerinde taşıyan bir Türkiye idi, kendi küçücük dünyasında kopardığı fırtına ve
dalgalarla uğraşmaktaydı. Bugünkü neslin anlamakta çok zorlandığı günler
yaşadık o dönemde. “Böyle şey de olur mu?” diye anlamadıkları, Türkiye’nin 70
sente muhtaç olduğu utançları yaşadığı On yılda bir yapılan darbelerle faşist
ve uygulanan ekonomik rejimlerle de komünist bir yapıya sahip olan bir
Türkiye’ydi. Bütün bunlardan sonra Türkiye, ilk kez, rahmetli Özal’la dünyayla,
ticaretle, ihracatla, rekabetle ve ihracata dayalı büyüme mantığıyla ilk defa
karşılaştı ve rahmetli Özal Türkiye’yi aldı, Anadolu’nun o kavruk tüccarlarını,
Anadolu’nun esnafını, sanayicisini uçağına doldurarak dünyayla ilk defa
tanıştırdı. Türkiye ilk defa, kullanılmayan kaynakları iş gücünü, akıl gücünü
ve Anadolu’nun kaynaklarını, yer altı kaynaklarını, yer üstü kaynaklarını
dünyaya satarak dünyada, hesabını kimseye vermediği, faiz ödemediği, kendisine
hiçbir şartın koşulmadığı ihracat gelirleriyle, ilk defa ihracata dayalı büyüme
yani millî büyüme, millî kalkınmayla tanıştı. 
Tabii, Özal’ın dönemindeki bu,
Türkiye’nin yeni dünyayla tanışması 1990’lar ve 2002’nin sonuna kadar farklı
bir yere geçti tekrar. Türkiye yeniden, maalesef, siyasi kısır çekişmelerin
içine girdi: “Onlar ne verirse 5 fazlası benden.” Türkiye'deki
vatandaşlarımızın 35-38 yaşında emekli edilmesi gibi popülariteler, ihracata
dayalı millî büyümeyi anlamaktan âciz, ihracatın enflasyonu artırdığını iddia
eden başbakanlar, tabanda asla birleşmeyecek ama tavanda siyaseten
birleştirmeye çabalayan siyasi mühendisler, havada uçuşan Anayasa kitapçıkları,
yüzde 150, yüzde 300, yüzde 7 bin faizleri gören Türkiye, rahmetli Sabancı’nın
“Bir gecede varlığımızın yarısını kaybettik.” feryatları, iki günde, bugün
karşılığı yaklaşık olarak 200 milyar dolara varan bankaların yerle bir edilerek
milletin sırtına bu yükün yüklenmesi, IMF’yle imzalanan bilmem kaçıncı anlaşma
ve her biri onur kırıcı yaklaşık olarak 48 ana başlık, 38 alt başlıkla IMF’ye taahhütname
anlamında gönderilen niyet mektupları ki bu niyet mektuplarının içinde Bakanlar
Kurulu kararına da bağlanmış olan Türkiye'de Halk Bankası ve Ziraat Bankasının
-ki her birinin o günün parasıyla 20 şer katrilyon görev zararı vardı- derhâl
kapatılması veya rehabilite edilmesi, Vakıflar Bankasının da satılması,
satılamıyorsa kapatılması.
KAMER GENÇ (Tunceli) – Bugünkü batık
kredilerin miktarını söyler misin?
EKONOMİ BAKANI NİHAT ZEYBEKCİ (Devamla)
– Başbakan ve Başbakana yardımcılarıyla bunlar imzalanmış ve gönderilmişti.
Değerli dostlar, Sayın Başkan,
saygıdeğer milletvekilleri; acaba, o gün yani 2002 yılında… 
REŞAT DOĞRU (Tokat) – 2006’da IMF’yle
kim anlaşma yaptı?
ALİ UZUNIRMAK (Aydın) – Kaç tane banka
sattınız Sayın Bakan?
KAMER GENÇ (Tunceli) – 40 milyar batık
kredi var.
EKONOMİ BAKANI NİHAT ZEYBEKCİ (Devamla)
– …Türkiye Cumhuriyeti Hükûmetinin taahhüt ettiği gibi Halk Bankası ve Ziraat
Bankası kapatılsaydı, Vakıflar Bankası satılsaydı, bugünün ekonomi dünyasında,
şu andaki finans piyasalarında bu bankalar devletin elinde rehabilite edici
yani piyasayı düzenleyici şekilde olmasıydı, Türkiye'de piyasalar nasıl olurdu?
Faiz oraları nerede olurdu? Bunu hayal etmek dâhi istemiyorum.
KAMER GENÇ (Tunceli) – Halk Bankasının
yarısını özelleştirdiniz.
EKONOMİ BAKANI NİHAT ZEYBEKCİ (Devamla)
– Sayın Başkan, saygıdeğer milletvekilleri; 2002’de bu millet ve bu ülkenin
ekonomisi tam anlamıyla diz çöktürülmüş, kapitülasyonlarla son darbe vurulmak
istenirken bu ülke 3 Kasım 2002 seçimlerine götürüldü, daha doğrusu götürülmek
zorunda kalındı ve 3 Kasım 2002’de bu millet dedi ki: “Yeter söz de, karar da
milletindir.” 3 Kasım 2002’de, AK PARTİ’nin Genel Başkanı Recep Tayyip Erdoğan -henüz
Başbakan bile değilken- dünyanın tüm siyasi, politik ve ekonomik noktalarına ve
hedeflerine bir tur başlattı, hemen hemen her yeri ziyaret etti, yanında iş
dünyası temsilcileri de vardı ve oralara şu mesajı verdi. O diz çöktürülüp de
son darbe vurulmak üzere olan Türk ekonomisinin ve Türkiye'nin yeni dünyada,
yeni ekonomi düzeninde, yeni siyasi ve politik düzende var olduğunu ve var
olacağını anlatmak üzere 3 Kasım seçimlerinin hemen arkasından yollara düştü. 
AK PARTİ iktidarıyla Türkiye, Özal
sonrası dönemde kesintiye uğrayan reformları ve dışa açılma sürecini bu sefer
bütün dünyayı kapsayıcı şekilde yeniden başlattı. İhracata dayalı büyüme yeni
bir anlayışla yakın coğrafya ve kültür coğrafyası temellerine dayanarak yeniden
başlatıldı. 1992 yılında 160 milyar dolar, 2002 yılında 230 milyar dolar olan
ve 2013 sonu itibarıyla 820 milyar dolar olan millî gelirimiz; 1993-2002
yılları arasında dönemin yüzde 2,9 büyüyen ekonomisi, 2003-2013 yılı arasında
yüzde 5 ortalamayla büyüdü. Şu an itibarıyla, Türkiye, son yirmi çeyrekte yüzde
5,8 büyümeyi yakalayan dünyada ender ülkelerden bir tanesi.
Ama, burada, ben şunun altını çizerek
bir konuyu sizlerin dikkatine arz etmek istiyorum: Türkiye, ilk defa ekonomi
teorisyenlerinin anlattığı gibi, ihracata dayalı büyümenin gerçekleşmesiyle
ilgili çok önemli şeyler yapmaya başladı. Yani, Türkiye, büyürken ihracatını
artırarak yatırım ve ara mal ithalatını azaltmadan cari açığını
daraltabileceğini gösterdi. Cari açık, geçen seneye göre bu sene yüzde 37
oranında daraldı. Bütün dünya ekonomi çevreleri “Türkiye, 2014 yılında, yıl
sonu itibarıyla cari açığını yüzde 6,4 oranında -millî gelire oranını-
yakalasaydı, başarı.” demişlerdi 2013 yılında. 
RAHMİ AŞKIN TÜRELİ (İzmir) – Büyüme
hızı yavaşladı Sayın Bakan, ondan cari açık…
EKONOMİ BAKANI NİHAT ZEYBEKCİ (Devamla)
- Ona da geleceğim, büyüme hızına da geleceğim. 
Şimdi, Türkiye için yüzde 6,4 başarı
olarak görülürken; 2014 sonu itibarıyla, Türkiye büyürken, ihracatını
artırırken, yatırım ve ara mal ithalatını azaltmadan cari açığını daraltmayı
başardı yani yüzde 5’e ulaşacaktır bu yıl sonu itibarıyla. Herkes bilir bunları
da tabii ki... (AK PARTİ sıralarından alkışlar) Şöyle oldu: Yani, ithalat
azaltmadan derken, bakın, 19,3 milyar dolar cari açık daralmasının yaklaşık
olarak 12,5 milyar dolarını Türkiye net ihracat artışıyla gerçekleştirdi ve 6
milyar doların üzerindeki bir kısmını yatırım ve ara malı ithalatını azaltmadan
gereksiz ithalatındaki almış olduğu tedbirlerle Türkiye bunu gerçekleştirdi.
Türkiye büyümeyi 2014 sonu itibarıyla yüzde 3’ün yani yüzde 3,3 veya yüzde 3,4
civarında gerçekleştirecektir çünkü Türkiye son çeyrekte iç piyasanın da
verdiği destekle inşallah büyümesini istediği yere getirecektir. Bugüne kadar
son üç çeyrekte ihracatın büyümeye katkısı yani 2,8’lik büyümeye katkısı, yüzde
2,6’sı net ihracat artışından geliyor. Bu bir millî büyümenin habercisidir.
Sayın Başkan, saygıdeğer
milletvekilleri; Türkiye için şu andaki 2,9 büyümeyi yani yıl sonu itibarıyla
yüzde 3,3 büyümeyi, evet, biz düşük buluyoruz. Türkiye yüzde 5’in altında bir
büyümeyi asla kabul etmemeli. Türkiye yüzde 5’in altında büyüyemez çünkü
Türkiye’nin istihdamla ilgili, işsizlikle ilgili problemleri diğer gelişmiş
ülkeler gibi değildir. Bakın, 2009 yılında Türkiye’nin iş gücüne katılım oranı
yüzde 44’ler seviyesindeyken bugün, nüfusumuzun iş gücüne katılım oranı yüzde
51’in üzerindedir. Buna rağmen, dünya ekonomik krizle yerle bir olurken 2008
krizinden sonra Avrupa Birliği üyesi ülkelerde toplam istihdam sayıları 6
milyon aşağıya giderken Türkiye, 7 milyon vatandaşını yeni iş sahibi yaparak,
istihdam sayısını yüzde 35 oranında artırarak dünyada 1’inci oldu. Tabii, buda
yetmiyor, buna rağmen işsizlik oranımız yüzde 10,1 geldi. Neden? Çünkü, iş
gücüne katılım oranı artıyor, kırsaldan kente göç veyahut da evinde oturan ev
hanımı kardeşimiz diyor ki: “Ben de çalışmak istiyorum.” Çünkü, refah talebi
artıyor, gelecekle ilgili beklenti pozitif anlamda artıyor. 
Diğer taraftan, Türkiye, gelişmesini,
büyümesini sağlarken, refahını artırırken, millî gelirini artırırken, gelir
dağılımında da adaleti sağlıyor. Gini katsayısını Türkiye 0,40’a indirdi. Evet,
burası yeterli değildir ama ben size şunu söyleyeyim: Amerika Birleşik
Devletleri’nde de 0,38, İngiltere’de 0,39 -biraz önce bir arkadaşımız söyledi
Meksika’yla aynı diye- Meksika’da 0,48; aramızda devasa bir fark var.
Peki, nasıl bir iyileşme sağladı gelir
dağılımında Türkiye? 2002 yılında benim bu güzel memleketimin insanlarının
yüzde 3’ü günlük 2,15 doların altında bir gelirle yaşarken yine, aynı, 2002
yılında bu güzel ülkenin insanlarının yüzde 30’u günlük 4,30 dolar gelirin
altında yaşarken bugün itibarıyla 2,15’in altında yaşayan hiçbir vatandaşımız
kalmadı; 4,30’un altındaki o yüzde 30 yani 25 milyon insan, 2012 sonu
itibarıyla yüzde 2 seviyesindeydi, bugün itibarıyla da sıfıra yakın olduğunu
tahmin ediyoruz. 
Sayın Başkanım, saygıdeğer milletvekilleri;
1980’lerin başındaki 5 milyar dolarlık Türkiye, artık, bugün 160 milyar
dolarlık ihracata ulaştı, 50 milyar dolarlık hizmet gelirlerine, 26 milyar
dolarlık hizmet giderlerine… 
ALİM IŞIK (Kütahya) – Sayın Bakan, aynı
yıllara ait ithalat verilerini paylaşır mısınız.
EKONOMİ BAKANI NİHAT ZEYBEKCİ (Devamla)
– Evet “İthalattan bahsetmiyorsunuz.” diyorlar. 240 milyar dolarlık da ithalat
rakamıyla bugün, dış ticaret hacmi 5 milyar dolar bile olmayan o rakamdan otuz
üç yılda tam 100 kat artırarak 475 milyar dolarlık devasa bir ekonomi hâline
geldi. 
Bütün bunların yanında, Türkiye, 2002
yılında kamu net borç stokunun gayrisafi yurt içi hasıla içindeki payını yüzde
61,5’tan yüzde 12,7’ye düşürdü. 
Ben size bir rakam daha vereyim: 2002
yılında, bu garip milletin her fırsatta ödediği vergi gelirlerinin yüzde 85’i
faize gidiyordu. Bugün, ülkemizin ödediği vergi gelirlerinin yüzde 15’i faize
gidiyor. Biz buna da karşıyız, yüzde 15’i bile katlanılmaz buluyoruz. Bunun da
aşağıya gelmesi, ihracatımızı, büyümemizi, istihdamımızı destekler seviyelere
inmesi için de Hükûmet olarak bütün gayretimizle çalışıyoruz. 
ALİM IŞIK (Kütahya) – Özel sektörün de
faiz harcamalarını verebilir misiniz Sayın Bakan. Bahsettiğiniz veriler sadece
kamu borcuyla ilgili. Özel sektörün faiz harcamalarını da verirseniz anlamlı
olur. Tek taraflı değerlendiriyorsunuz. 
EKONOMİ BAKANI NİHAT ZEYBEKCİ (Devamla)
– Türkiye, durmaksızın yoluna devam ediyor. Türkiye, bugün, bakın, birilerini
rahatsız ediyor. Hani var ya o “kültür coğrafyası” dediğin zaman mangalı
karşıdan görünce böyle üfleyerek mangalı devirenler, bugün Orta Asya
coğrafyasında, Kafkaslarda ve ecdadın bize emaneti olan coğrafyada Türkiye
–bakın, bu rakam çok önemli- millî gelirine oranla kültür coğrafyasında dünyada
bir numaralı bağışçı ülke hâline geldi. Öyle lafla olmuyor o işler, öyle lafla
o bayrak o coğrafyada dalgalanmıyor. (AK PARTİ sıralarından “Bravo” sesleri,
alkışlar) 
Türkiye -rakam olarak söylüyorum- rakam
olarak ABD ve İngiltere’den sonra dünyada 3’üncü sırada ve artırmak için de
elimizden gelen gayreti gösteriyoruz. 
Türkiye bugün, bakın, dünyanın artık
başka bir noktasına geçti. Sürdürülebilir bir şekilde Türkiye… Bugüne kadar
Türkiye, evet, bu başarıları, edilgen bir ekonomi olarak ham madde ve enerji
kaynaklarını başkalarının belirlediği, tüketim alışkanlıklarını ve tüketim
ağlarını başkalarının kontrol ettiği bir coğrafyada Türkiye, bugüne kadar
fasoncu bir üretim anlayışıyla da olsa inanılmaz bir başarı sağladı. 
ALİ UZUNIRMAK (Aydın) – Ya, her şeyi
ithal ediyorsunuz! 
EKONOMİ BAKANI NİHAT ZEYBEKCİ (Devamla)
– Bu başarıda emeği geçen herkesten Allah razı olsun diyoruz.
ALİ UZUNIRMAK (Aydın) – Neyini
planlıyorsunuz tüketimin? Her şey ithal ya!
EKONOMİ BAKANI NİHAT ZEYBEKCİ (Devamla)
– İthalle ilgili de değerli dostlar, sizlere çok önemli bilgiler vereceğim.
ALİ UZUNIRMAK (Aydın) – Kuru fasulyeyi
ithal ediyorsunuz ya!
EKONOMİ BAKANI NİHAT ZEYBEKCİ (Devamla)
– Sayın Başkan, saygıdeğer milletvekilleri; Türkiye'nin…
ALİ UZUNIRMAK (Aydın) – Burnunuz
büyüyecek ya, burnunuz büyüyecek bu kadar yalan söylemeyin ya!
EKONOMİ BAKANI NİHAT ZEYBEKCİ (Devamla)
– Şimdi, buraya çıkan herkes belirli rakamlar söyledi, belirli şeyler
söyleniyor. Bilmemek ayıp değildir, ben size söyleyeyim. Sorup öğrenmek gerek,
bu bir erdemdir.
KAMER GENÇ (Tunceli) – Ama yalan
söylememek lazım!
EKONOMİ BAKANI NİHAT ZEYBEKCİ (Devamla)
– En kötü ihtimalle, en zor ihtimalle, hani sorup öğrenmekten belki
alınabilirsiniz, belki gocunabilirsiniz ama Ekonomi Bakanlığı olarak çok güzel
bir web portalı yaptık, web sitesi yaptık. Bugün Etiyopya’da, Cibuti’de, Güney
Afrika’da, Kore’de, Yeni Zelanda’da, Japonya’da, Alaska’da, Amerika’da,
Meksika’da, Peru’da, eğer o ülkede ekonomik anlamda bir çöp yerinden oynuyorsa
haberimiz var, artık bu hâle geldi Türkiye. 2003 yılında Recep Tayyip Erdoğan
ve Başbakanımızın o Dışişleri Bakanlığı döneminde “Afrika açılımı” dendiğinde
“Ne işimiz var bizim Afrika’da?” diye denmedi mi?
MEHMET ERDOĞAN (Muğla) – Dolar kaç para
bugün, dolar?
ALİM IŞIK (Kütahya) – Suriye’den bahset
biraz.
EKONOMİ BAKANI NİHAT ZEYBEKCİ (Devamla)
– O gün, değerli arkadaşlar, 2003 yılında Afrika açılımı başladığında Afrika’da
12 tane ülkede büyükelçiliğimiz vardı, şimdi 39 ülkede büyükelçiliğimiz var.
Afrika’da Türk Hava Yolları en çok noktaya uçan hava yolu hâline geldi, 1
numara hâline geldi. Diğer bir bilgi vereyim: Türk Hava Yolları bugün dünyada
en çok noktaya uçan 1’inci hava yolu hâline geldi. Peki, sonuç ne oldu
Afrika’ya bu açılımı yaptık da? Ekonomi Bakanlığı olarak 11 olan ticaret
müşavirlerimizin sayısını 26 ayrı ülkeye yaptık da ne oldu? 4 milyar dolar olan
dış ticaret hacmimiz bugün 30 milyar dolara geliyor. 
Geçen gün Cibuti’deydim. Cibuti, Doğu
Afrika’nın açılış kapısıdır. Cibuti Hükûmetiyle bugün Türkiye Cumhuriyeti
Ekonomi Bakanlığı olarak doksan dokuz yıllığına –Cibuti, Doğu Afrika’nın giriş
kapısı, Etiyopya’nın tek giriş kapısı, 400 milyon nüfuslu bir Afrika’nın da
giriş kapısı- orada Türk Bayrağı’nın dalgalandığı, sınırlarını bizim kontrol
ettiğimiz, içeride tüm kuralları bizim koyduğumuz bir ekonomi bölgesi kuruyoruz…
ALİ UZUNIRMAK (Aydın) – Kendi sınırını
kontrol edemiyorsun, Türkiye'de bayrak düşüyor ya! Kendi memleketinde düşüyor
bayrak, güldürmeyin kendinize!
EKONOMİ BAKANI NİHAT ZEYBEKCİ (Devamla)
- …Türkiye Cumhuriyeti olarak yapıyoruz bunu. (AK PARTİ sıralarından alkışlar)
Ve o ekonomi bölgesinde sadece ve sadece Türk iş adamları ve Türk firmaları
olacak ve bunu imzaladık. 
Ayrıca, Etiyopya, bugün Afrika’nın
kalkınmada 1 numaralı ülkesi. On yıldan beri aynı hükûmet ve aynı siyasi istikrarın
getirdiği bir özellikle on yıldan beri ortalama yüzde 10’a yakın büyüyor.
Dolayısıyla, Etiyopya bizim için ortak bir ülke, artık ekonomik ortak bir ülke.
Onlarla da serbest ticaret anlaşmaları görüşmelerine başladık.
Dünya, Amerika, Avrupa Birliği bu arada
böyle bir araya gelirken… Değerli dostlar, biraz önce söylediğim o web
portalının, web sitesinin bundan sonra mobil indirimleri de var yani mobil
telefonlarınıza laptoplarınıza, tabletlerinize indirebilirsiniz, orada
uygulamalarını görebilirsiniz, dünya ve Türkiye'deki tüm ekonomik gelişmeleri
oradan takip edebilirsiniz. 
Türkiye, olarak dünyada bu gelişmeler
devam ederken Avrupa Birliğiyle gümrük birliği bazında görüşmelerimizi bütün
hızıyla devam ettiriyoruz. Gümrük birliğinin çarpık yapısıyla ilgili ilk defa
kayıtlara geçirdik, Dünya Bankası raporuyla haklı olduğumuz da tespit edildi. Avrupa Birliğinin dokümanlarına, gümrük
birliğinin yeniden değerlendirilmesi, güncellenmesi ve iyileştirilmesi notunu
düştük. ABD ile Avrupa Birliğine şunu söyledik: Dünyada, Avrupa Birliğiyle
Gümrük Birliği Anlaşması olan tek ülke Türkiye. TİTİP anlaşması bittiği gün
eğer biz o anlaşmanın içinde değilsek Türkiye olarak bizim Gümrük Birliği
Anlaşması’nı sürdürmemizin zor olacağını, imkânsızlaşacağını herkese söyledik. Bu
demek değildir ki Avrupa Birliğiyle sorunlarımız var; Avrupa Birliği ayrıdır,
gümrük birliği ayrı bir şeydir. 
Tabii, sizlerle paylaşmak istediğim çok rakam var, çok şey
de söylemek isterim aslında; teşviklerimizle ilgili, yaptığımız çalışmalarla
ilgili, vermiş olduğumuz desteklerle ilgili, Türkiye ticaret merkezleri,
yatırım teşvikleriyle ilgili. Bütün bunların hepsini web sitemize, Ekonomi
Bakanlığı web sitesine girdiğiniz zaman görürsünüz. Ben sizlerin, burada, bu
konularda başınızı çok daha fazla ağrıtmak istemiyorum.
Şimdi, biz Cibuti’de ve Etiyopya’da ülkemizin menfaatlerini
kovalarken, ülkemizin menfaatlerini ileriye götürmeye çalışırken burada,
maalesef, gerek şahsımla ilgili gerekse DEİK uygulamamızla ilgili bazı
açıklamalar yapıldı: bir partimizin genel başkanı yaptı bu açıklamaları.
Siyasete olan saygımdan dolayı, siyasete olan itibarın, milletin siyasetten
umudunun zedelenmemesi adına şahsımla ilgili bölümü cevaplamak istemiyorum.
Benimle ilgili elli üç yıllık hayatımda zerre miktarı şüphe götürecek bir leke
varsa… Onu siyaseten yapmak bizim için namus borcudur.
KAMER GENÇ (Tunceli) – O daireleri niye aldın ya? 2 tane
daire aldın. Onları niye aldın?
EKONOMİ BAKANI NİHAT ZEYBEKCİ (Devamla) – Ama siyasetin
itibarını birlikte yükseltmek zorundayız. Bazıları eline tutulan her kâğıdı
okuyor. 
DEİK bundan önceki dönemde Gümrük ve Ticaret Bakanlığının
ilişkili kuruluşuydu. 25 kişilik Yönetim Kurulu vardı, 13’ünü TOBB Başkanı
doğrudan atardı, 12’si de yine atamayla gelirdi. DEİK şimdi 35 kişilik Yönetim Kuruluna
kavuştu; tamamı, 248 kişilik Genel Kurul tarafından bağımsız bir şekilde
seçiliyor. Ayrıca, iki yıl boyunca Yönetim Kurulu toplantısı yapamayan DEİK
Yönetim Kurulunun şikâyeti üzerine, 13 kişi 35 kişi içinden İcra Kurulu olarak
seçildi. 
Ha, şunu da
söyleyeyim: “Vergi gelirlerine, onların gelirlerine el koymuşsunuz, yeni vergi
koymuşsunuz.” Külliyen yanlıştır. Elindeki kâğıt yanlıştır. 
(Mikrofon
otomatik cihaz tarafından kapatıldı) 
EKONOMİ BAKANI
NİHAT ZEYBEKCİ (Devamla) – Bilmiyorsan sor, tenezzül buyur, sor. Oradaki bilgi
de şudur: Yani, yüce Meclisin kararıyla eylül ayında çıkan kanunda, DEİK’in
imkânlarına, DEİK’in kaynaklarına Ekonomi Bakanlığı olarak kaynak aktarabilme
yetkisini siz Ekonomi Bakanlığına verdiniz. DEİK’e kaynak aktarıyoruz. Neden?
“Kültür coğrafyası” dediğimiz dünyanın her yerinde, artık DEİK ticaret
müşavirlikleri, büyükelçiler dünyanın sadece ve sadece ekonomik menfaatler
etrafında döndüğünü bilerek buralarda bu çalışmaları yapsınlar diye, gittikleri
yerlerde araçsız veyahut da oralarda imkânsız kalmasınlar diye bunları yaptık.
Bunlardan rahatsız olmamak lazım. Seçimden mi rahatsız oldunuz; Yönetim
Kuruluna 35’inin de seçilmesinden mi rahatsız oldunuz, İcra Kurulunun
seçilmesinden mi rahatsız oldunuz?
TURGUT DİBEK
(Kırklareli) – Sayın Başkan, bir iki dakika süre verin. Vatandaş da duysun yani
vatandaş duyamıyor.
BAŞKAN –
Teşekkür ediyoruz Sayın Bakan.
EKONOMİ BAKANI
NİHAT ZEYBEKCİ (Devamla) – Şunu da söyleyeyim: Birilerinin malı, birilerinin
varlıkları öyle olabilir ama hesap veremeyeceğimiz bir kör kuruşumuz yoktur. 
ADİL ZOZANİ
(Hakkâri) – Ara verin, Bakan ayrılmıyor kürsüden Sayın Başkan.
EKONOMİ BAKANI
NİHAT ZEYBEKCİ (Devamla) – Bizimkinin tamamı helaldir, başkalarınınki hırsızlık
olabilir. Bunu da söyleyeyim. (AK PARTİ sıralarından alkışlar) 
Keşke vakit
olsaydı, bunlarla ilgili daha uzun konuşma imkânımız olsaydı. 
Bütün bunlara
rağmen, bu ülkede her şey güzel olacak diyoruz, ekonomimiz iyi olacak,
birilerinin beddualarına rağmen de inşallah…
ALİ UZUNIRMAK
(Aydın) - Grup toplantısında anlat, grup toplantısında.
BAŞKAN – Sayın
Bakanım, lütfen… 
Teşekkür
ediyoruz.
EKONOMİ BAKANI
NİHAT ZEYBEKCİ (Devamla) – Evet, Sayın Başkanım, saygıdeğer milletvekilleri;
Ekonomi Bakanlığımızın ve Hükûmetimizin 2015 yılı bütçesinin hayırlı olmasını
dileyerek sizleri saygıyla sevgiyle selamlıyorum. (AK PARTİ sıralarından
alkışlar) 
MEHMET AKİF
HAMZAÇEBİ (İstanbul) – Sayın Başkan…
BAŞKAN – Sayın
Hamzaçebi, buyurun.
MEHMET AKİF
HAMZAÇEBİ (İstanbul) – Sayın Başkan, Sayın Bakan konuşmasında, Sayın Genel
Başkanımızın bütçe konuşmasında Dış Ekonomik İlişkiler Kuruluna yönelik olarak yapılan
yasal düzenlemeye ilişkin eleştirisiyle ilgili “Sayın Genel Başkanın eline bir
kâğıt tutuşturmuşlar, bilmeden okudu. Bilmemek ayıp değil, öğrenmemek ayıptır.”
diyerek Genel Başkanımıza ağır bir sataşmada bulunmuştur. Söz istiyorum
efendim. 
SITKI GÜVENÇ (Kahramanmaraş) - İsmi
geçmedi ama ismi geçmedi. 
BAŞKAN – Buyurun Sayın Hamzaçebi iki
dakika süre veriyorum, lütfen yeni bir sataşmaya mahal vermeyelim. (CHP
sıralarından alkışlar)
V.- SATAŞMALARA İLİŞKİN
KONUŞMALAR (Devam)
4.- İstanbul Milletvekili
Mehmet Akif Hamzaçebi'nin, Ekonomi Bakanı Nihat Zeybekci’nin 656 ve 656’ya
1’inci Ek sıra sayılı Bütçe Kanunu Tasarısı ile 657 sıra sayılı Kesin Hesap
Kanunu Tasarısı’nın beşinci tur görüşmelerinde Hükûmet adına yaptığı konuşması
sırasında CHP Grup Başkanına sataşması nedeniyle konuşması
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; Sayın Bakan doğru bir cümle söyledi
“Bilmemek ayıp değildir, öğrenmemek ayıptır.” Şu 2015 yılı programı, Sayın
Bakanın da imzası var. Burada pembe tablolar çizdi, büyüme rakamlarıyla ilgili
birtakım değerlendirmeler yaptı; Afrika vesaire Türkiye'nin büyümesi... Elbette
Türkiye'nin büyümesiyle güçlü oluruz, ülkelerde büyükelçilik açmasından mutlu
oluruz. 
Sayın Bakan, sizin imzanız olan şu
programı inceleyin. Bilmemek ayıp değil, öğrenmemek ayıptır. Adalet ve Kalkınma
Partisinin iktidar dönemi, 2013-2014 döneminde Türkiye'nin büyümesi ortalama
yüzde 4,8’dir, Sahra Altı Afrika’nın büyüme ortalaması yıllık yüzde 5,5’tur,
Orta Doğu ve Kuzey Afrika ülkelerinin büyüme ortalaması ise yüzde 5’tir.
Türkiye Afrika ülkelerinin gerisinde kalmıştır, bunu bir kere bir kenara not
edin. (AK PARTİ sıralarından gürültüler) 
İkincisi: Dış Ekonomik İlişkiler
Kuruluyla ilgili olarak sizin elinizde bir kâğıt bile yok. Sayın Genel Başkanın
vermiş olduğu bilgiler tamamen doğrudur. Bilmemek ayıp değildir, öğrenmemek
ayıptır. Gidin hukukçularınıza sorun, anayasa hukukçularınıza sorun; Anayasa
Mahkemesi kararlarını tarayın, Danıştay kararlarını tarayın. Bu tip kurumların
gelirleri arasına yasada olmayan bir şekilde yönetmelikle bir gelir koyarak bir
geliri ihdas edemezsiniz, sokamazsınız; Anayasa Mahkemesinin sayısız iptal
kararı vardır, Danıştayın sayısız iptal kararları vardır. Yüce Meclisin kabul
ettiği yasa, yönetmelik çıkarma yetkisi veriyor. Yönetmelik de size, gelir
ihdas edin, kurucu kuruluşların gelirlerinden yüzde 1 oranında pay alın
yetkisini vermiyor. Anayasa’nın 73’üncü maddesi açıktır. Sayın Başbakana
verdiğiniz bilgi de yanlış -onu son gün konuşmamda burada açıklayacağım-
Başbakanı da yanılttınız, kendiniz hâlâ aynı yanlışta ısrar ediyorsunuz: “Bu,
aidattır, kanun gerekmez.” Hayır, kanun gerekir. Herhâlde yeterli olmuştur. 
Teşekkür ederim. (CHP sıralarından
alkışlar)
BAŞKAN – Teşekkür ediyorum. 
EKONOMİ BAKANI NİHAT ZEYBEKCİ (Denizli)
– “Bilmemek ayıp değildir, öğrenmemek ayıptır.” diyerek aynı gerekçeyle söz
aldığı için... Benimle ilgili de aynı şeyi söylediler. Söz konusu...
BAŞKAN – Sayın Bakan, buyurun, size de
söz veriyorum ama lütfen siz yeni sataşmaya mahal vermeyin. 
Kürsüye Sayın Bakan, lütfen... (AK
PARTİ sıralarından alkışlar)
5.- Ekonomi Bakanı Nihat
Zeybekci'nin, İstanbul Milletvekili Mehmet Akif Hamzaçebi’nin sataşma nedeniyle
yaptığı konuşması sırasında şahsına sataşması nedeniyle konuşması
EKONOMİ BAKANI NİHAT ZEYBEKCİ (Denizli)
– Tabii ki her şeye rağmen, siyasete olan saygımız ve bir siyasi partinin Genel
Başkanına olan, siyasi partiden kaynaklanan saygımızda böyle bir şey söylemek
yoktur. Ama orada söylemeye çalıştığım da şudur: Bakın, DEİK bundan önce var
olan, 1986 yılından beri devam eden bir kuruluştur ve bugüne kadar da hep aynı
aidatı almaya devam etmiştir. Gelirlerinin yüzde 1’i vardı zaten, yüzde 1’ini
DEİK kullanıyordu. Burada yapılan tek bir değişiklik vardır: Kanunla Ekonomi
Bakanlığı bütçesinden DEİK’e kaynak aktarma, bütçeye katkı verme imkânı
gelmiştir; yeni olan sadece budur. Önceden yüzde 1 aidat verilmeye devam
ediyordu. 
KAMER GENÇ (Tunceli) – Kaynağı nerede
ama, dayanağı nereden geliyor?
EKONOMİ BAKANI NİHAT ZEYBEKCİ (Devamla)
– Bilmemek ayıp değil ama bilmediğini bilmemek gariptir, bilmediğini bilmeyip
de biliyormuş gibi davranmak tuhaftır yani dönüp bakmak lazım. Burada gelip de
yeni konulan hiçbir şey yoktur. DEİK bitmemiştir, DEİK aynen devam etmektedir,
DEİK vardır ve kanununda değişiklik yapılmıştır; DEİK kapatılmamıştır, iptal
edilmemiştir. DEİK bugüne kadarki aidat aldığı tüm kurumlardan aynı aidatı
almaya devam etmektedir. Yetmediği için, daha zengin ve daha farklı imkânlarla
dünyanın her yerinde Türkiye’yi, ihracatı ve ekonomimizi temsil etmesi için
Ekonomi Bakanlığı kaynaklarından kanunla yüce Meclis kaynak aktarma yetkisi
vermiştir. 
Onun için, evet, bilmemek ayıp
değildir. Bilmediğini bilmemek biraz fenadır; hele hele, bilmediğini biliyormuş
gibi davranmak, ahkâm kesmek de kötüdür. 
Teşekkür ederim. (AK PARTİ sıralarından
alkışlar)
BAŞKAN – Sayın Bakanım, ama yeni bir
sataşmaya mahal verdiniz, lütfen...
EKONOMİ BAKANI NİHAT ZEYBEKCİ (Devamla)
– Değil efendim.
Teşekkür ediyorum. 
BAŞKAN – Saat 11.00’den bu tarafa sayın
milletvekilleri buradalar, lütfen ama.
MEHMET AKİF HAMZAÇEBİ (İstanbul) – Aynı
gerekçeyle söz istiyorum efendim.
BAŞKAN – Buyurun Sayın Hamzaçebi.
Ama lütfen, siz yeni bir sataşmaya
mahal vermeyin. Anlatacaklarınızı söyleyin de bu bilip bilmeme konusundan söz
etmeyin lütfen.
Buyurun.
6.- İstanbul Milletvekili
Mehmet Akif Hamzaçebi'nin, Ekonomi Bakanı Nihat Zeybekci’nin sataşma nedeniyle
yaptığı konuşması sırasında şahsına sataşması nedeniyle konuşması
MEHMET AKİF HAMZAÇEBİ (İstanbul) –
Evet, Sayın Başkan, değerli milletvekilleri; gerçekten bilmemek ayıp değildir,
öğrenmemek ayıptır.
Sayın Bakan, lütfen biraz… Ben size şu
Anayasa Mahkemesi kararlarını göndereyim, Danıştay kararlarını göndereyim.
Diyor ki: “Daha önce bu aidat vardı.” Daha önce Dış Ekonomik İlişkiler Kurulu
bir özel sektör kurumuydu, özel sektör kurumu olan TOBB, kendi şemsiyesi
altında birtakım kurumları bir araya getirerek gönüllü bir organizasyon kurmuş,
gönüllü organizasyonda istedikleri aidatları, istedikleri şekilde belirlerler,
bu kendilerinin bileceği bir şey.
EKONOMİ BAKANI NİHAT ZEYBEKCİ (Denizli)
– Gönüllü bir organizasyon değil ki kanunla kuruldu, DEİK’in kanunu var. 
MEHMET AKİF HAMZAÇEBİ (Devamla) – Ama
Dış Ekonomik İlişkiler Kurumunu devletleştirdiğiniz anda bunun gelirleri
arasına…
EKONOMİ BAKANI NİHAT ZEYBEKCİ (Denizli)
– Hâlâ aynı şeyi söylüyorsunuz, DEİK gönüllü kuruluş değil ki DEİK’in kanunu
var.
MEHMET AKİF HAMZAÇEBİ (Devamla) – Sayın
bakanların laf atmasına ilk defa tanık oluyoruz, devam edin, ben bir yandan
dinleyeceğim sizi.
EKONOMİ BAKANI NİHAT ZEYBEKCİ (Denizli)
– Ama didiğiniz konuya müdahale etmek zorundayım.
MEHMET AKİF HAMZAÇEBİ (Devamla) –
Devletleştirdiğiniz anda kanunla bunun gelirini tayin edecekseniz diyeceksiniz
ki: “Üye kuruluşların gelirlerinden yüzde 1 oranında kesinti yapılır.” ya da
“Yüzde 1 ila yüzde 10 arasında Yönetim Kurulunca belirlenecek bir kesinti
yapılabilir.” Bakın, Barolar Birliği aidatına bakın, diğer kurumların, ticaret
odalarının aidatına bakın -siz TOBB’la ilgili Bakanlıksınız- TOBB’un kuruluş
kanununa bakın; üyelerin aidatları, TOBB’a üye, ticaret odalarına üye olan
tüccarların, sanayi odasına üye olan sanayicilerin aidatlarının nasıl
belirlendiğini orada göreceksiniz. Kanun bir alt sınır, bir üst sınır
belirlemiştir, bu sınırlar arasında o aidat belirlenir. “Eskiden beri yüzde
1’di, şimdi de biz bu yüzde 1’i yönetmelikle alırız.” diyemezsiniz.
Evet, bilmemek gerçekten ayıp değildir
-bu güzel bir atasözümüzdür- öğrenmemek ayıptır. Ben Sayın Bakana o Anayasa
Mahkemesi kararlarını ve Danıştay kararlarını göndereceğim.
Teşekkür ederim. (CHP sıralarından
alkışlar)
BAŞKAN – Evet, teşekkür ediyorum.
Sayın Bakan, lütfen söz istemeyin,
zaten vermeyeceğim.
III.- KANUN TASARI VE TEKLİFLERİ
İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
1.- 2015 Yılı Merkezi Yönetim
Bütçe Kanunu Tasarısı ile Plan ve Bütçe Komisyonu Raporu (1/978) (S.Sayısı 656
ve 656’ya 1’inci Ek) (Devam)
2.- 2013 Yılı Merkezi Yönetim
Kesin Hesap Kanunu Tasarısı, 2013 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2013 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi, Merkezi Yönetim Kapsamındaki
Kamu İdarelerine, Sosyal Güvenlik Kurumlarına ve Diğer Kamu İdarelerine Ait
Toplam 157 Adet Denetim Raporunun Sunulduğuna İlişkin Sayıştay Başkanlığı
Tezkeresi, 2013 Yılı Dış Denetim Genel Değerlendirme Raporunun Sunulduğuna
İlişkin Sayıştay Başkanlığı Tezkeresi, 2013 Yılı Faaliyet Genel Değerlendirme
Raporunun Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577, 3/1578,
3/1579) (S.Sayısı: 657) (Devam)

A) İÇİŞLERİ BAKANLIĞI (Devam)
1) İçişleri Bakanlığı 2015
Yılı Merkezî Yönetim Bütçesi
2) İçişleri Bakanlığı 2013
Yılı Merkezî Yönetim Kesin Hesabı

B) EMNİYET GENEL MÜDÜRLÜĞÜ
(Devam)
1) Emniyet Genel Müdürlüğü
2015 Yılı Merkezî Yönetim Bütçesi
2) Emniyet Genel Müdürlüğü
2013 Yılı Merkezî Yönetim Kesin Hesabı

C) JANDARMA GENEL KOMUTANLIĞI
(Devam)
1) Jandarma Genel Komutanlığı
2015 Yılı Merkezî Yönetim Bütçesi
2) Jandarma Genel Komutanlığı
2013 Yılı Merkezî Yönetim Kesin Hesabı

Ç) KAMU DÜZENİ VE GÜVENLİĞİ
MÜSTEŞARLIĞI (Devam)
1) Kamu Düzeni ve Güvenliği
Müsteşarlığı 2015 Yılı Merkezî Yönetim Bütçesi
2) Kamu Düzeni ve Güvenliği
Müsteşarlığı 2013 Yılı Merkezî Yönetim Kesin Hesabı

D) SAHİL GÜVENLİK KOMUTANLIĞI
(Devam)
1) Sahil Güvenlik Komutanlığı
2015 Yılı Merkezî Yönetim Bütçesi
2) Sahil Güvenlik Komutanlığı
2013 Yılı Merkezî Yönetim Kesin Hesabı

E) GÖÇ İDARESİ GENEL
MÜDÜRLÜĞÜ (Devam)
1) Göç İdaresi Genel
Müdürlüğü 2015 Yılı Merkezî Yönetim Bütçesi
2) Göç İdaresi Genel
Müdürlüğü 2013 Yılı Merkezî Yönetim Kesin Hesabı

F) EKONOMİ BAKANLIĞI (Devam)
1) Ekonomi Bakanlığı 2015
Yılı Merkezî Yönetim Bütçesi
2) Ekonomi Bakanlığı 2013
Yılı Merkezî Yönetim Kesin Hesabı

G) KÜLTÜR VE TURİZM BAKANLIĞI
(Devam)
1) Kültür ve Turizm Bakanlığı
2015 Yılı Merkezî Yönetim Bütçesi
2) Kültür ve Turizm Bakanlığı
2013 Yılı Merkezî Yönetim Kesin Hesabı

Ğ) DEVLET OPERA VE BALESİ
GENEL MÜDÜRLÜĞÜ (Devam)
1) Devlet Opera ve Balesi
Genel Müdürlüğü 2015 Yılı Merkezî Yönetim Bütçesi
2) Devlet Opera ve Balesi
Genel Müdürlüğü 2013 Yılı Merkezî Yönetim Kesin Hesabı

H) DEVLET TİYATROLARI GENEL
MÜDÜRLÜĞÜ (Devam)
1) Devlet Tiyatroları Genel
Müdürlüğü 2015 Yılı Merkezî Yönetim Bütçesi
2) Devlet Tiyatroları Genel
Müdürlüğü 2013 Yılı Merkezî Yönetim Kesin Hesabı

I) TÜRKİYE YAZMA ESERLER
BAŞKANLIĞI (Devam)
1) Türkiye Yazma Eserler
Başkanlığı 2015 Yılı Merkezî Yönetim Bütçesi
2) Türkiye Yazma Eserler
Başkanlığı 2013 Yılı Merkezî Yönetim Kesin Hesabı
BAŞKAN – Evet, Hükûmet adına üçüncü
konuşmacı Kültür ve Turizm Bakanı Sayın Ömer Çelik.
Buyurun Sayın Bakan. (AK PARTİ
sıralarından alkışlar)
KÜLTÜR VE TURİZM BAKANI ÖMER ÇELİK
(Adana) – Sayın Başkanım, saygıdeğer milletvekilleri; konuşmama başlarken
Türkiye Cumhuriyeti’nin geçtiğimiz günlerde kaybettiğimiz ilk Kültür Bakanı,
entelektüel birikimi ve akademisyen kimliğiyle Türkiye için çok önemli bir
değer olan Profesör Doktor Talât Sait Halman’ı bir kere daha rahmetle anıyorum.
Kederli ailesine en içten taziyelerimizi ve başsağlığı dileklerimizi
iletiyoruz.
Burada hem Komisyondaki bütçe
tartışmalarında hem de Genel Kurulda “Kültür nedir? Kültür kavramı neyi kapsar
ve nasıl anlaşılması gerekir?” diye çok verimli tartışmalar oluyor. Ben de
doğrusunu söylemek gerekirse bu tartışmalardan fevkalade mutlu oluyorum. Buna
bağlı olarak da kültürün baskı altına alınması, kültüre ideolojik bir kılıf
giydirilmesi gibi tartışmalara yol açılıyor, bununla da ilgili çeşitli görüşler
söyleniyor; hepsiyle ilgili görüşlerimi paylaşacağım sizinle.
Kuşkusuz, devletin istikrar ve
kalıcılığı açısından, herhangi bir devletin ve milletin tarih içerisinde
yürüyüşü açısından devletin yazılımını oluşturan şey, milletin bekasının
yörüngesini çizen şey kültürdür. Bakın, bir devletin hayatı içerisinde yükseliş
dönemleri vardır, çöküş dönemleri vardır. Zaman zaman bakarsınız devletler
savaşa girer, galip gelirler, zaman zaman mağlup olurlar. Devletin ordusu yok
edilebilir, büyük bir zarara uğratılabilir, donanması yok edilebilir ama belli
bir müddet sonra güçlü bir millet, güçlü bir devlet her türlü şartın üstüne
çıkarak kendi ordusunu, donanmasını yeniden kurabilir. Zaman zaman devletlerin
başkentleri bombalanır, bütün kurumsal altyapıları yok edilir, ekonomileri
çökertilir fakat tarih içerisinde yürüyüşü büyük olan devletler ve milletler
kendi ekonomilerini ve kurumlarını yeniden inşa edip ihya edebilirler. Tabii,
bunu yapanlar var, yapamayanlar var. Örneğin, ordusu yok edildiği zaman yok
olan milletler var, bir daha tarih sahnesine çıkamamışlar, ekonomik olarak
çöktüğü zaman yok olanlar var ama bir de bütün bu felaketlere rağmen, tarih
içerisinde yürüyebilen milletler var. Aradaki temel ayrım, kültürü, dünden
bugüne yürüyüşündeki kültürel kodları güçlü olan milletler hangi felakete
uğrarlarsa uğrasınlar tarih içerisinde yeniden diriliyorlar ama devletin
yazılımını oluşturan, milletin bekasının yörüngesini oluşturan bir kültürel
kodu olmayan her millet yok olmaya mahkûm oluyor. O sebeple, tarih içerisindeki
yürüyüşümüzün ve kalıcılığımızın esasını kültür ve medeniyet kodlarımızın
oluşturduğunun farkında olmamız gerekiyor. Devletin yazılımını, Anadolu’da var
olan bütün kültürler üzerinden kurabildiğimiz oranda ve bunu çoğulcu bir
şekilde gerçekleştirebildiğimiz oranda hem toplumsal barışımızı kurmuş olacağız
hem de tarih içerisindeki yürüyüşümüzü pekiştireceğiz.
Verdiğim bir örnek vardır, mesela
siyasi tarihte Çağatay devleti diye bir devletin aslında hiç aklımızda
kalmaması gerekirdi çünkü on yıl sürmüştür, belki otuz yıllık bir ömrü olmuştur
toplamda ama bugün bu devleti hatırlıyoruz. Niye hatırlıyoruz? Çünkü insanlık
birikimi ve tarihi açısından vazgeçilmez bir mütefekkir vardır, Ali Şir Nevaî.
Ali Şir Nevaî’yi yok sayarak insanlık tarihini anlayamazsınız, eksik
bırakırsınız. İşte Ali Şir Nevaî gibi bir mütefekkir, Çağatay Türkçesiyle
yazdığı için, Çağatay Türkçesi de Çağatay devletinin dili olduğu için Ali Şir
Nevaî sayesinde, onun bıraktığı kültürel birikim sayesinde Çağatay Türkçesini
ve onun sayesinde de Çağatay devletini anıyoruz bugün. Dolayısıyla bu kültür-devlet
ilişkisi, devletin tarih içerisindeki yürüyüşünün kültür üzerinden nasıl
aktığıyla ilgili çok çarpıcı bir örnektir. Ki büyük devletler açısından bu çok
daha çarpıcı bir örnektir. 
Kültürle ilgili pek çok tartışma var,
pek çok tanım var fakat benim en sevdiğim tanımlardan bir tanesi bir Alman filozofun
tanımıdır. Der ki: “Kültür, bir milletin sorun çözme kapasitesinin toplamıdır.”
Yani, siz, kendi coğrafyanızla ilgili sorular sorarsınız, kendi hayatınızla
ilgili sorular sorarsınız, tarihten getirdiğiniz birikimle hesaplaşırsınız ve
geleceğe yürümekle ilgili bir vizyon ortaya koyarsınız, bütün bunlar kültür
kavramının içerisinde kendisini tanımlar. Bu bakımdan en geniş kavramlardan bir
tanesidir.
Mesela Afganistan’a gittiğimizde orada
bize şöyle bir bilgi verilmişti: Burada sadece Türk komutan halkın arasında
rahatça gezebiliyor korumaları olmadan, sadece Türk askerleri gezebiliyor.”
diye. Bunu biz, önce, işte, bizim askerimizin Türkiye’den gitmiş olmasıyla,
Müslüman bir asker olmasıyla oradaki halkın buna daha yakın davrandığı şeklinde
düşünmüştük. Ama, daha sonra oradaki komutanın sohbet sırasında bize verdiği
bir ayrıntı, bir kültürel kodun bir halkla yakınlaşmak bakımından aslında ne
kadar önemli olduğunu gösterdi. Oradaki komutan dedi ki: “Benim Afganistan’a
geldiğimde verdiğim ilk emir şuydu, bütün askerlere şunu söyledim: Halkla
konuşurken güneş gözlüğünüzü çıkaracaksınız. Çünkü, güneş gözlüğü sıradan
insanlar üzerinde bir kibir etkisi yaratır, siz bu insanlarla göz teması
kuracaksınız.” İşte, bu, ancak bizim kültürümüzün içinden gelen, bu topraklara
ait bir insanın anlayabileceği ve karşı tarafa iletebileceği bir mesajdır.
Başka hiçbir asker, oradaki hiçbir NATO askeri oradaki halkla konuşurken bu göz
temasının gerektiğini ve bu güneş gözlüğünün onlar üzerinde bir kibir etkisi
yaratacağını kendi kültürel kodu içerisinden göremez ancak bunu Türk askeri
görebilir ve oradaki bu uygulaması sayesinde de halkla kaynaşmıştır. Yani,
gündelik hayatımızdaki en basit davranış kodlarından bugün bahsettiğimiz en
temel kültür meselelerine kadar geniş bir alandan bahsediyoruz. 
Tabii ki “kültür” dediğimiz ile “sanat”
ve “siyaset” dediğimiz kategoriler birbirinden tamamen ayrı değildir, birbirine
temas etmeyen alanlar değildir bunlar. Ama, ister siyaset ister ekonomi ister
coğrafya olsun, bütün bunların tarihsel bir perspektifle bugünle ilgili,
bugünün dünyasına söz söyleyecek bir anlayışa oturması gerekir. Bu bakımdan da
temel yaklaşımın sivillik ve çoğulculuk olması gerekir. Devletçiliğin ve
ideolojik yaklaşımın, radikalizmin geçerli olmayacağı tek alan varsa o da
kültürel alandır. 
Bakın, Semerkant da, İstanbul da,
Nizamiye Medresesi de, Enderun da, Orhun Yazıtları da, Mesnevi de, Hoca Ahmet
Yesevi de, Yunus Emre de, Tonyukuk da, Nizamülmülk de, Fakiye Teyran da, Ahmedi
Hani de bizim kadim medeniyetimizin esas unsurları, mihenk taşlarıdır. Bunların
hepsinin çizdiği büyük kültürel coğrafya, siyasi ve coğrafi sınırlarımızın
ötesinde bir anlam dünyasına ve daha büyük bir coğrafyaya, daha büyük bir
medeniyet ufkuna sahip olmamızı sağlamaktadır. Bunlar sayesinde tarih
içerisindeki yürüyüşümüzün hangi anında sıkışsak, hangi anında zorlukla
karşılaşsak yolumuzu bu referanslardan bir tanesine başvurarak yeniden
bulabiliyoruz, yeniden çizebiliyoruz. Bu bakımdan, elimizdeki kültürel
materyalin her bir unsuru fevkalade kıymetlidir. Modern psikoloji alanında
yapılan çalışmalar, bireylerin kendi kişisel geçmişleriyle ilgili olarak ne
kadar geriye giderlerse geleceğe dair hayallerinin de o kadar sofistike ve
incelikli olduğunu gösteriyor. Bu, kuşkusuz toplumlar için de geçerlidir. Bir
toplumun geçmişle kurduğu ilişki onun gelecekle ilgili nasıl bir vizyona sahip
olması gerektiğini doğrudan belirleyen bir meseledir. Cemil Meriç’in “Tarihi
olmayanın tarifi olmaz.” demesi aynen böyle bir şeydir. Eğer tarihinizle
ilgili, kendi geçmişinizle ilgili gerçekçi bir tasavvura sahip değilseniz,
gelecek vizyonunuzu da sağlam temeller üzerine oturtamazsınız.
Bu bakımdan, elimizdeki -bugünlerde
yapılan Osmanlıca tartışmaları çerçevesinde de pek anlamlıdır bu- yazma eserler
mirasımızın en önemli bölümünü, en kıymetli bölümlerinden bir tanesini
oluşturmaktadır. Burada değerli arkadaşlarımız değindiler, kendilerine teşekkür
ederim. Süleymaniye içerisinde bulunan ilk ve tek kitap şifahanemiz yalnızca
bize değil, kendi yazma eserlerimize hizmet verdiği gibi, aynı zamanda dünyanın
pek çok yerinden gelen taleplere de hizmet verecek bir kapasiteye kavuşmuştur
ve bunun bu şekilde işlemesinden de büyük bir gurur duyduğumuzu sizlere iletmek
isterim. 
Tabii burada kültür meselesi
konuşulunca doğrudan “çoğulculuk” kavramıyla ilgili konulara da girildi.
Etrafımızda da görüyoruz. Etrafımızda eğer çoğulculuk olmadığı zaman,
çoğulculukla ilgili bir sorun olduğu zaman önümüze çıkan şey, tek tipçi
yaklaşımların bizi getirip bıraktığı yer doğrudan bir vahşettir. Etrafımızda 9
tane ülke yönetilemez duruma gelmiştir. Bu ülkelerin pek çoğunda ağır bir
vahşet yaşanmaktadır. Bunun temelinde de eline gücü geçirenin, eline silahı
geçirenin etnik, mezhebi ya da dinî sebeplerle bütün bir toplumu tek bir renge
boyama çabası içerisinde olmasıdır. 
Başkalarına yaşam hakkı tanımayanlar,
onların kiliselerini, camilerini bombalayanlar, inanç merkezlerine saldıranlar
ve bunu “radikalizm” adına yapanların amaçladığı tek şey tekelci bir dünya
kurmaktır. Ve bunların hepsinin, hangi dinden hangi ideolojiden ve hangi
ülkeden olurlarsa olsunlar ortak bileşeni, diğer çoğulculuğa karşı olmak, diğer
renklere karşı olmak ve tek bir dünyayı oluşturmaktır. Biz, büyük bir gururla
söylüyoruz ki bu çoğulculuğun bu büyük mirasını barındıran bir ülkenin
çocukları olarak bunu daha da geliştirmek, daha da ilerletmek konusunda
elimizden gelen gayreti gösteriyoruz. Dolayısıyla, Kültür Bakanlığının da bu
bakımdan Anadolu coğrafyasında sadece tek bir kültüre değil, bütün kültürlere
ait unsurları koruma misyonu burada hem bir hatırlatma olarak hem bir ödev
olarak tekrar tekrar söylendi. Biz, bunun kendi misyonumuz olduğunu düşünüyoruz
ve kültürel hayatımızın da çoğulculuk ve sivillik üzerinden akması gerektiği
konusunda kararlıyız. 
Kültür ve insan arasındaki döngü,
özellikle ülkemiz gibi çok kültürlü topraklarda devlete bu görevi veriyor. Biz,
bütün kimlikleri korumak, kimlikler üzerindeki ret, inkâr ve asimilasyon
politikalarını kaldırmak ama sadece bununla da yetinmemek, aynı zamanda geri
bırakılmış kimliklerin, ötelenmiş kimliklerin, üzeri örtülmüş kimliklerin
kendini geliştirmesine de olanak sağlamak durumundayız. 
Büyük bir öğretmenimiz var, hangi
tarihsel mesele önümüze gelse, ne zaman bir kavramsal çıkmaz içerisine girsek
kendisine başvurduğumuzda bize o kadim ve bilge yaklaşımıyla çoğu kere yol
gösterir: İbn-i Haldun, büyük öğretmenimiz. İbn-i Haldun’un söylediği bir şey
var, der ki: “Coğrafya kaderdir.” Coğrafyanın kader olması önünüze iki şekilde
bir misyon, işlev ve tablo getirir; ya coğrafyanızın kader olmasını yanlış bir
biçimde algılayacaksınız, içe kapanacaksınız, dış dünyayla irtibatınızı
keseceksiniz, kendi ayağınızı kendi ülkenizin topraklarına basıp bütün bir
evreni seyretmek yerine içe dönük bir yaklaşım üreteceksiniz. Bunu yaptığınız
andan itibaren, işte, evrensel olanla ilişkinizi kopardığınızda kendi ülkenizin
içinde de tekelci bir yaklaşım üretmiş olursunuz ve kendi ülkenizin içindeki
farklı kültürlerle de yaklaşımınızı koparırsınız. Tek tipçilik, tekelcilik ve
baskı rejimi, kültürel hayata dayatma bu çerçevede ortaya çıkar ama bir
diğerini yaparsanız coğrafyanın kader olmasından kendi ülkeniz, kendi
milletiniz için büyük bir misyon üretebilirsiniz. O da şudur: Bulunduğunuz yeri
insanlık ailesinin bir parçası göreceksiniz ve bu insanlık ailesinin parçası
olmanın sahip olduğunuz coğrafya içerisindeki bütün kültürel unsurlarla, bütün
ideolojik kimliklerle, bütün siyasi kimliklerle beraber var olduğunu
göreceksiniz ve buradan dünyaya konuşacaksınız. İşte, coğrafyanın insana,
millete ve devlete hizmet eden bir kadere dönüştürülmesi, coğrafyanın kader
olmasının böylesi bir misyona dönüştürülmesi yine burada da insan, millet ve
devlet ekseninde çoğulculukla doğru bir ilişki kurulması gerektiğini önümüze
getirmektedir. 
Bütün bunlar, aslında, bir milletin
hikâyesinin anlatılmasıyla ilgili kavramlardır, bir milletin kültür hikâyesini
oluşturur. Kuşkusuz turizmin de bununla yakın bir ilişkisi var. Bir milletin
kendi hikâyesini insanlığa anlatması da turizm kavramının esasını oluşturur. Bu
bakımdan da turizm, aslında bizim insani diplomasi stratejimizin esasını
oluşturmaktadır. Bilindiği gibi, Türkiye’ye gelen yabancı ziyaretçi sayısı
bakımından Türkiye 6’ncı sıradadır ve gelirlerini, dünyada gelirler yüzde 3-4
oranında artarken neredeyse yüzde 10 oranında artırmaktadır, daha da fazla
rakamlara bunu ulaştırmaktadır hem gelen yabancı ziyaretçi sayısında Dünya
Turizm Örgütünün verilerinin üstündedir hem de gelirlerin elde edilmesi
bakımından böyledir. 
Şimdi burada birtakım şeylerden
bahsediliyor. Bunu da sık sık, maalesef, birtakım cevaplar verilmesine rağmen,
sürekli olarak aynı şekilde bazı arkadaşlarımız tekrarlıyorlar; onlara da
değinme ihtiyacı hissediyorum. Sürekli olarak bir baskı ve sansür olduğundan
bahsediyorlar ve cümlenin arkasına şunu ekliyorlar, diyorlar ki: “Sanat özgür
olmalıdır ve sanat ne olursa olsun muhalif olmalıdır.” Yüzde yüz katılıyorum.
Özgürlüğün olmadığı yerde sanat olmaz. Eğer özgürlüğün olmadığı yerde sanattan
bahsederseniz o Stalinist güdümlü bir propaganda sistemi olur ya da Hitler’in
propaganda bakanı Göring’in dediği yere gelirsiniz “Bana kültürden bahsedildiği
zaman elim silahıma gidiyor.” Derdi. Ve sanat kuşkusuz muhalif olmalıdır ama
şunu açık bir şekilde söylemek lazım: Muhalefetin de güdümlüsü olur arkadaşlar
sadece iktidarın güdümlüsü olmaz yani sadece belli bir çizgiye, belli bir
yaklaşıma muhalif olmak, onun dışında statükoya selam çakmak da aslında belli
bir çizgiye muhalefet olur ama başka bir iktidar ilişkisinin güdümü altına
girmek olur. O sebeple, evet, şunu hiç unutmamak gerekir -bu cümle önemlidir-
bazı arkadaşlarımız söyledi, dediler ki: “Gerçek sanat eninde sonunda kazanır.”
Yüzde 100 katılıyorum, “gerçek”in de altını çiziyorum, gerçek sanat eninde
sonunda kazanır. Bu sebeple, birileri burada sanatın muhalif olması
gerektiğinden bahsederken sanatı kendi ceplerinde, kendi ideolojik ambarlarında
bir unsur olarak görüp de bunun ancak başkalarına muhalefet etmesi gerektiği
şeklinde, bizim cumhuriyet tarihi boyunca gördüğümüz o söz oyunlarına
başvurmasınlar. Biz meselenin ne olduğunu biliyoruz. (AK PARTİ sıralarından
alkışlar) 
TUFAN KÖSE (Çorum) – Güreşçi müdürü ne
yapacağız İstanbul Büyükşehrin içirişinde Sayın Bakan?
KÜLTÜR VE TURİZM BAKANI ÖMER ÇELİK
(Devamla) – Bakın, şimdi, çok değerli bir arkadaşımız dedi ki burada: “’Sanat
ve kültür faaliyetleri millî, manevi değerlerimize, milletin hassasiyetlerine
ters düşmemelidir.’ şeklindeki bir söylem bütün totaliter rejimlerin en önemli
reçetesidir. Örneğin, ‘Hitler Almanyası, Musevi olmasalar da tüm sanat,
edebiyat unsurlarını yasaklamıştır.’ demektir.” Şimdi, bu, hani, “Belli
değerlere ters düşmesinler… Hitler Almanyası…” gibi bir tartışmanın açılması
fevkalade önemlidir. Şimdi ben size kendi tarihimizle ilgili birtakım
hatırlatmalarda bulunmak istiyorum. Ben şunu söylüyorum: Her bir sanatçının,
hangi ideolojik kimliğe sahip olursa olsun… (CHP sıralarından gürültüler)
HAYDAR AKAR (Kocaeli) – 1930’da ne
oldu? Anlat bakalım, hadi! 
KÜLTÜR VE TURİZM BAKANI ÖMER ÇELİK
(Devamla) – …o beni ilgilendirmez ama hiçbir sanat kurumu ideolojik vesayetle
yönetilemez. Hiçbir sanat kurumunun ideolojik vesayetle yönetilmesine müsaade
etmeyiz. (AK PARTİ sıralarından alkışlar) 
TUFAN KÖSE (Çorum) – Güreşçiler yönetir
mi Sayın Bakan, güreşçiler?
KÜLTÜR VE TURİZM BAKANI ÖMER ÇELİK
(Devamla) – Bakın, burada sık sık “Sanata siyaset bulaştı.” deniliyor. 
Arkadaşlar, şunu herkes bilsin: Niçin
Cumhuriyet Halk Partisi sözcüleri bütün sanat dallarını es geçip sadece Devlet
Tiyatrolarından ve Devlet Opera ve Balesinden bahsediyorlar? (AK PARTİ sıralarından
“Çünkü hâlâ 1930’larda.” sesi)
SEDEF KÜÇÜK (İstanbul) – Hepsinden
bahsediyoruz. 
KÜLTÜR VE TURİZM BAKANI ÖMER ÇELİK
(Devamla) – Bir kere daha hatırlatmak isterim: Devlet Tiyatroları ve Devlet
Opera ve Balesi benim Bakanlığıma bağlıdır, Cumhuriyet Halk Partisine bağlı
değildir. (AK PARTİ sıralarından “Bravo” sesleri, alkışlar) 
Şimdi, bu dil tartışmaları bağlamında
da, bakın, tek parti döneminde bugün bahsedilen o ideolojik propagandayı yapan
2 tane kurum vardı -bunu dünyada yapan bütün akademisyenler de söyler- bir
tanesi halkevleridir, diğeri köy enstitüleridir. Ve bu köy enstitüleri ve
halkevleri vasıtasıyla bugün Cumhuriyet Halk Partisi AK PARTİ’nin kültür ve
sanat anlayışıyla ilgili ne iddia ediyorsa o zaman CHP eliyle yapılmıştır.
Bakın, o zaman halkevlerine ve halk odalarına verilen misyon neydi biliyor
musunuz? Kitleleri disiplin altına almak ve partinin ilkelerini benimsetmek. 
TUFAN KÖSE (Çorum) – Yine seksen yıl
evvele döndün ya!
KÜLTÜR VE TURİZM BAKANI ÖMER ÇELİK
(Devamla) – Bakın, bu modelin, bunun aynısını biz Hitler ve Mussolini döneminde
Almanya ve İtalya’da görmekteyiz. Nitekim Kemal Tahir köy enstitülerinin
kurulma sebebinin, İkinci Dünya Savaşı koşullarında, “Eğer Türkiye savaşa
girerse savaşa gönderecek insan malzemesi üretmek” şeklinde olduğunu söyler ve
o zamanki tek partinin köy enstitülerini Alman Nazi Partisi Gençlik Kolları
örgütlenmesinden Türkiye’ye uyarladığını ifade eder. 
TUFAN KÖSE (Çorum) – Hiç alakası yok. 
MUSA ÇAM (İzmir) – Alakası yok, alakası
yok. 
KÜLTÜR VE TURİZM BAKANI ÖMER ÇELİK
(Devamla) – Bakın, girin, akademik çalışmalara bakın, üniversitelerde yapılmış
çok ciddi çalışmalar vardır. O çalışmalara, hem Türkiye’deki bilim adamlarının
hem yabancı bilim adamlarının bu kurumlarla ilgili yaptığı akademik
çalışmalara, birtakım yüksek lisans ve doktora tezlerine bakın. 
TUFAN KÖSE (Çorum) – Hep hikâye
anlatıyorsun ya!
KÜLTÜR VE TURİZM BAKANI ÖMER ÇELİK
(Devamla) – Özellikle de herkese tavsiye ederim, “Cumhuriyet dönemi kültür ve
sanat politikaları” diye girin, bir sürü akademik tezle karşılaşacaksınız. Daha
spesifik şeyler ararsanız da özel tavsiyem şudur: “İnönü dönemi kültür ve sanat
politikaları” diye girin, çok daha çarpıcı şeylerle karşılaşacaksınız. 
Bakın, şimdi, bugünlerde Osmanlıca
tartışması üzerinden bu kürsüde de hiç hakkaniyete uymayan şeyler söylendi. 
TUFAN KÖSE (Çorum) – Yüzde 1 okuma
yazma oranı, yüzde 1. 
KÜLTÜR VE TURİZM BAKANI ÖMER ÇELİK
(Devamla) – Girin o zamanki tartışmalara, bakın orada neler söylenmiş.
Cumhuriyetin kuruluş yıllarında, kuşkusuz… 
TUFAN KÖSE (Çorum) – Okuma yazma bilen
var mı millette?
KÜLTÜR VE TURİZM BAKANI ÖMER ÇELİK
(Devamla) – Okuma yazma meselesine de geleceğim.
…Arapça ve Farsça kelimeler
ayıklanırken Latin ve Yunan kökenli kelimelerin ikame edilmeye çalışılmasıyla
ilgili çok önemli politikalar üretilmiştir. Ve eğer şu söyleniyorsa, “Hakikaten
o zaman okuma yazma oranını artırmak için dilin sadeleşmesine gerek vardı,
milletin kültürünü anlaması için…” deniyorsa, peki, gelelim, bakın, o zamanki
yaklaşımlarda aynen şu oluşturulmuş: Mesele, dilin sadeleşmesiyle, milletin
kendi dilini daha çok anlaması şeklinde bir yaklaşımın ortaya çıkarılması
değil. Aynen yapılan şey şudur: 1. Maarif Şûrası’nda da dile getirilmiştir…
TURGUT DİBEK (Kırklareli) – Ya, Sayın
Bakan, ne anlatıyorsun sen ya? Bugüne gel, bugüne!
KÜLTÜR VE TURİZM BAKANI ÖMER ÇELİK
(Devamla) – Orada getirilen şey de bu Yakup Kadri’nin, Yakup Kadri
Karaosmanoğlu’nun…
TURGUT DİBEK (Kırklareli) – Konuya gel!
ALİ SERİNDAĞ (Gaziantep) – Bugüne gel,
bugüne!
KÜLTÜR VE TURİZM BAKANI ÖMER ÇELİK
(Devamla) - …“Yeni Yunanilik” dediği bir akımdır bu. O zaman, o zamanki millî
eğitim bakanları buna “Hümanizm akımının Türkiye’ye yerleştirilmesi.” derler;
hümanizm ile Türk kültürünü buluşturalım ve dünyada bir yer edinelim ve bunun
için de Arapça ve Farsça kelimeleri ayıklayalım, onun yerine Latince ve Grekçe
kelimeleri yerleştirelim diye. 
Bakın, 1. Maarif Kongresi’nde Cevat
Dursunoğlu aynen bunu ifade eder, bütün bunları sıralar, o zamanki siyasilerin
sözcülerini ve der ki: “İnkişaf için Latince ve Grekçenin öğretilmesi zorunlu
hâle getirilmelidir.” Yani bugün Osmanlıca tartışması yapanların bu
tartışmaların bir gerisine gitmesinde bu bakımdan fevkalade fayda vardır; çok
sağlıklı sonuçlara ulaşacaklarını bununla ilgili düşünüyorum.
Şimdi, bu tiyatro ve baskıdan falan
bahsediliyor… Bakın arkadaşlar, Türkiye’de bu kadar destek veriliyor, 227’ye
yakın özel tiyatroya destek verilmiş. Arkadaşlarımız diyor ki: “Siz kendinize
yakın olanlara destek veriyorsunuz.” 227 tane tiyatroyu -bunlar özel tiyatro tabii-
hangi ideolojik kalıba sokacaksınız da bunları kendi siyasi yaklaşımınız
bakımından bir teste tabi tutacaksınız, ondan sonra bir kriter oluşturacaksınız
ve bu kriter çerçevesinde de -tırnak içerisinde- “yandaşlara” kaynak aktarmış
olacaksınız.
TUFAN KÖSE (Çorum) – Siz biliyorsunuz
nasıl olduğunu!
KÜLTÜR VE TURİZM BAKANI ÖMER ÇELİK
(Devamla) – Bu, baştan aşağı yalandır. 
Bakın, açık ve net bir şekilde
söylüyorum; mesele şudur: Bizim kültür ve sanat hayatımız reform konusunda en
geride kalmış alanlardan bir tanesidir. Burada birtakım ideolojik muhtarlar
var, o ideolojik muhtarlardan ikametgâh ilmühaberi almadan o mahallede hayat
bulamazsınız. Benim Kültür Bakanı olarak da görevim, o mahallede, o
mahallelerde varlık bulmak isteyen genç insanlara, genç sanatçılara
İstanbul’dan Hakkâri’ye kadar, Yozgat’tan Samsun’a kadar o ideolojik
muhtarlardan ikametgâh ilmühaberi almaksızın bu ülkenin kültür ve sanat
hayatında rol oynayacakları imkânları sunmaktır. (AK PARTİ sıralarından “Bravo”
sesleri, alkışlar) Ama sansürden bahsediliyorsa ben size söyleyeyim: Bakın, 30
Mart 1945 tarihli Cumhuriyet Halk Partisi Genel Sekreterliğinin bir yazısı. 
TURGUT DİBEK (Kırklareli) – Yine gittin
geriye!
ALİ SERİNDAĞ (Gaziantep) – Bugüne gel,
bugüne!
KÜLTÜR VE TURİZM BAKANI ÖMER ÇELİK
(Devamla) – Bakın, diyor ki: “Hadi Poyrazoğlu isminde bir tiyatronun Cumhuriyet
Halk Partisi Genel Merkezinden izinli olmadığı için…”
MUSA ÇAM (İzmir) – Elli yıl sonra da
sizi söyleyecekler, elli yıl sonra da sizi yazacaklar merak etmeyin. Bu
yaptıklarınızı yazacaklar elli yıl sonra.
TUFAN KÖSE (Çorum) – Güreş hakemini bir
anlat.
KÜLTÜR VE TURİZM BAKANI ÖMER ÇELİK
(Devamla) – Cumhuriyet Halk Partisi Genel Merkezinden bu oyuna vize verilmediği
için oynamasının yasaklatılması ve hiçbir yerde, halkevlerinde oynatılmaması
için bütün halkevlerine yazılmış bir yazı vardır, 5/26’ya 13 numaralı yazı.
Kendi geçmişinizden bu kadar korkmazsanız açar o yazıyı okursunuz. (AK PARTİ
sıralarından alkışlar) 
Şimdi, görmemiz gereken şey şudur:
İster geçmiş deyin, ister gelecek deyin mesele şununla ilgili bir mesele…
İLHAN DEMİRÖZ (Bursa) – 1930’u
unuttunuz Sayın Bakan.
KÜLTÜR VE TURİZM BAKANI ÖMER ÇELİK
(Devamla) – Eğer siz bugün, tamamen isnatsız bir şekilde birtakım sansürden,
baskıdan, dayatmadan, şundan bundan bahsediyorsanız tam bir çoğulculuk
isteyeceksiniz, herkes için özgürlük isteyeceksiniz. 
TUFAN KÖSE (Çorum) – Osmanlıcayı anlat.
İLHAN DEMİRÖZ (Bursa) – Sayın Bakan,
1945’i söylediniz, 1930’u unuttunuz.
KÜLTÜR VE TURİZM BAKANI ÖMER ÇELİK
(Devamla) – Öteden beri, ben bir kere daha kamuoyunun dikkatine sunuyorum,
bütün sanat alanlarını es geçip de niye sadece 2 tane kurumla uğraşıyorsunuz?
Niye sadece bu 2 tane kurumu sanki sizin arka bahçenizmiş gibi…
TUFAN KÖSE (Çorum) – Senin arka bahçen
canım, söyledin ya!
MUSA ÇAM (İzmir) – Arka bahçe yaptınız,
yaptınız.
KÜLTÜR VE TURİZM BAKANI ÖMER ÇELİK
(Devamla) – …genel politikaların, Türkiye'de bütün çoğulcu politikaların
uygulanması gerektiği gibi, buralarda da çoğulcu politikalar uygulanmasına
karşı çıkıyorsunuz. Şu soruyu kamuoyunun dikkatine sunuyorum: Bu kurumları çok
özgürlükçü yönettiniz de geçmiş yıllarda niye on yıllar boyunca Necip Fazıl
oyunlarını oynatmadınız, niçin? Biz diyoruz ki Nazım Hikmet de oynansın, Necip
Fazıl da oynansın, bütün oyunlar oynansın. 
O sebeple çoğulculuk ve sivillik sadece
retorikle halledilecek bir mesele değildir. Çoğulculuk ve sivillik hakikaten
bir zihinsel yaklaşım ürünü olduğu gibi aynı zamanda da doğru siyasi
politikalar gerektirir. Bakın, kültürel hayat sadece sağcının solcunun, sadece
AK PARTİ’linin, CHP’linin ya da diğerlerinin tekelinde bir hayat değildir.
Kültürel hayat bu milletin geleceğidir, bu ülkenin çocuklarının bekasıdır. O
sebeple bu meseleyi ne kadar siyasi rekabetin dışında, ne kadar siyasi
husumetin dışında tutarsanız o kadar bu ülkeye hizmet etmiş olursunuz. Bu,
hepimizin desteklemesi gereken, hepimizin kuvvetlendirmesi gereken bir alandır.
Bugün bahsettiğiniz politikaların temeli, tam tersine siyasi hegemonya
altındaki alanları bu siyasi hegemonyadan kurtardığımız için deniyor ki:
“Sanata siyaset bulaşıyor.” Hayır, sanata siyaset bulaşmıyor, sanat ve kültür
üzerinde kurulmuş siyasi hegemonyayı kaldırıyoruz, orada kültürel çoğulculuk
getiriyoruz, orada sadece bilinenlerin, sadece birtakım ideolojik muhtarların
vesayeti altında olanların değil Anadolu’nun bütün çocuklarının, bütün
kültürlerden, bütün mezheplerden, bütün etnik gruplardan, Anadolu’ya ait bütün
kültürlerden gerekli kültürel faaliyeti yapması için gereken desteği vermeye
çalışıyoruz. Yaklaşımımız budur. Onun dışında kültür alanı tamamen sivil alana
bırakılması gereken bir alandır. Biz sadece bu alana hami oluruz, bu alanın
önünü açarız, bu alanın özgürleşmesi için elimizden geleni yaparız.
(Mikrofon otomatik cihaz tarafından
kapatıldı)
KÜLTÜR VE TURİZM BAKANI ÖMER ÇELİK
(Devamla) – Yüce Meclise verdikleri destek için teşekkür ediyorum, saygılar
sunuyorum. (AK PARTİ sıralarından alkışlar) 
BAŞKAN – Teşekkür ediyorum.
MEHMET AKİF HAMZAÇEBİ (İstanbul) –
Sayın Başkan…
BAŞKAN – Buyurun Sayın Hamzaçebi.
MEHMET AKİF HAMZAÇEBİ (İstanbul) –
Sayın Başkan, Sayın Bakan konuşmasında Cumhuriyet Halk Partisinin tek parti
dönemine de gitmek suretiyle partimize yönelik gerçekçi olmayan
değerlendirmelerde bulunmuştur, söz istiyorum.
BAŞKAN – Buyurun Sayın Hamzaçebi.
Sataşma nedeniyle iki dakika söz
veriyorum.
V.- SATAŞMALARA İLİŞKİN
KONUŞMALAR (Devam)
7.- İstanbul Milletvekili
Mehmet Akif Hamzaçebi'nin, Kültür ve Turizm Bakanı Ömer Çelik’in 656 ve 656’ya
1’inci Ek sıra sayılı Bütçe Kanunu Tasarısı ile 657 sıra sayılı Kesin Hesap
Kanunu Tasarısı’nın beşinci tur görüşmelerinde Hükûmet adına yaptığı konuşması
sırasında Cumhuriyet Halk Partisine sataşması nedeniyle konuşması
MEHMET AKİF HAMZAÇEBİ (İstanbul) –
Teşekkür ederim Sayın Başkan.
Değerli milletvekilleri, ben Sayın
Bakandan daha farklı bir değerlendirme beklerdim ancak maalesef beni yanılttı.
O da Sayın Davutoğlu veya Sayın Erdoğan gibi tek parti dönemine gitmek
suretiyle, oralardan cımbızla birtakım örnekleri alarak kendi uygulamalarına
meşruiyet sağlamak istedi. Bir kere, vermiş olduğu örnekleri doğru bulmuyorum.
Bir tek parti dönemi uygulamasından söz ediyor, sürekli getirip onu burada
tartıştırmak istiyor. 
Sayın Bakan, bakın, siz Kültür
Bakanısınız. Size kadar Adalet ve Kalkınma Partisinin birçok kültür bakanı
oldu. Biz o kültür bakanlarına yönelik olarak da eleştiriler yönelttik ama
hiçbiri sizin aldığınız eleştiriyi almadı. “Biz şunları yapacağız.” derken size
kadar görev yapan kültür bakanları demek ki başarılı olamadı, kültür ve
sanattaki dönüşümü sağlayamadı. Şimdi diyorsunuz ki: “Devlet Tiyatroları ve
Devlet Opera ve Balesi Cumhuriyet Halk Partisine bağlı değildir, bana
bağlıdır.” Yani bu şu mudur? “Bana bağlıdır, size ne, ben istediğimi yaparım.”
Yapamazsınız Sayın Bakan, yapamayacaksınız, hadi girişin bakalım.
Değerli milletvekilleri…
METİN KÜLÜNK (İstanbul) – Bu tehdit
değil mi?
MEHMET AKİF HAMZAÇEBİ (İstanbul) –
Millet, millet var, millet yaptırmayacak.
İkincisi, diyorsunuz ki: “Sanat ve
kültürde reform yapacağım.” İşte, bu dayatmacı anlayıştır. Sanat ve kültürde
reform denen anlayış jakoben anlayıştır. Tepede, yönetimin, bakanın,
Başbakanın, Hükûmetin olduğu; kültür, sanat ve ona gönül verenlerin aşağıda
olduğu, Hükûmet ile onlar arasında hiyerarşik bir ilişkinin olduğu toplumu
dönüştürme projesi, toplum mühendisliği. Bunu reddediyoruz Sayın Bakan.
Şu sansürden ne olur bir örnek verin!
Oyunlara müdahale etmediniz mi, Bakanlığınız müdahale etmedi mi? “Bu oyunu
oynamayacaksınız.” demediniz mi? “Bu oyunu önce biz bir görelim, ondan sonra
izin veririz veya vermeyiz.” demediniz mi? 
(Mikrofon otomatik cihaz tarafından
kapatıldı) 
MEHMET AKİF HAMZAÇEBİ (Devamla) – Sizin
belediyeniz, İstanbul’da “Lüküs Hayat” oyununu oynatırken -Zihni Göktay’ı- o
oyunu kaldırmadı mı? Niye bunlara girmiyorsunuz? Lütfen bunlara cevap verin tek
parti dönemine gitmek yerine.
Teşekkür ederim. (CHP sıralarından
alkışlar) 
BAŞKAN – Evet, teşekkür ederim. 
SENA KALELİ (Bursa) – Sayın Başkan…
BAŞKAN – Buyurun Sayın Kaleli.
SENA KALELİ (Bursa) – Bana da bir
sataşma oldu.
BAŞKAN – Ne sataşması oldu efendim?
SENA KALELİ (Bursa) – Söylediğim
sözlerle… Millî, manevi değerlerle ilgili bir söylemimden söz etti. 
BAŞKAN – Ama sizin isminizi zikretmedi
benim hatırladığım kadarıyla Sayın Kaleli. 
SENA KALELİ (Bursa) – İsmimden söz
etmedi ama sözlerimden alıntı yaptı. 
TURGUT DİBEK (Kırklareli) – Aynı
cümleyi kullandı. 
BAŞKAN – Hayır, ne söyledi de alıntı
yaptı, neyi tenkit etti veya sataştı? 
SENA KALELİ (Bursa) – Aynı cümleyi
farklı anlamda söyleyerek benim sözlerimden alıntı yaptı. “Millî, manevi
değerleri totaliter rejimler önemli bir reçete olarak kullanırlar.” sözümden…
BAŞKAN – Buyurun Sayın Kaleli. (CHP
sıralarından alkışlar)
8.- Bursa Milletvekili Sena
Kaleli'nin, Kültür ve Turizm Bakanı Ömer Çelik’in 656 ve 656’ya 1’inci Ek sıra
sayılı Bütçe Kanunu Tasarısı ile 657 sıra sayılı Kesin Hesap Kanunu
Tasarısı’nın beşinci tur görüşmelerinde Hükûmet adına yaptığı konuşması
sırasında şahsına sataşması nedeniyle konuşması
SENA KALELİ (Bursa) – Teşekkür ederim
Sayın Başkan. 
Şuna, “Stratejik Derinlik” kitabına bir
bakarsanız Sayın Davutoğlu’nun, orada Hitler’in jeopolitik uzmanı Haushofer’in
3 ayrı kuramından yararlandığını görürsünüz.
Biri “lebensraum” yani hayat alanı. Bu
demektir ki: Arkaik anlayıştaki yayılmacı politikayı benimsemek, hükmetmek,
kültürel emperyalizmi ve yaklaşımı benimsemek. 
“Hinterland”: Ekonomik alan açmak,
küçük ülkelerin büyük alanlara sahip olmasını istememek, her yeri babanızın
çiftliği olarak görmek. 
Üçüncüsü de “mittellage”; yani merkez
ülke konumunda olabilmek. Yani, biz, tamamen kendimizi her şeyin merkezine
koyuyoruz, demokrasiyi de kendi değerlerimize göre değerlendiriyoruz. Biz,
kendi değerlerimize uydurduğumuz bu demokrasi anlayışıyla Kazım Akşar’ın
yönettiği “Güneş Batarken Bile Büyük” oyununu sahnelerden çekiyoruz. Her şeyi
fıtrata bağlıyor, siyasi sorumluluk almıyoruz. Hegemonya kuralının başarısı
bağımsızlıktır, sanayi toplumu olmaktır, dini referanslardan uzaklaşmaktır. 
Teşekkür ederim. (CHP sıralarından
alkışlar) 
BAŞKAN – Teşekkür ediyorum.
Şimdi, şahsı adına aleyhte söz isteyen
Adil Zozani…
İDRİS BALUKEN (Bingöl) – Sayın Başkan,
çok uzun süredir, kısa bir söz almak üzere ben sisteme girdim. Meclisteki genel
teamülde de grup başkan vekilleri kısa bir söz almak istedikleri zaman
Başkanlık Divanı genelde bu hakkı takdir eder ve kullandırır. Sizden rica
ediyoruz…
BAŞKAN – Sayın Baluken, bir saniye,
sizin sözünüzü vermediğimizden değil, burada söz çok olduğu için sizin söz
istediğinizi fark etmedim ben. Buyurun ama her şeyde hemen şey yapmaya gerek
yok yani. Söz istediğinizi hatırlatın yeterli. Biz, grup başkan vekillerine
zaten veriyoruz. 
Buyurun Sayın Baluken. 
İDRİS BALUKEN (Bingöl) – Uzun bir
süredir bekliyoruz yani.
BAŞKAN – Yok, öyle bir anlayış yok
yani, siz öyle algılıyorsunuz. 
Buyurun. 
IV.- AÇIKLAMALAR (Devam)
3.- Bingöl Milletvekili İdris
Baluken'in, Kobani’deki direnişte yaşamını yitiren Sibel Bulut için taziye
çadırı kurmak isteyenlere polisin yaptığı müdahale konusunda İçişleri
Bakanından bilgi almak istediğine ilişkin açıklaması
İDRİS BALUKEN (Bingöl) – Teşekkür
ediyorum Sayın Başkan. 
Ben hem Genel Kurulu bilgilendirmek hem
de İçişleri Bakanımız burada, kendisini hem bilgilendirmek hem de soru sormak
amacıyla söz aldım. 
Bugün Adana’da Kobani’deki direnişte
yaşamını yitiren Sibel Bulut’un taziye çadırına polis tarafından çok sert bir
müdahale yapılmıştır. Bu müdahale sırasında ortaya çıkan görüntüler, gerçekten,
Sayın Bakanım, insanlık adına utanç vericidir. Taziyeye katılan bir gencin
ağzını âdeta yırtarcasına, parçalarcasına, sosyal medyaya da düşen, kameralar
önünde uygulanan pervasız, sokak ortası bir işkenceden bahsediyorum. Biz,
Halkların Demokratik Partisi olarak öncelikle bu sokak ortası işkence
uygulamasını, bunu yapanları ve bu talimatı verenleri buradan şiddetle
kınıyoruz. Polisin görevinin, herhangi bir toplumsal olayda suç unsuru teşkil
edecek bir şey varsa bile o suçu işleyenleri yargıya teslim etmek olduğunu
buradan tekrar hatırlatıyoruz. Hele, kaldı ki bütün kültürlerde, inançlarda,
dinlerde, politik siyasi ahlakta taziyelere ve cenazelere saygı duymak insanlığın
yerleşmiş bir ananesidir, bir geleneğidir. Bu saygıyı kaybedenler insanlığını
da kaybeder diyorum. İçişleri Bakanımıza da, bu sokak ortası işkence
uygulamasının merkezî bir talimatla mı yaptırıldığını, yoksa orada kendi
inisiyatifiyle bunu yapanların olup olmadığını sormak istiyorum. Eğer, merkezî
bir talimat değilse de bununla ilgili bir soruşturma başlatılıp
başlatılmadığını burada sormak istiyorum. 
Teşekkür ederim.
BAŞKAN – Teşekkür ederim.
III.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
1.- 2015 Yılı Merkezi Yönetim
Bütçe Kanunu Tasarısı ile Plan ve Bütçe Komisyonu Raporu (1/978) (S.Sayısı 656
ve 656’ya 1’inci Ek) (Devam)
2.- 2013 Yılı Merkezi Yönetim
Kesin Hesap Kanunu Tasarısı, 2013 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2013 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi, Merkezi Yönetim Kapsamındaki
Kamu İdarelerine, Sosyal Güvenlik Kurumlarına ve Diğer Kamu İdarelerine Ait
Toplam 157 Adet Denetim Raporunun Sunulduğuna İlişkin Sayıştay Başkanlığı
Tezkeresi, 2013 Yılı Dış Denetim Genel Değerlendirme Raporunun Sunulduğuna
İlişkin Sayıştay Başkanlığı Tezkeresi, 2013 Yılı Faaliyet Genel Değerlendirme
Raporunun Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657) (Devam)

A) İÇİŞLERİ BAKANLIĞI (Devam)
1) İçişleri Bakanlığı 2015
Yılı Merkezî Yönetim Bütçesi
2) İçişleri Bakanlığı 2013
Yılı Merkezî Yönetim Kesin Hesabı

B) EMNİYET GENEL MÜDÜRLÜĞÜ
(Devam)
1) Emniyet Genel Müdürlüğü
2015 Yılı Merkezî Yönetim Bütçesi
2) Emniyet Genel Müdürlüğü
2013 Yılı Merkezî Yönetim Kesin Hesabı

C) JANDARMA GENEL KOMUTANLIĞI
(Devam)
1) Jandarma Genel Komutanlığı
2015 Yılı Merkezî Yönetim Bütçesi
2) Jandarma Genel Komutanlığı
2013 Yılı Merkezî Yönetim Kesin Hesabı

Ç) KAMU DÜZENİ VE GÜVENLİĞİ
MÜSTEŞARLIĞI (Devam)
1) Kamu Düzeni ve Güvenliği
Müsteşarlığı 2015 Yılı Merkezî Yönetim Bütçesi
2) Kamu Düzeni ve Güvenliği
Müsteşarlığı 2013 Yılı Merkezî Yönetim Kesin Hesabı

D) SAHİL GÜVENLİK KOMUTANLIĞI
(Devam)
1) Sahil Güvenlik Komutanlığı
2015 Yılı Merkezî Yönetim Bütçesi
2) Sahil Güvenlik Komutanlığı
2013 Yılı Merkezî Yönetim Kesin Hesabı

E) GÖÇ İDARESİ GENEL
MÜDÜRLÜĞÜ (Devam)
1) Göç İdaresi Genel
Müdürlüğü 2015 Yılı Merkezî Yönetim Bütçesi
2) Göç İdaresi Genel
Müdürlüğü 2013 Yılı Merkezî Yönetim Kesin Hesabı

F) EKONOMİ BAKANLIĞI (Devam)
1) Ekonomi Bakanlığı 2015
Yılı Merkezî Yönetim Bütçesi
2) Ekonomi Bakanlığı 2013
Yılı Merkezî Yönetim Kesin Hesabı

G) KÜLTÜR VE TURİZM BAKANLIĞI
(Devam)
1) Kültür ve Turizm Bakanlığı
2015 Yılı Merkezî Yönetim Bütçesi
2) Kültür ve Turizm Bakanlığı
2013 Yılı Merkezî Yönetim Kesin Hesabı

Ğ) DEVLET OPERA VE BALESİ
GENEL MÜDÜRLÜĞÜ (Devam)
1) Devlet Opera ve Balesi
Genel Müdürlüğü 2015 Yılı Merkezî Yönetim Bütçesi
2) Devlet Opera ve Balesi
Genel Müdürlüğü 2013 Yılı Merkezî Yönetim Kesin Hesabı

H) DEVLET TİYATROLARI GENEL
MÜDÜRLÜĞÜ (Devam)
1) Devlet Tiyatroları Genel
Müdürlüğü 2015 Yılı Merkezî Yönetim Bütçesi
2) Devlet Tiyatroları Genel
Müdürlüğü 2013 Yılı Merkezî Yönetim Kesin Hesabı

I) TÜRKİYE YAZMA ESERLER BAŞKANLIĞI
(Devam)
1) Türkiye Yazma Eserler
Başkanlığı 2015 Yılı Merkezî Yönetim Bütçesi
2) Türkiye Yazma Eserler
Başkanlığı 2013 Yılı Merkezî Yönetim Kesin Hesabı
BAŞKAN – Şimdi, şahsı adına, aleyhte
söz isteyen Adil Zozani, Hakkâri Milletvekili.
Buyurun Sayın Zozani. (HDP sıralarından
alkışlar) 
ADİL ZOZANİ (Hakkâri) – Teşekkür ederim
Sayın Başkan. 
Değerli milletvekilleri, Kültür
Bakanlığının, İçişleri Bakanlığının ve Ekonomi Bakanlığının bütçesini birlikte
değerlendirip bu üç bütçeye ait ortak bir cümle kurabilir miyim kuramaz mıyım,
uzun süre üzerinde durdum. Çünkü, Meclisin çalışma programında böyle bir
garabet oluştu. Birbirleriyle hiçbir ilişiği olmayan bütçeler bir araya
getirildi ve üzerinde değerlendirmeler yapılıyor. 
Öyle zannediyorum ki sabah saatinden bu
saate kadar bizi, eğer, dinleme, izleme zahmetinde bulunan vatandaşlarımız da
var ise bu konuşmalarımızdan da bir bütünlük yakalayamamış olduklarını
düşünüyorum, kendilerine eziyet ettiğimizi düşünüyorum. Ama, kendimi çok
zorladım, dedim bir ortak nokta bulayım, bulmaya çalışayım; buldum değerli
milletvekilleri. Bulduğum o ortak noktayı şimdi sizlerle de paylaşmaya
çalışacağım.
“Vilâyet, mahallî umûrda mânevî
şahsiyeti ve muhtariyeti hâizdir. Hâricî ve dâhilî siyaset, şer'î, adlî ve
askerî umûr, beyn-el-milel iktisadî münasebât ve hükûmetin umûmî tekâlifi ile
menafii birden ziyade vilâyâta şâmil husûsât müstesnâ olmak üzere, Büyük Millet
Meclisi’nce vaz’edilecek kâvanîn mûcibince Evkâf, Medâris, Maârif, Sıhhiye,
İktisat, Ziraat, Nafıâ ve Muavenet-i İçtimaiye işlerinin tanzim ve idâresi,
vilâyet şûrâlarının salâhiyeti dâhilindedir.”
MEHMET HİLAL KAPLAN (Kocaeli) – Ne
dediniz? Bir tercüman kullanalım. 
ADİL ZOZANİ (Devamla) – Bir, Osmanlıca
okudum, Kültür Bakanlığını ilgilendiriyor, o bağlamı kurdum. Kültür Bakanının
bize bir sözü var Osmanlıca -şu anda Meclis kütüphanesinde de bulunan-
Şemseddin Samî’nin “Kamûs'ül-a'lâm” kitabını Türkçeleştirip, sadeleştirip
basacak bu sene, bu sözü var. Oradan da bilmeyenler açısından Kürdistan’ın
neresi olduğunu öğrenmiş olacaklar, öyle bir katkısı olacak Kültür Bakanının
bize sözü vardır. 
İkincisi, iktisattan söz etti. Bir
kentin iktisadının ne şekilde olacağına ilişkin ifade edildi. Ekonomi
Bakanlığını kısmen, uzaktan ilgilendiriyor, bir bağ kurabilirsiniz oradan ama
Ekonomi Bakanlığının ismi yanlış konulmuş, siz Ekonomi Bakanlığı diye bütçesini
burada değerlendiriyorsunuz ancak Sayın Bakanın bizimle paylaştığı hususlar bir
Ekonomi Bakanlığının görev alanı dâhilinde değildir çünkü o dış ticaretle
ilgilidir, dış ticaret bakanlığıdır orası. Adı dış ticaret bakanlığı olarak
konulmuş olsaydı burada doğru bir bağlantı kurmuş olurduk. 
Üçüncüsü, aynı metinden idari hususları
pekâlâ anlayabilirsiniz, bizim de çözüm sürecinden neyi kastettiğimizi bir
şekilde size ifade eder. Bilmeyenler açısından söyleyeyim, benim biraz önce
okuduğum metin 1921 Anayasası’nın 11’inci maddesidir yani muhtariyet
ifadeleridir, muhtariyet öngören 1921 Anayasası’nın 11’inci maddesidir. Biz o
nedenle diyoruz, cumhuriyetin kuruluş felsefesi, o teklikle buluşmayan, tekçi
anlayışla buluşmayan, ret ve inkârla buluşmayan cumhuriyetin kuruluş felsefesi
yani 1924 öncesine işaret ediyoruz. İşte size 3 bakanlığı birlikte
değerlendirme şansım oldu. Onun için de diyoruz ki: Biz bölmek peşinde değiliz.
Edebali’nin dediği “Bölmek, parçalamak sizin olsun, bütünlemek bizim olsun.”
Biz bütünleme gayreti içerisindeyiz. Üç kavram ekseninde, biz, Türkiye'yi
büyüten bir yelpaze, büyüten bir rotaya koyacağımızı ifade ediyoruz. Halkların
Demokratik Partisi olarak bunu Türkiye kamuoyuyla paylaşıyoruz. Bir diyoruz:
Özgürlük. İki diyoruz: Demokrasi. Üç diyoruz: Halkların gönüllü bir
aradalığıdır. Bu üç kavram ekseninde biz Türkiye'yi bütünleyeceğimizi
düşünüyoruz, Türkiye'nin önünü açıyoruz. Bu amaçla partimiz heyetinin, heyetlerinin
İmralı’yla da, Kandil’le de yaptığı görüşmeler, seyahatler bizim tarihimizin,
parti tarihimizin onur sayfalarını oluşturuyor. Bunu bir kez daha Meclis
kürsüsünden ifade etmek isterim. 
(Mikrofon otomatik cihaz tarafından
kapatıldı) 
ADİL ZOZANİ (Devamla) - Sizlere de şunu
unutmayın derim: Bu bütçe itibarıyla insanı yaşatmıyorsunuz. Bu bütçe insanlığı
yaşatan bir bütçe değildir. Dolayısıyla, insanı yaşatmadığınız için de devlet
istikraza girmiş. Biz, biraz önce ifade ettiğim felsefeyle devleti bu zor durumdan
kurtaracağımızı ifade ediyor, bu bütçenin insani bir boyut kazanmasını arzu
ediyorduk, maalesef bu yok, olmadığı için de muhalifiz, muhalefet şerhimizi
koyuyoruz, ret oyu vereceğiz.
Teşekkür ediyorum. (HDP sıralarından
alkışlar)
BAŞKAN – Teşekkür ediyorum.
YUSUF HALAÇOĞLU (Kayseri) – Sayın
Başkanım…
BAŞKAN – Buyurun Sayın Halaçoğlu.
YUSUF HALAÇOĞLU (Kayseri) – Sayın
Başkan, şimdi, az önce 1921 Anayasası’yla ilgili okunulan metnin eğer Türkiye
Türkçesine çevirisini yapacak olursak bir muhtariyetten falan söz etmiyor.
Muhtariyet çok farklı bir şey, buradaki anlamı tamamen farklı bir şey.
İsterseniz, açarsanız, oturduğum yerden söyleyebilirim.
ADİL ZOZANİ (Hakkâri) – Sataşmaysa
yerinden mi cevap verecek?
BAŞKAN – Değil efendim, Grup Başkan
Vekili olduğu için, biraz önce Sayın Baluken’e nasıl verdiysek... Yoksa,
sataşma söz konusu değil, sataşmadan söz vermedim. 
IV.- AÇIKLAMALAR (Devam)
4.- Kayseri Milletvekili
Yusuf Halaçoğlu'nun, Hakkâri Milletvekili Adil Zozani’nin 656 ve 656’ya 1’inci
Ek sıra sayılı Bütçe Kanunu Tasarısı ile 657 sıra sayılı Kesin Hesap Kanunu
Tasarısı’nın beşinci tur görüşmelerinde şahsı adına yaptığı konuşmasındaki bazı
ifadelerine ilişkin açıklaması
YUSUF HALAÇOĞLU (Kayseri) – Teşekkür
ederim Sayın Başkan.
1921 Anayasası’nın 11’inci maddesi
şöyle söyler: “Vilâyet, mahallî
umûrda mânevî şahsiyeti ve muhtariyeti hâizdir.” Buradaki muhtariyetin ne
olduğunu biraz sonra göreceksiniz “Hâricî ve dâhilî siyaset, şer’î adlî ve
askerî umûr, beyn-el-milel iktisadî münasebât ve hükûmetin umûmî tekâlifi ile
menafii birden ziyade vilâyâta şâmil husûsât müstesnâ olmak üzere, Büyük Millet
Meclisi’nce vaz’edilecek kâvanîn mûcibince Evkâf, Medâris, Maârif, Sıhhiye,
İktisat, Ziraat, Nafıâ ve Muavenet-i İçtimaiye işlerinin tanzim ve idâresi,
vilâyet şûrâlarının salâhiyeti dâhilindedir.” Yani buna göre bu, şu anlama geliyor: “Vilayetlerin
vergi, iç ve dış siyaset, şeri, askerî ve adli işleri ile uluslararası iktisadi
hususlar yani birden fazla vilayeti kapsayan meseleler hariç olmak üzere vakıf,
eğitim, sağlık, ekonomik durum, tarım, bayındırlık, sosyal yardımlaşma gibi
konuların düzenlenmesi Büyük Millet Meclisince çıkarılacak kanunlar
çerçevesinde vilayet meclislerince yürütülecektir.” Burada muhtariyet falan
diye bir şey yok yani il genel meclisince yürütülüyor.
ADİL ZOZANİ (Hakkâri) – Sayın Başkan, ben de yerimden bir
şey söylemek istiyorum.
YUSUF HALAÇOĞLU (Kayseri) - Diğer taraftan, Kürdistan’ın
sınırlarını eğer siz sadece burada… Osmanlıcası da yanımda. Şemseddin Sami’nin
kitabıyla bağlantılı söyledi ama ondan çok daha önce, 1340’da “Nüzhet’ül Külub”ta,
Hamdullah Mustafa Kazvini’nin eserinde Kürdistan şu şekilde tarif edilir:
“Irak-ı Arap, Huzistan, Irak-ı Acem, Azerbaycan ve Diyarbakır bölgeleriyle
çevrilmiş olan bir bölgedir.” der. 
Şimdi burada Diyarbakır vilayeti ayrı bir vilayettir.
Diyarbakır vilayetinin sınırından içeriye doğru Irakı Acem ve sair buraları
ifade eder. Burada onun haritası da var, çizgisi de var. Dolayısıyla,
Türkiye’yle, Anadolu’yla hiç alakası olan bir yer değildir. Sadece, Türkiye’de
1847’de… Diyarbakır vilayetinin eski şeklini bilmiyorsunuz. Eski vilayetten
bahsediyor, bugünkü vilayetten bahsetmiyor, Osmanlı Dönemi vilayetinden
bahsediyor. Ta El Cezire’ye kadar uzanıyor, El Cezire’nin altına kadar
Diyarbakır vilayeti. Diğer taraftan…
BAŞKAN –
Teşekkür ediyorum Sayın Halaçoğlu.
YUSUF HALAÇOĞLU
(Kayseri) – Efendim, bir dakika… Açıklamamız lazım bunu, açıklamamız lazım.
BAŞKAN –
Açıkladınız efendim, açıkladınız.
S. NEVZAT
KORKMAZ (Isparta) – Bir saniye… Önemli bir şey.
BAŞKAN – Buyurun.
YUSUF HALAÇOĞLU
(Kayseri) – Şimdi, bu bölgelerde bir Kürdistan’dan bahsediyor. Osmanlı
Devleti’nde sadece ve sadece Kürdistan eyaleti 1847 yılında kurulmuştur, 1839
Tanzimat Fermanı’ndan sonra. On yedi sene ayakta kalmıştır, on yedi sene
sonrasında da, 1864’te ortadan kaldırılmıştır. Aslında 1847’de kurulmuş olması
ondan önce olmadığının da delilidir. Dolayısıyla, siyasi bir sebeple eyalet
oluşturulmuş, sonra da ortadan kalkmıştır.
“Kamûs-ül-a’lâm”a
gelince, “Kamûs-ül-a’lâm”ın sonraki o şerhteki yazılan bölümünün arkasını
okuduğunuz zaman orada hangi anlama geldiğini ve bunun kimlerden alındığını,
alıntı yapıldığını da gösterir; onu belirtiyorum.
BAŞKAN – Peki,
teşekkür ediyorum.
Buyurun Sayın
Zozani.
ADİL ZOZANİ
(Hakkâri) – Sayın Başkanım, benim kürsüde yaptığım beş dakikalık konuşmanın
üzerinde Grup Başkan Vekili altı dakikalık bir değerlendirme yaptı. Ben de altı
dakika ayakta, kayıtlara geçmesi için değerlendirmelerde bulunacağım.
S. NEVZAT
KORKMAZ (Isparta) – Yanlışlarını düzeltmek o kadar sürdü ama.
BAŞKAN - Ama,
öyle bir usulümüz yok ki Sayın Zozani. Lütfen ama…
ADİL ZOZANİ
(Hakkâri) – Daha başlamadan itiraz ettiniz Sayın Başkanım.
BAŞKAN –
Efendim?
ADİL ZOZANİ
(Hakkâri) – Daha başlamadan siz itiraz ettiniz.
BAŞKAN – Hayır,
itiraz ederim tabii canım, ben usule itiraz ediyorum, bu benim hakkım. 
ADİL ZOZANİ
(Hakkâri) – Ben şunu söyleyeyim, teklifim şu…
BAŞKAN - Yani,
“Grup Başkan Vekili altı dakika konuştu, ben de konuşacağım.” Böyle bir usul
var mı?
Buyurun.
ADİL ZOZANİ
(Hakkâri) – Devlette devamlılık esastır. Devletin arşivleri, devletin tarihi
ortaktır. Bu süre içerisinde…
BAŞKAN – Oturun
yerinize, yerinizden söz vereyim.
İDRİS BALUKEN
(Bingöl) – Sataşma var Sayın Başkan.
BAŞKAN – Lütfen,
sataşmayla ilgili değil, “Açıklama yapacağım.” diyor. 
İDRİS BALUKEN
(Bingöl) – Sataşma var, Genel Kurulu yanlış bilgilendirme var.
S. NEVZAT
KORKMAZ (Isparta) – Tarihî bilgiler verdi ya!
BAŞKAN - Sayın
Baluken, “Konuyla ilgili açıklama yapacağım.” diyor. Burada hepimizin gözü
önünde olan hadise yani sataşma söz konusu değil efendim. Lütfen…
İDRİS BALUKEN
(Bingöl) – Hayır, Genel Kurula 11’inci maddeyle ilgili yanlış bilgiler
verildiğini söyledi.
BAŞKAN – Önemli
bir konu olduğu için açıklamasını yapsın efendim.
Buyurun Sayın
Zozani.
5.- Hakkâri Milletvekili Adil
Zozani'nin, Kayseri Milletvekili Yusuf Halaçoğlu’nun yaptığı açıklamasındaki
bazı ifadelerine ilişkin açıklaması
ADİL ZOZANİ
(Hakkâri) – Teşekkür ederim Sayın Başkan.
Aynı müsamahayı
süre açısından tanıyacağınızı umut ediyorum, teşekkür ediyorum.
BAŞKAN – Hayır
efendim, değil.
ADİL ZOZANİ
(Hakkâri) – Eğer “bir dakika” diyorsanız, hiç konuşmayayım.
BAŞKAN -
Buyurun.
ADİL ZOZANİ
(Hakkâri) – Teşekkür ederim.
Şimdi, bir,
Milliyetçi Hareket Partisine önerimizdir, eğer 1921 Anayasası’nın 11’inci
maddesi bir özerklik anlamı taşımıyor ise burada belirlenen içerikte yeni
anayasa çalışması esnasında Milliyetçi Hareket Partisinin de Milliyetçi
Hareket Partisinin de Türkiye’deki idari ve siyasi yapının yeniden inşası ve
dizaynı açısından 1921 Anayasası’nın 11’inci maddesinin onların kabulü olarak
bu şekilde çalışmalara kaydedilmesini talep ediyoruz, kabul edeceklerini umut
ediyorum.
İkincisi, Sayın Halaçoğlu kendini çok
zorluyor, yani tarihî çok yenileme, yeniden başlatmak için kendisini çok
zorluyor ama Sultan Sencer 1830’dan önce yaşamış, Yavuz Sultan Selim ile İdrisi
Bitlisî’nin ilişkisi de çok öncesidir. Peki, onların ifade ettiği Kürdistan ve
onların ifade ettiği ilişki hangi çerçevede söz konusu olmuştur? Şunu çok açık
ve net birlikte görelim artık... 
MUHYETTİN AKSAK (Erzurum) – Sayın
Başkan, bunları dinlemek zorunda mıyız?
BAŞKAN – Sayın Zozani, lütfen
toparlayınız. 
ADİL ZOZANİ (Hakkâri) – Şimdi, Kürt
halkı Orta Doğu coğrafyasında kadim bir halktır. Sizler sonradan geldiniz, biz
bir ortaklık kurduk. O ortaklıktan bizi zaman zaman, “Ya, işte, niye bu
ortaklığı kurduk?” noktasına getirdiğiniz çok olmuştur ama biz o geçmişin kötü
anılarının tümünün üzerine sünger çekiyor, birlikte yeni bir gelecek
kuracağımıza olan inancımızı ifade ediyoruz. Benim biraz önce kürsüden ifade
ettiğim de buydu.
Teşekkür ediyorum Sayın Başkan.
BAŞKAN – Teşekkür ediyorum.
III.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
1.- 2015 Yılı Merkezi Yönetim
Bütçe Kanunu Tasarısı ile Plan ve Bütçe Komisyonu Raporu (1/978) (S.Sayısı 656
ve 656’ya 1’inci Ek) (Devam)
2.- 2013 Yılı Merkezi Yönetim
Kesin Hesap Kanunu Tasarısı, 2013 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2013 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi, Merkezi Yönetim Kapsamındaki
Kamu İdarelerine, Sosyal Güvenlik Kurumlarına ve Diğer Kamu İdarelerine Ait
Toplam 157 Adet Denetim Raporunun Sunulduğuna İlişkin Sayıştay Başkanlığı
Tezkeresi, 2013 Yılı Dış Denetim Genel Değerlendirme Raporunun Sunulduğuna
İlişkin Sayıştay Başkanlığı Tezkeresi, 2013 Yılı Faaliyet Genel Değerlendirme
Raporunun Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657) (Devam)

A) İÇİŞLERİ BAKANLIĞI (Devam)
1) İçişleri Bakanlığı 2015
Yılı Merkezî Yönetim Bütçesi
2) İçişleri Bakanlığı 2013
Yılı Merkezî Yönetim Kesin Hesabı

B) EMNİYET GENEL MÜDÜRLÜĞÜ
(Devam)
1) Emniyet Genel Müdürlüğü
2015 Yılı Merkezî Yönetim Bütçesi
2) Emniyet Genel Müdürlüğü
2013 Yılı Merkezî Yönetim Kesin Hesabı

C) JANDARMA GENEL KOMUTANLIĞI
(Devam)
1) Jandarma Genel Komutanlığı
2015 Yılı Merkezî Yönetim Bütçesi
2) Jandarma Genel Komutanlığı
2013 Yılı Merkezî Yönetim Kesin Hesabı

Ç) KAMU DÜZENİ VE GÜVENLİĞİ
MÜSTEŞARLIĞI (Devam)
1) Kamu Düzeni ve Güvenliği
Müsteşarlığı 2015 Yılı Merkezî Yönetim Bütçesi
2) Kamu Düzeni ve Güvenliği
Müsteşarlığı 2013 Yılı Merkezî Yönetim Kesin Hesabı

D) SAHİL GÜVENLİK KOMUTANLIĞI
(Devam)
1) Sahil Güvenlik Komutanlığı
2015 Yılı Merkezî Yönetim Bütçesi
2) Sahil Güvenlik Komutanlığı
2013 Yılı Merkezî Yönetim Kesin Hesabı

E) GÖÇ İDARESİ GENEL
MÜDÜRLÜĞÜ (Devam)
1) Göç İdaresi Genel
Müdürlüğü 2015 Yılı Merkezî Yönetim Bütçesi
2) Göç İdaresi Genel
Müdürlüğü 2013 Yılı Merkezî Yönetim Kesin Hesabı

F) EKONOMİ BAKANLIĞI (Devam)
1) Ekonomi Bakanlığı 2015
Yılı Merkezî Yönetim Bütçesi
2) Ekonomi Bakanlığı 2013
Yılı Merkezî Yönetim Kesin Hesabı

G) KÜLTÜR VE TURİZM BAKANLIĞI
(Devam)
1) Kültür ve Turizm Bakanlığı
2015 Yılı Merkezî Yönetim Bütçesi
2) Kültür ve Turizm Bakanlığı
2013 Yılı Merkezî Yönetim Kesin Hesabı

Ğ) DEVLET OPERA VE BALESİ
GENEL MÜDÜRLÜĞÜ (Devam)
1) Devlet Opera ve Balesi
Genel Müdürlüğü 2015 Yılı Merkezî Yönetim Bütçesi
2) Devlet Opera ve Balesi
Genel Müdürlüğü 2013 Yılı Merkezî Yönetim Kesin Hesabı

H) DEVLET TİYATROLARI GENEL
MÜDÜRLÜĞÜ (Devam)
1) Devlet Tiyatroları Genel
Müdürlüğü 2015 Yılı Merkezî Yönetim Bütçesi
2) Devlet Tiyatroları Genel
Müdürlüğü 2013 Yılı Merkezî Yönetim Kesin Hesabı

I) TÜRKİYE YAZMA ESERLER
BAŞKANLIĞI (Devam)
1) Türkiye Yazma Eserler
Başkanlığı 2015 Yılı Merkezî Yönetim Bütçesi
2) Türkiye Yazma Eserler
Başkanlığı 2013 Yılı Merkezî Yönetim Kesin Hesabı
BAŞKAN – Evet, sayın milletvekilleri
beşinci turdaki konuşmalar tamamlanmıştır. 
Şimdi soru-cevap işlemi yapılacaktır.
Sayın Dibek, buyurun.
TURGUT DİBEK (Kırklareli) – Sayın
Başkanım teşekkür ediyorum.
İlk sorum Sayın İçişleri Bakanına:
Sayın Ala, ben üç yıl önce, şu an Kamu Düzeni ve Güvenliği Müsteşarlığının
kullandığı binayla ilgili soru sormuştum, yazılı olarak. O verilen yanıtta, o
zamanki Sayın Bakan tarafından o B ve C bloklarıyla ilgili, tadilatla ilgili yanıtlar
verildi ama A blokun, kullanılan A blokun tadilatıyla ilgili yanıt verilmemişti
“Maliyeti ne kadardır, ihaleler ne kadardır?” diye, üç yıldır bana yanıt
verilmedi. A blokla ilgili ne kadar tadilat harcaması yapılmıştır, bunu
öğrenmek istiyorum.
İkinci sorum Sayın Çelik’e: Sayın
Çelik, geçtiğimiz günlerde Sayın Putin Türkiye’ye geldi, biliyorsunuz,
geldiğinde, karşılama töreninde, sonradan öğreniyoruz ki Devlet Tiyatroları
oyuncularının bir kısmı animatör olarak oraya gönderilmiş. İşte, Tolstoy ve Puşkin
kılığıyla kendileri Putin’i karşılamışlardı. Oraya bu Devlet Tiyatroları
sanatçılarının gönderilmesinden sizin bilginiz var mıdır? Sizin bilginiz
dâhilinde mi gitmiştir? Bu uygulamayı doğru buluyor musunuz ? Yani bir animatör
olarak oraya gidip animasyon yapmalarını bu sanatçıların doğru buluyor musunuz?
Eğer doğru buluyorsanız bundan sonra bu uygulama devam edecek mi başka
etkinliklerde, başka gösterilerde? Bunu da öğrenmek istiyorum. 
Teşekkür ediyorum.
BAŞKAN – Teşekkür ediyorum. 
Sayın Doğru...
REŞAT DOĞRU (Tokat) – Teşekkür ederim
Sayın Başkan. 
İçişleri Bakanına soruyorum: Çin
devletinden Tayvan’a 300 Uygur Türkü yapılan zulümlerden dolayı kaçmıştır. Bu
insanlar Türkiye’ye gelmek için müracaatta bulunmuşlardır ancak Türkiye bu
insanları kabul etmiyor. Türkiye almaz ise Tayvan, Çin’e bu insanları geri
göndereceğini açıkladı. Çin’e geri gönderilmesi demek, bu insanların ömür boyu
hapis ve idam cezasıyla cezalandırılması demektir. İçişleri Bakanlığı ve
Hükûmet olarak bu konuda çalışmanız var mıdır? Bu insanları kaderlerine mi terk
ediyoruz?
İkincisi, Kültür Bakanına sormak
istiyorum: İki senedir millî kültürümüzle ilgili hangi kitapları bastınız ve
dağıttınız?
Üçüncüsünü de Ekonomi Bakanına sormak
istiyorum: 11/05/2005 tarihinde AKP iktidarında IMF’yle 19’uncu stand-by
anlaşması yapılmış mıdır? Bu anlaşmayla 10 milyar dolar kredi kullanıldığı
yazılmaktadır, doğru mudur? 
Teşekkür ederim. 
BAŞKAN – Teşekkür ediyorum. 
Sayın Demir...
NURETTİN DEMİR (Muğla) – Teşekkür
ederim Sayın Başkan. 
Sayın Bakan, her sene 290 bin
vatandaşımız hac ve umre seyahati yapmaktadır. TÜRSAB acentelerinden kişi başı
10 dolar kadar ücret almaktadır. Bu harcın alınması konusunda Bakanlığınızın
bir denetimi var mıdır? Hac ve umredeki Diyanet tekeliyle acenteler haksız
rekabete maruz kalmaktadır. Devletin özel sektörle haksız rekabet yapmasını
önleyecek tedbirleri almayı düşünüyor musunuz? Devlet özel sektörü geliştirmek
için mi, yoksa rekabet için mi vardır?
İçişleri Bakanımıza sormak istiyorum:
Bu SRC sınav günü -o kadar para yatırdı, millet bekliyordu- niçin iptal edildi?
Teşekkür ederim.
BAŞKAN – Teşekkür ederim. 
Sayın Uzunırmak...
ALİ UZUNIRMAK (Aydın) – Teşekkür
ediyorum Sayın Başkan.
Sayın İçişleri Bakanına soruyorum:
Zaman zaman Oslo’daki anlaşmayı PKK’nın bozduğu açıklanıyor. Bu anlaşmayı
Türkiye Büyük Millet Meclisi bilmiyor, Bakanlar Kurulu biliyor mu? Türkiye
Büyük Millet Meclisinin ve halkın bilmediği bir anlaşma ortada. Böyle bir
yönetimi demokrasi olarak tanımlıyor musunuz?
İki: PKK ve İmralı hükümlüsü zaman
zaman tehditli talep takvimleri veriyor, taleplerinin yerine gelmesini
istiyorlar. Tehditlerinin hiçbiri verilen süre sonunda eyleme geçmiyor. Bunun
anlamı, istediklerini belli oranlarda alıyor demektir. Bugüne kadar Türkiye
Büyük Millet Meclisinden ve halktan gizlediğiniz paket ve görüşmelerde neler
verdiniz, paketin içeriğini kaç kişi ve hangi kurumlar biliyor?
Üç: İktidarın eski dostu, sırdaşı, yeni
düşmanı paralel yapıyla ilgili, tehdit oluşturduğu, delil, belge, bilgi, bulgu,
iz, emare ne zaman bilgi ve kayıtlarınıza girmiştir, ne karar alınmış, eyleme
ne zaman geçilmiştir?
Teşekkür ediyorum.
BAŞKAN – Teşekkür ediyorum.
Sayın Kaplan…
MEHMET HİLAL KAPLAN (Kocaeli) –
Teşekkür ediyorum Sayın Başkan.
Sorum Sayın İçişleri Bakanına: Son
dönemlerde ülkemizde sıkça ölüm ve intihar vakalarının artmasıyla gündeme gelen
sentetik uyuşturucu maddenin hızla yayıldığını biliyoruz. Bunun en çok,
özellikle, görüldüğü, 2011-2013 yılları arasında en sık görüldüğü yerin Kocaeli
olmasını neye bağlıyorsunuz? Birinci sorum bu.
İkinci sorum: Sayın Bakanım, bu konuyla
ilgili, Emniyet Genel Müdürlüğünü, Emniyet Genel Müdürlüğü KOM Daire
Başkanlığını aradım, Cumhuriyet Halk Partisi heyetiyle görüşmek istedim,
sekreterlerin söylediği yanıt şu: “Hangi milletvekilimiz? Hangi partiden
arıyorsunuz? Biz size döneriz.” dediler, bir haftadır dönmediler. Acaba sizin
vermiş olduğunuz bir talimat var mıdır? Sekreterler ya da Genel Müdürlük
yetkilileri neden milletvekiline hangi siyasi partiden aradığını soruyorlar?
Yanıtlarsanız teşekkür ederim.
BAŞKAN – Teşekkür ediyorum.
Sayın Çam…
MUSA ÇAM (İzmir) – Teşekkür ediyorum.
İçişleri Bakanımıza soruyorum: Sayın
Bakan, mutlak bir AKP çoğunluğu var burada fakat siz dışarıdan Bakan olarak
atandınız; şu anda AKP’ye üyelik akdini gerçekleştirdiniz mi, bunu öğrenmek
istiyorum.
İkinci sorum yine size: Güvenlik
paketinin yürürlüğe girdiği bu günlerde makul şüphe iddiasıyla kaç kişi
hakkında işlem yapılmıştır, bunu öğrenmek istiyorum. 
Üçüncüsü: Özellikle, valilerin
emeklilikteki ücretleri gayet normal fakat kaymakamlar çok sıkıntı çekiyor.
Kaymakamlara 6400 gösterge için bir hazırlık var mı, bir çalışmanız var mı? 
Polis arkadaşlarımız özellikle
emeklilikte çok büyük bir sorun yaşıyorlar ve kapıda gördüğümüz herkes diyor
ki: “Yaklaşık olarak yirmi yıldır birçok hükûmet geldi geçti ama 3600
göstergeyi çıkarmadı.” 3600 göstergeyle ilgili bir çalışma var mıdır?
Teşekkür ediyorum.
BAŞKAN – Teşekkür ediyorum.
Sayın Erdoğan…
MEHMET ERDOĞAN (Muğla) – Teşekkür
ediyorum Sayın Başkan.
Sayın İçişleri Bakanı, hâkim, savcı
maaşlarındaki son düzenlemeyle birinci sınıf bir mülki idare amiri maaşı yeni
göreve başlayan hâkimin maaşı kadar kalmıştır. Mülki idare amiri maaşlarını
hâkim, savcı maaşlarına eşitlemek gibi bir çalışmanız var mıdır?
Polislere yıllardır söz veriyorsunuz.
Polislerin ek gösterge ve fazla çalışmayla ilgili taleplerini karşılayacak bir
çalışmanız var mıdır?
Sayıları 25 bini bulan uzman
jandarmaların özlük haklarının iyileştirilmesi konusunda bir çalışmanız var
mıdır?
Yine biraz önce Sayın Cumhurbaşkanı
“Paralelciler soru çalarak belli kurumlara yerleştiler.” demiş. Paralelciler
soru çalarken zamanın Başbakanı, bugünkü Cumhurbaşkanı Sayın Recep Tayyip
Erdoğan ve AKP iktidarı ne işle meşguldü?
Sayın Turizm Bakanı, Muğla ilindeki
tarihî ören yerlerinin yüzde 25’i bile düzenlenerek turizme açılmamıştır. Bu
geriye kalan yüzde 75’i düzenleyip turizme açma konusunda ciddi bir çalışmanız
var mıdır? Buralarda yapılan çalışmalara çok az ödenek verildiği için bir sene
yapılan kazılar bir sonraki seneye varmadan kaybolmakta, buralar tahrip
olmaktadır. Bu tahribatı önleyecek şekilde, planlı, programlı şekilde buralara
ödenek aktarmayı düşünüyor musunuz?
Teşekkür ediyorum.
BAŞKAN – Teşekkür ediyorum.
Sayın Aldan…
ÖMER SÜHA ALDAN (Muğla) – Teşekkür
ederim Sayın Başkan.
İlk sorum Ekonomi Bakanı Sayın Nihat
Zeybekci’ye: Petrol ithal ettiğimiz ülkelere gerçekleştirdiğimiz ihracat toplam
ihracatın yüzde kaçıdır?
İkinci sorum Kültür ve Turizm Bakanı
Sayın Ömer Çelik’e: Yirmi beş dakikalık konuşması içinde Sayın Bakan sadece bir
cümleyi turizme ayırdı “Turizmde dünya 6’ncısıyız.” diye. Bu bütçe
görüşmelerinde parasal hiçbir şeye değinmedi. Muğlalı turizmciler “Sayın
Ertuğrul Günay’dan sonra Turizm Bakanlığına henüz atama yapılmadı.” demişlerdi.
Kendisi 1940’ların CHP’sinden ve genel politikadan zaman ayırıp turizmcinin
sorunlarıyla ne zaman yüzleşecek?
Teşekkür ederim.
BAŞKAN – Sayın Korkmaz…
S. NEVZAT KORKMAZ (Isparta) – Ben,
Sayın Kültür Bakanına önce şunu sormak istiyorum, daha doğrusu bir hususu
iletmek istiyorum.
Gazi Üniversitesindeki çalışan
arkadaşlarımız, öğretim üyeleri ilettiler. Rektörlük binası biliyorsunuz, orada
tarihî bir bina. Atatürk’ün isteğiyle çiftlikten verilen arazi üzerine
kurulmuş, aslına aykırı bir biçimde yanlış restorasyonda bulunuluyor. Ne amaca
hizmet ettiği belli olmayan iki katlı bir binaya asansör yapılmaya çalışılıyor.
Efendim, duvarlar yine aslına aykırı biçimde restore ediliyor. Türk sanatı ve
mimarisi adına katliam denebilecek bu olayı sizin bilgilerinize sunmuş oluyorum
Sayın Bakan, incelemenizi istirham edeceğim.
Sayın İçişleri Bakanının da çok net bir
biçimde istirham ediyorum cevap vermesini. Emniyet teşkilatı, jandarmadaki
astsubaylar, subaylar, uzman çavuşlar, sivil memurlar, bütün hepsini
kastediyorum, bunların ücretlerinde ve özlük haklarında iyileştirmeler
düşünüyor musunuz? Bir de mülki idare amirini katın bunun içine.
BAŞKAN – Teşekkür ediyorum.
Sayın Işık…
ALİM IŞIK (Kütahya) – Teşekkür ediyorum
Sayın Başkan.
Sayın Zeybekci’ye soruyorum: 2002 yılı
ile 2013 veya 2014 yıllarına ait;
A) Kamu ve özel sektöre ait toplam borç
stokları,
B) Vatandaşlarımızın bankalara olan
toplam borçları,
C) Hanehalkı gelirlerinin borçlara
ayrılan payları,
D) Tasarruf oranları,
E) Kamu ve özel sektör tarafından
yapılan faiz ödemeleri ne kadardır? 
Sayın Ala’ya soruyorum, birinci sorum:
2012 yılında nüfusu 2 binin üzerinde bulunmasına rağmen 2011 yılı nüfusuna göre
tüzel kişilikleri köye dönüştürülen Kütahya ili Simav ilçesi Kuşu beldesine
dâhil bazı beldelerin mağduriyetleri defalarca dile getirmemize rağmen
çözülememiştir. Hâlen bazı beldelerin yargı süreci devam eden bu konusu ne
zaman çözüme kavuşacaktır, Bakanımızın düşüncesi nedir? İkinci…
(Mikrofon otomatik cihaz tarafından
kapatıldı)
BAŞKAN – Teşekkür ediyorum.
Sayın Türeli…
RAHMİ AŞKIN TÜRELİ (İzmir) – Teşekkür
ederim Sayın Başkan.
İlk sorum Ekonomi Bakanına: Sayın
Bakan, Orta Vadeli Programdaki büyüme ve cari açık ilişkisi problemli
gözüküyor. Ekonominin net ihracata dayalı büyüdüğü yıllarda elbette doğal
olarak cari işlemler açığı azalıyor, büyüme hızı da yavaş. Nitekim, 2014
yılının ilk dokuz ayında büyüme hızı yüzde 2,8. Bunun neredeyse tamamı net
ihracattan kaynaklanıyor, yurt içi talebin katkısı 0,1. Bu açıdan da
baktığınızda, cari açıktaki bir azalma normal ama 2015-2017 yılında büyüme hızı
yüzde 4,7 olacak OVP’ye göre ve bu da tamamıyla yurt içi talepten kaynaklanacak
ve siz hem sunuşunuzda “net ihracattan kaynaklanan bir büyüme” diyorsunuz hem
bir taraftan cari işlemler açığını nasıl siz 2014 yılındaki 46 milyar dolardan
2017’de 50,7 milyar dolara çıkaracaksınız, tutabileceksiniz? Yani ekonominin
büyüdüğü bir yılda…
(Mikrofon otomatik cihaz tarafından
kapatıldı) 
BAŞKAN - Teşekkür ediyorum. 
Sayın Keskin…
ADNAN KESKİN (Denizli) – Sorum Sayın
İçişleri Bakanına efendim: Sayın Cumhurbaşkanı paralel yapının faili meçhul
cinayetlerle ilişkisinin olduğunu açıkladı. Bakanlığınızda bu konuda herhangi
bir kanıt var mıdır? 
Adana Valisiyken halka “pezevenk” diyen
Hüseyin Avni Coş hakkında herhangi bir soruşturma başlatılmış mıdır? Bu kişinin
görevde kalmasına göz yumacak mısınız? 
Van depreminde yıkılan Bayram Oteli’nin
enkazı altında kalan 24 kişi hayatını yitirdi. Van Valisi ve AFAD yöneticileri
hakkında yürütülen soruşturma sonunda verilen takipsizlik kararı Anayasa
Mahkemesi tarafından etkili ve caydırıcı soruşturma yürütülmediği, yaşam
hakkını ihlal ettiği gerekçesiyle bozuldu. Vali ve AFAD yönetiminin
yargılanması için gerekli izni verecek misiniz? 
Teşekkür ederim efendim. 
BAŞKAN – Teşekkür ediyorum. 
Son soru, Sayın Küçük, buyurun. 
SEDEF KÜÇÜK (İstanbul) – Teşekkür
ediyorum Sayın Başkan. 
Ben sorumu Sayın Kültür ve Turizm
Bakanına soruyorum: Kültür ve Turizm Bakanlığı Değerlendirme Komisyonu
önümüzdeki dönem için son altı ayda Bakanlık desteği almış tiyatrolara destek
verilmeyeceğini açıkladı. Özel tiyatroları etkinlik yapamayacak veya
başladıkları projeleri sürdüremeyecek bir duruma getiren bu kararın gerekçesi
nedir? Böylesi bir destek anlayışı sizce sağlıklı mıdır? 
İkinci sorum: Hipodrom alanına Türkiye
Uygarlıklar Müzesi yapılması için Ankara Büyükşehir Belediyesiyle imzalanan
protokolün akıbeti ne oldu? 
Teşekkür ediyorum. 
BAŞKAN – Teşekkür ediyorum. 
On beş dakika soru soruldu. 
Sayın Bakanlar, beşer dakika süre
veriyorum. 
Buyurun.
İÇİŞLERİ BAKANI EFKAN ALA – Sayın
Başkan, teşekkür ediyorum.
Sayın milletvekillerimiz, bazı sorulara
tabii yazılı olarak cevap vereceğim, bazılarına da şimdi sözlü olarak cevap
vereceğim.
Uygur Türkleriyle ilgili gerçekten, -sayın
milletvekilimize sonra ben grafik hâlinde gönderirim- çok büyük hassasiyetle
meselenin üzerinde duruyoruz. Buradaki meselenin de farkındayız ve meseleye
Dışişleri Bakanlığıyla beraber gerçekten o günden itibaren vaziyet ediyoruz ama
daha fazla, daha detaylı bilgi sunmam doğru olmayabilir. Siz de konunun
hassasiyetini biliyorsunuz ama teşekkür ediyorum, yani gerçekten bu konuda el birliğiyle
meseleleri takip etmemiz gerekiyor. Biz de aynı hassasiyetle emin olunuz ki
meselenin üzerindeyiz.
Oslo Anlaşması’na ilişkin… Değerli
arkadaşlar, Oslo eğer sabote edilmeseydi, orada başka yabancı ülkelerin
birtakım gizli örgütleriyle ya da istihbarat örgütleriyle iş birliği yapıp bu
deşifre edilmeseydi Türkiye için çok daha iyi sonuçlar elde edebileceğimiz bir
sürecin başlangıcıydı ama şunu söyleyeyim: Ne vadettiniz, ne vadediyorsunuz, ne
anlaşıyorsunuz? 
Değerli arkadaşlar, ileri demokrasi
vadediyoruz, bu gelişmiş demokrasiyi vadediyoruz, millete de vadediyoruz,
efendim, bu sorunla ilgili görüştüğümüz kişilere de vadediyoruz. Bizim de siyasi
politikamız gelişmiş, ileri haklar demokrasisidir. 
Emniyet Genel Müdürlüğünde partiden
arıyorlar…
ALİ UZUNIRMAK (Aydın) – Türkiye Büyük
Millet Meclisi bilmiyor bunu. Yabancı istihbaratlardan öğreniyoruz ya. Ne kadar
güzel!
İÇİŞLERİ BAKANI EFKAN ALA – Efendim,
istirham ediyorum, bakın susuyoruz… 
ALİ UZUNIRMAK (Aydın) – Ama sorunun
anlamı bu değil Sayın Bakan. 
İÇİŞLERİ BAKANI EFKAN ALA – Çok güzel,
medeni bir biçimde -saygıyla selamlıyorum- çok güzel görüşmeler oluyor.
Gerçekten bu bizim en önemli kazanımımızdır. 
ALİ UZUNIRMAK (Aydın) – Biz de saygıyla
selamlıyoruz da, sorunun içeriğine uygun cevap ver.
İÇİŞLERİ BAKANI EFKAN ALA – Söylediğim
hiçbir şeyi benimsemiyor olabilirsiniz. Sizi ikna etmek değil benim görevim.
Benim görevim, verdiğiniz, sorduğunuz soruyu vatandaşa, onu… Sizin de
hedefiniz, benim de hedefim 77 milyon insanı, vatandaşları ikna etmektir yoksa
ayrı ayrı partileriz. 
ALİM IŞIK (Kütahya) – Sayın Bakan, ne
var içeriğinde, biz de bilelim. 
İÇİŞLERİ BAKANI EFKAN ALA – Şimdi,
Emniyet Genel Müdürü… 
ALİ UZUNIRMAK (Aydın) – Sayın Bakan,
bakın, ben diyorum ki: Bakanlar Kurulu biliyor mu? 
BAŞKAN- Sayın Uzunırmak… 
ALİ UZUNIRMAK (Aydın) – Türkiye Büyük
Millet Meclisi bilmiyor!
BAŞKAN – Sayın Uzunırmak… 
ALİ UZUNIRMAK (Aydın) – Siz Bakanlar
Kurulu biliyor mu, bilmiyor mu, onu söyleyeceksiniz. 
İÇİŞLERİ BAKANI EFKAN ALA – Neyi bilmiyor
kardeşim, neyi, neyi? 
ALİ UZUNIRMAK (Aydın) – Bakanlar Kurulu
Oslo görüşmesini biliyor mu, bilmiyor mu? 
İÇİŞLERİ BAKANI EFKAN ALA – Sana
söylüyorum, diyorum ki: İleri demokrasi vadettik. Daha ne söyleyeyim? 
ALİ UZUNIRMAK (Aydın) – “Bakanlar
Kurulu biliyor mu, bilmiyor mu Oslo’nun içeriğini?” diyorum. 
İÇİŞLERİ BAKANI EFKAN ALA – Bakın,
Mevlâna’nın dediği… 
BAŞKAN – Sayın Bakan, lütfen siz cevap
verin.
İÇİŞLERİ BAKANI EFKAN ALA – Arkadaşlar,
ben… 
BAŞKAN - Karşılıklı konuşmayalım. 
ALİ UZUNIRMAK (Aydın) – Bakanlar Kurulu
biliyor mu, bilmiyor mu? 
BAŞKAN – Sayın Uzunırmak, lütfen oturur
musunuz… 
ALİ UZUNIRMAK (Aydın) – Türkiye Büyük
Millet Meclisi biliyor mu, bilmiyor mu?
BAŞKAN – Sayın Uzunırmak… 
ALİ UZUNIRMAK (Aydın) – Onların
bilmediği bir şey demokrasi yönetimi olur mu? Sorun bu… 
İÇİŞLERİ BAKANI EFKAN ALA – Beyefendi,
Mevlâna’nın dediği gibi “Deryayı döksen testi ne alır?” 
ALİ UZUNIRMAK (Aydın) – “Vadettiğim şey”
değil. Çocuk kandırmayın. Ne vadediyorsun? demiyorum sana, anlayışınız mı kıt! 
ÖMER FARUK ÖZ (Malatya) – Çok ayıp ya!
İÇİŞLERİ BAKANI EFKAN ALA – Emniyet
Genel Müdürlüğü “Hangi partiden arıyorsunuz?” diye soru soruyorsa oradaki bir
sekretarya, son derece yanlış yapıyor. “Böyle bir talimatı verdiniz mi?” diye
herhâlde sordunuz. Bunu gerçekten sürçülisan olarak kabul ediyorum. Böyle bir
şey olamaz. Onun da, eğer böyle bir şey varsa, gereğini yaparız yani böyle bir
şey sorulmamalı. Saygıdeğer milletvekillerimiz telefon ettiğinde notunu alır,
bağlar, bunun gereğini yapar yani böyle bir şey olamaz arkadaşlar, böyle bir
şeyin meselası bile olamaz. 
NURETTİN DEMİR (Muğla) – Polisler bile
soruyor. 
İÇİŞLERİ BAKANI EFKAN ALA – Üyelik,
kaymakamlar ve diğer kişilerle ilgili, polislerimizle, jandarmamızla ilgili
bazı özlük hakları sorunları dile getirildi, teşekkür ediyorum. Bu konularda
Türkiye’nin elbette genel sistemi içerisinde çalışmalar yapıyoruz gerçekten ve
tabii ki bir personel rejimi reformuna ihtiyacımız var. Onlarla ilgili olarak
da bir yanlışın, bir sıkıntının olduğu tespit edildikçe onlar gideriliyor.
Burada da bir sıkıntı var. Onlara ilişkin de çalışmaları yapıyoruz, yapıyoruz
yani onlara ilişkin de. Fakat ben de saygıdeğer milletvekillerimize bir
istirhamda bulanacağım. 
BAŞKAN – Sayın Bakan, teşekkür
ediyorum. 
İÇİŞLERİ BAKANI EFKAN ALA – Kendilerine
gelen taleplerin hani Türkiye’de nasıl bir ek şey getireceğini düşünmemiz
gerekiyor hep birlikte. Bu şu: Yani bazen genel müdür yardımcı seviyesinde
olan… 
BAŞKAN – Sayın Bakan, lütfen… 
Teşekkür ediyorum. 
İÇİŞLERİ BAKANI EFKAN ALA – Teşekkür
ediyorum. 
BAŞKAN - Buyurun Sayın Bakanım. 
ADNAN KESKİN (Denizli) – Başkan, bizim
sorular kaldı. 
ALİ UZUNIRMAK (Aydın) - Sayın Başkan…
BAŞKAN – Sayın Uzunırmak, sorulara
cevap verilsin, sonra. Bir saniye efendim. 
ALİ UZUNIRMAK (Aydın) - Sonunda ben
sataşmadan söz alacağım ama. 
BAŞKAN - Böyle bir usul yok ama.
TURGUT DİBEK (Kırklareli) – Yazılı mı
cevap verecek Sayın Bakan?
BAŞKAN - Sayın Bakan buyurun lütfen.
KÜLTÜR VE TURİZM BAKANI ÖMER ÇELİK
(Adana) – Sayın Başkanım, saygıdeğer milletvekilleri; sayın milletvekilimiz bir
soru sordu Devlet Tiyatroları oyuncularının Cumhurbaşkanımızın davetlisi olarak
Türkiye’ye gelen Rusya Devlet Başkanı Vladimir Putin onuruna düzenlenen bir
programda görevlendirilmeleriyle ilgili. Tabii ki benim bütün bu görevlendirmelerden
haberim vardır. Ama burada üzücü olan şudur: Sayın milletvekilinin sorusunu
tenzih ederim, Cumhuriyet gazetesinde son derece provokatif ve yalan bir haber
çıkmıştır. Bu yalan haberde isim verilmeden bazı oyuncuların bu etkinlikten
rahatsız olduğu şeklinde bir şeyden bahsediliyor. Fakat haberin altını
okuduğunuzda şunu görüyorsunuz: O etkinlikte yer almış kişilerin belli
görevlere atanmasından duyulan bir rahatsızlık ya da kıskançlık şeklinde bir
yaklaşımın ürünü olarak böyle bir haber yaptırmışlar; ben bunlarla sık
karşılaşıyorum. Kuşkusuz, Sayın Cumhurbaşkanımız devletimizin başıdır, Sayın
Cumhurbaşkanımızın devletin herhangi bir kurumuna kendisinin içinde bulunduğu
bir etkinlikte hele de yabancı bir devlet başkanı onuruna verilen bir yemek
programında, buna eşlik eden bir kültürel programda yer vermesi o kurumu sadece
onurlandırır. Sayın Cumhurbaşkanı programlarında hangi devlet kurumuna yer
vermişse bu, o kurum için bir onurdur. Kuşkusuz, Devlet Tiyatroları kendi
kanununda yazıldığı gibi, yönetmeliklerinde yazıldığı gibi misyonu gereği
devletin başka makamlarının da, Sayın Cumhurbaşkanın da, başkalarının da
vereceği bu tip görevleri hakkıyla yerine getirecek bir kurumdur. Orada çok iyi
bir hazırlık yapılmıştır. Bundan sonra da bu tip talepler arzu edilirse Devlet
Tiyatroları bunu yerine getirecektir. Ama buradan şunu söylemek isterim: O
gazeteye o haberi yaptıran kişi veya kişilerin yaptıkları şey asılsızdır ve
provokatiftir. Gerçekten eğer bu söyledikleri cümlelerin arkasındalarsa
çıksınlar açık kimlikleriyle bunu ifade etsinler. 
Şimdi, çok sık bir şekilde bu, birtakım
faili meçhul turizmcilerin Bakanlığımızla ilgili, benim bakanlık yapma
biçimimle ilgili değerlendirmelerini duyuyorum. Ben şimdiye kadar hiçbir somut
kişiliğin “Ben şurada şöyle turizmciyim, şöyle bir değerlendirmem var.”
dediğini duymadım. Ama genelde faili meçhul oluyor ya da aktarılırken de faili
meçhul aktarılıyor birtakım köşelerde. 
Arkadaşlar, ben şuna bakarım: Ben
Bakanlığı yönetirken ulaşmamız gereken hedeflere yıl içerisinde ulaşıp
ulaşmadığımıza bakarım. Turizm meselesinde en önemli meselelerden bir tanesi,
yabancı ziyaretçi sayısının artması ve Türkiye’nin buradan elde ettiği gelirin
artmasıdır. Ben bu süreci yönetirken her zaman bir siyasi değerlendirme
yaparım, turizm konusunda bizim potansiyel ilişkimiz olan ya da hâlihazırda
ilişkimiz olan ülkelerle ilgili, siyasi sorunlarımızın ya da siyasi
ilişkilerimizin turizme olumlu ya da olumsuz katkılarıyla ilgili bir
değerlendirme yaparım. 
İki: Operasyonel bir değerlendirme yaparım.
“Ulaşmamız gereken hedeflere ulaşmak bakımından turizm sektörümüzün tedbirleri,
yaklaşımları yeterli midir; eksik var mıdır, aksayan bir yer var mıdır?” diye
bakarım. 
Üçüncü değerlendirmem ise şudur: Hemen
her gün, her ay rakip ülkelerin pozisyonlarına bakarım. Yani “Bizim ürettiğimiz
herhangi bir strateji rakip ülkelerin gerisinde kalıyor mudur, kalmıyor mudur?”
diye, buna bakarım ve sonuç itibarıyla da şudur: Kim ne dersen desin,
Türkiye’nin yabancı ziyaretçi sayısının yıl içerisinde artma oranı da -bu, 2014
yılı için de geçerlidir- gelirlerinin artma oranı da Dünya Turizm Örgütünün
ortalamalarının üstündedir. Etrafımızdaki bu kadar krize rağmen hem gelirimiz
artmaktadır hem diğer unsurlar artmaktadır. 
Ayrıca, 2007-2013 Eylem Planı döneminde
belirtilen hedeflere büyük oranda ulaşılmıştır. Yine, 2014-2018 İkinci Eylem
Planı etaplar hâlinde uygulanmaya başlanılmıştır. 
Dolayısıyla, baktığımız şey şudur:
Koyduğumuz hedeflere zamanında ulaşabiliyor muyuz, buna ulaşırken ziyaretçi
sayısını artırabiliyor muyuz, gelirleri artırabiliyor muyuz? 
O faili meçhul birtakım
değerlendirmelerle ilgili herhangi bir işimiz olmaz. 
Teşekkür ederim. 
BAŞKAN – Teşekkür ediyorum Sayın Bakan.

Buyurun Sayın Zeybekci.
EKONOMİ BAKANI NİHAT ZEYBEKCİ (Denizli)
– Çok teşekkür ediyorum Sayın Başkanım. 
Sayın Aldan’ın sormuş olduğu “Petrol
ithalatı yaptığımız belli başlı ülkelere, enerji ithalatı yaptığımız belli
başlı ülkelere ihracatımız nedir?” diye bir soruları vardı. Rusya
Federasyonu’yla toplamda 32 milyar dolar civarında olan dış ticaret hacmimizin
sadece 6 milyar dolarını biz ihracat olarak yapabiliyoruz, geri kalan 25-26
milyar dolarlık kısmını Rusya’dan enerji ithal ediyoruz. Irak’a olan
ihracatımız 11,1 milyar dolar, İran’a 4,1 milyar dolar, Suudi Arabistan’a olan
ihracatımız 3,1 milyar dolar, Libya’ya olan ihracatımız 2,7 milyar dolar,
Azerbaycan’a olan ihracatımız da 3 milyar dolar civarında. Yalnız burada ben bu
soruya da teşekkür ederek şunu söylemek istiyorum: Rusya’yla şu anda sürdürmüş
olduğumuz bir süreç var yani iki ülkenin gerek teknik heyetleri gerekse
bakanları olarak 2014 sonuna kadar veyahut da 2015’in ilk aylarında Rusya’yla
ticaretimizin önündeki tüm kota, sertifika veyahut da miktar kısıtlamalarıyla
ilgili tüm problemleri ortadan kaldırarak iki yıl içinde veya üç yıl içinde en
fazla, 100 milyar dolarlık bir hedefe doğru gideceğiz. Burada şunun için
söylüyorum bunu: Yani bizim Rusya’dan enerji ithalatımızın en fazla gidebileceği
yer bellidir. Yani hele hele ki enerji fiyatlarının -gerek petrol, ki arkasından
doğal gaz da takip edecektir bunu- aşağı gideceği ortamda önümüzdeki süreçte
Rusya’ya olan mal ihracatımız artacaktır. 
İran’la tercihli ticaret anlaşması
imzaladık. Şu andaki 15 milyar dolarlık dış ticaret hacmimizi iki yıl içinde,
önümüzdeki 2015 ve 2016’da -hedefimiz tabii bu, gerçekleştireceğiz diye bir
taahhüt değil, hedeflediğimiz, iki ülkenin hedeflediği- 35 milyar dolarlık bir
hedefimiz var. Tabii, diğer taraftan, zaten Libya ve Irak’la ilgili sıkıntılar
malum ama Irak’a olan ihracatımız, 2014 yılı 10 Hazirandan itibaren yaşanan o
sıkıntılar birer birer telafi ediliyor. İnşallah yıl sonu itibarıyla Irak’la
olan ihracatta toplamda eksi yaşamamayı ümit ediyoruz. Ve 2014 yılı itibarıyla
-yani en son- Türkiye’nin dış borcu 402 milyar dolar. Bunun 120 milyar doları
kamu, 270 milyar doları özel. Ayrıca kamu iç borç tutarı da 422 milyar TL. 
Sayın Türeli’nin biraz önce gerek
Ekonomi Bakanlığı bütçesi hakkındaki görüşleri gerekse biraz önce sormuş olduğu
sorudaki bahsettiği konulara katılıyorum. Çünkü birçok konuda aklın yolu
birdir, matematiğin yolu da birdir zaten. Orta Vadeli Program’da rakamlar tabii
ki oldukça ihtiyatla belirleniyor. Hele hele cari açıkla ilgili önümüzdeki
dönemde, şu anda Türkiye 2013 yılına kıyasla yüzde 37 oranında cari açığını iyileştiriyor
ve bunun içinde şu anda yaşanan petrol fiyatlarındaki ucuzlama dâhil değil.
Petrol fiyatlarının cari açığa yansıması önümüzdeki sene yani belki aralığın
son birkaç haftasında olabilir ama ocaktan itibaren biz petrol fiyatlarındaki
aşağıya gidişi -ki arkasından da doğal gaz fiyatlarındaki aşağıya gidişle- daha
çok hissetmeye başlayacağız. 2015’te petrol fiyatlarındaki düşüş ihracatın
büyümeye katkısını artıracak. Yani ihracata dayalı büyümede daha çok, büyük bir
katkı göreceğimize inanıyoruz 2015 büyüme rakamlarında. Sanırım bu konuda da… 
Ama şu; 2015
yılında yani şu anda son çeyrekte göreceğimiz iç piyasanın da bir katkı vermeye
başlamasıyla, 2015 artık sağlıklı bir şekilde yani kontrol edilmeyen,
istenmeyen iç tüketim yerine daha çok üretime, daha çok istihdama, daha çok
yatırıma ve büyümeye destek verecek enstrümanlarla piyasada paranın veyahut da
paranın bollaşması ve maliyetlerin düşmesiyle Türkiye’de iç piyasada bir
canlanmayı ve büyümeye destek vermeye başlamasını da 2015 sonu itibarıyla bekliyoruz.

Dolayısıyla
2015, 2016, 2017 hedeflerinde, Orta Vadeli Program hedeflerinde ben biraz
muhafazakâr davrandığımızı da kabul ediyorum. Yani daha çok, beklentilerimizin
daha üst seviyelerde olacağına inanıyorum. 
Sayın Doğru’nun
sormuş olduğu “11/5/2005 tarihinde yapılmış bir stand-by var mıdır?” 
BAŞKAN – Sayın
Bakan, lütfen toparlayınız.
EKONOMİ BAKANI
NİHAT ZEYBEKCİ (Denizli) – Evet, vardır; 36 ay vadelidir ve 14 Mayıs 2013 günü
IMF’ye olan son borç da ödenerek bu stand-by da sonlandırılmıştır. 
Başka sorular
varsa da daha detaylı bir şekilde yazılı olarak cevaplayacağım.
Teşekkür
ediyorum.
BAŞKAN –
Teşekkür ediyorum. 
Şimdi sırasıyla
beşinci turda yer alan bütçelerin bölümlerine geçilmesi hususunu ve bölümlerini
ayrı ayrı okutup, oylarınıza sunacağım. 
ALİ UZUNIRMAK
(Aydın)- Sayın Başkan, Sayın Bakan… 
BAŞKAN – Sayın
Uzunırmak, böyle bir usulümüz yok. 
ALİ UZUNIRMAK
(Aydın) – Bir dakika… 
BAŞKAN - Soru
sordunuz cevap verdi Sayın Bakan. 
ALİ UZUNIRMAK
(Aydın) – Bir dakika ama…
BAŞKAN – Ama
soru-cevap işlemi bitti efendim. Böyle bir… 
ALİ UZUNIRMAK
(Aydın) – Sayın Başkan, beni bir dakika dinler misiniz? 
BAŞKAN – Hayır,
niye dinleyeceğim?
ALİ UZUNIRMAK
(Aydın) – Sayın Bakan konuşmasında benim sorumla ilgili olarak bize verdiği
cevapta dedi ki tartışmada: “Deryayı döksem testi ne alır?”
BAŞKAN – Sayın Uzunırmak, bu doğru
değil, lütfen… Soru sordunuz cevap verdi.
ALİ UZUNIRMAK (Aydın) – Sayın Başkan
ama bu sataşma. “Deryayı döksem ne alır? Burada derya kim, testi kim?
Sataşmadan söz istiyorum.
BAŞKAN – Sayın Uzunırmak buyurun, iki
dakika veriyorum. Tahammülü kalmadı. 
Buyurun.
V.- SATAŞMALARA İLİŞKİN
KONUŞMALAR (Devam)
9.- Aydın Milletvekili Ali
Uzunırmak'ın, İçişleri Bakanı Efkan Ala’nın 656 ve 656’ya 1’inci Ek sıra sayılı
Bütçe Kanunu Tasarısı ile 657 sıra sayılı Kesin Hesap Kanunu Tasarısı’nın
beşinci tur görüşmelerinin soru-cevap bölümünde yaptığı konuşması sırasında
şahsına sataşması nedeniyle konuşması
ALİ UZUNIRMAK (Aydın) – Sayın Başkan,
teşekkür ediyorum.
Benim sorduğum sorular net: Bakanlar
Kurulu biliyor mu Oslo anlaşmasını, Türkiye Büyük Millet Meclisi biliyor mu?
Halkın bilmediği, Türkiye Büyük Millet Meclisinin ve Bakanlar Kurulunun
bilmediği bir anlaşma, bir yöntemle… Türkiye Cumhuriyeti Hükûmeti gizli örgüt
değildir. Demokrasi olarak tanımlanabilir mi böyle bir rejim? Paketin içeriğini
kaç kişi ve hangi kurumlar biliyor? Ve paralel yapıyla ilgili, Sayın Bakanın
söylediğini… Tabii ki biz kâmil insanlarız. Mekke’nin fethinde Peygamber
Efendimiz’in gurura kapıldığını söyleyen, o gurura kapılmayacağını söyleyen bir
Bakandan, bir beşerden tabii ki çok farklı şeyler bekleyemeyiz ama bir şeyi
kulaklara küpe olması için burada dikkati çekiyorum: 
“Mürşit ile haşrolmayan 
Dünyasını da ne bilir, 
Cahilde boş söz çok olur, 
Kendini derya bilir.”
Çok teşekkür ediyorum. Hayırlı akşamlar
diliyorum. 
RAMAZAN CAN (Kırıkkale) – Aynen, aynen.
BAŞKAN – Teşekkür ediyorum. 
III.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
1.- 2015 Yılı Merkezi Yönetim
Bütçe Kanunu Tasarısı ile Plan ve Bütçe Komisyonu Raporu (1/978) (S.Sayısı 656
ve 656’ya 1’inci Ek) (Devam)
2.- 2013 Yılı Merkezi Yönetim
Kesin Hesap Kanunu Tasarısı, 2013 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2013 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi, Merkezi Yönetim Kapsamındaki
Kamu İdarelerine, Sosyal Güvenlik Kurumlarına ve Diğer Kamu İdarelerine Ait
Toplam 157 Adet Denetim Raporunun Sunulduğuna İlişkin Sayıştay Başkanlığı
Tezkeresi, 2013 Yılı Dış Denetim Genel Değerlendirme Raporunun Sunulduğuna
İlişkin Sayıştay Başkanlığı Tezkeresi, 2013 Yılı Faaliyet Genel Değerlendirme
Raporunun Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657) (Devam)

A) İÇİŞLERİ BAKANLIĞI (Devam)
1) İçişleri Bakanlığı 2015
Yılı Merkezî Yönetim Bütçesi
2) İçişleri Bakanlığı 2013
Yılı Merkezî Yönetim Kesin Hesabı

B) EMNİYET GENEL MÜDÜRLÜĞÜ
(Devam)
1) Emniyet Genel Müdürlüğü
2015 Yılı Merkezî Yönetim Bütçesi
2) Emniyet Genel Müdürlüğü
2013 Yılı Merkezî Yönetim Kesin Hesabı

C) JANDARMA GENEL KOMUTANLIĞI
(Devam)
1) Jandarma Genel Komutanlığı
2015 Yılı Merkezî Yönetim Bütçesi
2) Jandarma Genel Komutanlığı
2013 Yılı Merkezî Yönetim Kesin Hesabı

Ç) KAMU DÜZENİ VE GÜVENLİĞİ
MÜSTEŞARLIĞI (Devam)
1) Kamu Düzeni ve Güvenliği
Müsteşarlığı 2015 Yılı Merkezî Yönetim Bütçesi
2) Kamu Düzeni ve Güvenliği
Müsteşarlığı 2013 Yılı Merkezî Yönetim Kesin Hesabı

D) SAHİL GÜVENLİK KOMUTANLIĞI
(Devam)
1) Sahil Güvenlik Komutanlığı
2015 Yılı Merkezî Yönetim Bütçesi
2) Sahil Güvenlik Komutanlığı
2013 Yılı Merkezî Yönetim Kesin Hesabı

E) GÖÇ İDARESİ GENEL
MÜDÜRLÜĞÜ (Devam)
1) Göç İdaresi Genel
Müdürlüğü 2015 Yılı Merkezî Yönetim Bütçesi
2) Göç İdaresi Genel
Müdürlüğü 2013 Yılı Merkezî Yönetim Kesin Hesabı

F) EKONOMİ BAKANLIĞI (Devam)
1) Ekonomi Bakanlığı 2015
Yılı Merkezî Yönetim Bütçesi
2) Ekonomi Bakanlığı 2013
Yılı Merkezî Yönetim Kesin Hesabı

G) KÜLTÜR VE TURİZM BAKANLIĞI
(Devam)
1) Kültür ve Turizm Bakanlığı
2015 Yılı Merkezî Yönetim Bütçesi
2) Kültür ve Turizm Bakanlığı
2013 Yılı Merkezî Yönetim Kesin Hesabı

Ğ) DEVLET OPERA VE BALESİ
GENEL MÜDÜRLÜĞÜ (Devam)
1) Devlet Opera ve Balesi
Genel Müdürlüğü 2015 Yılı Merkezî Yönetim Bütçesi
2) Devlet Opera ve Balesi
Genel Müdürlüğü 2013 Yılı Merkezî Yönetim Kesin Hesabı

H) DEVLET TİYATROLARI GENEL
MÜDÜRLÜĞÜ (Devam)
1) Devlet Tiyatroları Genel
Müdürlüğü 2015 Yılı Merkezî Yönetim Bütçesi
2) Devlet Tiyatroları Genel
Müdürlüğü 2013 Yılı Merkezî Yönetim Kesin Hesabı

I) TÜRKİYE YAZMA ESERLER
BAŞKANLIĞI (Devam)
1) Türkiye Yazma Eserler
Başkanlığı 2015 Yılı Merkezî Yönetim Bütçesi
2) Türkiye
Yazma Eserler Başkanlığı 2013 Yılı Merkezî Yönetim Kesin Hesabı
BAŞKAN – Şimdi sırasıyla beşinci turda
yer alan bütçelerin bölümlerine geçilmesi hususunu ve bölümlerini ayrı ayrı
okutup oylarınıza sunacağım…
İÇİŞLERİ BAKANI EFKAN ALA – Sayın
Başkan, o zaman ben de bir cümle söyleyeceğim.
BAŞKAN – Lütfen Sayın Bakan, sonunda
söyleyelim efendim, oylamayı yapacağım efendim.
İÇİŞLERİ BAKANI EFKAN ALA – Yani şimdi
böyle bir şey olmaz. Nadan ile sohbeti nadanlar eder.
BAŞKAN – İçişleri Bakanlığı 2015 yılı merkezî yönetim
bütçesinin bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
Bölümleri okutuyorum:
10)
İÇİŞLERİ BAKANLIĞI
1)
İçişleri Bakanlığı 2015 Yılı Merkezî Yönetim Bütçesi
ÖDENEK
CETVELİ



Kodu


Açıklama


(TL)



 01 Genel
Kamu Hizmetleri 3.214.682.000
BAŞKAN – Kabul edenler… Etmeyenler… Kabul edilmiştir.
 02 Savunma
Hizmetleri 606.429.000
BAŞKAN – Kabul edenler... Etmeyenler... Kabul edilmiştir.
 03 Kamu
Düzeni ve Güvenlik Hizmetleri 2.356.000
BAŞKAN – Kabul edenler... Etmeyenler... Kabul edilmiştir.
 06 İskân
ve Toplum Refahı Hizmetleri 75.000.000
BAŞKAN – Kabul edenler... Etmeyenler... Kabul edilmiştir
 GENEL
TOPLAM 3.898.467.000
BAŞKAN – Kabul edenler... Etmeyenler... Kabul edilmiştir.
İçişleri Bakanlığı 2015 yılı merkezî yönetim bütçesinin
bölümleri kabul edilmiştir.
İçişleri Bakanlığı 2013 yılı merkezî yönetim kesin
hesabının bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
2)
İçişleri Bakanlığı 2013 Yılı Merkezî Yönetim Kesin Hesabı
BAŞKAN – (A) cetvelinin genel toplamını okutuyorum:
(A) CETVELİ






(TL)



Toplam
Ödenek 4.355.447.199,20
Bütçe
Gideri 4.093.528.977,16
Ödenek
Üstü Gider 20.785,13
İptal
Edilen Ödenek 261.939.007,17
BAŞKAN – (A) cetvelini kabul edenler... Etmeyenler...
Kabul edilmiştir.
İçişleri Bakanlığı 2013 yılı merkezî yönetim kesin
hesabının bölümleri kabul edilmiştir.
Emniyet Genel Müdürlüğü 2015 yılı merkezî yönetim
bütçesinin bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
Bölümleri okutuyorum:
10.82)
EMNİYET GENEL MÜDÜRLÜĞÜ
1)
Emniyet Genel Müdürlüğü 2015 Yılı Merkezî Yönetim Bütçesi
ÖDENEK
CETVELİ



Kodu


Açıklama


(TL)



 01 Genel
Kamu Hizmetleri 342.442.600
BAŞKAN – Kabul edenler… Etmeyenler… Kabul edilmiştir.
 03 Kamu
Düzeni ve Güvenlik Hizmetleri 16.608.268.400
BAŞKAN – Kabul edenler... Etmeyenler... Kabul edilmiştir.
 07 Sağlık
Hizmetleri 5.137.500
BAŞKAN – Kabul edenler... Etmeyenler... Kabul edilmiştir.
 09 Eğitim
Hizmetleri 667.870.500
BAŞKAN – Kabul edenler... Etmeyenler... Kabul edilmiştir.
 GENEL
TOPLAM 17.623.719.000
BAŞKAN – Kabul edenler... Etmeyenler... Kabul edilmiştir.
Emniyet Genel Müdürlüğü 2015 yılı merkezî yönetim
bütçesinin bölümleri kabul edilmiştir.
Emniyet Genel Müdürlüğü 2013 yılı merkezî yönetim kesin
hesabının bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
2)
Emniyet Genel Müdürlüğü 2013 Yılı Merkezî Yönetim Kesin Hesabı
BAŞKAN – (A) cetvelinin genel toplamını okutuyorum:
(A) CETVELİ






(TL)



Toplam
Ödenek 15.377.004.141,19
Bütçe
Gideri 14.998.677.755,55
İptal
Edilen Ödenek 375.165.276,66
Ertesi
Yıla Devredilen  345.784.092,58
BAŞKAN – (A) cetvelini kabul edenler... Etmeyenler...
Kabul edilmiştir.
Emniyet Genel Müdürlüğü 2013 yılı merkezî yönetim kesin
hesabının bölümleri kabul edilmiştir.
Jandarma Genel Komutanlığı 2015 yılı merkezî yönetim
bütçesinin bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
Bölümleri okutuyorum:
10.81)
JANDARMA GENEL KOMUTANLIĞI
1)
Jandarma Genel Komutanlığı 2015 Yılı Merkezî Yönetim Bütçesi
ÖDENEK
CETVELİ



Kodu


Açıklama


(TL)



 01 Genel
Kamu Hizmetleri 160.000
BAŞKAN – Kabul edenler… Etmeyenler… Kabul edilmiştir.
 03 Kamu
Düzeni ve Güvenlik Hizmetleri 6.486.870.000
BAŞKAN – Kabul edenler... Etmeyenler... Kabul edilmiştir.
 06 İskân
ve Toplum Refahı Hizmetleri 2.500.000
BAŞKAN – Kabul edenler... Etmeyenler... Kabul edilmiştir.
 GENEL
TOPLAM 6.489.530.000
BAŞKAN – Kabul edenler... Etmeyenler... Kabul edilmiştir.
Jandarma Genel
Komutanlığı 2015 yılı merkezî yönetim bütçesinin bölümleri kabul edilmiştir.
Jandarma Genel Komutanlığı 2013 yılı merkezî yönetim
kesin hesabının bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
2)
Jandarma Genel Komutanlığı 2013 Yılı Merkezî Yönetim Kesin Hesabı
BAŞKAN – (A) cetvelinin genel toplamını okutuyorum:
(A) CETVELİ






(TL)



Toplam
Ödenek 5.956.569.973,03
Bütçe
Gideri 5.447.412.479,66
İptal
Edilen Ödenek 508.036.305,02
Ertesi
Yıla Devredilen  507.611.960,27
BAŞKAN – (A) cetvelini kabul edenler... Etmeyenler...
Kabul edilmiştir.
Jandarma Genel
Komutanlığı 2013 yılı merkezî yönetim kesin hesabının bölümleri kabul
edilmiştir.
Kamu Düzeni ve Güvenliği Müsteşarlığı 2015 yılı merkezî
yönetim bütçesinin bölümlerine geçilmesini oylarınıza sunuyorum: Kabul
edenler... Etmeyenler... Kabul edilmiştir.
Bölümleri okutuyorum:
10.84.)
KAMU DÜZENİ VE GÜVENLİĞİ MÜSTEŞARLIĞI
1)
Kamu Düzeni ve Güvenliği Müsteşarlığı 2015 Yılı Merkezî Yönetim Bütçesi
ÖDENEK
CETVELİ



Kodu


Açıklama


(TL)



 03 Kamu
Düzeni ve Güvenlik Hizmetleri 22.183.000
BAŞKAN – Kabul edenler… Etmeyenler… Kabul edilmiştir.
 GENEL
TOPLAM 22.183.000
BAŞKAN – Kabul edenler... Etmeyenler... Kabul edilmiştir.
Kamu Düzeni ve Güvenliği Müsteşarlığı 2015 yılı merkezî
yönetim bütçesinin bölümleri kabul edilmiştir.
Kamu Düzeni ve Güvenliği Müsteşarlığı 2013 yılı merkezî
yönetim kesin hesabının bölümlerine geçilmesini oylarınıza sunuyorum: Kabul
edenler... Etmeyenler... Kabul edilmiştir.
2)
Kamu Düzeni ve Güvenliği Müsteşarlığı 2013 Yılı Merkezî Yönetim Kesin Hesabı
BAŞKAN – (A) cetvelinin genel toplamını okutuyorum:
(A) CETVELİ






(TL)



Toplam
Ödenek 20.713.000,00
Bütçe
Gideri 8.834.107,13
İptal
Edilen Ödenek 11.878.892,87
BAŞKAN – (A) cetvelini kabul edenler... Etmeyenler...
Kabul edilmiştir.
Kamu Düzeni ve Güvenliği Müsteşarlığı 2013 yılı merkezî
yönetim kesin hesabının bölümleri kabul edilmiştir.
Sahil Güvenlik Komutanlığı 2015 yılı merkezî yönetim
bütçesinin bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
Bölümleri okutuyorum:
10.83)
SAHİL GÜVENLİK KOMUTANLIĞI
1)
Sahil Güvenlik komutanlığı 2015 Yılı Merkezî Yönetim Bütçesi
ÖDENEK
CETVELİ



Kodu


Açıklama


(TL)



 03 Kamu
Düzeni ve Güvenlik Hizmetleri 506.226.000
BAŞKAN – Kabul edenler... Etmeyenler... Kabul edilmiştir.
 GENEL
TOPLAM 506.226.000
BAŞKAN – Kabul edenler... Etmeyenler... Kabul edilmiştir.
Sahil Güvenlik Komutanlığı 2015 yılı merkezî yönetim
bütçesinin bölümleri kabul edilmiştir.
Sahil Güvenlik Komutanlığı 2013 yılı merkezî yönetim
kesin hesabının bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
2)
Sahil Güvenlik Komutanlığı 2013 Yılı Merkezî Yönetim Kesin Hesabı
BAŞKAN – (A) cetvelinin genel toplamını okutuyorum:
(A) CETVELİ






(TL)



Toplam
Ödenek 453.125.748,72
Bütçe
Gideri 353.525.007,96
İptal
Edilen Ödenek 99.417.727,05
Ertesi
Yıla Devredilen  66.678.139,88
BAŞKAN – (A) cetvelini kabul edenler... Etmeyenler...
Kabul edilmiştir.
Sahil Güvenlik Komutanlığı 2013 yılı merkezî yönetim
kesin hesabının bölümleri kabul edilmiştir.
Göç İdaresi Genel Müdürlüğü 2015 yılı merkezî yönetim
bütçesinin bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
Bölümleri okutuyorum:
10.85)
GÖÇ İDARESİ GENEL MÜDÜRLÜĞÜ
1)
Göç İdaresi Genel Müdürlüğü 2015 Yılı Merkezî Yönetim Bütçesi
ÖDENEK
CETVELİ



Kodu


Açıklama


(TL)



 03 Kamu
Düzeni ve Güvenlik Hizmetleri 179.890.000
BAŞKAN – Kabul edenler... Etmeyenler... Kabul edilmiştir.
 GENEL
TOPLAM 179.890.000
BAŞKAN – Kabul edenler... Etmeyenler... Kabul edilmiştir.
Göç İdaresi Genel Müdürlüğü 2015 yılı merkezî yönetim bütçesinin bölümleri kabul
edilmiştir.
Göç İdaresi Genel Müdürlüğü 2013
yılı merkezî yönetim kesin hesabının bölümlerine geçilmesini oylarınıza
sunuyorum: Kabul edenler... Etmeyenler... Kabul edilmiştir.
2)
Göç İdaresi Genel Müdürlüğü 2013 Yılı Merkezî Yönetim Kesin Hesabı
BAŞKAN – (A) cetvelinin genel toplamını okutuyorum:
(A) CETVELİ






(TL)



Toplam
Ödenek 47.275.000,00
Bütçe
Gideri 34.658.858,87
İptal
Edilen Ödenek 12.616.141,13
BAŞKAN – (A) cetvelini kabul edenler... Etmeyenler...
Kabul edilmiştir.
Göç İdaresi Genel Müdürlüğü 2013
yılı merkezî yönetim kesin hesabının bölümleri kabul edilmiştir.
Ekonomi Bakanlığı 2015 yılı merkezî yönetim bütçesinin
bölümlerine geçilmesini oylarınıza sunuyorum: Kabul edenler... Etmeyenler...
Kabul edilmiştir.
Bölümleri okutuyorum:
28)
EKONOMİ BAKANLIĞI
1)
Ekonomi Bakanlığı 2015 Yılı Merkezî Yönetim Bütçesi
ÖDENEK
CETVELİ



Kodu


Açıklama


(TL)



 01 Genel
Kamu Hizmetleri 47.422.000
BAŞKAN – Kabul edenler… Etmeyenler… Kabul edilmiştir.
 03 Kamu
Düzeni ve Güvenlik Hizmetleri 252.000
BAŞKAN – Kabul edenler... Etmeyenler... Kabul edilmiştir.
 04 Ekonomik
İşler ve Hizmetler 1.433.998.000
BAŞKAN – Kabul edenler... Etmeyenler... Kabul edilmiştir.
 GENEL
TOPLAM 1.481.672.000
BAŞKAN – Kabul edenler... Etmeyenler... Kabul edilmiştir.
Ekonomi Bakanlığı 2015 yılı merkezî yönetim bütçesinin
bölümleri kabul edilmiştir.
Ekonomi Bakanlığı 2013 yılı merkezî yönetim kesin
hesabının bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
2)
Ekonomi Bakanlığı 2013 Yılı Merkezî Yönetim Kesin Hesabı
BAŞKAN – (A) cetvelinin genel toplamını okutuyorum:
(A) CETVELİ






(TL)



Toplam
Ödenek 1.472.808.500,00
Bütçe
Gideri 1.262.227.750,26
İptal
Edilen Ödenek 210.580.749,74
BAŞKAN – (A) cetvelini kabul edenler... Etmeyenler...
Kabul edilmiştir.
Ekonomi Bakanlığı 2013 yılı merkezî yönetim kesin
hesabının bölümleri kabul edilmiştir. 
Kültür ve Turizm Bakanlığı 2015 yılı merkezî yönetim
bütçesinin bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
Bölümleri okutuyorum:
21)
KÜLTÜR VE TURİZM BAKANLIĞI
1)
Kültür ve Turizm Bakanlığı 2015 Yılı Merkezî Yönetim Bütçesi
ÖDENEK
CETVELİ



Kodu


Açıklama


(TL)



 01 Genel
Kamu Hizmetleri 517.163.000
BAŞKAN – Kabul edenler… Etmeyenler… Kabul edilmiştir.
 02 Savunma
Hizmetleri 773.000
BAŞKAN – Kabul edenler... Etmeyenler... Kabul edilmiştir.
 03 Kamu
Düzeni ve Güvenlik Hizmetleri 18.889.000
BAŞKAN – Kabul edenler… Etmeyenler… Kabul edilmiştir.
 04 Ekonomik
İşler ve Hizmetler 447.461.000
BAŞKAN – Kabul edenler... Etmeyenler... Kabul edilmiştir.
 07 Sağlık
Hizmetleri 10.000
BAŞKAN – Kabul edenler... Etmeyenler... Kabul edilmiştir.
 08 Dinlenme,
Kültür ve Din Hizmetleri 1.313.240.000
BAŞKAN – Kabul edenler... Etmeyenler... Kabul edilmiştir.
 GENEL
TOPLAM 2.297.536.000
BAŞKAN – Kabul edenler... Etmeyenler... Kabul edilmiştir.
Kültür ve Turizm Bakanlığı 2015 yılı merkezî yönetim
bütçesinin bölümleri kabul edilmiştir.
Kültür ve Turizm Bakanlığı 2013 yılı merkezî yönetim
kesin hesabının bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
2)
Kültür ve Turizm Bakanlığı 2013 Yılı Merkezî Yönetim Kesin Hesabı
BAŞKAN – (A) cetvelinin genel toplamını okutuyorum:
(A) CETVELİ






(TL)



Toplam
Ödenek 2.227.874.522,84
Bütçe
Gideri 1.839.273.080,14
Ödenek
Üstü Gider 7.104,37
İptal
Edilen Ödenek 388.608.547,07
Ertesi
Yıla Devredilen Ödenek 341.817.495,01
BAŞKAN – (A) cetvelini kabul edenler... Etmeyenler...
Kabul edilmiştir.
Kültür ve Turizm Bakanlığı 2013 yılı merkezî yönetim
kesin hesabının bölümleri kabul edilmiştir.
Devlet Opera ve Balesi Genel Müdürlüğü 2015 merkezî
yönetim bütçesinin bölümlerine geçilmesini oylarınıza sunuyorum: Kabul edenler…
Etmeyenler… Kabul edilmiştir.
Bölümleri okutuyorum:
40.16)
DEVLET OPERA VE BALESİ GENEL MÜDÜRLÜĞÜ
1)
Devlet Opera ve Balesi Genel Müdürlüğü 2015 Yılı Merkezî Yönetim Bütçesi
ÖDENEK
CETVELİ



Kodu


Açıklama


(TL)



 01 Genel
Kamu Hizmetleri 20.130.000
BAŞKAN – Kabul edenler… Etmeyenler… Kabul edilmiştir.
 03 Kamu
Düzeni ve Güvenlik Hizmetleri 2.059.000
BAŞKAN – Kabul edenler… Etmeyenler… Kabul edilmiştir.
 07 Sağlık
Hizmetleri 306.000
BAŞKAN – Kabul edenler… Etmeyenler… Kabul edilmiştir.
 08 Dinlenme,
Kültür ve Din Hizmetleri 217.860.000
BAŞKAN – Kabul edenler… Etmeyenler… Kabul edilmiştir.
 GENEL
TOPLAM 240.355.000
BAŞKAN – Kabul edenler... Etmeyenler... Kabul edilmiştir.
(B) cetvelini okutuyorum:
GELİR
CETVELİ



Kodu


Açıklama


(TL)



 03 Teşebbüs
ve Mülkiyet Gelirleri 3.628.000
BAŞKAN – Kabul edenler… Etmeyenler… Kabul edilmiştir.
 04 Alınan
Bağış ve Yardımlar ile Özel Gelirler 236.311.000
BAŞKAN – Kabul edenler… Etmeyenler… Kabul edilmiştir.
 05 Diğer
Gelirler 416.000
BAŞKAN – Kabul edenler… Etmeyenler… Kabul edilmiştir.
 TOPLAM 240.355.000
BAŞKAN – Kabul edenler... Etmeyenler... Kabul edilmiştir.
Devlet Opera ve Balesi Genel Müdürlüğü 2015 yılı merkezî
yönetim bütçesinin bölümleri kabul edilmiştir.
Devlet Opera ve Balesi Genel Müdürlüğü 2013 yılı merkezî yönetim
kesin hesabının bölümlerine geçilmesini oylarınıza sunuyorum: Kabul edenler…
Etmeyenler… Kabul edilmiştir.
2)Devlet
Opera ve Balesi Genel Müdürlüğü 2013 Yılı Merkezî Yönetim Kesin Hesabı
BAŞKAN – (A) cetvelinin genel toplamını okutuyorum:
(A) CETVELİ






(TL)



Toplam
Ödenek 211.885.000,00
Bütçe
Gideri 201.584.728,63
İptal
Edilen Ödenek 10.300.271,37
BAŞKAN – (A) cetvelini kabul edenler… Etmeyenler… Kabul
edilmiştir.
Kesin hesap (B) cetvelini okutuyorum:
(B) CETVELİ






(TL)



Bütçe Geliri Tahmini 211.885.000,00
Tahsilat 205.336.847,17
Ret ve İadeler 1.094,12
Net Tahsilat 205.335.753,05
BAŞKAN – (B) cetvelini kabul edenler… Etmeyenler… Kabul
edilmiştir.
Devlet Opera ve Balesi Genel Müdürlüğü 2013 yılı merkezî
yönetim kesin hesabının bölümleri kabul edilmiştir.
Devlet Tiyatroları Genel Müdürlüğü 2015 yılı merkezî
yönetim bütçesinin bölümlerine geçilmesini oylarınıza sunuyorum: Kabul edenler…
Etmeyenler… Kabul edilmiştir.
Bölümleri okutuyorum:
40.15)
DEVLET TİYATROLARI GENEL MÜDÜRLÜĞÜ
1)
Devlet Tiyatroları Genel Müdürlüğü 2015 Yılı Merkezî Yönetim Bütçesi
ÖDENEK
CETVELİ



Kodu


Açıklama


(TL)



 01 Genel
Kamu Hizmetleri 23.061.000
BAŞKAN – Kabul edenler… Etmeyenler… Kabul edilmiştir.
 03 Kamu
Düzeni ve Güvenlik Hizmetleri 3.140.000
BAŞKAN – Kabul edenler… Etmeyenler… Kabul edilmiştir.
 08 Dinlenme,
Kültür ve Din Hizmetleri 173.382.000
BAŞKAN – Kabul edenler… Etmeyenler… Kabul edilmiştir.
 GENEL
TOPLAM 199.583.000
BAŞKAN – Kabul edenler... Etmeyenler... Kabul edilmiştir.
(B) cetvelini okutuyorum:
GELİR
CETVELİ



Kodu


Açıklama


(TL)



 03 Teşebbüs
ve Mülkiyet Gelirleri 7.894.000
BAŞKAN – Kabul edenler… Etmeyenler… Kabul edilmiştir.
 04 Alınan
Bağış ve Yardımlar ile Özel Gelirler 191.379.000
BAŞKAN – Kabul edenler… Etmeyenler… Kabul edilmiştir.
 05 Diğer
Gelirler 310.000
BAŞKAN – Kabul edenler… Etmeyenler… Kabul edilmiştir.
 TOPLAM 199.583.000
BAŞKAN – Kabul edenler... Etmeyenler... Kabul edilmiştir.
Devlet Tiyatroları Genel Müdürlüğü 2015 yılı merkezî
yönetim bütçesinin bölümleri kabul edilmiştir.
Devlet Tiyatroları Genel Müdürlüğü 2013 yılı merkezî
yönetim kesin hesabının bölümlerine geçilmesini oylarınıza sunuyorum: Kabul
edenler… Etmeyenler… Kabul edilmiştir.
2)
Devlet Tiyatroları Genel Müdürlüğü 2013 Yılı Merkezî Yönetim Kesin Hesabı
BAŞKAN – (A) cetvelinin genel toplamını okutuyorum:
(A) CETVELİ






(TL)



Toplam
Ödenek 183.003.228,00
Bütçe
Gideri 178.689.171,63
İptal
Edilen Ödenek 4.314.056,37
BAŞKAN – (A) cetvelini kabul edenler… Etmeyenler… Kabul
edilmiştir.
Kesin hesap (B) cetvelini okutuyorum:
(B) CETVELİ






(TL)



Bütçe Geliri Tahmini 173.695.000,00
Tahsilat 179.269.997,94
Ret ve İadeler 9.597,00
Net Tahsilat 179.260.400,94
BAŞKAN – (B) cetvelini kabul edenler… Etmeyenler… Kabul
edilmiştir.
Devlet Tiyatroları Genel Müdürlüğü 2013 yılı merkezî
yönetim kesin hesabının bölümleri kabul edilmiştir.
Türkiye Yazma Eserler Başkanlığı 2015 yılı merkezî
yönetim bütçesinin bölümlerine geçilmesini oylarınıza sunuyorum: Kabul edenler…
Etmeyenler… Kabul edilmiştir.
Bölümleri okutuyorum:
40.53)
TÜRKİYE YAZMA ESERLER BAŞKANLIĞI
1)
Türkiye Yazma Eserler Başkanlığı 2015 Yılı Merkezî Yönetim Bütçesi
ÖDENEK
CETVELİ



Kodu


Açıklama


(TL)



 01 Genel
Kamu Hizmetleri 7.476.000
BAŞKAN – Kabul edenler… Etmeyenler… Kabul edilmiştir.
 03 Kamu
Düzeni ve Güvenlik Hizmetleri 1.651.000
BAŞKAN – Kabul edenler… Etmeyenler… Kabul edilmiştir.
 08 Dinlenme,
Kültür ve Din Hizmetleri 18.109.000
BAŞKAN – Kabul edenler… Etmeyenler… Kabul edilmiştir.
 GENEL
TOPLAM 27.236.000
BAŞKAN – Kabul edenler... Etmeyenler... Kabul edilmiştir.
(B) cetvelini okutuyorum:
GELİR
CETVELİ



Kodu


Açıklama


(TL)



 03 Teşebbüs
ve Mülkiyet Gelirleri 185.000
BAŞKAN – Kabul edenler… Etmeyenler… Kabul edilmiştir.
 04 Alınan
Bağış ve Yardımlar ile Özel Gelirler 26.755.000
BAŞKAN – Kabul edenler… Etmeyenler… Kabul edilmiştir.
 05 Diğer
Gelirler 296.000
BAŞKAN – Kabul edenler… Etmeyenler… Kabul edilmiştir.
 TOPLAM 27.236.000
BAŞKAN – Kabul edenler... Etmeyenler... Kabul edilmiştir.
Türkiye Yazma Eserler Başkanlığı 2015 yılı merkezî
yönetim bütçesinin bölümleri kabul edilmiştir.
Türkiye Yazma Eserler Başkanlığı 2013 yılı merkezî
yönetim kesin hesabının bölümlerine geçilmesini oylarınıza sunuyorum: Kabul
edenler… Etmeyenler… Kabul edilmiştir.
2)
Türkiye Yazma Eserler Başkanlığı 2013 Yılı Merkezî Yönetim Kesin Hesabı
BAŞKAN – (A) cetvelinin genel toplamını okutuyorum:
(A) CETVELİ






(TL)



Toplam
Ödenek 21.565.000,00
Bütçe
Gideri 19.379.350,95
Ödenek
Üstü Gider 71,77
İptal
Edilen Ödenek 2.185.720,82
BAŞKAN – (A) cetvelini kabul edenler… Etmeyenler… Kabul
edilmiştir.
Kesin hesap (B) cetvelini okutuyorum:
(B) CETVELİ






(TL)



Bütçe Geliri Tahmini 18.987.000,00
Net Tahsilat 17.977.405,11
BAŞKAN – (B) cetvelini kabul edenler… Etmeyenler… Kabul
edilmiştir.
Türkiye Yazma Eserler Başkanlığı 2013 yılı merkezî
yönetim kesin hesabının bölümleri kabul edilmiştir.
Böylece 5’inci turda yer alan kuruluşların bütçeleri ve kesin hesapları kabul
edilmiştir.
Hayırlı olmasını temenni ediyorum.
Sayın Bakan, söz istiyor musunuz?
İÇİŞLERİ BAKANI EFKAN ALA – Evet.
BAŞKAN – Sataşma nedeniyle buyurun
Sayın Bakanım. (AK PARTİ sıralarından alkışlar)
V.- SATAŞMALARA İLİŞKİN
KONUŞMALAR (Devam)
10.- İçişleri Bakanı Efkan
Ala'nın, Aydın Milletvekili Ali Uzunırmak’ın sataşma nedeniyle yaptığı
konuşması sırasında şahsına sataşması nedeniyle konuşması
İÇİŞLERİ BAKANI EFKAN ALA – Ben
öncelikle teşekkür ediyorum bütün milletvekillerimize Sayın Başkan bütçedeki
görüşmeler ve evet kabulünden dolayı, sayın milletvekillerimizin teveccühünden
dolayı. Umarım bizler de onlara layık olacak performansı gösteririz. 
Sayın milletvekilleri soru soruyorlar,
biz kısıtlı süre içerisinde onları cevaplandırmaya çalışıyoruz. Biz, soru
sorarken sayın milletvekiline bu soru böyle sorulur mu demiyoruz, herhangi bir
niteleme yapmıyoruz, yapmamız zaten doğru da değildir ama bizim cevabımızı
beğenmeyebilirsiniz, bizim cevabımız hoşunuza gitmeyebilir, eksik
bulabilirsiniz, fazla bulabilirsiniz ama cevap verirken tam sözün ortasında
kalkıp onu kesmek yakışık alan bir tutum değil.
İkincisi: Yalanlanmış bir ifadeyi…
Sizin ağzınıza yakışabilir ama benim ağzımdan hiçbir zaman çıkması mümkün
olmayan, aldığım eğitim itibarıyla da mümkün olmayan, inandığım değerler
itibarıyla da mümkün olmayan, meselası bile olmayacak Hazreti Peygamberimiz’le,
fahrikâinatla ilgili uydurma, tarafımdan yalanlanmış bir ifadeyi gelip burada
söylemenizi sadece size havale ediyorum yani bu, burada tekrarlanacak bir şey
değildir.
ALİ UZUNIRMAK (Aydın) – Ben
yalanlandığını bilmiyordum ama siz yalanlıyorsanız kabul ettik Sayın Bakan.
İÇİŞLERİ BAKANI EFKAN ALA - Resmen
yalanlanmıştır ve bu uydurmadır, yalandır ama siz geldiniz, burada ifade
ettiniz, o sizin bileceğiniz bir iştir.
ALİ UZUNIRMAK (Aydın) – Yalandan benim
haberim olmadı, kabul ettik, yalanladığınızı kabul ettik, tamam.
İÇİŞLERİ BAKANI EFKAN ALA - Bu konuda tartışma bile olmaz, bu
konunun meselası bile olmaz Beyefendi. 
Sayın milletvekilim, Sayın Başkanım; ikincisi, yani biz bu
konuya ilişkin, bu görüşmelere ilişkin defalarca açıklama yaptık ve biz
açıklamalarımızda ne söylediğimizi ne söylemediğimizi ortaya koyduk. Ama bazı
muhalefet partileri elbette bunu benimsemeyebilir. Bizim hedef kitlemiz zaten
muhalefet partilerinin yöneticileri değil ki. Biz de politikalarımızı halka
sunuyoruz, siz de halka sunuyorsunuz. Biz yüzde 50 alıyoruz, siz de yüzde 14,5
alıyorsunuz. (AK PARTİ sıralarından alkışlar)
(Mikrofon otomatik cihaz tarafından kapatıldı) 
İÇİŞLERİ BAKANI EFKAN ALA - Yani bunu, bu politikalarınızı…
MUSA ÇAM (İzmir) – Geldiğiniz yeri unutmayın.
İÇİŞLERİ BAKANI EFKAN ALA – Ben bir şey söylemiyorum. Ben
herhangi bir partimizin politikasını da eleştirebilirim ama elbette değerlidir,
kıymetlidir. Fakat ikimizin de hedef kitlesi 77 milyon, seçmenlerimiz. Yani
hangi politikanın doğru olduğuna onlar karar verecektir. 
Bir de son söz olarak elbette nadan ile sohbeti nadanlar
eder.
Saygılar sunuyorum. (AK PARTİ sıralarından alkışlar)
BAŞKAN – Teşekkür ederim.
Sayın milletvekilleri, beşinci tur görüşmeler
tamamlanmıştır.
Programa göre, kuruluşların bütçe ve
kesin hesaplarını sırasıyla görüşmek için, 16 Aralık 2014 Salı günü saat
11.00’de toplanmak üzere birleşimi kapatıyorum.
Kapanma Saati: 21.18




(*) 656 ve 656’ya 1’inci Ek ve 657 S. Sayılı
Basmayazılar ve Ödenek Cetvelleri 10/12/2014 tarihli 25’inci Birleşim
Tutanağı’na eklidir.



(x) Bu ifadeye ilişkin düzeltme bu
birleşim Tutanak Dergisi’nin 170’nci sayfasındadır.


(X) Bu düzeltmeye ilişkin ifade bu
birleşim Tutanak Dergisi’nin 101 sayfasındadır.




