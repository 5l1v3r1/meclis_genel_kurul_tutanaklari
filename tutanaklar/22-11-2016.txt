



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ

24’üncü Birleşim
22 Kasım 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- İstanbul Milletvekili Gamze Akkuş
İlgezdi’nin, çocuk istismarına ilişkin gündem dışı konuşması
2.- İstanbul Milletvekili İzzet Ulvi
Yönter’in, uzman jandarmaların sorunlarına ilişkin gündem dışı konuşması
3.- Malatya Milletvekili Öznur Çalık’ın,
erken yaştaki evliliklere ilişkin gündem dışı konuşması
V.- AÇIKLAMALAR
1.- Bursa Milletvekili Bennur Karaburun’un,
AK PARTİ hükûmetleri döneminde cinsel istismarı ve tecavüzü meşrulaştıracak
hiçbir adım atılmadığına, aksine tecavüzü engellemek adına cezaların artırıldığına
ilişkin açıklaması

2.- Niğde Milletvekili Ömer Fethi Gürer’in,
AKP döneminde, çalışanların sendikalaşmasının önüne engeller çıkarıldığına ve
taşeronlaşma, işçi istihdam büroları gibi uygulamalarla örgütlü hareket etmelerin
engellendiğine ilişkin açıklaması
3.- Mersin Milletvekili Yılmaz Tezcan’ın,
22 Kasım Dünya Diş Hekimliği Günü’ne ilişkin açıklaması
4.- Samsun Milletvekili Kemal Zeybek’in,
Samsun’un ilçelerinde AKP’li belediye başkanlarının çoğunun FETÖ’yle
ilişkilerinin olması göz önünde bulundurulmazken bugün Atakum Belediyesinde
çalışan 2 kişinin görevden alınmalarının doğru olmadığına ilişkin açıklaması
5.- Adana Milletvekili İbrahim Özdiş’in,
Isparta’nın Uluborlu ilçesinde İbrahim Etem Erbil Rehabilitasyon Merkezinde
kalan 18 yaşındaki zihinsel ve fiziksel özürlü bir genç kıza tecavüz edildiğine
ilişkin açıklaması
6.- Bursa Milletvekili Erkan Aydın’ın,
tecavüz suçlularını koruyan önergenin tüm toplumda büyük bir utanca yol
açtığına, önergenin geri çekilmesini sağlayanları kutladığına ve Sabiha Gökçen
Havalimanı’nın Malezyalılara satıldığına ilişkin açıklaması
7.- Kocaeli Milletvekili Mehmet Akif
Yılmaz’ın, Kocaeli Çınarlı Cemevinde düzenlenen bir toplantıya katılan bazı
CHP, HDP milletvekilleri ile EMEP üyelerinin siyaset yaparak mekânın kutsiyetine
gölge düşürdüklerine ilişkin açıklaması
8.- İstanbul Milletvekili Didem Engin’in,
Hükûmetin gece yarısı önergesiyle çocuk istismarı gibi konuları getirmesini
kınadığına, halkın tepkileri sonucunda bu önergenin Komisyona geri çekildiğine
ve tepki gösteren tüm vatandaşlar ile sivil toplum kuruluşlarına teşekkür
ettiğine ilişkin açıklaması
9.- İzmir Milletvekili Murat Bakan’ın,
fiziken, ruhen, hukuken çocuk olanın rızasını aramanın çocuk istismarcısına af
demek olduğuna ve bu düzenlemenin tamamen geri çekilmesi gerektiğine ilişkin
açıklaması
10.- Balıkesir Milletvekili Ahmet Akın’ın,
bakanları, Siirt Şirvan’da meydana gelen maden faciasında işverenleri peşinen
aklayan açıklamalardan kaçınmaya ve sorumlu davranmaya davet ettiğine ilişkin
açıklaması
11.- Çanakkale Milletvekili Muharrem
Erkek’in, Başbakanın cinsel istismar suçlarıyla ilgili sarf ettiği bazı
ifadelere ilişkin açıklaması
12.- İstanbul Milletvekili Sibel
Özdemir’in, AKP iktidarlarının ülkenin giderek artan temel yapısal sorunlarına
çözüm üretme noktasında başarısızlıklarının ortada olduğuna ilişkin açıklaması
13.- Trabzon Milletvekili Ayşe Sula
Köseoğlu’nun, muhalefet partilerinin, çocuk istismarıyla ilgili önerge konusunu
bağlamından uzaklaştırıp tamamen demagojik söylemlerle saptıran bir anlayış içinde
olduklarına ilişkin açıklaması

14.- Edirne Milletvekili Okan
Gaytancıoğlu’nun, Edirne’nin Keşan ilçesinde Sosyal Yardımlaşma ve Dayanışma
Vakfı tarafından ihtiyaç sahiplerine dağıtılan kömürlerin üzerinde “Parayla
satılamaz.” ibaresi bulunmasına rağmen çuvalının 5 liraya satıldığına ilişkin
açıklaması
15.- Ankara Milletvekili Murat Emir’in,
kadın örgütlerini ve Cumhuriyet Halk Partili kadınları gösterdikleri dayanışma
için tebrik ettiğine ilişkin açıklaması
16.- İstanbul Milletvekili Onursal Adıgüzel’in,
AKP iktidarının, çocuk istismarcılarını aklayan önergeyle hukuku, çocuk ve
insan haklarını tanımadığını ilan ettiğine ilişkin açıklaması
17.- Manisa Milletvekili Erkan Akçay’ın,
Siirt Şirvan’da meydana gelen maden faciasında hayatını kaybedenlere Allah’tan
rahmet dilediğine, göçük altında hâlen 10 işçinin bulunduğuna, maden
kazalarının iş ve işçi güvenliği ile işçi sağlığındaki noksanlıkların bir
neticesi olduğuna, maden kazalarını önlemenin en önemli aşamasının caydırıcı
adli soruşturmalar olduğuna ve 22 Kasım Dünya Diş Hekimliği Günü’ne ilişkin
açıklaması
18.- İstanbul Milletvekili Pervin
Buldan’ın, Meclis Başkanının talimatıyla bu hafta Genel Kurulu kendisinin
yerine TBMM Başkan Vekili Ahmet Aydın’ın yöneteceğinin tebliğ edildiğine ve
kayyum olarak Meclisi yönettiğine, Meclis Başkanının Genel Kurulu idare
tarzıyla ilgili de bir uyarı yazısı gönderdiğine ve bunların siyasi kararlar
olduğuna, bir partinin 2 eş başkanı ile 10 milletvekilinin tutuklu olmasıyla
ilgili hiçbir açıklama yapılmamasının tarihe kara bir leke olarak geçeceğine
ilişkin açıklaması
19.- Diyarbakır Milletvekili Çağlar
Demirel’in, Siirt Şirvan’da meydana gelen maden faciasında hayatını
kaybedenlere Allah’tan rahmet dilediğine, AKP ve saray rejiminin Halkların
Demokratik Partisini fiilî kapatma girişiminde bulunduğuna, partilerinin eş
başkanları ile milletvekillerinin bulundukları her yerde görevlerini ve
mücadelelerini yürüteceklerine ilişkin açıklaması
20.- Ankara Milletvekili Levent Gök’ün,
Siirt Şirvan ve Zonguldak’ta hayatını kaybeden madencilere Allah’tan rahmet
dilediğine, Meclis Başkanına geçmiş olsun dileğinde bulunduğuna, sırası geldiği
hâlde bir Meclis Başkan Vekiline görev verilmemesini şık bulmadığına, grup
toplantısında Cumhuriyet Halk Partisi Genel Başkanının konuşmasını kesenler
hakkında derhâl soruşturma başlatılmasını beklediklerine ve kadınların bugün
tüm Türkiye’de kadının örgütlü gücünü gösterdiğine ilişkin açıklaması
21.- Amasya Milletvekili Mehmet Naci
Bostancı’nın, Siirt Şirvan’da ve Zonguldak’ta hayatını kaybeden madencilere
Allah’tan rahmet dilediğine, CMUK Kanun Tasarısı’yla ilgili getirilen önergenin
geri çekildiğine, bu konunun klişe hükümlere ve istismara açık bir alan
olduğuna, toplumsal dertleri bu tür provokasyonlara kurban etmemek gerektiğine
ve Cumhuriyet Halk Partisi grup toplantısının yayınıyla ilgili yaşanan problem
konusunda Meclisin bir çalışma yaparak telafi edici tarzda bir düzenlemenin
gerçekleştirileceğini ümit ettiğine ilişkin açıklaması

22.- Ankara Milletvekili Levent Gök’ün, 438
sıra sayılı Kanun Tasarısı’nın geçici 1’inci maddesiyle ilgili önergenin af
niteliği taşıdığına ve yeterli oy çoğunluğu sağlanamadığından reddedilmiş
olduğunu düşündüğüne, bu nedenle tasarının tümünün geri çekilmesi gerektiğine
ilişkin açıklaması
23.- Manisa Milletvekili Erkan Akçay’ın,
438 sıra sayılı Kanun Tasarısı’nın geçici 1’inci maddesinin İç Tüzük’ün 88’inci
maddesi hükmü uyarınca Komisyona geri verilemeyeceğine, İç Tüzük’ün 89’uncu
maddesinin uygulanması gerektiğine ilişkin açıklaması
24.- Diyarbakır Milletvekili Çağlar
Demirel’in, 438 sıra sayılı Kanun Tasarısı’nın tamamen geri çekilmesi ve
Komisyonda tekrar ele alınması gerektiğine ilişkin açıklaması
25.- Amasya Milletvekili Mehmet Naci
Bostancı’nın, Hükûmetin 438 sıra sayılı Kanun Tasarısı’nın geçici 1’inci maddesinin
İç Tüzük’ün 88’inci maddesi uyarınca Komisyona geri verilmesi talebinin hukuki
çerçeve içerisinde olduğuna ve bu düzenlemenin af niteliği taşıdığı
değerlendirmelerini doğru bulmadığına ilişkin açıklaması
26.- Ankara Milletvekili Levent Gök’ün, af
niteliğinde olan bir önergenin Meclis üye tam sayısının beşte 3 çoğunluğuyla
geçmesine dair pek çok Anayasa Mahkemesi kararı olduğuna ilişkin açıklaması
27.- Diyarbakır Milletvekili Çağlar
Demirel’in, 438 sıra sayılı Kanun Tasarısı’nın sadece bir maddesinin çekilmesiyle
yaşanan krizin ortadan kalkmadığına, yasanın geri çekilmesi ve toplumun görüş
ve düşünceleri alınarak Komisyonda yeniden ele alınması gerektiğine ilişkin
açıklaması
28.- Manisa Milletvekili Erkan Akçay’ın,
438 sıra sayılı Kanun Tasarısı’nın geçici 1’inci maddesinin 89’uncu maddedeki
tekriri müzakere yöntemiyle tasarıdan çıkarılmasının İç Tüzük bakımından daha
doğru olacağına ilişkin açıklaması
29.- Amasya Milletvekili Mehmet Naci
Bostancı’nın, 438 sıra sayılı Kanun Tasarısı’nın geçici 1’inci maddesinin geri
çekilmesine ilişkin hükmün İç Tüzük’ün 88’inci maddesi olduğuna ve Başkanlık
Divanının yapmış olduğu işlemin doğru olduğuna, düzenlemenin af niteliği
taşıdığı ve 330 oy aranması gerektiği fikrine katılmadıklarına ilişkin
açıklaması
30.- Ankara Milletvekili Sırrı Süreyya
Önder’in, İstanbul Milletvekili Mihrimah Belma Satır’ın sataşma nedeniyle
yaptığı konuşmasındaki bazı ifadelerine ilişkin açıklaması
31.- Ankara Milletvekili Levent Gök’ün,
Malatya Milletvekili Nurettin Yaşar’ın sataşma nedeniyle yaptığı konuşmasındaki
bazı ifadelerine ilişkin açıklaması
32.- Samsun Milletvekili Erhan Usta’nın,
muhalefetin mücadelesi sonucu Hükûmetin cinsel istismarla ilgili önergesini
geri çekerek hatadan dönmesinin ülkemiz açısından bir kazanç olduğuna ilişkin
açıklaması

VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Van Milletvekili Bedia Özgökçe Ertan ve
22 milletvekilinin, cezaevlerinde bulunan tutuklu ve hükümlülerin keyfî olarak
başka cezaevlerine nakledilmesinin nedenlerinin ve sonuçlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/372)
2.- Hatay Milletvekili Mehmet Necmettin
Ahrazoğlu ve 19 milletvekilinin, Hatay ilinin turizm potansiyelinin ve yaşanan sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/373)
3.- Hatay Milletvekili Mehmet Necmettin
Ahrazoğlu ve 19 milletvekilinin, yerel medya kuruluşlarının ve çalışanlarının
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/374)
B) Tezkereler
1.- Adalet Bakanlığının, 438 sıra sayılı
Kanun Tasarısı’nın geçici 1’inci maddesinin İç Tüzük’ün 88’inci maddesi uyarınca
Komisyona geri verilmesine ilişkin tezkeresi (3/860)
2.- Türkiye Büyük Millet Meclisi
Başkanlığının, Türkiye Büyük Millet Meclisi Başkanı İsmail Kahraman ve
beraberindeki Parlamento heyetinin, 30 Kasım-1 Aralık 2016 tarihleri arasında
Karadeniz Ekonomik İş Birliği Parlamenter Asamblesine katılmak üzere
Sırbistan’a ziyarette bulunmalarına ilişkin tezkeresi (3/859)
C) Önergeler
1.- Eskişehir Milletvekili Gaye Usluer’in,
(2/1391) esas numaralı Yüksek Öğrenim Kredi ve Yurtlar Kurumu Kanununda
Değişiklik Yapılması Hakkında Kanun Teklifi’nin doğrudan gündeme alınmasına
ilişkin önergesi (4/69)
VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, Başkanlığın, maddenin geri çekilmesi işleminde Hükûmetin ya da
Komisyonun talebiyle bağlı olduğuna ve 438 sıra sayılı Kanun Tasarısı’nın
geçici 1’inci maddesi üzerinde verilen önergenin af kapsamında
değerlendirilmemesinin geçmiş uygulamalarla uyumlu olduğuna ilişkin konuşması
VIII.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, Aydın Milletvekili Deniz Depboylu ve
arkadaşları tarafından, erken evliliğe zorlanan kız çocuklarının korunması yollarının
araştırılarak alınması gereken önlemlerin belirlenmesi amacıyla verilmiş olan
(10/42) esas numaralı Meclis Araştırması Önergesi’nin görüşmelerinin Genel
Kurulun 22 Kasım 2016 Salı günkü birleşiminde yapılmasına ilişkin önerisi
2.- HDP Grubunun, 22/11/2016 tarihinde Grup
Başkan Vekili Diyarbakır Milletvekili Çağlar Demirel tarafından, 4/11/2016
tarihinde yasal mevzuata aykırı şekilde gözaltına alınıp tutuklanan HDP Eş
Genel Başkanları ve 8 milletvekilinin maruz kaldığı hukuksuzluğun tüm
boyutlarıyla araştırılması amacıyla verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak 22 Kasım 2016 Salı günkü birleşiminde sunuşlarda okunmasına ve
ön görüşmelerinin aynı tarihli birleşimde yapılmasına ilişkin önerisi
3.- CHP Grubunun, 15/4/2016 tarihinde
İstanbul Milletvekili Gülay Yedekci ve arkadaşları tarafından, çocuğa hizmet
veren bütün kurumlarda istismarı önleyici güvenlik ve eğitim politikalarının ve
mağdur çocuklar için psikoterapi programlarının oluşturulması amacıyla verilmiş
olan Meclis araştırması önergesinin, Genel Kurulun bilgisine sunulmak üzere
bekleyen diğer önergelerin önüne alınarak 22 Kasım 2016 Salı günkü birleşiminde
sunuşlarda okunmasına ve ön görüşmelerinin aynı tarihli birleşimde yapılmasına
ilişkin önerisi
IX.- SATAŞMALARA İLİŞKİN KONUŞMALAR
1.- Konya Milletvekili Mustafa Hüsnü
Bozkurt’un, Bartın Milletvekili Yılmaz Tunç’un MHP grup önerisi üzerinde
yaptığı konuşması sırasında Cumhuriyet Halk Partisine sataşması nedeniyle
konuşması
2.- Bartın Milletvekili Yılmaz Tunç’un,
Konya Milletvekili Mustafa Hüsnü Bozkurt’un sataşma nedeniyle yaptığı konuşması
sırasında şahsına sataşması nedeniyle konuşması
3.- İstanbul Milletvekili Mihrimah Belma
Satır’ın, Ankara Milletvekili Sırrı Süreyya Önder’in HDP grup önerisi üzerinde
yaptığı konuşması sırasında şahsına sataşması nedeniyle konuşması
4.- Ankara Milletvekili Sırrı Süreyya
Önder’in, Adıyaman Milletvekili Adnan Boynukara’nın HDP grup önerisi üzerinde
yaptığı konuşması sırasında Halkların Demokratik Partisine sataşması nedeniyle
konuşması
5.- Malatya Milletvekili Nurettin Yaşar’ın,
İstanbul Milletvekili Gülay Yedekci’nin CHP grup önerisi üzerinde yaptığı
konuşması sırasında şahsına sataşması nedeniyle konuşması
6.- İstanbul Milletvekili Gülay
Yedekci’nin, Malatya Milletvekili Nurettin Yaşar’ın sataşma nedeniyle yaptığı
konuşması sırasında şahsına sataşması nedeniyle konuşması
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Ceza Muhakemesi Kanunu ile Bazı
Kanunlarda Değişiklik Yapılmasına Dair Kanun Tasarısı (1/775) ve Adalet
Komisyonu Raporu (S. Sayısı: 438)
2.- Millî Eğitim Bakanlığının Teşkilat ve
Görevleri Hakkında Kanun Hükmünde Kararname ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/721), Tebligat
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/693), Osmaniye Milletvekili Ruhi Ersoy ve Milliyetçi
Hareket Partisi Grup Başkanvekili Manisa Milletvekili Erkan Akçay’ın 2547
Sayılı Yükseköğretim Kanununda Değişiklik Yapılmasına Dair Kanun Teklifi
(2/511), Erzurum Milletvekili Mustafa Ilıcalı’nın Yükseköğretim Kanununda
Değişiklik Yapılmasına Dair Kanun Teklifi (2/546), Konya Milletvekili Mustafa
Kalaycı ve Milliyetçi Hareket Partisi Grup Başkanvekili İzmir Milletvekili
Oktay Vural’ın Yükseköğretim Kanununda Değişiklik Yapılmasına Dair Kanun
Teklifi (2/666) ile Millî Eğitim, Kültür, Gençlik ve Spor Komisyonu Raporu (S.
Sayısı: 405)
3.- Sınai Mülkiyet Kanunu Tasarısı (1/699)
ve Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporu (S. Sayısı: 341)
4.- Türkiye Cumhuriyeti Hükümeti ile Benin
Cumhuriyeti Hükümeti Arasında Ekonomik, Ticari ve Teknik İşbirliği Anlaşmasının
Onaylanmasının Uygun Bulunduğuna Dair Kanun Tasarısı (1/549) ve Dışişleri
Komisyonu Raporu (S. Sayısı: 205)
XI.- YAZILI SORULAR VE CEVAPLARI
1.- Gaziantep Milletvekili Akif Ekici’nin,
OSB’lerin yönetimine ilişkin sorusu ve Bilim Sanayi ve Teknoloji Bakanı Faruk
Özlü’nün cevabı (7/8426)
2.- Diyarbakır Milletvekili Altan Tan’ın,
Erzurum ile ilgili çeşitli verilere ilişkin sorusu ve Bilim Sanayi ve Teknoloji
Bakanı Faruk Özlü’nün cevabı (7/8523)
22 Kasım 2016 Salı
BİRİNCİ OTURUM
Açılma Saati: 15.03
BAŞKAN: Başkan Vekili Ahmet AYDIN
KÂTİP ÜYELER: Ömer SERDAR (Elâzığ), Zihni AÇBA
(Sakarya)
-----0-----
BAŞKAN
– Türkiye Büyük Millet Meclisinin 24’üncü Birleşimini açıyorum.
(HDP
sıralarına HDP milletvekillerinin resimlerinin konulması)
III - YOKLAMA
BAŞKAN
– Elektronik cihazla yoklama yapacağız.
Yoklama
için üç dakika süre veriyorum ve yoklama işlemini başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, çocuk istismarı hakkında söz isteyen İstanbul Milletvekili Gamze
Akkuş İlgezdi’ye aittir. 
Buyurun
Sayın Akkuş İlgezdi. (CHP sıralarından alkışlar)
Sayın
İlgezdi… Sayın İlgezdi, istirham ediyorum, kürsüye yabancı malzeme
çıkaramazsınız. 
GAMZE
AKKUŞ İLGEZDİ (İstanbul) – Resim farz edin, resim çıkarıyorum.
BAŞKAN
– Sayın İlgezdi, lütfen… 
GAMZE
AKKUŞ İLGEZDİ (İstanbul) – Neden? Neden çıkaramam? 
BAŞKAN
– Bakın, bu her yerden çıktı. Her önüne gelen o kürsüye bir malzemeyle gelemez.

BÜLENT
TURAN (Çanakkale) – Çarşamba pazarı mı burası?
BAŞKAN
– Bakın, hayır. Kitapçık getirirsiniz birtakım sayısal verilerle ilgili… 
GAMZE
AKKUŞ İLGEZDİ (İstanbul) – Herkes çıkarıyor ama neden çıkaramam? 
BAŞKAN
– Buraya koydunuz ve herkes gördü zaten, meramınız anlaşıldı. Lütfen, istirham
ediyorum bakın. 
GAMZE
AKKUŞ İLGEZDİ (İstanbul) – Ben kullanacağım onu. 
BÜLENT
YENER BEKTAŞOĞLU (Giresun) – O da günün anlam ve önemini belirtiyor Başkan. 
BAŞKAN
– Sayın Akkuş İlgezdi, lütfen tamam meramınız anlaşıldı.
GAMZE
AKKUŞ İLGEZDİ (İstanbul) – Bunu doğru bir şey olarak bulmuyorum çünkü bugüne
kadar her türlü objeyi kullandırıyordunuz Sayın Başkan.
BAŞKAN
– Teşekkür ediyorum.
Buyurun
efendim, kürsüdeki konuşmanızı başlatıyorum.
GAMZE
AKKUŞ İLGEZDİ (İstanbul) – O zaman -gördünüz- konuşmamın sonunda dikkatinizi
çekeceğim, lütfen dikkatinizde olsun.
BÜLENT
TURAN (Çanakkale) – Rezidansın birini bağışla, çocuklara yardımcı olalım, olur.
BAŞKAN
- Süreniz beş dakikadır.
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- İstanbul Milletvekili Gamze Akkuş
İlgezdi’nin, çocuk istismarına ilişkin gündem dışı konuşması
GAMZE
AKKUŞ İLGEZDİ (İstanbul) – Sayın Başkan, değerli vekiller; çocuk hakları
konusunda söz aldım yüce heyetinizi saygıyla selamlıyorum. Başta 127 kadın
örgütü olmak üzere günlerdir Türkiye'nin dört bir yanında direnen, anlayışa
karşı mücadele veren emekçi kadınlarımızı selamlıyorum, mücadeleleri
davamızdır. 
Tecavüze
uğramış bir kız çocuğu hâkimlerin ve polislerin kendisine inanmadığını ve dalga
geçtiğini ifade ederken şöyle devam ediyor sözlerine: “Hâkim amca, bir daha
bana bağırma! 15 yaşında 38 kilo bir kızım, tecavüze nasıl karşı koyabilirdim?
Bir daha mahkemenize gelmeyeceğim. Sizi adalet ve vicdanınızla baş başa
bırakıyorum.” Bugünkü çürümüşlüğü bu mağdur çocuklardan daha iyi kim
anlatabilir? Bir çocuğu bu satırları yazmaya mecbur eden, 8 tecavüzcüye beraat
veren hâkimin körelen vicdanı mıdır, yoksa hâkime bu cesareti veren siyasete
teslim olmuş adalet anlayışı mıdır? 
Bakın,
bir yılda adliyeye taşınan cinsel istismar vaka sayısı 17 bin iken, her ay en
az 650 çocuk cinsel istismara uğruyorken, geçtiğimiz yıl 32 binden fazla çocuk
gelin evliliği gerçekleşmişken yaklaşık bir haftadır biz bu önergeyi
tartışıyoruz. Bizim için bu önerge yok hükmündedir.
Değerli
vekiller, küçük yaşta yapılan evliliklerin suç olduğunu, cinsel istismarın her
hâlükârda suç olduğunu hepimiz biliyoruz. Adli vaka hâline dönüşmedikçe bu
vakaların sessizce kapatıldığını da biliyoruz. Bu konu “Muhalefet istismar
ediyor.” denilerek geçiştirilemez. 
Ülkemizde
çocukları değil egemen sistemi koruyan bir anlayış var. Çocuklarımız
nesneleştirilirken aile bütünlüğü denilerek hem kadına hem çocuğa yönelik
şiddet meşrulaştırılıyor. İstismara uğradığı için ya da istemediği hâlde
evlendirilen ve oyuncak bebekle oynayacak çağdayken anne olmaya zorlanan
kızlarımızın feryatlarını duyuyor musunuz? Aslında görevimiz çocuk tanımları
arasındaki farkı kaldırmak ve yasal evlilik yaşını 18’e çekmekken, aksine, resmî
nikâhtan önce yapılan dinî nikâhı suç olmaktan çıkartan kararla çocuk
evliliklerinin önü açılıyor. Bizler çocuklarımızın masum dünyasını siyasetin
oyun alanına çevirdiğimiz gün insanlığımız kaybeder, insanlık kaybeder.
Biliyoruz ki Türkiye Büyük Millet Meclisi dünyada çocuklarına bayram armağan
eden ilk ve tek Parlamentodur. Büyük Önder Mustafa Kemal Atatürk’ün de dediği
gibi: “Vatanı korumak çocukları korumakla başlar.” Gelin, çocuklarımızı
koruyalım. Bu önergenin komisyona çekilmesi yeterli değildir, tümden geri
çekilerek Gazi Meclise bu utancı yaşatmayalım. 
Bakın,
13 yaşında tecavüze uğrayan, nikahsız yaşamaya zorlanan, daha sonra kayınpederi
tarafından, başka erkekle konuşuyor diye öldürülen minik Hilal’i anımsayın ya
da evlendirildiğinde 12, çocuk doğurduğunda 13, öldürüldüğünde 14 yaşında olan
Kader’i hatırlayın. Türkiye’nin bu acı gerçeklerini çoğaltırsanız bugün,
kaderleri Kader’le aynı olan yeni Kader’ler, Hilal’ler ve adını bilmediğimiz
nice çocuklar yaratırsınız. 
Değerli
vekiller, şu sorulara cevap bekliyor kamuoyu: Adana’da evde uyurken kaçırılarak
tecavüze uğrayan 4 yaşındaki kız çocuğunun rızasının nasıl alınacağını; tecavüz
edilen zihinsel engelli çocuklarımızı evlendirmek için engeli yoktur raporunun
hangi doktorların vereceğini ya da İstanbul’da 6 yaşındaki kuzenine tecavüz
ederek öldüren 14 yaşındaki çocuğa ağır tahrik indiriminin uygulanıp
uygulanmayacağını? Çorum’da 13 yaşında 2 kız çocuğuna tecavüz eden 48 yaşındaki
imam çocuklardan hangisiyle evlendirilecek? Ya da Balıkesir’de 17 erkeğin
tecavüzüne uğrayan çocuğumuz tecavüzcülerden hangisiyle evlendirilecek? Ya,
tecavüzcüler evliyse ne olacak? “Boşan da gel.” mi denilecek? Olmadı, tecavüze
uğrayanlar kuma mı olacak? Karaman’da, Gerger’de tecavüze uğrayan 75 erkek
çocuk için ne yapılacak? Siirt’te 15 yaşında öz kardeşine tecavüz eden zanlı
kardeşiyle mi evlendirilecek yani ensest yasal hâle mi gelecek? Babası
tarafından tecavüze uğrayan çocuklar ne olacak, onlar da babalarıyla mı
evlendirilecek? 
Değerli
vekiller, “Tecavüz karşısında çocuk bağırmayı öğrensin.” demek, “Bir kereden
bir şey olmaz.” demek, “Görmedim, duymadım, bilmiyorum.” demek susmak demektir.
Tecavüzlerin affını değerlerimiz kabul etmez, halkımız kabul etmez, bu yük
halkımıza ağır gelir. 
Bakın,
bu gördüğünüz biraz önceki gelinlik koca bir erkek bedeninin elbisesiyle yan
yana tutulduğunda, hatırlayın, okul bahçesinde, oyun bahçesinde olması gereken
küçücük bedenleri şu gördüğünüz o koca takım elbisenin yanında sapkın bedenlere
teslim ediyorsunuz. Siz oyun çağındaki çocukların oyununu bozuyorsunuz, siz
kuzuyu kurda teslim ediyorsunuz. Oyun bitti Ayşe, oyun bitti Fatma, oyun bitti
Hacer, oyun bitti Elif, oyun bitti yavrularımız! 
Yüce
heyeti saygıyla selamlıyorum. (CHP sıralarından alkışlar) 
BAŞKAN
– Teşekkür ediyorum.
Gündem
dışı ikinci söz, uzman jandarmaların sorunları hakkında söz isteyen İstanbul
Milletvekili İzzet Ulvi Yönter’e aittir.
Buyurun
Sayın Yönter. (MHP sıralarından alkışlar) 
2.- İstanbul Milletvekili İzzet Ulvi
Yönter’in, uzman jandarmaların sorunlarına ilişkin gündem dışı konuşması
İZZET
ULVİ YÖNTER (İstanbul) – Sayın Başkan, değerli milletvekilleri; kahraman uzman
jandarmalarımızın sorunları üzerine gündem dışı söz almış bulunmaktayım. Bu
vesileyle hepinizi saygıyla selamlıyorum. 
Vatanın
doğusundan batısına Türk Bayrağı’nın dalgalandığı en ücra karakollarda zor
şartlar altında Türk milletinin can ve mal güvenliğini sağlamak için yaralanıp
gazi olan, bu vatan için seve seve can verip şehit olan uzman jandarmalarımızın
geçmişi 1931’li yıllara kadar dayanmaktadır. Uzman jandarmalarımız 1988 yılında
3466 sayılı Kanun’a tabi olarak tekrar Jandarma Genel Komutanlığı bünyesinde
istihdam edilmeye başlanmıştır. Uzman jandarmalarımız hâlen çeşitli kademelerde
komutanlık yapmakta ve 2013 yılı itibarıyla astsubay kadro ve görev yerlerinde
görevlendirilmektedir. (Gürültüler) 
Sayın
Başkanım, çok önemli bir konu fakat gürültüden ne ben konuşabiliyorum ne de
muhataplarımız, değerli milletvekillerimiz dinleyebiliyor.
BAŞKAN
– Sayın milletvekilleri, istirham ediyorum; bakın, hatip kürsüde, lütfen
saygıyla dinleyelim.
İZZET
ULVİ YÖNTER (Devamla) – Uzman jandarmalarımız çok önemli bir konu sayın
milletvekilleri. Bizler için uzman jandarmalar, kahraman güvenlik görevlileri,
Mehmetçik şehit oluyor; güvenliğimizi koruyor, vatanımızı bekliyor. İstirham
ederim, konu önemli. 
Uzman
jandarmalarımız, başta, eğitim ve öğretimlerine denk gelen derece ve kademe
üzerinden emekli olmak istemektedir. Mesleğe giriş şartları lise olmasına
rağmen tahsil seviyelerinin altında bir seviyeden, ortaokul mezunu olarak
emekli edilen tek devlet memuru uzman jandarmalardır. Şu an emeklileriyle
beraber 30 bin uzman jandarmanın 25 bine yakını fakülte ve yüksekokul mezunudur
ancak uzman jandarmalar 10 tane üniversite dahi bitirse ortaokul mezunu
sayılarak emekli edilmektedir. Emekli olan uzman jandarmalarımızın aldıkları
emekli maaşı açlık sınırının altındadır. Birçok fakülte ve yüksekokul mezunu
uzman jandarma özlük haklarının yıllardır verilmemesi nedeniyle yüce Meclisin
kapısını aşındırmakta -ki haklı yere, haklı olarak- diğer kurumlara geçiş için
âdeta çırpınmaktadır. Mecburi hizmet süresi olan on yılını doldurmuş,
mesleğinin baharında, en verimli çağında neden personel istifa etmenin yolunu
arar? Bu adaletsizliğe Hükûmet yıllardır neden sessiz kalıyor? Subay ve
astsubaylar için Meclisten geçen kanunlar uzman jandarmalar söz konusu
olduğunda neden bekletiliyor? Subay ve astsubayların harp okulu veya astsubay
meslek yüksekokulunda geçen askerî eğitim süreleri fiilî hizmet sürelerinden
sayıldığı hâlde uzman jandarmaların nasıptan önceki bir yıllık askerî eğitim
süreleri fiilî hizmet süresinden sayılmamaktadır. Bu konuda büyük bir
mağduriyet vardır, büyük bir talep vardır. Dolayısıyla, diğer Türk Silahlı
Kuvvetleri personelleri arasında uzman jandarmalar aleyhine bir eşitsizlik
doğmaktadır. Bu eşitsizliğin giderilmesi yüce Meclisin en büyük görevleri
arasında görülmelidir. Uzman jandarmaların astsubaylığa geçebilmeleri kanundaki
yaş tahdidi nedeniyle sınırlandırılmaktadır. Emniyet personelinde bir üst
statüye geçirilme yaşı 45 iken uzman jandarmaların bir üst statüye geçirilme
yaşı maalesef 28’dir. Bu durum büyük bir eşitsizlik ve adaletsizliktir. Bu
konunun da bir an önce çözülmesi ve burada hepimizin ortak iradesiyle
yasalaştırılması en büyük ihtiyaçlar arasındadır. 
Değerli
milletvekilleri, uzman jandarmalarımız kimseden sadaka, fitre beklemiyor.
Tamamı yoksul aile, bu milletin öz evlatları olan ve kefeni üniforması olan bu
kahramanlarımızın suçu rütbesi olmamasıdır. Uzman jandarmalar sadece haklarını
istemektedir. TSK’nın kahraman üyeleri uzman jandarmalarımızın yıllardır
Meclisimize taşıdığı sorunlarının çözümü amacıyla gerekli yasal düzenlemelere
iktidar ve muhalefet partilerinin ortaklaşa destek vermeleri ve beklentileri
karşılamaları acil bir ihtiyaçtır. Bu maksatla, Türkiye Büyük Millet Meclisi
Başkanlığına 15 Kasım itibarıyla kanun teklifimizi arz etmiş bulunmaktayız. 
Sözlerime
son verirken, hem milletimizin birlik ve beraberliği hem de vatanımızın
bütünlüğü için canla başla görev yapan asker, polis ve korucularımızı Cenab-ı
Allah korusun, kollasın, muzaffer eylesin. Bu uğurda canını feda eden bütün
şehitlerimizin mekânı cennet olsun, ruhları şad olsun. 
Hepinizi
saygılarımla selamlıyorum. (MHP sıralarından alkışlar) 
BAŞKAN
– Teşekkür ediyorum. 
Gündem
dışı üçüncü söz, erken yaştaki evliliklerle ilgili olarak Malatya Milletvekili
Öznur Çalk’a aittir. 
Buyurun
Sayın Çalık. (AK PARTİ sıralarından alkışlar) 
3.- Malatya Milletvekili Öznur Çalık’ın,
erken yaştaki evliliklere ilişkin gündem dışı konuşması
ÖZNUR
ÇALIK (Malatya) – Sayın Başkan, değerli milletvekillerimiz; bütün yüce heyeti
saygıyla selamlıyorum. 
On
beş yıllık AK PARTİ iktidarları boyunca çok önemli reformlar yaptık, çok önemli
adımlar, çok önemli hamleler yaptık. Sağlıkta, ekonomide, eğitimde atmış olduğumuz
bütün adımları, ulaşımda yaptığımız bütün adımları reform niteliğinde
tanımlayabiliriz. Bu yapmış olduğumuz çalışmaların yanı sıra özellikle siyasi
istikrarı, ekonomik istikrarı sağlarken demokratik istikrarı da sağlamak için
elimizden gelen bütün gayreti sarf ettik. Bu çalışmalarımızı yaparken
gözettiğimiz en önemli hadise kadınlarımızı, kız çocuklarımızı, bebeklerimizi
korumak, kollamaktır. Onların hakları için mücadele etmek için çok önemli yasal
düzenlemeler çıkarmak bizim en önemli görevlerimiz arasındaydı. 3 Kasım 2002
tarihinden, iktidara geldiğimiz günden bugüne kadar Türkiye Büyük Millet
Meclisinde çok önemli yasal düzenlemeler yaptık. Bu yasal düzenlemeler
içerisinde, yapmış olduğumuz çalışmalarla birlikte, en önemli yapılan işlerden
bir tanesi Meclisimizde Kadın Erkek Fırsat Eşitliği Komisyonunu kurmak oldu.
Kadın Erkek Fırsat Eşitliği Komisyonu Meclisimizde ilk kez kuruldu. Doksan
yıllık cumhuriyetimizde ilk kez, Türkiye Büyük Millet Meclisi çatısı altında
bir komisyon kuruldu, bu Komisyonun adı Erken Yaştaki Evlilikleri İnceleme
Komisyonuydu. Erken Yaştaki Evlilikleri İnceleme Komisyonu Türkiye Büyük Millet
Meclisi çatısı altında ilk kez resmî olarak tanınıyordu ve bu tanınmayı yapan,
teklifi veren AK PARTİ milletvekilleriydi. Erken yaştaki evlilikleri incelemek,
sorunlarını tespit etmek ve çözüm önerilerini bulmak için de çok önemli
mücadeleler verdik ve partimizin kurulduğu andan itibaren cümlemizin öznesi
olan “insan ve kadın”, bizim yapmış olduğumuz çalışmaların en temel noktasıydı.
Erken yaştaki evliliklerin öncelikle sebeplerini belirledik. Sebeplerimiz
içerisinde sosyoekonomik sebepler vardı, eğitimsizlik vardı, töre vardı, namus
vardı; bunlarla birlikte toplumsal baskılar vardı ve hukuki düzenlemelerde
eksiklikler vardı. Bunlar için çok önemli çalışmalar yaptık. 
Sosyoekonomik
gelişmişlik seviyesini yükseltip sofradan bir tabak eksilsin diye evlendirilen
kız çocuklarının önüne geçmek için çok önemli ekonomik düzenlemeler ve
tedbirler aldık. Bu tedbirleri alırken, değerli arkadaşlar, şartlı nakit
transferlerinden şartlı sağlık transferlerine, kadınların istihdama katılması
ve iş gücünü artırmaya kadar yapmış olduğumuz ekonomik iyileştirmeler ve kişi
başına düşen millî gelir seviyesinin yukarıya çıkarılması erken evliliklerin
sosyoekonomik sebeplerini ortadan kaldırmak için atılan çok önemli adımlardı. 
Eğitimsizlik
çok ciddi manada bir sorundu ve Komisyonumuzun raporlarında, özellikle Hükûmete
tavsiyelerimizde eğitim seviyemizin zorunlu eğitim kısmını on iki yıla çıkarmak
önerilerimiz içerisindeydi ve on iki yıla çıkardığımız önerimiz kız
çocuklarının okullaşma oranını yüzde 99’a, okula devamı yüzde 98’e kadar
çıkardı ve bunları yaparken geleneksel evliliklerin önüne geçebilmek için de
töre saikiyle işlenen cinayetleri artırıcı sebep kabul ettik ve cezaları
artırdık. Türk Ceza Kanunu’nda yapmış olduğumuz değişikliklerle 8 yıldan 15
yıla olan hapis cezasını 16 yıla ve müebbet hapse kadar çıkardık. Erken yaştaki
evliliklerin tamamına karşıyız. Medeni Kanun’a göre evlilik yaşı 17’dir. Evlilik,
16 yaşında hâkim kararı ve aile onayıyla yapılırken, biz erken yaştaki bütün
evlilikleri önlemek için, toplumsal farkındalıkları yaratmak için kamu spotları
yaptık. Sayın Cumhurbaşkanımız başta olmak üzere, Başbakanımız, bakanlarımız,
milletvekillerimiz, medya mensuplarımız toplumsal farkındalığı yaratmak için
çok önemli çalışmalar yaptılar.
Bilsinler
ki, tecavüz dâhil, cinsel istismar dâhil, onun önünde duracak en önemli grup,
Mecliste grubu bulunan parti AK PARTİ’dir ve sonuna kadar bununla mücadele etmeye
devam edecektir. (AK PARTİ sıralarından alkışlar) Hiç kimse 3 yaşındaki bebek
üzerinden, 5 yaşındaki bebek üzerinden, 9 yaşındaki bebek üzerinden siyaset
yapmaya kalkmasın.
(Mikrofon
otomatik cihaz tarafından kapatıldı) 
GAMZE
AKKUŞ İLGEZDİ (İstanbul) – Bunlar gerçek; yalan değil, gerçek bunlar ama.
ÖZNUR
ÇALIK (Devamla) – Erken yaştaki evlilikleri 8,2’den 5,2’ye düşüren partinin adı
AK PARTİ’dir. (AK PARTİ sıralarından alkışlar) 
Ben
yüce Meclisi saygıyla selamlıyorum. Allah’a emanet olun diyorum.
Teşekkür
ediyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Çalık.
Şimdi
gündeme geçmeden önce 15 sayın milletvekiline, sisteme giren ilk 15
milletvekiline İç Tüzük 60 gereği bir dakika süreyle söz vereceğim.
İlk
söz Sayın Karaburun’a ait. 
Bennur
Hanım, buyurun.
V.- AÇIKLAMALAR
1.- Bursa Milletvekili Bennur Karaburun’un,
AK PARTİ hükûmetleri döneminde cinsel istismarı ve tecavüzü meşrulaştıracak
hiçbir adım atılmadığına, aksine tecavüzü engellemek adına cezaların
artırıldığına ilişkin açıklaması
BENNUR
KARABURUN (Bursa) – Teşekkür ediyorum. 
Erken
yaşta evliliklerde babanın hapsiyle yaşanan mağduriyetin giderilmesine yönelik
yapılan bu çalışma muhalefet tarafından ağır eleştiriler almıştır. AK PARTİ
hükûmetleri döneminde, isnat edildiği gibi cinsel istismarı ve tecavüzü
meşrulaştıracak hiçbir adım atılmamıştır. Aksine, tecavüzü engellemek adına
cezalar artırılmıştır. Hatta daha önce Komisyonda tecavüzcülerin hadım edilmesi
teklifimize “Kişinin vücut bütünlüğü bozulamaz.” diyen CHP zihniyeti, bugün
bizlere “Tecavüz meşrulaştırılamaz.” naraları atmakta. 
Tasarıdan
bu konu çıkarılıp Adalet Komisyonuna gönderilmiştir. Muhalefetin de katkı
yapması durumunda konu tekrar değerlendirilecektir. Mağdur olan aileler
dertlerini önce muhalefete, daha sonra ise topluma iyi anlatarak desteklerini
artırmalıdırlar. 
Genel
Kurulu sevgiyle, saygıyla selamlıyorum. 
BAŞKAN
– Sayın Gürer…
2.- Niğde Milletvekili Ömer Fethi Gürer’in,
AKP döneminde, çalışanların sendikalaşmasının önüne engeller çıkarıldığına ve taşeronlaşma,
işçi istihdam büroları gibi uygulamalarla örgütlü hareket etmelerin
engellendiğine ilişkin açıklaması
ÖMER
FETHİ GÜRER (Niğde) – Teşekkür ederim Sayın Başkan.
Ülkemizde
11 milyon sigortalı çalışan var. Kayıt dışıyla çalışanların sayısı 14 milyona
erişiyor. Sendikalı olabilenlerin sayısı ise yüzde 10 civarında. Sendikalı
işçilerden 700 bin kadarı, ne yazık ki grevli toplu sözleşme haklarına sahip. 
İş
cinayetlerinde Avrupa 1’incisi, dünya 3’üncüsü olan ülkemizde, çalışanların
örgütlenme, sendikalaşma haklarının önündeki engeller kaldırılmalıdır.
Uluslararası Çalışma Örgütü (ILO) normlarına uygun, çağdaş bir sendikalar
yasası ihtiyaçtır. 
Kocaeli’nin
Kandıra ilçesinde metal iş kolunda, Derince’de liman iş kolunda, Mersin’de
nakliyat iş kolunda sendikalaşan işçiler işten atılmış, milletvekili
arkadaşlarımızla ziyaret ettik. Mersin’de aynı işveren, Avrupa’da iş yerlerinde
sendika varken ülkemizde sendikalaştı diye işçileri işten atıyor. AKP
döneminde, çalışanların sendikalaşmasının önüne engeller çıkarılmış,
taşeronlaşma, işçi istihdam büroları gibi uygulamalarla örgütlü hareket
etmeleri engellenmiştir. 
BAŞKAN
– Sayın Tezcan…
3.- Mersin Milletvekili Yılmaz Tezcan’ın,
22 Kasım Dünya Diş Hekimliği Günü’ne ilişkin açıklaması
YILMAZ
TEZCAN (Mersin) – Teşekkür ediyorum Sayın Başkan. 
Ülkemizde
22 Kasım Dünya Diş Hekimliği Günü, içinde bulunduğumuz hafta ise Ağız Diş
Sağlığı Haftası olarak kutlanmaktadır. Sağlık sistemimizin vazgeçilmez bir
parçası olan tüm diş hekimlerimizin ve milletvekili olan diş hekimlerimizin
Dünya Diş Hekimliği Günü’nü kutluyorum. 
Ağız
ve diş sağlığı, bireyin vücut sağlığını doğrudan etkilemektedir. Ağız ve diş
sağlığı korunmadığında birçok hastalığı beraberinde getirmektedir. AK PARTİ
hükûmetleri olarak, tüm sağlık konularında olduğu gibi, ağız ve diş sağlığıyla
ilgili hastalıklarda da tedaviden çok koruyucu önlemlere ağırlık verecek
çalışmalar yürütüyoruz. Ülkemizde ve Mersin’imizde birçok ağız ve diş sağlığı
merkezini vatandaşlarımızın hizmetine sunduk ve sunmaya da devam ediyoruz. 
Genel
Kurulu saygıyla selamlıyorum. 
BAŞKAN
– Sayın Zeybek…
4.- Samsun Milletvekili Kemal Zeybek’in,
Samsun’un ilçelerinde AKP’li belediye başkanlarının çoğunun FETÖ’yle
ilişkilerinin olması göz önünde bulundurulmazken bugün Atakum Belediyesinde
çalışan 2 kişinin görevden alınmalarının doğru olmadığına ilişkin açıklaması
KEMAL
ZEYBEK (Samsun) – Sayın Başkan, 15 Temmuzda güya darbe girişiminde bulunuldu.
Olağanüstü Hal Yasası, kanun hükmünde kararnameler hazırlandı. Bugün de 677
sayılı Kanun maddesine göre Samsun’un Atakum Belediyesinde Bayram Çelik ve
Şenol Katkat diye iki arkadaşımız, belediye çalışanı görevinden alındı. Bu
arkadaşlarımız yıllardır ne FETÖ’yle ne sağla ne de radikal hiçbir şeyle
ilişkisi olmayan insanlardır ama bu insanların sol görüşlü olması, ideolojik
olarak Cumhuriyet Halk Partili olması… FETÖ olması gibi bir adlandırılmayla
görevden alınmalarını doğru bulmuyoruz. 
Biz
Samsun’un tüm ilçelerinde AKP’li belediye başkanlarının çoğunluğunun FETÖ’cü
olduğunu, bunların yıllardır FETÖ’yle ilişkiler içerisinde olduklarını,
ekonomik yardımlar yaptıklarını, siyasal, ekonomik ve sosyal yardımlaşma… 
(Mikrofon
otomatik cihaz tarafından kapatıldı)
KEMAL
ZEYBEK (Samsun) – …içinde bulunduklarını biliyoruz. Bunlar göz önünde
bulundurulmazken bu arkadaşlarımızın bugün görevden alınmasını doğru
bulmuyoruz. Görevinizi doğru yapmıyorsunuz diyoruz Hükûmete. 
Teşekkür
ediyorum.
BAŞKAN
– Sayın Özdiş…
5.- Adana Milletvekili İbrahim Özdiş’in,
Isparta’nın Uluborlu ilçesinde İbrahim Etem Erbil Rehabilitasyon Merkezinde
kalan 18 yaşındaki zihinsel ve fiziksel özürlü bir genç kıza tecavüz edildiğine
ilişkin açıklaması
İBRAHİM
ÖZDİŞ (Adana) – Teşekkür ediyorum Sayın Başkan.
Sorum
Aile ve Sosyal Politikalar Bakanına.
Isparta
ili Uluborlu İbrahim Etem Erbil Rehabilitasyon Merkezinde kalan 18 yaşındaki
zihinsel ve fiziksel özürlü bir genç kızımıza on gün önce bölge halkından bir
esnaf kurum içerisinde tecavüz etmiş. Bu nasıl bir rezalettir! Sizin
korumanızda ve himayenizde bulunan bir kişi bina içerisinde nasıl tecavüze uğrar?
Herhangi bir kişi elini kolunu sallayarak nasıl içeriye girebiliyor? 
Hükûmet
mensuplarına sesleniyorum: Eğer bir miktar vicdanınız kaldıysa bu konuda
soruşturma açmışsınızdır diye düşünüyorum. Eğer açmamışsanız sizi buradan bir
kere daha kınıyorum.
BAŞKAN
– Sayın Aydın…
6.- Bursa Milletvekili Erkan Aydın’ın,
tecavüz suçlularını koruyan önergenin tüm toplumda büyük bir utanca yol
açtığına, önergenin geri çekilmesini sağlayanları kutladığına ve Sabiha Gökçen
Havalimanı’nın Malezyalılara satıldığına ilişkin açıklaması
ERKAN
AYDIN (Bursa) – Teşekkür ederim Sayın Başkan.
Uygarlık
tarihi boyunca insanı diğer canlılardan ayıran en önemli özelliğin düşünce
olduğu söylenmiştir. Bu doğru olmakla birlikte insanı diğer canlılardan ayıran
en önemli diğer bir özellik de utanma duygusudur. İnsan utanılacak bir şey
yapmaktan kaçınır, utanarak insanlığını korur.
Geçen
hafta Genel Kurula sunulan tecavüz suçlularını koruyan önerge tüm toplumumuzda
büyük bir utanca ve infiale yol açmıştır. Önergenin geri çekilmesini sağlayan
tüm toplumumuzu, Cumhuriyet Halk Partisi il ve ilçe örgütlerini, kadın
kollarını, sivil toplum örgütlerini bu insanca direnişleri karşısında
kutluyorum, dünyayı güzellik kurtaracak diyorum. Ancak bu arada sessiz sedasız
Sabiha Gökçen Havalimanı’nın da Malezyalılara satıldığına, gündemi başka yere
götürüp gene ülkenin mallarının satıldığına da dikkat çekmek istiyorum.
Saygılarımla.

BAŞKAN
– Sayın Yılmaz…
7.- Kocaeli Milletvekili Mehmet Akif
Yılmaz’ın, Kocaeli Çınarlı Cemevinde düzenlenen bir toplantıya katılan bazı
CHP, HDP milletvekilleri ile EMEP üyelerinin siyaset yaparak mekânın
kutsiyetine gölge düşürdüklerine ilişkin açıklaması
MEHMET
AKİF YILMAZ (Kocaeli) – Teşekkür ederim Sayın Başkan.
Geçtiğimiz
günlerde Kocaeli Çınarlı Cemevinde düzenlenen bir toplantıya katılan CHP, HDP
milletvekilleri ve EMEP üyeleri Alevi yurttaşlarımızın ibadet yeri olarak
telakki ettikleri bir mekânı çocuk istismarını istismar ettikleri gibi ucuz
siyasetlerine alet etmişlerdir. Ülkemizin içinde bulunduğu böylesine hassas bir
dönemde ayrıştırıcı ve cepheleştirici bir dille Cumhurbaşkanımıza da hakaret
ederek mekânın kutsiyetine gölge düşürmüşlerdir. Cemevlerimiz siyaset yapma
mekânı değil, cem olma, bir olma, birlik olma mekânıdır. Diğer Alevi
derneklerimizin de tepkisini çeken bu yanlış uygulamaya sebep olan siyasileri
kınıyor, hepinize saygılar sunuyorum.
BAŞKAN
– Sayın Engin…
8.- İstanbul Milletvekili Didem Engin’in,
Hükûmetin gece yarısı önergesiyle çocuk istismarı gibi konuları getirmesini
kınadığına, halkın tepkileri sonucunda bu önergenin Komisyona geri çekildiğine
ve tepki gösteren tüm vatandaşlar ile sivil toplum kuruluşlarına teşekkür
ettiğine ilişkin açıklaması
DİDEM
ENGİN (İstanbul) – Bu konuşmayı utanç içinde yapıyorum. Aynı utancı Ensar
Vakfındaki çocuklarımızın istismara uğradıkları ortaya çıktıktan sonra
araştırma komisyonu kurulması için önerge verdiğimizde sırf muhalefetten bir
önerge geliyor diye AKP oylarıyla reddedildiği zaman hissetmiştim. Halkımızdan
gelen tepkiler sonrasında ertesi gün Mecliste bu komisyon kurulabilmişti.
Çocuklar ve kadınlara taciz, tecavüz, istismar gibi kanayan yaramız olan
konuları Meclise Hükûmetin gece yarısı önergeleriyle, torba kanunlarla
getirmesini kınıyorum. Halkımızın tepkisiyle, bugün Meclise binlerce kadının
gelmesiyle, 1 milyonu aşkın imzanın toplanmasıyla birkaç saat önce önerge
Komisyona geri çekildi. Böyle bir konuda Meclise, bize oylatma utancı yaşatmaya
çalışan Hükûmeti kınıyorum. 
Elini
vicdanına koyarak tepki gösteren bütün vatandaşlarımızı, duyarlı
vatandaşlarımızı, sivil toplum kuruluşlarımızı buradan selamlıyorum, yürekten
teşekkür etmek istiyorum.
BAŞKAN – Sayın Bakan...
9.- İzmir Milletvekili Murat Bakan’ın,
fiziken, ruhen, hukuken çocuk olanın rızasını aramanın çocuk istismarcısına af
demek olduğuna ve bu düzenlemenin tamamen geri çekilmesi gerektiğine ilişkin
açıklaması
MURAT
BAKAN (İzmir) – Sayın Başkan, değerli milletvekili arkadaşlarım; Türkiye
Cumhuriyeti olarak bizim de imzaladığımız Çocuk Hakları Sözleşmesi,
uluslararası planda üzerinde mutabakata varılmış ve üzerinde pazarlık yapılması
mümkün olmayan hükümler içermektedir; nerede doğduklarına, kim olduklarına,
cinsiyetlerine, dinlerine bakılmaksızın çocuk haklarını tanımlamakta ve çocuk
istismar ve sömürüsünü insanlığın ortak sorumluluğu olarak belirtmektedir.
Şimdi
soruyorum: Fiziken, ruhen, hukuken çocuk olanın rızasını aramak çocuk
tecavüzcüsüne, istismarcısına af değil midir? Tecavüze uğrayan çocuğu
tecavüzcüsüyle evlendirmek o çocuklara ömür boyu tecavüz cezası vermek değil
midir? 
Bu
yasayı komisyona geri çekmek yetmez, bu yasa tamamen geri çekilmelidir. 
BAŞKAN
– Sayın Akın...
10.- Balıkesir Milletvekili Ahmet Akın’ın,
bakanları, Siirt Şirvan’da meydana gelen maden faciasında işverenleri peşinen
aklayan açıklamalardan kaçınmaya ve sorumlu davranmaya davet ettiğine ilişkin
açıklaması
AHMET
AKIN (Balıkesir) – Siirt’te meydana gelen maden faciasında 10 madencimiz hâlâ
enkaz altındayken orada inceleme yapan muhterem bakanlar işletmeyi aklama
yarışına giriştiler. Madende ölümleri fıtrata bağlayanlar, şimdi de
yetkililerin ve uzmanların incelemelerinin sonuçlarını beklemeden facianın
nedeni konusunda ahkâm kesip duruyorlar. Enerji ve Tabii Kaynaklar Bakanı yağış
nedeniyle meydana gelen doğal afeti kazanın nedeni olarak gösterirken, Sağlık
Bakanı “Ben bir ihmal göremedim.” diyor. Dün gece de Zonguldak’ta bir madende
meydana gelen göçükte maalesef bir madencimiz daha hayatını kaybetti. 
Herkes
çok iyi biliyor ki, maden kazalarının temel nedeni aşırı kâr hırsı ile AKP
iktidarı döneminde alabildiğince yaygınlaşan taşeronlaşma ve alınmayan iş
güvenliği önlemleridir. 
Sayın
bakanları, işverenleri peşinen aklayan açıklamalardan kaçınmaya ve sorumlu
davranmaya davet ediyorum.
BAŞKAN
– Sayın Erkek...
11.- Çanakkale Milletvekili Muharrem
Erkek’in, Başbakanın cinsel istismar suçlarıyla ilgili sarf ettiği bazı
ifadelere ilişkin açıklaması
MUHARREM
ERKEK (Çanakkale) – Sayın Başkan, değerli milletvekilleri; özellikle şunu
sormak istiyorum: Tecavüz nedir? Çocuklara yönelik tecavüz eylemi nitelikli bir
cinsel istismardır ve bizim kanunumuz 15 yaşını tamamlamamış çocuklara yönelik
her türlü cinsel davranışı -ki bunun içerisinde tecavüz de vardır- cinsel
istismar olarak kabul eder ve bu yaştaki, bu gruptaki çocukların rızası hiçbir
zaman aranmaz, kanun da buna değer atfetmez ama bizzat Sayın Başbakanın
milletin gözünün içine baka baka yalan söylemesi gerçekten çok üzüntü verici. 
ORHAN
DELİGÖZ (Erzurum) – Bizim Başbakanımız hiçbir zaman yalan söylememiştir,
söylemez, iftira atmayın. Ancak size yakışır yalan söylemek. 
MUHARREM
ERKEK (Çanakkale) – Eğer birilerini korumak istiyorsanız ve bu ülkenin güzel
çocuklarını pedofili sapkınlarına kurban etmek istiyorsanız buna asla müsaade
etmeyeceğiz. 
Teşekkür
ederim. (CHP sıralarından alkışlar) 
ORHAN
DELİGÖZ (Erzurum) – Ancak size yakışır; CHP’nin zihniyeti devam ediyor.
BAŞKAN
– Sayın Özdemir…
12.- İstanbul Milletvekili Sibel
Özdemir’in, AKP iktidarlarının ülkenin giderek artan temel yapısal sorunlarına
çözüm üretme noktasında başarısızlıklarının ortada olduğuna ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan. 
Doların
artmasına… 
(AK
PARTİ ve CHP sıraları arasında karşılıklı laf atmalar)
BAŞKAN
– Efendim, karşılıklı… Lütfen sayın milletvekilleri…
Sayın
Özdemir, buyurun. 
SİBEL
ÖZDEMİR (İstanbul) – Teşekkür ederim Sayın Başkan. 
Doların
artmasına neden olan siyasi ve ekonomik sorunlara odaklanmak gerekirken,
iflaslar ilan edilirken, fabrikaların kapısına kilit vurulurken, siftah
yapamayan esnafın feryadını duymak ve nefes almalarını sağlamak gerekirken,
terör ve güvenlik endişesini, kaygısını gidermek gerekirken, gençleri ve
kadınları işsizlik sarmalından kurtarmak gerekirken iktidar partisi AKP,
birilerini kurtarmak için yine bir gece yarısı önergesiyle çocuklara cinsel
istismarı hukukileştirme ve onlara af getirmenin telaşı içindedir. Bu durum
gösteriyor ki ülkemizin ve halkımızın giderek artan, derinleşen temel yapısal
sorunlarına çözüm üretme noktasında AKP zihniyeti ve AKP iktidarlarının yönetme
beceresi yoktur, başarısızlıkları ortadadır. 
BAŞKAN
– Sayın Köseoğlu…
13.- Trabzon Milletvekili Ayşe Sula
Köseoğlu’nun, muhalefet partilerinin, çocuk istismarıyla ilgili önerge konusunu
bağlamından uzaklaştırıp tamamen demagojik söylemlerle saptıran bir anlayış
içinde olduklarına ilişkin açıklaması
AYŞE
SULA KÖSEOĞLU (Trabzon) – Çok teşekkür ediyorum Sayın Başkan. 
Sayın
Başkan, saygıdeğer milletvekilleri; bugün burada -isterdim ki- toplumsal zemini
ve uzlaşıyı yakalamak adına geri çekilen bir önergede muhalefet partilerinin
teşekkürünü ve tebriklerini beklerdik…
GÜLAY
YEDEKCİ (İstanbul) – Çok yazık! Çok yazık!
AYŞE
SULA KÖSEOĞLU (Trabzon) – …ama açıkçası, maksat üzüm yemek değil, bağcıyı
dövmek olan bir anlayışla yola çıkan muhalefet partileri, her şeyi istismar
etme noktasında mahir oldukları gibi bu konuyu da istismar noktasında bir
zirveye ulaşmışlardır. Konuyu bağlamından uzak, tamamen demagojik söylemlerle
saptıran bir anlayışla yola çıkan Cumhuriyet Halk Partisinin özellikle bugünkü
söylemlerini hayretle, şaşkınlıkla ve üzüntüyle dinlemekteyiz. 
Ben
dört gündür tartışılan bu konu üzerinde Cumhuriyet Halk Partisinin bir tane
teklif ve önerisini duymuş değilim. Yani, toplumun kanayan bir yarası olan
erken evlilikler noktasında sorun algısı ortadayken…
GÜLAY
YEDEKCİ (İstanbul) – 18 yaşın altındaki çocuklar evlenmesin, çocuklara tecavüz
edilmesin; tek önerimiz budur.
AYŞE
SULA KÖSEOĞLU (Trabzon) - …bu soruna çözüm üretme noktasında en küçük bir
teklifleri dahi olmayan…
(Mikrofon
otomatik cihaz tarafından kapatıldı) 
AYŞE
SULA KÖSEOĞLU (Trabzon) - …bir anlayışın, sorunu çözmek anlamında yola çıkan
bir zihniyete bu şekildeki müdahalesini kabul etmiyorum.
BAŞKAN
– Sayın Gaytancıoğlu…
14.- Edirne Milletvekili Okan
Gaytancıoğlu’nun, Edirne’nin Keşan ilçesinde Sosyal Yardımlaşma ve Dayanışma
Vakfı tarafından ihtiyaç sahiplerine dağıtılan kömürlerin üzerinde “Parayla
satılamaz.” ibaresi bulunmasına rağmen çuvalının 5 liraya satıldığına ilişkin
açıklaması
OKAN
GAYTANCIOĞLU (Edirne) – Teşekkür ederim Sayın Başkan.
Edirne’mizin
Keşan ilçesinde Sosyal Yardımlaşma ve Dayanışma Vakfı tarafından her kış öncesi
olduğu gibi bu yıl da ihtiyaç sahiplerine dağıtılan kömürlerin üzerinde
“Parayla satılamaz.” ibaresi bulunmasına rağmen çuvalının 5 liraya satılması,
kömürlerin dağıtımında gerekli hassasiyetin gösterilmediğini gözler önüne
sermektedir.
Devlet
tarafından, maddi durumu iyi olmayan ailelere ısınma yardımı olarak dağıtılan
kömürler ilçenin orta yerinde nasıl satılabilmektedir? Bu kömürü kimler
satmaktadır? Kömür dağıtımında gerekli kriterler nelerdir? Bu kurumun dağıttığı
kömürlere gerekli denetimler yapılmakta mıdır? 
Elbette
ki sosyal devlet anlayışının gereği olarak devlet yardıma muhtaç vatandaşın
ihtiyaçlarını en etkin şekilde karşılamalıdır. Maalesef AKP’nin on dört yıldır
yaptığı ve yapmaya devam ettiği şey, sosyal devlet anlayışının bir gereği
değil, göz boyamanın ta kendisidir.
BAŞKAN
– Sayın Emir…
15.- Ankara Milletvekili Murat Emir’in,
kadın örgütlerini ve Cumhuriyet Halk Partili kadınları gösterdikleri dayanışma
için tebrik ettiğine ilişkin açıklaması
MURAT
EMİR (Ankara) – Teşekkür ederim Sayın Başkan.
Ben
de öncelikle, kadın örgütlerimize ve Cumhuriyet Halk Partili kadınlara, bugün
ve son bir haftadır gösterdikleri dayanışma için teşekkür ediyorum.
Kadınlarımız,
bu gerici ve ilkel yasaya karşı koyarak, çocuklarımızı tecavüzcülerin eline
teslim etmeyeceklerini bir kez daha ortaya koymuş oldular. Bir kez daha bütün
kadınlarımızı dayanışmaları için tebrik ediyorum, teşekkür ediyorum.
Sağ
olun.
BAŞKAN
– Sayın Adıgüzel…
16.- İstanbul Milletvekili Onursal
Adıgüzel’in, AKP iktidarının, çocuk istismarcılarını aklayan önergeyle hukuku,
çocuk ve insan haklarını tanımadığını ilan ettiğine ilişkin açıklaması
ONURSAL
ADIGÜZEL (İstanbul) – Teşekkürler Sayın Başkan.
AKP
iktidarı 17 Kasım gecesi ortaya attığı çocuk istismarcılarını aklayan önergeyle
bir utanca imza atarak, hukuku, çocuk ve insan haklarını tanımadığını ilan
etti. 
“Mağduriyet”
kisvesi altında çocuk istismarcılarını aklamaya çalışanlara, rıza yaşını 12’ye
düşürerek istismarcılara çanak tutanlara buradan seslenmek istiyorum: Elinize sahip
olamadığınız için yıllarca çaldınız, 17-25 Aralıkta tüm hırsızlıklarınız ortaya
dökülünce bir yasa çıkardınız, kendinizi akladığınızı sandınız; dilinize sahip
olamadığınız için, bu ülkenin acılı annelerini meydanlarda yuhalattınız, şimdi
de tecavüzcüleri aklamaya çalışıyorsunuz. Ama şunu iyi bilin ki bu ülkenin
kadınları bugün size nasıl geri adım attırdıysa yarın da size bu yasayı iptal
ettirecek.
Teşekkür
ediyorum. (CHP sıralarından alkışlar)
BAŞKAN
– Teşekkür ediyorum.
Sayın
Akçay, sisteme girmişsiniz. 
İki
dakika süreyle söz veriyorum.
Buyurun.
17.- Manisa Milletvekili Erkan Akçay’ın,
Siirt Şirvan’da meydana gelen maden faciasında hayatını kaybedenlere Allah’tan
rahmet dilediğine, göçük altında hâlen 10 işçinin bulunduğuna, maden
kazalarının iş ve işçi güvenliği ile işçi sağlığındaki noksanlıkların bir
neticesi olduğuna, maden kazalarını önlemenin en önemli aşamasının caydırıcı
adli soruşturmalar olduğuna ve 22 Kasım Dünya Diş Hekimliği Günü’ne ilişkin
açıklaması
ERKAN
AKÇAY (Manisa) – Teşekkür ederim Sayın Başkan.
Geçtiğimiz
hafta cuma günü Siirt’in Şirvan ilçesine bağlı Maden köyündeki bir bakır
madeninde heyelan olmuş ve göçük meydana gelmiştir. Şu ana kadar 6 işçimizin
cansız bedenine ulaşılmıştır. Göçük altında hâlen 10 işçinin olduğu söylenmektedir.
Hayatını kaybeden işçilerimize Allah’tan rahmet, yakınlarına ve sevenlerine
sabır diliyorum. Göçük altındaki kardeşlerimizin de sevdiklerine sağ salim
ulaşabilmelerini temenni ediyorum. Bu elim hadiseden iki hafta önce de aynı
maden sahasında meydana gelen bir kazada 1 işçi daha hayatını kaybetmişti.
Görüldüğü üzere, bu kazalardan ders alınmamış, ihmaller devam etmiş ve maden
sahası 6 işçimize daha mezar olmuştur. Maden kazaları, alınmayan tedbirlerin,
iş ve işçi güvenliğindeki ve işçi sağlığındaki noksanlıkların bir neticesidir. 
13
Mayıs 2014 Soma faciasının üzerinden iki yıldan fazla bir zaman geçti ancak
maden kazalarının önlenmesi için ne yapıldı dersek cevabı maalesef kocaman bir
hiçtir. Soma maden kazasını araştırma raporu dahi Türkiye Büyük Millet
Meclisinin gündemine getirilmemiştir. 
Maden
kazalarını önlemenin en önemli ve ilk aşaması caydırıcı adli soruşturmalardır.
Şirvan’daki felaketin de adli soruşturma sürecinin bir an önce tamamlanarak
bütün sorumluların adalet önüne çıkarılması gerekmektedir. 
Bugün
aynı zamanda Dünya Diş Hekimliği Günü’dür. Ülkemizde 8.683’ü Bakanlık
bünyesinde olmak üzere, 24.800 diş hekimi, yaklaşık 10 bin de diş teknikeri,
teknisyeni ve diş klinik yardımcısı görev yapmaktadır. 
(Mikrofon
otomatik cihaz tarafından kapatıldı)
BAŞKAN
– Lütfen bir dakikada tamamlayalım Sayın Akçay.
ERKAN
AKÇAY (Manisa) – Ağız ve diş sağlığının her bir kademesinde görev yapanlar
yoğun bir çalışma temposu içindedir. Geçtiğimiz yıl, Bakanlık bağlı kurum ve
kuruluşlarında 25 milyon 800 bin poliklinik, 5 milyon 308 bin diş çekimi, 1
milyon 970 bin kanal tedavisi ve 7 milyon 556 dolgu işlemi gerçekleştirilmiş ve
404 bin cerrahi müdahale yapılmıştır. Özellikle, Bakanlık bünyesindeki başta
diş hekimleri olmak üzere, tüm ağız ve diş sağlığı çalışanları yoğun çalışma ve
emeklerinin karşılığını alamamaktadır.
Bu
vesileyle, tüm diş hekimlerinin Diş Hekimleri Günü’nü, tüm ağız ve diş sağlığı
çalışanlarının da haftasını kutluyor, kendilerine sağlıklı, huzurlu ve başarılı
bir çalışma hayatı dilerken sorunlarının da bir an evvel çözülmesini
bekliyoruz.
Teşekkür
ederim.
BAŞKAN
– Teşekkür ediyorum Sayın Akçay.
Sayın
Buldan, size de iki dakika süre veriyorum.
Buyurun.
18.- İstanbul Milletvekili Pervin
Buldan’ın, Meclis Başkanının talimatıyla bu hafta Genel Kurulu kendisinin
yerine TBMM Başkan Vekili Ahmet Aydın’ın yöneteceğinin tebliğ edildiğine ve
kayyum olarak Meclisi yönettiğine, Meclis Başkanının Genel Kurulu idare
tarzıyla ilgili de bir uyarı yazısı gönderdiğine ve bunların siyasi kararlar
olduğuna, bir partinin 2 eş başkanı ile 10 milletvekilinin tutuklu olmasıyla
ilgili hiçbir açıklama yapılmamasının tarihe kara bir leke olarak geçeceğine
ilişkin açıklaması
PERVİN
BULDAN (İstanbul) – Teşekkür ederim Sayın Başkan.
Yalnız,
iki dakika bana yetmeyecek sanırım, sürem bittikten sonra -rica ediyorum-
süremi uzatmanızı talep ediyorum Sayın Başkan. 
Teşekkürler.
Sayın
Başkan, değerli milletvekilleri; bilindiği gibi, bugün, aslında, Genel Kurulu
ben yönetecektim. Ancak, dün akşam bana Genel Sekreterlikten bir memur aracılığıyla
Meclis Başkanının bir talimatı telefonla ulaştı ve bana iletilen talimatla bu
hafta 22, 23, 24 Kasım tarihlerinde Genel Kurulu sizin yöneteceğiniz tebliğ
edildi. Benim cep telefonum Sayın Meclis Başkanında olmasına rağmen kendisi
beni aramadı, Genel Sekreterlikte bir memur aracılığıyla bana bu görüşünü
iletti ve yazı sabahleyin elime ulaştı. Yazıyı ben olduğu gibi okumak
istiyorum:
“Partinizin
Diyarbakır’da yaptığı ve sizin de hazır bulunduğunuz açıklamada, Türkiye Büyük
Millet Meclisindeki siyasi çalışmalara milletvekilleri olarak katılmayacağınızı
kamuoyuna duyurmuştunuz. Gerek bu konu gerekse idare tarzınız hususunda TBMM
Başkanlığı olarak tarafınıza geçen hafta iletilen yazıya karşı herhangi bir
beyanınız olmamış bulunmaktadır. Genel Kurul çalışmalarının akamete uğramaması
için Genel Kurul nöbet çizelgesinde değişikliğe gitmek zarureti hasıl olmuştur.
22, 23, 24 Kasım 2016 haftasında Meclis Başkan Vekili Adıyaman Milletvekili
Sayın Ahmet Aydın Genel Kurulu yönetmek üzere görevlendirilmiştir.” 
Sayın
Başkan, sayın milletvekilleri; “Gerek bu konu ve gerekse idare tarzınız
hususunda…” diyor Sayın Başkan. Benim idare tarzımla ilgili üç gün önce bana
ayrı bir yazı geldi. 
(Mikrofon
otomatik cihaz tarafından kapatıldı) 
BAŞKAN
– Buyurun. 
PERVİN
BULDAN (İstanbul) - Bu yazıda da bir sene önce Sayın İdris Baluken’in talebi
üzerine Genel Kurula ara vermem; ikinci bir gerekçe, Kürtçe bir kelime
kullanmam; üçüncü bir gerekçe, Şırnak ve Hakkâri’nin ilçe yapılmasıyla ilgili
görüş beyan etmem yani bunlardan kaynaklı Sayın Meclis Başkanı bana bir uyarı
yazısı gönderdi. 
Bunu
buradan bir açıklığa kavuşturmak gerekiyor Sayın Başkan. Elbette ki bir Meclis
Başkan Vekili olarak zaman zaman siz de Sayın Ayşe Nur Bahçekapılı da Sayın
Akif Hamzaçebi de birçok konuda görüş beyan edebiliyorsunuz ve ben inanıyorum
ki bu konuda sizlere herhangi bir uyarı yazısı gelmemiştir. Tam anlamıyla
siyasi bir kararla, nasıl ki başta eş başkanlarımız olmak üzere
milletvekillerimizin tutuklanmasına siyasi bir kararla karar verildi ve arkadaşlarımız
tutuklandıysa dün akşam benimle ilgili alınan bu karar da siyasi bir karardır
Sayın Başkan. 
(Mikrofon
otomatik cihaz tarafından kapatıldı) 
BAŞKAN
– Tamamlayın. 
PERVİN
BULDAN (İstanbul) – Ben, özellikle Sayın Meclis Başkanına şunu belirtmek isterim:
Her gün millî iradeyi ağzından eksik etmeyen bir Meclis Başkanının, bugün, bu
darbe yönetimini tercih etmesi utanç vericidir. Bugün, bu koltuğa, oraya siz
bir kayyum olarak atandınız Sayın Aydın. Biz, artık kayyumların sadece
belediyelerde değil, dün akşam itibarıyla Meclis Genel Kurulunda da uygulanması
gerektiğine tanıklık ediyoruz ve bugün bu koltukta sizin bu görevi kabul
etmemenizi beklerdim Sayın Başkan ancak siz Meclis Başkanının talimatı üzerine
bu görevi kabul ettiniz ve benim yerime kayyum olarak o koltukta oturmaya devam
ediyorsunuz, Meclisi yönetmeye devam ediyorsunuz. Açıkçası, bu uygulamanın çok
utanç verici bir uygulama olduğunu, zaten bugün burada Türkiye tarihi
açısından…
(Mikrofon
otomatik cihaz tarafından kapatıldı)
PERVİN
BULDAN (İstanbul) – Sayın Başkan, açar mısınız lütfen?
BAŞKAN
– Tamamlayın lütfen Sayın Buldan.
PERVİN
BULDAN (İstanbul) - …Parlamento tarihi açısından da utanç verici bir manzarayla
karşı karşıyayız. Bir partinin 2 eş başkanı, 10 milletvekili şu anda siyasi bir
kararla tutuklanmış bulunmaktadırlar ve bu konuda Meclis rolünü oynamamıştır
Sayın Başkan; bu konuda hiçbiriniz gerekli açıklamaları yapmadınız, kendi
mevkidaşlarınızla ilgili, meslektaşlarınızla ilgili herhangi bir beyanda
bulunmadınız. Ben bunun da tarihe kara bir leke olarak geçeceğini özellikle
belirtmek istiyorum ve kamuoyunu bu konuda bilgilendirmek istedim.
Teşekkür
ediyorum. (HDP sıralarından alkışlar) 
BAŞKAN
– Sayın Buldan, teşekkür ediyorum.
Tabii,
haksız bir şekilde kayyum olarak nitelemenizi kabul etmediğimi özellikle ifade
etmek istiyorum. (HDP sıralarından gürültüler)
MAHMUT
TOĞRUL (Gaziantep) – Neresi haksız?
BAŞKAN
– Arkadaşlar, dinledik sonuna kadar, lütfen, istirham ediyorum… Sayın Buldan
gerekeni söyledi. 
Birincisi
bu. 
İkincisi:
İç Tüzük’ün 15’inci maddesinin ikinci fıkrasına bakmanızı özellikle arzu
ediyorum: “Başkanvekillerinin hangi birleşim veya oturumları yöneteceklerine
Başkan karar verir.” Dolayısıyla, çok açık ve net bir hüküm var burada ve biz
başkan vekilleri olarak -hangi başkan vekili olursa olsun, hangi gruba ait
olursa olsun- Başkan adına bu işleri yönetiyoruz, Başkan adına Meclisi
yönetiyoruz; vekâlet görevini üstlendiğimiz için; kendi adımıza değil,
dolayısıyla, kendi irademizle, kendi tasarrufumuzla değil ve bunu tamamen Anayasa
ve İç Tüzük hükümlerine uygun bir şekilde yürütmek hepimizin görevidir. 
PERVİN
BULDAN (İstanbul) – Şimdiye kadar herhangi bir uygulama yapılmamış Sayın Aydın.
BAŞKAN
- Zaman zaman kendi aramızda da bu tasarrufları yapıyoruz, zaman zaman kendi
aramızda da değişiklikler yapıyoruz…
PERVİN
BULDAN (İstanbul) – Elbette ki yapıyoruz, doğru.
BAŞKAN
– …ve şu bir gerçek ki nöbet listesi yapılmıştı, doğru…
PERVİN
BULDAN (İstanbul) – Evet. 
BAŞKAN
– Ancak Halkların Demokratik Partisi Grubu sözcülerinin, Meclis faaliyetlerine
yönelik olarak ifadeleri “durdurduklarını”...
PERVİN
BULDAN (İstanbul) – Evet.
BAŞKAN
– …hatta geçen hafta da önceki hafta da bu Meclis faaliyetlerine
katılmadıklarına hepimiz şehadet ettik. 
PERVİN
BULDAN (İstanbul) – Evet.
BAŞKAN
– Şimdi, Genel Kurulun çalışmasına bir gün kalmış ve siz nöbetçisiniz normalde…
PERVİN
BULDAN (İstanbul) – Evet.
BAŞKAN
– …ve siz zaten yönetemeyeceğinizi ya da bir şekilde yöneteceğinizi de
belirtmediğiniz gibi, Sayın Başkanın 18 Kasım tarihi itibarıyla size yazdığı ve
ivedilikle Meclis çalışmalarına katılıp katılmaması yolunda istediği cevabı da
vermediniz. Ve bir gün kalmış. 
Dolayısıyla,
Meclis çalışmalarının akamete uğramaması noktasında, Sayın Başkan İç Tüzük’teki
bu hükme uyarak nöbette bir değişiklik yapıyor. Sizi burada görevlendirme
değil, kasım ayının son haftası, “Çalışacağız, katılacağız.” demeniz üzerine
bir sonraki hafta sizi görevlendirecek. Burada, kalkıp, bu haksız ithamlar,
özellikle kayyum olarak değerlendirmeniz -ki Meclis Başkanı kendisi rahatsız-
ve sizinle ikili görüşmemizde de “Keşke Meclis Başkanıyla da bir görüşseniz.”
dememize rağmen, siz de hiç görüşmediniz, kendisi de hastanede yatıyor…
PERVİN
BULDAN (İstanbul) – Bugün telefonuma cevap vermedi.
BAŞKAN
– …böyle bir diyalog da sağlanmadı. 
PERVİN
BULDAN (İstanbul) – Telefonuma cevap vermiyor Sayın Başkan.
BAŞKAN
– Sizden istediği yazıya, çalışıp çalışmama noktasındaki…
PERVİN
BULDAN (İstanbul) – Mikrofonumu açar mısınız Sayın Başkan.
BAŞKAN
– İkili diyalog yapmayalım, gerekirse cevap hakkı vereceğim Sayın Buldan ve
buna da cevap vermemeniz noktasında bir gün kalmış ve Meclis çalışmalarının bu
anlamda akamete uğramaması, beni de görevlendirmiş olabilirdi, bir başka Başkan
Vekilini de görevlendirmiş olabilirdi ve sizi de bir sonraki haftaya, aynı
şekilde, madem çalışmaya başladınız, görevlendirmeye devam ediyor. Ne
Başkanımıza ne de bizlere böyle bir haksızlık yapmamanızı istirham ediyorum, el
çektirme gibi bir şey yok, başka da bir husus yok…
PERVİN
BULDAN (İstanbul) – Evet.
Buna
zaten hakkı yok Sayın Başkan. Beni görevden alma hakkına sahip değildir Sayın
Başkan.
BAŞKAN
– …ama Meclis Başkanı zaman zaman hepimize bu tür gerekli ikazları yapıyor. 
Onun
dışında da Meclisin yapabileceği… Özellikle dokunulmazlıklar noktası da burada
görüşüldü, bütün bu karar Meclisten çıktı tüm vekillerle ilgili, 154
milletvekiline ilişkin. Bundan sonraki süreç de yargının süreci. Bununla ilgili
olarak da Meclis Başkanını ya da bir şekilde bizleri itham etmeniz doğru
değildir diye düşünüyorum.
Lütfen
bu işi daha çok sürdürmeyelim. Bu konuyu ikili de müzakere ederiz. Tabii ki bir
Başkan Vekilinin istemesi hâlinde çalışmasını biz de arzu ederdik ama bu
noktadaki talebiniz Başkanlığa iletilmediği için geçici bir şekilde böyle bir
tasarruf da kullandı ve bu tasarruf da tamamen İç Tüzük’e dayanarak yapmış
olduğu bir tasarruf.
Teşekkür
ediyorum. (AK PARTİ sıralarından alkışlar) 
PERVİN
BULDAN (İstanbul) – Sayın Başkan, iki dakika açar mısınız lütfen mikrofonumu.
BAŞKAN
– Lütfen -ben bir dakika daha bir süre vereyim size- tamamlayalım Sayın Buldan.
PERVİN
BULDAN (İstanbul) – Sayın Başkan, şimdi, Meclis Başkanı telefonuma cevap
vermedi. Özellikle bunun altını çizmek istiyorum. Kendisiyle iletişim kurmakta
zorluk yaşıyoruz. Ancak, şunu belirtmek istiyorum: Biz partimizin kararı
doğrultusunda her iki olasılığı da değerlendirerek hareket ettik.
Arkadaşlarımız kararlarını bugün açıklayacaklardı ve bu kamuoyuna yansıdı
zaten. Gelme durumunda zaten ben gelip Meclisi yönetecektim.
BAŞKAN
– Peki, bugün gelmeme durumunda ne olacaktı?
PERVİN
BULDAN (İstanbul) – Gelmeme konusunda da yine ben görüşümü belirtmiştim,
sizinle de paylaşmıştım, Ayşe Nur Hanım’la da paylaşmıştım. Yine çıkıp o
koltukta, o makamda beş dakika, on dakika bir açıklama yapıp ayrılacağımı beyan
edecektim Sayın Başkan. 
MUSTAFA
ELİTAŞ (Kayseri) – Olur mu? Yakışır mı böyle bir şey? Meclis Başkanlık kürsüsü
nutuk atma yeri değil ki, görev yapma yeridir. 
ORHAN
DELİGÖZ (Erzurum) – Beş dakika konuşup ayrılacakmış! Ne güzel! Ayıp ya!
PERVİN
BULDAN (İstanbul) – Dolayısıyla, Sayın Meclis Başkanının da bu konudan haberi
vardı. 
MUSTAFA
ELİTAŞ (Kayseri) – İkinci olasılık, orada nutuk atacaktı. Olur mu öyle şey?
ORHAN
DELİGÖZ (Erzurum) – Ne güzel karar almış!
PERVİN
BULDAN (İstanbul) – Ancak, dün akşam bunu bana kendisi iletmeyip bir memur
aracılığıyla iletmesi… Gerçekten bu tarzın, bu yöntemin doğru olmadığını
özellikle belirtmek istiyorum. 
BAŞKAN
– Teşekkür ediyoruz Sayın Buldan.
Sayın
Demirel, size de iki dakika süre veriyorum. 
Buyurun.

19.- Diyarbakır Milletvekili Çağlar Demirel’in,
Siirt Şirvan’da meydana gelen maden faciasında hayatını kaybedenlere Allah’tan
rahmet dilediğine, AKP ve saray rejiminin Halkların Demokratik Partisini fiilî
kapatma girişiminde bulunduğuna, partilerinin eş başkanları ile
milletvekillerinin bulundukları her yerde görevlerini ve mücadelelerini
yürüteceklerine ilişkin açıklaması
ÇAĞLAR
DEMİREL (Diyarbakır) – Geçen hafta Siirt Şirvan’da göçük altında kalan ve
yaşamını yitirenlere Allah’tan rahmet diliyorum ve ailelerine, halkımıza
başsağlığı diliyorum. Emekçinin, işçinin, bu kadar ihmalin olduğu bir durum
karşısında yaşamını yitirmesini asla kabul etmiyoruz. 
HDP,
dünyadaki en yüksek seçim barajı olan yüzde 10’luk seçim barajını yıkan,
Türkiye’deki tüm halkların, tüm inançların, ezilenlerin, sömürülenlerin,
dışlananların, ayrımcılığa uğrayanların yani aslında bu ülkenin çokluğunu ve
çoğunluğunu temsil edenlerin tek muhalefet partisidir. AKP ve sarayın rejimi,
dünya tarihinde sadece Hitler’de, Franko’nun, Mussolini’nin rejiminde görülmüş
bir darbeyle 4 Kasımda Eş Genel Başkanlarımız Figen Yüksekdağ, Selahattin
Demirtaş, Grup Başkan Vekilimiz İdris Baluken ile birlikte
milletvekillerimizden Selma Irmak, Nursel Aydoğan, Leyla Birlik, Gülser
Yıldırım, Ferhat Encu, Abdullah Zeydan ve Nihat Akdoğan’ı rehin alarak
partimizi fiilî kapatma girişiminde bulunmuştur. 
Bu
yeni darbe rejimi, aslında, ülkemizde yaşayan halklara düşman hukukunu reva
görmektedir; varlığını, baskı, zulüm ve savaş politikalarına bağlamıştır. 4
Kasım darbesiyle de demokrasi tarihinin utanç sayfalarına bir yenisi
eklenmiştir. Dolayısıyla, sizin bu politikalarınızı reddediyoruz ve kabul
etmiyoruz. Halkların geleceğini çalan, rant, yolsuzluk, hırsızlığın yanında
ölüm, gözyaşı ve kan dışında hiçbir şey vaat etmeyen bu çürümüş sisteminize
direnmeye devam edeceğiz.
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen bir dakikada. 
ÇAĞLAR
DEMİREL (Diyarbakır) –Kendi kişisel çıkarlarınız için ülkenin geleceğini rehin
almanıza izin vermedik; bu yüzünüzü, kirli politikalarınızı kabul etmedik ve
bunu değiştirmeye de ant içtik. İşte, bunun için partimize, halkımıza
saldırdınız. Sandıkta, sokakta, Meclis kürsüsünde, yaşamın hiçbir alanında bizi
yenemediğiniz için eş başkanlarımızı, grup başkan vekilimizi ve
milletvekillerimizi siyasi bir kararla rehin tutarak iktidarınızı devam
ettirmeye çalışıyorsunuz. 
HDP’nin
çok kısa bir süre Genel Kurulda olmamasını nasıl da fırsatçılığa çevirdiniz,
gördük. Yine emek düşmanı, kadın düşmanı, toplum düşmanı yasa tasarılarını
nasıl yangından mal kaçırırcasına geçirmeye çalıştığınızı biz ve halkımız
görmüş olduk. Bizler, işçilerin, emekçilerin, öğrencilerin, erkeklerin,
kadınların, çocukların… 
(Mikrofon
otomatik cihaz tarafından kapatıldı) 
ÇAĞLAR
DEMİREL (Diyarbakır) – ...gençlerin, her türlü egemenliğe karşı olanların,
aslında, Mecliste yer almamız gerektiğini nasıl ifade ettiklerini görmüş olduk
ve biz sizin bu politikalarınızı asla kabul etmeyeceğiz. 
Partimizin
eş başkanları, milletvekillerimiz bulundukları her yerde görevlerini ve
mücadelelerini yürüteceklerdir diyorum.
Teşekkür
ediyorum. (HDP sıralarından alkışlar)
BAŞKAN
– Teşekkürler.
Sayın
Gök, buyurun.
Size
de iki dakika süre veriyorum. 
20.- Ankara Milletvekili Levent Gök’ün,
Siirt Şirvan ve Zonguldak’ta hayatını kaybeden madencilere Allah’tan rahmet
dilediğine, Meclis Başkanına geçmiş olsun dileğinde bulunduğuna, sırası geldiği
hâlde bir Meclis Başkan Vekiline görev verilmemesini şık bulmadığına, grup
toplantısında Cumhuriyet Halk Partisi Genel Başkanının konuşmasını kesenler
hakkında derhâl soruşturma başlatılmasını beklediklerine ve kadınların bugün
tüm Türkiye’de kadının örgütlü gücünü gösterdiğine ilişkin açıklaması
LEVENT
GÖK (Ankara) – Sayın Başkan, Siirt Şirvan ve Zonguldak’ta hayatını kaybeden
madenci emekçi kardeşlerimizin hepsine Allah’tan rahmet diliyorum. 
Rahatsızlandığını
duyduğumuz ve hastanede olan Sayın Meclis Başkanına da geçmiş olsun
dileklerimizi iletiriz, en kısa zamanda kendisini de ziyaret ederiz.
Sayın
Başkan, Meclisin yönetiminde yazılı kurallar olduğu gibi yazılı olmayan nezaket
ve teamül kuralları da vardır. Bu bakımdan, bir dakikalık bir telefon
görüşmesiyle hallolunacak bir konunun, grup başkan vekilleriyle yapılacak
görüşmelerde ya da Meclis başkan vekillerinin kendi aralarında yapılacakları
görüşmelerle çözülecek bir konunun bugün bir sorun olarak ortaya konması Meclis
Başkanının son derece yakışık almayan bir uygulamasıdır. Bu nedenle, zarafete,
nezakete ve teamüllere uygun davranmak en başta Türkiye Büyük Millet Meclisinin
görevidir ve sırası geldiği hâlde bir Meclis başkan vekiline görev
verdirilmemesi başka bir gerekçeyle de açıklanamaz. Bu davranışı şık
bulmadığımızı ve Meclis Başkanının bu uygulamasını üzülerek karşıladığımızı
ifade etmek isterim.
Ayrıca,
bugün Meclis grubumuzda, Genel Başkanımızın konuşması sırasında kürsüdeki
mikrofonların ses tellerinin kesildiğini, Meclis Televizyonunun yayın
yapmadığını üzülerek gördük. Ne oluyor Sayın Başkan? O salonu dolduran
yüzlerce, binlerce kadından kim, niçin korktu? Kim kesti o kabloları? Niçin
Meclis yayını durduruldu? Bunu biliyor musunuz? Bunun sorumluları hakkında
derhâl bir işlem başlatılmasını talep ediyoruz. Ana muhalefetin, Cumhuriyet
Halk Partisinin ya da başka muhalefet partilerinin böylesine ucuz yöntemlerle
sesini keseceklerini zannedenler halkın yükselen tepkisi karşısında…
(Mikrofon
otomatik cihaz tarafından kapatıldı) 
BAŞKAN
– Tamamlayınız Sayın Gök, buyurun.
LEVENT
GÖK (Ankara) – …muhalefetin sesinin ucuz yöntemlerle kesileceğini zannedenler
bilmelidir ki halkın artan ve yükselen sesi karşısında, kimse o gücün
karşısında duramaz. Bugün kadınlarımız tüm Türkiye’de, Ankara’da, Türkiye Büyük
Millet Meclisinde kadının örgütlü gücünü bir kez daha göstermiştir. Kadının
örgütlü gücü karşısında iktidarın dahi dayanma şansı yoktur. 
Bu
nedenle, özellikle Genel Başkanımızın konuşmasını kesen Meclis TV ve konuşması
sırasında mikrofonun kablolarını kesenler hakkında derhâl soruşturma
başlatılmasını, partimize, grubumuza bilgi verilmesini ve bu konuda acil
önlemler alınarak soruşturmanın bir an önce tarafımıza iletilmesini bekliyoruz.

Teşekkür
ederim. (CHP sıralarından alkışlar)
BAŞKAN
– Teşekkür ediyorum Sayın Gök.
Cumhuriyet
Halk Partisi grup toplantısı esnasında bir yayın kesikliğini ben de fark ettim,
anında ilgili arkadaşlarla da görüştüm. Hatta bu konuyu Danışma Kurulunda Sayın
Özgür Özel’le de konuştuk. Bunun teknik bir arızadan olduğunu, çalışmadan
dolayı kabloların kesik olduğunu ancak… 
GÜLAY
YEDEKCİ (İstanbul) – O saate denk gelmiş değil mi Sayın Başkan! 
BAŞKAN
– Bir saniye arkadaşlar.
Muhalefetin
sesini kısma olarak adlandırmayalım.
GÜLAY
YEDEKCİ (İstanbul) – Şu anda bile kısıyorsunuz.
BAŞKAN
- Çünkü Milliyetçi Hareket Partisi, Halkların Demokratik Partisi gruplarından
sonra hemen sizin grubunuzun başlamasıyla birlikte oldu, onu fark ettim. Onunla
ilgili hemen ilk etapta derinlemesine bir soruşturma yapılması gerektiğini…
Sizinle aynı düşünceyi paylaşıyorum; bunun sebebinin soruşturulması ve bu
konuda sizin de bilgilendirilmeniz gerekiyor. Ama biter bitmez grup
konuşmasının tamamının yine Meclis Televizyonunda yayınlanması noktasında da
bir ifademiz, bir düşüncemiz oldu. Yani olabilir, zaman zaman buradaki
sistemden de kaynaklanan hatalar olabiliyor. Tabii ki bunu derinlemesine
soruşturup size bu konuda geri dönüş yapacaktır arkadaşlar.
Sayın
Bostancı, buyurun.
21.- Amasya Milletvekili Mehmet Naci
Bostancı’nın, Siirt Şirvan’da ve Zonguldak’ta hayatını kaybeden madencilere
Allah’tan rahmet dilediğine, CMUK Kanun Tasarısı’yla ilgili getirilen önergenin
geri çekildiğine, bu konunun klişe hükümlere ve istismara açık bir alan
olduğuna, toplumsal dertleri bu tür provokasyonlara kurban etmemek gerektiğine
ve Cumhuriyet Halk Partisi grup toplantısının yayınıyla ilgili yaşanan problem
konusunda Meclisin bir çalışma yaparak telafi edici tarzda bir düzenlemenin
gerçekleştirileceğini ümit ettiğine ilişkin açıklaması
MEHMET
NACİ BOSTANCI (Amasya) – Sayın Başkan, teşekkür ediyorum.
Siirt’te
ve Zonguldak’ta maden kazaları neticesinde hayatını kaybeden madencilerimize
Allah’tan rahmet diliyorum, ailelerine başsağlığı diliyorum. AK PARTİ Hükûmeti
orada yaraları sarmak için gereken her şeyi yapacaktır. Olaylar
incelenmektedir, hata ve ihmal söz konusuysa mutlaka gereken yapılacaktır. 
Öte
yandan, burada CMK’yla ilgili bizim getirmiş olduğumuz bir önerge dolayısıyla
fevkalade yanlış yürüdüğünü düşündüğüm tartışmalar yapılıyor. Esasen, her
iktidarın görevi, toplumsal yaraları iyileştirmektir, problemler varsa bunları
çözmektir, bunları yaparken toplumla bağlar kurmak, problemli insanları
dinlemek ve hukuken bunları uygun bir tarzda formüle etmektir. Esasen,
önergenin bu kasta yönelik olarak hazırlandığı ve bu kasta uygun bir şekilde
pratik bir değer kazanacağından bizim kuşkumuz yok. Bu alan, cinsel alan,
provokasyona, kışkırtmaya, klişe hükümlere ve buradan birtakım istismarlar yapmaya
açık bir alandır. Toplumsal dertleri bu tür provokasyonlara kurban etmemek
gerekir. Önerge geri çekilmiştir. Her kimin bu konuya ilişkin yapıcı tarzda bir
teklifi neyse bunu dinlemeye ve almaya hazırız; bunu geçmişte de söyledik,
bugün de söylüyoruz, yarın da bu çalışmalar yapılırken klişe hükümlerle
eleştiriyi değil, yapıcı bir tarzda bu toplumsal problemi çözmeye dönük
teklifler ne ise...
(Mikrofon
otomatik cihaz tarafından kapatıldı) 
BAŞKAN
– Sayın Bostancı, tamamlayalım lütfen. 
Buyurun.

MEHMET
NACİ BOSTANCI (Amasya) - ...bunları almaya hazırız. Zaten Komisyon çalışırken
Komisyonun çalışma usulü çerçevesinde bunlar değerlendirilecektir. 
Öte
taraftan, bırakın muhalefetin sesini kısmayı, onu daha iyi duymak isteriz.
Levent Bey’e de geçmiş olsun diyorum, kendisini tam da duyamadım, sesi
kısılmış. İnşallah kısa zamanda sağlığına kavuşur ve ne dediğini daha iyi
anlarız ama muhalefetin sesini... Bir olaydan bahsetti, herhâlde kablolara
ilişkin bir problem yaşanmış, her neyse, Meclis tabii ki bu çalışmayı
yapacaktır ve bunu telafi edici tarzda da bir düzenlemenin
gerçekleştirileceğini ümit ediyoruz. Biz muhalefeti dinlemek isteriz, duymak
isteriz; kısmak asla bizim yaklaşımımızda ve düşüncemizde söz konusu değildir.
Toplumun bütün kesimlerini dinlemek ve bu çerçevede, siyasi kararları almak AK
PARTİ’nin her zaman şiarı olmuştur, yaklaşımımız budur.
Teşekkür
ediyorum. 
BAŞKAN
– Teşekkür ediyoruz. 
Gündeme
geçiyoruz. 
Meclis
araştırması açılmasına ilişkin üç adet önerge vardır, ayrı ayrı okutuyorum: 
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Van Milletvekili Bedia Özgökçe Ertan ve
22 milletvekilinin, cezaevlerinde bulunan tutuklu ve hükümlülerin keyfî olarak
başka cezaevlerine nakledilmesinin nedenlerinin ve sonuçlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/372)
Türkiye Büyük Millet Meclisi Başkanlığına
Cezaevlerinde
bulunan tutuklu ve hükümlülerin keyfî olarak başka cezaevlerine nakledilmesinin
nedenlerinin ve sonuçlarının araştırılması ile mahpuslara yönelik bu türden
keyfî uygulamalara karşı önlemlerin alınması amacıyla Anayasa’nın 98’inci ve İç
Tüzük’ün 104’üncü ve 105’inci maddeleri gereğince Meclis araştırması açılması
için gereğini arz ve teklif ederiz.
1)
Bedia Özgökçe Ertan  (Van)
2)
İdris Baluken (Diyarbakır)
3)
Filiz Kerestecioğlu Demir (İstanbul)
4)
Garo Paylan (İstanbul)
5)
Hüda Kaya  (İstanbul)
6)
Müslüm Doğan (İzmir)
7)
Ali Atalan (Mardin)
8)
Erol Dora  (Mardin)
9)
Mithat Sancar (Mardin)
10)
Ahmet Yıldırım (Muş)
11)
Burcu Çelik Özkan  (Muş)
12)
Besime Konca (Siirt)
13)
Kadri Yıldırım (Siirt)
14)
Aycan İrmez (Şırnak)
15)
Faysal Sarıyıldız (Şırnak)
16)
Ferhat Encu (Şırnak)
17)
Leyla Birlik (Şırnak)
18)
Dilek Öcalan (Şanlıurfa)
19)
İbrahim Ayhan (Şanlıurfa)
20)
Osman Baydemir (Şanlıurfa)
21)
Alican Önlü (Tunceli)
22)
Nadir Yıldırım (Van)
23)
Tuğba Hezer Öztürk (Van)
Gerekçe:
Son
yıllarda hapishanelerde çok sayıda hak ihlali haberleri gelmektedir. Sivil
toplum örgütlerine göre bu ihlallerin en yoğun yaşandığı alanlardan birisi de
tutuklu ve hükümlülerin keyfî olarak, bulundukları cezaevinden başka bir
cezaevine nakledilmesi, diğer bir deyişle, “sürgün” edilmesidir. 
Keyfî
nakillerden korunmayı da içeren tutuklu ve hükümlülerin hakları, birçok insan
hakları belgesinde düzenlenmiştir. Birleşmiş Milletler Medeni ve Siyasal Haklar
Sözleşmesi’nin “Tutulanların Hakları” başlığını taşıyan 10’uncu maddesi,
özgürlüğünden yoksun bırakılan herkesin insan onuruna uygun muamele görmesi
gerektiğini belirtir. Sözleşmeye göre, ceza infaz sistemi, mahpusları
iyileştirmeyi ve toplumsal rehabilitasyonlarını sağlamayı amaçlamaktadır. 
1955
yılında oluşturulan ancak sözleşmenin kabulüyle birlikte, 1977 yılında son hâli
verilen Mahpusların Islahı İçin Asgari Standart Kurallarında, mahpusların
nakledilmesi için de bazı standartlar bulunmaktadır. Örneğin, mahpuslara başka
bir kuruma nakledildiğini öğrenmeleri için yeterli zaman tanınmalı ve her
mahpus için başka bir kuruma nakledildiğini hemen ailesine bildirme hakkına sahiptir.

Avrupa
İşkencenin ve İnsanlık Dışı veya Onur Kırıcı Ceza veya Muamelenin Önlenmesi
Komitesi’nin (CPT) belirlediği standartlara göre mahpusların aileleri ve
yakınlarıyla olan ilişkilerini sürdürebilmeleri için gerekli önlemler
alınmalıdır. Ayrıca, yaşadığı yerlerden uzaktaki bir hapishaneye nakledilen
mahpusların aileleri ve avukatlarıyla iletişimleri kesintiye uğrayacağından, bu
tür nakil işlemlerinin psikolojik ve fiziksel zararlar doğurabildiği
belirtilmiştir.
Türkiye’nin
uymakla yükümlü olduğu bu uluslararası düzenlemelere rağmen, cezaevleriyle
ilgili raporlar incelendiğinde en yoğun hak ihlali başlıklarından birisinin
zorunlu sevkler olduğu görülmektedir. Tutuklu ve hükümlü hakları alanında
çalışan örgütlere göre mahpuslar alelacele, rızaları dışında ve yakınlarına
haber verilmeden diğer cezaevlerine nakledilmektedir. İnsan Hakları Derneğinin
basında çıkan haberler, şubelerinden gelen bilgiler ve mahpuslar ile
ailelerinin derneğe yaptığı başvuruları dikkate alarak hazırladığı rapora göre
2015 yılında 543 mahpus, bulundukları cezaevinden başkasına istekleri dışında
nakledilmiştir. Bu sayının 2014’te 268 olduğu hatırlandığında keyfî nakillerin
sayısında yüzde 100’ün üzerinde bir artış gözlemlenmektedir.
Mahpusların
zorla nakledilmesi, hem aileler için ekonomik problemler doğurmakta hem de aile
ve avukatların ziyaretleri seyrekleştiği için mahpusları yalnızlaştırmaktadır.
Nakledilenler arasında davası sonuçlanmamış tutukluların yer alması, bu
kişilerin avukatlara erişimlerinin kısıtlanarak adil yargılanma haklarının
ihlal edildiğini göstermektedir. Ayrıca sürgüne gönderilen mahpusların
neredeyse hepsinin siyasi tutuklu ve hükümlü olmaları hem Anayasa’nın kanun
önünde eşitliği düzenleyen 10’uncu maddesine hem de 5275 sayılı Ceza ve Güvenlik
Tedbirlerinin İnfazı Hakkında Kanun’un infaz kurallarının ayrımcılık
yapılmaksızın uygulanacağını belirten 2’nci maddesine aykırıdır. 
Mahpusların
keyfî nakledilmesiyle ilgili bir diğer sorun, tutuklu ve hükümlülerin nakil
sırasında kötü muamele gördüklerini ifade etmeleridir. Bulundukları
cezaevlerinden ayrılırken nakil araçlarında ve nakledildikleri cezaevine
girerken personelin taciz, tehdit ve hakaretlerine uğradıklarına dair
şikâyetler gelmektedir. Bu durum, işkenceyi yasaklayan Birleşmiş Milletler ve
Avrupa Konseyi sözleşmelerinin yanı sıra 5275 sayılı Kanun’un nakillerde
alınacak tedbirleri düzenleyen 58’inci maddesini ihlal etmektedir.
Tutuklu
ve hükümlülerin zorla ve keyfî olarak nakledilmelerinin yol açtığı olumsuz
etkiler yukarıda özetlenmeye çalışılmıştır. Bu etkilerin sağlıklı bir şekilde
soruşturulması ve ortadan kaldırılması amacıyla Türkiye Büyük Millet Meclisi
tarafından irade gösterilerek bir Meclis araştırması açılmasını talep ederiz.
2.- Hatay Milletvekili Mehmet Necmettin
Ahrazoğlu ve 19 milletvekilinin, Hatay ilinin turizm potansiyelinin ve yaşanan
sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/373)
Türkiye Büyük Millet Meclisi Başkanlığına
Hatay
ilinin turizm potansiyelinin tespiti ve yaşanan sorunların araştırılarak
alınacak önlemlerin belirlenmesi amacıyla Anayasa’mızın 98'inci, Türkiye Büyük
Millet Meclisi İçtüzüğü’nün 104’üncü ve 105'inci maddeleri gereğince Meclis
Araştırması açılması için gereğini saygılarımızla arz ederiz.  12.01.2016
1)
Mehmet Necmettin Ahrazoğlu (Hatay)
2)
Erkan Akçay  (Manisa)
3)Erhan
Usta (Samsun) 
4)
Seyfettin Yılmaz (Adana)
5)
Emin Haluk Ayhan (Denizli)
6)
Saffet Sancaklı (Kocaeli)
7)
Fahrettin Oğuz Tor (Kahramanmaraş)
8)
Baki Şimşek  (Mersin)

9)
Ruhi Ersoy (Osmaniye)
10)
Mustafa Mit (Ankara)
11)
Mustafa Kalaycı (Konya)
12)
Kamil Aydın (Erzurum)
13)
Arzu Erdem (İstanbul)
14)
Deniz Depboylu (Aydın)
15)
İsmail Ok (Balıkesir)
16)
Mehmet Erdoğan (Muğla)
17)
Nuri Okutan (Isparta)
18)
Kadir Koçdemir (Bursa)
19)
Yusuf Halaçoğlu (Kayseri)
20)
Mehmet Parsak (Afyonkarahisar)
Gerekçe:

Hatay
ili doğa, dağ, yayla, deniz, kültür ve inanç turizmi gibi turistik
potansiyellere sahip olmasına karşın, turistik pazarlama stratejilerinin
eksikliği nedeniyle turizm pazarında yıllardır sektörden hak ettiği payı
alamamaktadır. 
Türkiye'ye
yılda yaklaşık 40 milyon turist gelmekte, sektör ekonomiye yılda 40 milyar
dolar civarında kaynak yaratmaktadır. Ülke istihdamının da yüzde 9’unu kapsayan
turizm sektörü hâlen 1 milyon 200 bin kişiye istihdam yaratmaktadır. 54
sektörle de direkt ilişkisi olan Türk turizmi, aileleriyle birlikte yaklaşık 6
milyon kişinin geçim kaynağı olmakla beraber ülkemizin lokomotif sektörü olmaya
devam etmektedir.
Turizm,
döviz kazandırıcı ve yeni istihdam imkânları ortaya koyma bakımından önemli
sektörlerden birisidir. Turizm, gelişmekte olan birçok ülkede para ve mali
politikalarla desteklenmesi gereken en önemli sektör olarak belirlenmiştir.
Önceleri sadece ulusal kalkınma aracı olarak kullanılan ve bu yönde desteklenen
turizm sektörü artık yöresel, bölgesel ve şehirsel kalkınmanın da
destekleyicisi durumuna gelmiştir.
Hatay,
vergi gelirleri, üretim faaliyetleri, ortaya koyduğu katma değer ve sağladığı
istihdam imkânları, ülke ekonomisine önemli katkılarına rağmen yeterince
tanıtılamamış, yaptığı katkıların karşılığını alamamıştır.
Hatay,
sahip olduğu köklü tarihi, bozulmamış doğal güzellikleri ve çok kültürlü
yapısıyla turizm açısından büyük bir arz potansiyeline sahiptir. Ortadoğu'da
Filistin-İsrail arasındaki anlaşmazlık yarım asırdır devam ederken Hatay'da 3
büyük din ve çok sayıda kültür binlerce yıl barış ve huzur içinde beraberce
yaşamakta ve yaşatılmaktadır. Bu bağlamda, Hatay barış ve hoşgörünün merkezi
konumundadır. Antakya'da bulunan St. Pierre Kilisesi, dünyanın ilk
kiliselerinden birisidir ve 1963 yılında hac merkezi ilan edilmiştir.
Hristiyanlık tarihinde önemli bir yere sahip olan Hatay, 4 büyük patriklik
merkezinden biridir. Hatay Arkeoloji Müzesi ise koleksiyon zenginliği açısından
dünyanın en büyük 2’nci mozaik müzesidir.
Tarihî
ve kültürel varlıkların yanında Atik, Soğukoluk, Batıayaz yaylaları ve
Yenişehir Gölü turistik açıdan kullanılabilecek doğal kaynaklardır. Hatay
yöresi alternatif turizm ve turistik ürün çeşitlendirmesi konularında diğer
birçok turistik merkeze göre avantajlı durumdadır. Çünkü, yöre, coğrafi yönden
diğer yerlere göre merkez dışında kalmış ve doğal yapısı tahribata uğramamış
durumdadır.
Şehirde
fiziksel kaynakları geliştirecek, turistlerin ilgisini çekecek ve şehir
görüntüsünü güzelleştirecek altyapı, konaklama, yeme-içme ve eğlence gibi
imkânlar ortaya konulmalı, var olan turistik mimari yapılar korunarak şehrin
pazarlanmasında doğrudan kullanılabilecek ürünler olarak geliştirilmelidir. 
Şehirlerin
turistik destinasyon olarak pazarlanmasında önemli rol oynayan bu yerel
pazarlama ve tanıtım birimleri henüz kurulamamıştır. Turizm Bakanlığınca Hatay
yöresine turizm amaçlı olarak ayrılan kaynak miktarı da oldukça azdır. 
Bu
bağlamda, etkin bir şehir pazarlaması için kamu, sivil toplum örgütleri ve özel
sektörün her bakımdan iş birliği yapmaları kaçınılmazdır. Yurt içi ve dışında
büyük tur operatörleriyle bağlantı kurarak, yerli ve yabancı seyahat
acenteleriyle iş birliği sağlanmalıdır. Akdeniz kıyılarında düzenlenen büyük
çaptaki tur programlarına Hatay'ın da dâhil edilmesi sağlanmalıdır. Yöreyi
tanıtan broşür, resim gibi tanıtım araçlarına önem verilmelidir. Yöreye gelen
turistlerin büyük çoğunluğu Ortadoğu kökenli olduğu için özellikle bu gruplara
yönelik Arapça ve İbranice basılmış broşürler faydalı olacaktır.
Yukarıda
açıklanan nedenlerle, Hatay ilinin turizm potansiyelinin tespiti ve yaşanan
sorunların araştırılarak alınacak önlemlerin belirlenmesi amacıyla Meclis
araştırması açılması gerekli görülmektedir.
3.- Hatay Milletvekili Mehmet Necmettin
Ahrazoğlu ve 19 milletvekilinin, yerel medya kuruluşlarının ve çalışanlarının
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/374)
Türkiye Büyük Millet Meclisi Başkanlığına
"Yerel
medya kuruluşlarının ve çalışanlarının sorunlarının araştırılarak alınması
gereken önlemlerin belirlenmesi" amacıyla, aşağıda belirtilen gerekçelerle
Anayasa’mızın 98'inci, Türkiye Büyük Millet Meclisi İçtüzüğü’nün 104'üncü ve
105'inci maddeleri gereğince Meclis araştırması açılmasını arz ve teklif
ederiz. 12/01/2016
1)
Mehmet Necmettin Ahrazoğlu (Hatay)
2)
Erkan Akçay (Manisa)
3)
Erhan Usta (Samsun)
4)
Seyfettin Yılmaz (Adana)
5)
Emin Haluk Ayhan (Denizli)
6)
Saffet Sancaklı (Kocaeli)
7)
Fahrettin Oğuz Tor (Kahramanmaraş)
8)
Baki Şimşek  (Mersin)
9)
Ruhi Ersoy (Osmaniye)
10)
Mustafa Mit (Ankara)
11)
Mustafa Kalaycı (Konya)
12)
Kamil Aydın (Erzurum)
13)
Deniz Depboylu  (Aydın)
14)
Arzu Erdem (İstanbul)
15)
İsmail Ok (Balıkesir)
16)
Mehmet Erdoğan (Muğla)
17)
Nuri Okutan (Isparta)
18)
Kadir Koçdemir (Bursa)
19)
Yusuf Halaçoğlu (Kayseri)
20)
Mehmet Parsak (Afyonkarahisar)
Gerekçe:
Ülkemizde
her geçen gün büyüyen ve farklılaşan medya yani yazılı ve görsel basın sektörü,
düşünce ve ifade özgürlüğüyle birlikte demokrasimizin ve çok sesliliğimizin
lokomotifi durumuna gelmiştir. Bu sektörün önemli bir bileşeni de yerel yayın
yapan televizyon, radyo, gazete, dergi vb. medya kuruluşları ile bu
kuruluşlarda çalışan binlerce insanımızdır.
Çok
sesli ve özgür bir basının demokratik sistemin korunması ve güçlendirilmesinde
son derece önemli bir unsuru teşkil ettiği düşünülürse günümüzde oldukça zor
günler geçirmekte olan yerel basın yayın kuruluşlarının sorunlarının
belirlenmesi ve bunlara bir an önce uygun çözümler getirilmesi gerekliliği
ortaya çıkmaktadır.
Yerel
gazeteler, bir ülkenin demokrasisinin ne ölçüde geliştiğiyle ilgili önemli
ipuçları vermektedir. Türkiye'de yerel basın bağlamında, Batı ile kıyaslandığında
ekonomik, teknik altyapı gibi başlıklarda ciddi eksikliklerin olduğu aşikârdır.
Özellikle, ekonomik nedenler temelinde şekillenen yapının içerisinde, bu
mecrada çalışanların nitelik ve niceliklerinin dikkatle durulması gereken
konuların başında gelmektedir. Çünkü yerel basının gelişim gösterememesinde
çalışanların mesleki altyapıları ve eğitim durumlarının çok belirleyici olduğu
bir gerçektir.
Ulusal
ve uluslararası medya kuruluşları insanların merak ettiği politik, ekonomik,
sosyal ve hatta magazinsel pek çok konuyu hızla sunabilmektedir. Ancak yerelde
yaşayan vatandaşlar için bulundukları coğrafyada meydana gelen olay ve olgular
ilgisini daha çok çekmekte ve kendilerini daha çok ilgilendirmektedir. Bu
noktada, yerelde yayın yapan gazeteler vatandaşın sorunlarını dile getirmek
açısından önemli bir kitle iletişim aracıdır.
Türkiye'de
yayınlanan yerel gazetelerin yapısal özellikleri, teknik altyapısı, çalışan
sayısı, çalışanların niteliği ve vb. nedenlerle kaliteli bir yayın ortaya
koymaları bakımından ciddi sorunlarla karşılaştıkları bilinmektedir. Gazete
okuma oranının düşük olması, halkın isteklerine cevap verilememesi, yetersiz
tirajlar, teknolojilerden akılcı bir biçimde yararlanılamaması, niteliksiz işçi
çalıştırılması, çalışanların eğitimine önem verilmemesi, satışı artırmak için
içerik iyileştirilmesi yerine magazin haberlerinden ve promosyon
kampanyalarından medet umulması, günümüzde yerel basının gelişmesini,
iyileşmesini engelleyen temel etkenlerdir.
Medya
kuruluşlarında görev yapan çalışanlar, toplumun çıkarlarını göz önünde
bulundurarak halkın doğru haber alma özgürlüğü yolunda hizmet etmek gibi büyük
bir görevi üstlenmişlerdir. Eskilerin deyimiyle, gazeteciler, halkın gözü,
kulağı ve sesidir. Demokrasinin yerleşmesinde yazılı ve görsel basın kuruluşlarının
önemli katkıları vardır. Bir milleti aydınlatma ve uyarmada, muhtaç olduğu
fikrî gıdayı vermede medya başlı başına bir kuvvet, bir okul ve bir rehberdir.
Günümüzde
bölgesel, il veya ilçeler bazında haberler toplamak, yayına hazır hâle getirmek
ve yayınlamak için kurulmuş olan yüzlerce yerel medya kuruluşu ayakta kalmaya
çalışmakta ve önemli ekonomik sıkıntılarla mücadele etmektedirler. Ekonomik
sıkıntı içerisinde olan gazetelerin, resmî ilanlardan yeterince pay
alamamaları, ticari ilan ve reklam yetersizliği, gazetenin ham maddesi olan
kâğıdı temin etme zorluğu, tiraj sorunu ve devletin yerel medya organlarını
yeteri kadar desteklememesi, eğitimli eleman eksikliği, teknolojik yetersizlik,
halkın yerel medyayı yeterince benimsememesi, haber akışının ve sunumunun
tatmin edici düzeyde olmaması vb. gibi çok değişik konularda önemli sorunları
bulunmaktadır. Diğer yandan buralarda çalışan personelin de çok ciddi sorunları
bulunmaktadır. Yerel medya mensuplarının büyük bir bölümü düşük ücretle
çalışmakta, maalesef bazılarının sosyal güvenceleri bile bulunmamaktadır.
Yukarıda
özetlenmeye çalışılan gerekçelerle yerel medya kuruluşlarının ve çalışanlarının
sorunlarının araştırılarak alınması gereken önlemlerin belirlenmesi amacıyla
bir Meclis araştırması açılmasında yarar görülmektedir.
BAŞKAN
– Bilgilerinize sunulmuştur.
Önergeler,
gündemdeki yerlerini alacak ve Meclis araştırması açılıp açılmaması konusundaki
ön görüşmeler, sırası geldiğinde yapılacaktır.
Şimdi,
Hükûmetin bir tezkeresi vardır, okutuyorum:
B) Tezkereler
1.- Adalet Bakanlığının, 438 sıra sayılı
Kanun Tasarısı’nın geçici 1’inci maddesinin İç Tüzük’ün 88’inci maddesi
uyarınca Komisyona geri verilmesine ilişkin tezkeresi (3/860)
Türkiye Büyük Millet Meclisi Başkanlığına
438
sıra sayılı Kanun Tasarısı’nın geçici 1’inci maddesinin TBMM İçtüzüğü’nün
88’inci maddesi uyarınca Komisyona geri verilmesini arz ederim.
 Bekir
Bozdağ
 Adalet
Bakanı
BAŞKAN
– Bilgilerinize sunulmuştur.
Bu
şekilde 438 sıra sayılı Kanun Tasarısı’nın geçici 1’inci maddesi Komisyona geri
çekilmiştir. 
Söz
konusu maddeye ilişkin Komisyon raporu gelmesi durumunda gündemin “Kanun Tasarı
ve Teklifleri ile Komisyonlardan Gelen Diğer İşler” kısmının 1’inci sırasında
söz konusu rapor görüşülecektir.
Bu
şekilde, bugünkü basılı gündemde “Oylaması Yapılacak İşler” kısmından da söz
konusu tasarı çıkmıştır. 
LEVENT
GÖK (Ankara) – Sayın Başkan…
BAŞKAN
– Sayın Gök, bir dakikada lütfen.
Buyurun.
V.- AÇIKLAMALAR (Devam)
22.- Ankara Milletvekili Levent Gök’ün, 438
sıra sayılı Kanun Tasarısı’nın geçici 1’inci maddesiyle ilgili önergenin af
niteliği taşıdığına ve yeterli oy çoğunluğu sağlanamadığından reddedilmiş
olduğunu düşündüğüne, bu nedenle tasarının tümünün geri çekilmesi gerektiğine
ilişkin açıklaması
LEVENT
GÖK (Ankara) – Sayın Başkan, bu gelen önergeyle geçtiğimiz haftadan beri
kamuoyunda tartışılan “cinsel istismar yasası önergesi” diye bilinen maddenin
geri çekildiğine dair Adalet Bakanının bir yazısını okudunuz ve bizleri
bilgilendirdiniz. 
Sayın
Başkan, bu, tabii, Meclis İçtüzüğü’nün 88 ve 89’uncu maddeleri önergelerin
nasıl çekileceğine, tekririmüzakere usullerinin nasıl olacağına dair hükümler
içerir. Biz Cumhuriyet Halk Partisi olarak geçtiğimiz hafta kalınan noktada bu
önergenin oylanmasında, af niteliği taşıdığı için, yeterli çoğunluğa ulaşmadığından
dolayı…
(Mikrofon
otomatik cihaz tarafından kapatıldı) 
BAŞKAN
- Tamamlayalım. 
Buyurun.

LEVENT
GÖK (Ankara) – Bu önergenin, geçtiğimiz hafta yapılan oylamasında -af niteliği
taşıdığından dolayı- yeterli oyu bulmamasını gerekçe göstererek reddedilmiş
olduğunu düşünüyoruz. Bu nedenle, Sayın Bakanın öncelikle tasarının tümünü
çekmesinin ve o şekilde bir değerlendirme yapılması ihtiyacı içerisinde
olunduğunu ifade etmek istiyorum. Bu önerge reddedilmiştir, af niteliğindedir.
Anayasa’mızın 87 ve Meclis İçtüzüğü’müzün 92’nci maddeleri uyarınca beşte 3
çoğunlukla geçmesi gereken bir maddedir. 
Cumhuriyet
Halk Partisinin bu görüşlerinin kayıtlara girmesi açısından bu bilgilendirmeyi
yapıyorum. 
BAŞKAN
– Teşekkür ediyorum. 
ERKAN
AKÇAY (Manisa) – Sayın Başkan…
BAŞKAN
– Sayın Akçay, buyurun.
23.- Manisa Milletvekili Erkan Akçay’ın,
438 sıra sayılı Kanun Tasarısı’nın geçici 1’inci maddesinin İç Tüzük’ün 88’inci
maddesi hükmü uyarınca Komisyona geri verilemeyeceğine, İç Tüzük’ün 89’uncu
maddesinin uygulanması gerektiğine ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
Sayın
Adalet Bakanı imzasıyla, Hükûmet, tasarının bu geçici 1’nci maddesinin
komisyona geri verilmesi işlemini İç Tüzük’ün 88’inci maddesine göre talep
etmektedir. Bu maddeye göre, esas komisyon veya Hükûmet, tasarının tümünün ya
da belirli maddelerinin komisyona çekilmesini talep edebilmektedir. Burada,
Türkiye Büyük Millet Meclisi içtihatları bakımından bir sorunla karşı
karşıyayız. 88’inci maddenin ikinci fıkrasının ilk cümlesi “Bu istem
görüşülmeksizin yerine getirilir.” demektedir. Buna göre komisyon bir karar
verecek ve bu karar Genel Kurulun kararı olmaksızın…
(Mikrofon
otomatik cihaz tarafından kapatıldı)
BAŞKAN
– Tamamlayın lütfen. 
ERKAN
AKÇAY (Manisa) – …yerine getirilebilecek. 
Madde
hükmünün ikinci fıkrasında bir sorun yok ancak bir şartla: Komisyonun veya
Hükûmetin geri çekilme işlemi henüz Genel Kurulda karar verilmemiş konulara
ilişkin olabilir. 
Tabii,
Sayın Levent Gök’ün ifade ettiği Anayasa değişikliğine ilişkin bir Anayasa
hükmüne göre af niteliğindeki gerekçesini parantez içine alarak ifade ediyorum:
Genel Kurulun kararlaştırmış olduğu bir maddenin Komisyon tarafından geri
çekilmesi ve görüşülmesi mümkün değildir çünkü bu hâlde Komisyon, Genel Kurulun
ötesinde ve üzerinde bir irade koymuş olur. Oysa bu çatının yasamadaki nihai
yetkili organı Genel Kuruldur. Genel Kurul bu tasarının maddelerini kabul
etmiştir. 
(Mikrofon
otomatik cihaz tarafından kapatıldı)
BAŞKAN
– Tamamlayın lütfen. 
ERKAN
AKÇAY (Manisa) – Sayın Başkan, konu önemli olduğu için burada ifade etmemiz
gerekir. 
Genel
Kurul bu tasarının bütün maddelerini kabul etmiş ve bu arada, geçici 1’inci
madde de oylanmıştır ve bunun kabul edildiği, Meclis Başkan Vekili tarafından
da ifade edilmiştir. Tasarının tümünün oylanması aşamasına gelinmiş ancak bu
aşamada Komisyon tasarıyı geri istiyor. Bunun İç Tüzük’e ve Meclis teamüllerine
aykırı olduğunu düşünüyorum. Genel Kurulun bir kararını ancak yine Genel
Kurulun kendisi tevdi edebilir. Bunun için de yapabileceğimiz yöntem İç
Tüzük’ün 89’uncu maddesini işletmektir. Bir Genel Kurul kararının İç Tüzük’ün
89’uncu maddesi dışında gözden geçirme ya da değiştirme imkânı olmadığını
düşünüyoruz. İç Tüzük’ün 89’uncu maddesine baktığımızda… 
(Mikrofon
otomatik cihaz tarafından kapatıldı)
BAŞKAN
– Tamamlayalım lütfen, konunun önemine binaen. 
ERKAN
AKÇAY (Manisa) – …açıkça görüleceği üzere, tekririmüzakere yapılabilmesi için
en önemli koşul, tasarının tümünün oylamasının yapılmamış olmasıdır. Burada
oylamanın nihai oylama olup olmadığı önemli bir veridir ve nihai oylama da
yapılmamıştır. İç Tüzük madde hükmüyle, tasarının tümünde Genel Kurulun nihai
kararını gösteren son oylama işaret edilmektedir. Diğer bir ifadeyle, tasarının
son oylaması neticesinde tasarının kanunlaşarak ya da reddedilerek Genel Kurul
gündeminden çıkması işaret edilmektedir. Eğer bir tasarı kanunlaşırsa ancak
başka bir kanunla değişiklik yapılabilir oysa bu tasarının kanunlaşması veya
reddedilmesi söz konusu değildir; kanun, Genel Kurul gündemindeki yerini
korumaktadır. İşte, bu nedenledir ki 438 sıra sayılı Tasarı’nın geçici 1’inci
maddesinin İç Tüzük’ün 89’uncu maddesine göre verilecek bir…
(Mikrofon
otomatik cihaz tarafından kapatıldı)
BAŞKAN
– Teşekkür ediyorum Sayın Akçay.
ERKAN
AKÇAY (Manisa) – Tamamlıyorum Sayın Başkan, son sözümü…
BAŞKAN
– Tamamlayalım, lütfen tamamlayalım.
ERKAN
AKÇAY (Manisa) – İç Tüzük’ün 89’uncu maddesine göre verilecek bir
tekririmüzakere önergesiyle Genel Kurulda yeniden görüşülebilmesinin yolu
açıktır. İç Tüzük hükümlerinin millî iradenin Genel Kurula yansıyacak şekilde
yorumlanması ve içtihadın bu doğrultuda oluşması gerekir. 
Neticede,
tasarının geçici 1’inci maddesinin tekririmüzakere önergesiyle yeniden
görüşülmesinin ve bu yolla maddenin geriye çekilmesinin önü açıktır; doğru olan
da budur. Biz Milliyetçi Hareket Partisi olarak bu geçici 1’inci maddenin geri
çekilmesi gerektiğini başından beri söylüyoruz ve kamuoyunda da infial
uyandıran bir düzenlemeden vazgeçilme yönteminin de Genel Kurulun İç Tüzük
hükümleri çerçevesinde çalışması suretiyle yapılmasını öneriyoruz. 
Teşekkür
ederim Sayın Başkan.
BAŞKAN
– Teşekkür ediyorum.
Sayın
Demirel, buyurun.
24.- Diyarbakır Milletvekili Çağlar
Demirel’in, 438 sıra sayılı Kanun Tasarısı’nın tamamen geri çekilmesi ve
Komisyonda tekrar ele alınması gerektiğine ilişkin açıklaması
ÇAĞLAR
DEMİREL (Diyarbakır) – Teşekkürler Sayın Başkan. 
Başkan,
438 sıra sayılı Kanun Tasarısı’nın bütününü ele almak ve değerlendirmek
gerekiyor. Sadece verilen tezkereyle geçici maddenin geri çekilmesiyle bu sorun
ortadan kalkmıyor, aynı zamanda madde içerisinde yer alan 13’üncü maddede de
çok ciddi bir sıkıntı söz konusu ve kadın örgütlerinin ve bizlerin de ifade
ettiği gibi, bu yasa maddesi de yine af kapsamı içerisinde ele alınarak
değerlendirilmek zorundadır. O yüzden, bu sorun sadece eklenen bir maddenin
geri çekilmesiyle çözülebilecek bir sorun değildir. Biz tümünün, yani 438 sıra
sayılı Kanun Tasarısı’nın tamamen geri çekilmesini ve kanun tasarısının tekrar,
yeniden görüşmeye açılması için de Komisyonda tekrar ele alınması gerektiğini
ifade etmek istiyoruz. Bazı maddeler vardır ki gerçekten önüne geçemeyeceğimiz
sıkıntılar söz konusu.
(Mikrofon
otomatik cihaz tarafından kapatıldı) 
BAŞKAN
- Siz de tamamlayın lütfen.
ÇAĞLAR
DEMİREL (Diyarbakır) - Özellikle bazı maddelerdeki… Belki ayrıntılara tek tek
girmeye zamanımız yok ama şunu söyleyebiliriz ki 13’üncü maddede rıza yaşının
12’ye indirilmesi de aynı zamanda af kapsamında ele alınması gereken bir
durumdur. 
İkincisi:
Evlilik olarak nitelendirilen ve yasa olarak değerlendirilen bir durum da söz
konusu. Bu nikâh meselesi ya da evlilik durumunun eşler arasındaki eşitlik
üzerinden değerlendirilmesi Anayasa’da çok net olarak ifade edilmiştir. Oysa,
bu yasa tasarısında, istismara uğrayan ve bunu uygulayanlar arasında bir
eşitlik söz konusu değildir. Bu tamamen kabul edilemeyecek bir yasa
tasarısıdır. O yüzden, kadın örgütlerinin, sivil toplum örgütlerinin,
çocukların… Çocuk haklarına ve İstanbul Sözleşmesi’ne aykırı olan maddelerin
yer aldığını bir kez daha ifade etmek istiyoruz. Ve burada bu tasarının bir
bütün olarak geri çekilmesi gerektiğini bir kez daha ifade ediyorum.
BAŞKAN
- Teşekkür ediyorum.
Sayın
Bostancı…
25.- Amasya Milletvekili Mehmet Naci
Bostancı’nın, Hükûmetin 438 sıra sayılı Kanun Tasarısı’nın geçici 1’inci
maddesinin İç Tüzük’ün 88’inci maddesi uyarınca Komisyona geri verilmesi
talebinin hukuki çerçeve içerisinde olduğuna ve bu düzenlemenin af niteliği
taşıdığı değerlendirmelerini doğru bulmadığına ilişkin açıklaması
MEHMET
NACİ BOSTANCI (Amasya) - Sayın Başkan, teşekkür ediyorum.
Adalet
Bakanı Sayın Bekir Bozdağ 438 sıra sayılı Kanun Tasarısı’nın geçici 1’inci
maddesinin İç Tüzük’ün 88’inci maddesi uyarınca Komisyona geri verilmesini
talep ediyor. Bu talep İç Tüzük 88’de, burada zikredilen hukuki çerçeve
içerisinde son derece uygun bir taleptir ve muhakkak yerine getirilecektir. 
İç
Tüzük 88 açıktır: “Esas komisyon veya Hükümet, tasarı veya teklifin tümünün,
belli bir veya birkaç maddesinin, komisyona geri verilmesini, bir defaya mahsus
olmak üzere isteyebilir.” derken, tasarı veya teklifin Meclisteki görüşülme
sürecine ilişkin herhangi bir sınırlama koymamakta ve bu çerçevede hükûmete
böyle bir hak tanımaktadır, geriye çağırma hakkı tanımaktadır. Eğer yasa
koyucu, İç Tüzük’teki bu hükmü koyucu başka tür bir kasıt düşünmüş olsaydı
muhakkak bu sınırlamayı yapardı. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen siz de.
MEHMET
NACİ BOSTANCI (Amasya) – İlgili 438 sıra sayılı Kanun Tasarısı Genel Kurulda
perşembe günü tekemmül etmiş vaziyette değildir. Meclis Başkan Vekili Sayın
Hamzaçebi’nin o günkü uygulaması 184 sayısının aranması şeklinde olmuştur ve
esasen bu uygulama doğrudur. Bunun bir tür af niteliği taşıdığı ve bu çerçevede
330 gerektirdiği değerlendirmelerini uygun bulmuyoruz. Daha önce de Mecliste
çeşitli kereler iktidarlar Ceza Muhakemeleri Usulü Kanunu’na ve ceza hukukuna
ilişkin değiştirmeler yapmışlar ve bunlarda herhangi bir şekilde 330
aranmamıştır. Dolayısıyla, yapılan işlem Meclisin müktesebatıyla da uygun bir
işlemdir. Bu çerçevede değerlendirilmesi gerekir.
Teşekkür
ediyorum.
VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, Başkanlığın, maddenin geri çekilmesi işleminde Hükûmetin ya da
Komisyonun talebiyle bağlı olduğuna ve 438 sıra sayılı Kanun Tasarısı’nın
geçici 1’inci maddesi üzerinde verilen önergenin af kapsamında
değerlendirilmemesinin geçmiş uygulamalarla uyumlu olduğuna ilişkin konuşması
BAŞKAN
– Sayın milletvekilleri, komisyona geri çekmeye ilişkin İç Tüzük’ün 88’inci
maddesinin lafzına göre, Genel Kurulda kabul edilen bir maddenin komisyona geri
çekilmeyeceğine dair bir sınırlama bulunmamaktadır. 
Yine,
Genel Kurulun 6/11/1984 tarihli 21’inci Birleşiminde kanun teklifinin
görüşmeleri sırasında kabul edilen bir maddenin komisyona geri çekilmesine
ilişkin bir uygulamanın varlığı da görülmektedir. Bu istem, İç Tüzük’ün 88’inci
maddesinde, görüşülmeksizin yerine getirilir. Ya esas komisyon ya da hükûmet bu
talepte bulunabiliyor. Kaldı ki geri çekilen maddeye ilişkin hazırlanan
komisyon raporu çerçevesinde ilgili madde Genel Kurulda tekrar görüşülüp nihai
olarak karara bağlanacaktır. Yani izlenecek usulde, nihai aşamada Genel Kurulun
aldığı karar, yine Genel Kurul tarafından alınacak kararla nihai olarak düzenlenmiş
olacaktır. Kaldı ki geri çekme işleminde Başkanlığımız, Hükûmetin talebiyle ya
da Komisyon isterse Komisyonun talebiyle bağlıdır. Talep bir maddeye
ilişkindir. Usulde bir hata yoktur. 
Yine,
438 sıra sayılı Kanun Tasarısı’nın geçici 1’inci maddesi üzerinde 17 Kasım 2016
tarihli 22’nci Birleşimde verilen değişiklik önergesinin ve ilgili maddenin
oylaması sırasında söz konusu önergenin genel veya özel af ihtiva ettiğinden
bahisle oylamada çoğunluğun gerektiğine dair herhangi bir itirazda bulunulmamıştı.
Hükmün açıklanmasının geriye bırakılması ve cezanın infazının ertelenmesine
imkân veren bir düzenlemeyi ihtiva eden önerge Başkanlığımızca da af kapsamında
görülmeyerek önergenin ve maddenin oylaması İç Tüzük’ün 87’nci maddesi
kapsamında yapılmıştır. Bu işlemin geçmiş uygulamalarla uyumlu olduğu da
görülmektedir. Nitekim Genel Kurulun henüz 9/11/2016 tarihli 18’inci
Birleşiminde ve 4/11/2004 tarihli 14’üncü Birleşiminde ertelemeye ve şartlı
salıvermeye ilişkin maddelerin oylamalarında da nitelikli çoğunluk
aranmamıştır. 
İfade
edilen bu nedenlerle, geçici 1’inci madde üzerinde verilen ve kabul edilen
önergeye ilişkin Başkanlığımızca yapılabilecek bir işlem bulunmamaktadır.
Tekrar teşekkür ediyorum. Ve bu bağlamda da ilgili madde Komisyona geri çekilmiştir.
ERKAN
AKÇAY (Manisa) – Sayın Başkan, tekrar edebilir misiniz hangi tarih, sayıyla
88’e göre geçmişte bu çekilme işlemi yapılmıştı?
BAŞKAN
– Genel Kurulun 6/11/1984 tarihli 21’inci Birleşiminde. 
ERKAN
AKÇAY (Manisa) – Neyle ilgili mahiyeti?
BAŞKAN
– Şu anda onun detayı bende yok, onu arkadaşlar çıkarsın gösterelim. Kaldı ki
bu noktada bu konunun daha çok müzakere edilmesi gerektiği, bu konunun
Komisyonda derinlemesine tartışılması gerektiği, grupların genel yaklaşımının
da bu yönde olduğu çok açık ortadadır. Yani bunu şimdi bugün burada oturup
bitirmekten ziyade Komisyonda derinlemesine bir tezekküre de ihtiyaç olduğu
hepimiz tarafından ortaya konmuştur. Burada Başkanlığımızın yapabileceği başka
bir işlem yoktur Sayın Akçay.
ERKAN
AKÇAY (Manisa) – Genel Kurulda kabul edilmiş bir maddenin, kabul edilme
işleminden sonra; hadi 330 Anayasa gerekçesini, af gerekçesini kabul etmediniz
ama bu geçici 1’inci madde Genel Kurulda kabul edildiğine göre, Genel Kurulda
kabul edilen bir maddenin Hükûmetin veya Komisyonun talebiyle geri çekilmesi
doğru bir işlem olmamaktadır. Bunu 89’uncu madde gereğince tekririmüzakereyle
Hükûmet veya Komisyon talep edecek ve ondan sonra bu madde çıkartılacak veya
Komisyona iadesi yapılacak. Ama bu görüşülmüş ve oylanmış bir madde. Dolayısıyla,
yaptığınız işlem doğru değildir Sayın Başkan.
BAŞKAN
– Sayın Akçay, bu konuda genel bir eğilimi de az önce sizler de ifade ettiniz
böyle derinlemesine bunun tartışılması gerektiği yolunda. Artı, usul ekonomisi
açısından da -ki az önceki bir örneği de tekrar gösterdim- böyle bir taleple
Başkanlığımızın bağlı olacağını ifade ettim. Yine 88’inci maddede “Esas
komisyon veya Hükümet, tasarı veya teklifin tümünün, belli bir veya birkaç
maddesinin, komisyona geri verilmesini, bir defaya mahsus olmak üzere
isteyebilir.” diyor. Burada kabul edilen bir maddenin komisyona geri
çekilemeyeceğine dair de bir ifade yok. Hepimizin meramı ortak. Bu ortak meram
doğrultusunda da bunun Komisyona çekildiğini bir kez daha ifade etmek
istiyorum.
ERKAN
AKÇAY (Manisa) – Elbette ortak ama bunu doğru bir İç Tüzük hükmüyle yapmamız
gerekiyor Sayın Başkanım.
BAŞKAN
– Teşekkür ediyorum Sayın Akçay.
Birleşime…
ERKAN
AKÇAY (Manisa) – Ara verin Sayın Başkan.
BAŞKAN
- Sayın Gök, sizin söz talebiniz var mı şu anda?
LEVENT
GÖK (Ankara) – Var efendim.
BAŞKAN
– Buyurun, bir dakika süreyle size söz veriyorum.
Sayın
Demirel, sizin de var.
V.- AÇIKLAMALAR (Devam)
26.- Ankara Milletvekili Levent Gök’ün, af
niteliğinde olan bir önergenin Meclis üye tam sayısının beşte 3 çoğunluğuyla
geçmesine dair pek çok Anayasa Mahkemesi kararı olduğuna ilişkin açıklaması
LEVENT
GÖK (Ankara) – Sayın Başkan, bütün arzumuz, isteğimiz, yapılacak her
uygulamanın İç Tüzük’ümüze, Anayasa’mıza uygun olması. Bu aşamada, az önce
ifade ettiğim gibi, af niteliğinde olan bir önergenin Meclisin üye tam
sayısının beşte 3 çoğunluğuyla geçmesine dair pek çok Anayasa Mahkemesi kararı
var. Herkesin hatırlayacağı gibi kamuoyunda “Rahşan affı” olarak bilinen o af
yasası da “Şartla Salıverilmeye ve Bazı Cezaların Ertelenmesine Dair Kanun”
başlığını taşımaktadır. Anayasa Mahkemesi, zamanın Cumhurbaşkanı Sayın Ahmet
Necdet Sezer’in açmış olduğu dava üzerine verdiği kararda, ismi öyle de olsa
içerdiği hükümlerin bir af niteliğini taşıdığını ifade etmiş ve beşte 3…
(Mikrofon
otomatik cihaz tarafından kapatıldı)
BAŞKAN
– Tamamlayın lütfen.
LEVENT
GÖK (Ankara) – Sayın Başkanım, iki dakikalık süre rica edeceğim, fazla da
değil. 
BAŞKAN
– İki dakika veriyorum.
LEVENT
GÖK (Ankara) – Yani bir başka tartışma yaratmak istemiyorum da kayıtlara girmesi
açısından önemli, onları ifade ediyorum. 
Anayasa
Mahkemesi beşte 3 nitelikli çoğunluk aranmadığından dolayı yasayı iptal
etmiştir. 
Şimdi,
burada esas sıkıntı şudur: Bu önerge, geçici 1’inci maddedeki önerge tam
anlamıyla Rahşan affının da ötesine geçen bir af niteliğindedir çünkü kamu
davasının düşmesinden bahsediliyor. Bu, tam bir genel affın sonucudur. İnfaz
durduruluyor, erteleniyor ve bu tablo içerisinde Anayasa Mahkemesinin -beşte 3
çoğunluk aranmaksızın bu yasa eğer çekilmeseydi- bunu iptal edeceğinden hiçbir
şüphem yoktu. Anayasa Mahkemesindeki esas sıkıntı başkaca bir tablo içindi.
Anayasa Mahkemesi, eğer bu uygulama devam etseydi, uzlaşıyla geçen diğer 48
maddenin de tümünü iptal edecek idi, geçmişteki uygulamalarda bunlar vardır. 
Şimdi,
burada, Genel Kurulda tartışılan, bizim görüşümüze göre, beşte 3 çoğunluk
olmadığı için reddedilen bir madde söz konusudur. Bence bunun en uygun yolu,
yasanın tümünün Komisyona çekilmesi ve Komisyonda bu maddenin çıkarılması ve
daha sonra kabul edilen maddenin tekrar Meclise gelmesidir. Bu görüşlerimizi
ifade ediyoruz. Bu görüşlerimizin de kayıt altına alınması bizler açısından
önemli çünkü bir maddenin ne zaman çekileceği ya da çekilmeyeceği İç Tüzük 88
ve 89’da bellidir. Şu anda Hükûmetin yapması gereken bir tekririmüzakereydi.
Bence o dahi sorunluydu. Bunları, ileride tartışmak üzere, kayıtlara işlenmesi
bakımından anlatmayı uygun buluyorum.
BAŞKAN
– Çok teşekkür ediyorum Sayın Gök.
Sayın
Demirel, buyurun. 
27.- Diyarbakır Milletvekili Çağlar
Demirel’in, 438 sıra sayılı Kanun Tasarısı’nın sadece bir maddesinin
çekilmesiyle yaşanan krizin ortadan kalkmadığına, yasanın geri çekilmesi ve
toplumun görüş ve düşünceleri alınarak Komisyonda yeniden ele alınması
gerektiğine ilişkin açıklaması
ÇAĞLAR
DEMİREL (Diyarbakır) – Teşekkürler Başkanım. 
Az
önce de ifade ettim yani sadece bir maddenin çekilmesiyle bu yaşanan kriz
ortadan kalkmıyor. Bütün yasanın komple geri çekilmesi ve bir kez daha kadın
örgütlerinin, çocuk örgütlerinin, bütün toplumun görüş ve düşünceleri alınarak
Komisyonda yeniden ele alınması gerektiğini bir kez daha ifade etmek istiyorum.

Yine,
hakeza, TCK 103’te çok net ifade edilmesine 15 yaş altındaki çocukların cinsel
davranışa rızasının olduğunun kabul edilemeyeceği açıkça belirtilmesine rağmen,
bu yasa tasarısının 13’üncü maddesinde bu yaş 12’ye indirilmiş durumdadır.
Yani, bu, uluslararası sözleşmelere, İstanbul Sözleşmesi’ne ve imza attığımız
bundan önceki sözleşmelere -maddelere- de aykırı bir durumdur. O yüzden hem
Anayasa’ya hem İç Tüzük’ün 88’inci maddesinin ikinci fıkrasına da baktığımızda
orada tamamen yasa tasarısının geri çekilmesi ve sonradan görüşülmesi konusu da
Meclisin kararı ve iradesiyle belirtilmiş durumdadır. 
(Mikrofon otomatik cihaz tarafından kapatıldı) 
BAŞKAN
– Tamamlayalım lütfen. 
ÇAĞLAR
DEMİREL (Diyarbakır) - O yüzden, kamuoyunun bu kadar hassas olarak gördüğü,
kadınların ve çocukların tecavüzcüsüyle evlendirilmesi gibi bir durumun ortadan
kalkmasını sağlayacak en önemli husus, burada bu yasa tasarısının geri
çekilmesi ve yeniden Komisyona götürülerek bu hassas maddelerin özelde kadın
örgütlerinin ve çocuk örgütlerinin itirazları ve bizlerin de itirazları göz
önünde bulundurularak yeniden ele alınması gerektiğini bir kez daha ifade
ediyoruz. Yoksa, bu, gerçekten af kapsamında. Bu, Anayasa’ya aykırı ve Anayasa
Mahkemesine müracaatla geri dönecek bir yasa tasarısı, daha önce de emsali
bulunan bir durumdur. O yüzden, bugün bunun burada oylanmamasını talep ediyoruz
ve geri çekilmesi gerektiğini bir kez daha ifade etmek istiyorum. 
Teşekkür
ediyorum. 
BAŞKAN
– Sayın Akçay…
28.- Manisa Milletvekili Erkan Akçay’ın,
438 sıra sayılı Kanun Tasarısı’nın geçici 1’inci maddesinin 89’uncu maddedeki
tekriri müzakere yöntemiyle tasarıdan çıkarılmasının İç Tüzük bakımından daha
doğru olacağına ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
Biz,
biraz önceki İç Tüzük 88’inci maddeye ilişkin görüşlerimizde ısrarcıyız bunun
89’uncu maddedeki tekririmüzakere yöntemiyle tasarıdan çıkarılmasının İç Tüzük
bakımından daha doğru olacağı ve Genel Kurul kararı üzerine bir Hükûmet veya
Komisyon kararının olamayacağı görüşünden hareketle.
Tasarının
tümünün geri çekilmesine gelince: Şimdi, tasarının geri çekilmesinin de riskli
bir yönü bulunmaktadır. Bilhassa bu tasarının 13’üncü maddesi, Ceza Kanunu’nun
103’üncü maddesinin (2)’nci fıkrasını yeniden düzenliyor ve bu fıkra hükmünün
de yeniden düzenlenmesine sebep olan o husus, Anayasa Mahkemesinin 12 Kasım
2015 tarih ve 2015/100 sayılı Kararı’yla, ilgili fıkra hükmünü iptal etmesidir.

(Mikrofon
otomatik cihaz tarafından kapatıldı) 
ERKAN
AKÇAY (Manisa) – Tamamlıyorum Başkanım. 
BAŞKAN
– Bitirelim inşallah.
ERKAN
AKÇAY (Manisa) – İptal edilen fıkra hükmünde, bu tasarıdaki 13’üncü maddenin
son fıkrasında “Cinsel istismarın vücuda organ veya sair bir cisim sokulması
suretiyle gerçekleştirmesi durumunda, on altı yıldan aşağı olmamak üzere hapis
cezasına hükmolunur.” denilmektedir. Anayasa Mahkemesinin kararındaki gerekçe:
Kuralda belirlenen ceza miktarının ölçülülük ve orantılılık ilkesine aykırı
olması nedeniyle iptal etmiştir ve bu iptal kararının da -lütfen dikkat
buyurun- Resmî Gazete’de yayınlanmasından itibaren bir yıl sonra yürürlüğe
girmesi de hüküm altına alınmıştır. Bunu özellikle gündeme getirmemim sebebi de
budur. Anayasa Mahkemesinin bu kararı 11 Aralık 2015 tarihli Resmî Gazete’de
yayınlanmıştır.
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Tamamlıyorum Sayın Başkanım. 
BAŞKAN
– Tamamlayalım lütfen.
ERKAN
AKÇAY (Manisa) – Eğer Genel Kurul bu 103’üncü maddenin (2)’nci fıkrasını
tasarının tümünün iadesi hâlinde yeniden düzenleyerek 11 Aralığa kadar
kanunlaştırmazsa bu fıkra hükmü gereğince tutuklu bulunanlar
salıverilebilecektir. Bu da tehlikeli bir husustur. Dolayısıyla, tasarının
tümünü hiç riske atmadan bunun oylamasını gerçekleştirmekte fayda var. Dediğim
gibi, geçici 1’inci maddeyi tekririmüzakere yöntemiyle çekmenin de usule uygun
olacağını düşünüyorum.
Teşekkür
ediyorum Sayın Başkan.
BAŞKAN
– Çok teşekkür ediyorum Sayın Akçay.
Sayın
Bostancı, tamamlayalım lütfen.
Buyurun.
29.- Amasya Milletvekili Mehmet Naci
Bostancı’nın, 438 sıra sayılı Kanun Tasarısı’nın geçici 1’inci maddesinin geri
çekilmesine ilişkin hükmün İç Tüzük’ün 88’inci maddesi olduğuna ve Başkanlık
Divanının yapmış olduğu işlemin doğru olduğuna, düzenlemenin af niteliği
taşıdığı ve 330 oy aranması gerektiği fikrine katılmadıklarına ilişkin
açıklaması
MEHMET
NACİ BOSTANCI (Amasya) – Sayın Başkanım, 438 sıra sayılı Tasarı’nın görüşülmesi
tekemmül etmiş değildir. İç Tüzük 88 açıktır. Hükûmet bu bir maddeyi veya
birkaç maddeyi geri çağırabilir, herhangi bir sınırlama söz konusu değil.
Hükûmet 88’inci madde çerçevesinde bir hakkını kullanmaktadır. 
Öte
yandan, perşembe gününden bu yana bu önergeyi, önergeyle ilgili olan
tartışmaları hatırlayalım ve bu çerçevede neredeyse bütün partilerin ittifakla
“Geri çekin, geri çekin, Komisyona geri çekin.” dediklerini de unutmayalım.
Dolayısıyla, bunun geri çekilmesine ilişkin İç Tüzük’ün ilgili hükmü 88’dir ve
Hükûmet bu çerçevede bir talepte bulunmaktadır. Başkanlık Divanının yapmış
olduğu doğrudur. 
Bunun
bir af niteliği taşıdığı ve Anayasa’ya göre bir uygulama yapılması gerektiği,
oylama yapılması gerektiği, 330 aranması gerektiği fikirlerine hiçbir biçimde
katılmıyoruz. Esasen perşembe günü de bu konuyla ilgili oylama gerçekleşmiş…
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Bostancı, lütfen.
MEHMET
NACİ BOSTANCI (Amasya) – …mahiyeti bilinmekle birlikte hiçbir biçimde 330, af
tartışmaları olmamış; 184 sayısı aranmıştır. Esasen sadece bu değildir,
geçmişte de Meclisin çalışmasına baktığımızda Ceza Muhakemeleri’ne ilişkin,
Ceza Yasası’na ilişkin yapılan değişikliklerde -ki her biri sonuçlar
doğurmaktadır- herhangi bir biçimde 330 aranması şeklinde bir durum söz konusu
değildir.
Yapılan
işlem yerindedir. Kayıtlara geçmesi için söz aldım. 
Teşekkür
ediyorum.
BAŞKAN
– Teşekkür ediyorum.
Tabii
ki söz konusu itiraza konu kanun tasarısı ve ilgili madde Genel Kurul
tarafından görüşülüp kabul edilmiştir. 
Biraz
önce bilgiye sunulan Hükûmetin talebiyle de itiraza konu madde Komisyona geri
çekilmiştir. İç Tüzük maddelerine göre Başkanlığın bir önergeyi veya bir
maddeyi Anayasa’ya aykırılığı sebebiyle geri çekmesi veya yok sayması mümkün
değildir.
Bilindiği
üzere, usule ilişkin aykırılık iddiaları ile Anayasa’ya aykırılık iddialarını
değerlendirme görev ve yetkisini haiz makam ilgili komisyon ile Genel Kurulun
bizatihi kendisidir veya başvuru yapılması hâlinde çıktıktan sonra, Anayasa
Mahkemesidir. 
Başkanlığımızın,
komisyonun ve Genel Kurulun bir kararını resen Anayasa’ya aykırılık ve benzeri
bir sebeple değerlendirme yetkisi veya bu sebeple tasarının işlemlerini devam
ettirmeme yetkisi bulunmamaktadır. 
İlgili
madde Komisyonda görüşüldükten sonra Genel Kurula gelince zaten bir nevi tekririmüzakere
gibi üzerinde görüşmeler yeniden yapılacak. O dönemde de bu değerlendirmeler
tekrar yapılacaktır diyorum. 
Tekrardan
hepinize teşekkür ediyorum. 
Şimdi
Türkiye Büyük Millet Meclisi Başkanlığının bir tezkeresi vardır, okutup
oylarınıza sunacağım.
VI.- BAŞKANLIĞIN GENEL KURULA SUNUŞLARI
(Devam)
B) Tezkereler (Devam
2.- Türkiye Büyük Millet Meclisi
Başkanlığının, Türkiye Büyük Millet Meclisi Başkanı İsmail Kahraman ve
beraberindeki Parlamento heyetinin, 30 Kasım-1 Aralık 2016 tarihleri arasında
Karadeniz Ekonomik İş Birliği Parlamenter Asamblesine katılmak üzere
Sırbistan’a ziyarette bulunmalarına ilişkin tezkeresi (3/859)
Sayı : 83924060-724/66738 14
Kasım 2016
Konu : TBMM Başkanımızın
KEİPA 48. Genel Kuruluna
katılımı
Türkiye Büyük
Millet Meclisi Genel Kuruluna
Türkiye Büyük Millet Meclisi Başkanı
Sayın İsmail Kahraman ve beraberindeki Parlamento heyetinin, 30 Kasım-1 Aralık
2016 tarihleri arasında Karadeniz Ekonomik İşbirliği Parlamenter Asamblesine
katılmak üzere Sırbistan'a ziyarette bulunmaları hususu Türkiye Büyük Millet
Meclisinin Dış İlişkilerinin Düzenlenmesi Hakkında 3620 sayılı Kanun'un 9’uncu
maddesi uyarınca Genel Kurulun tasviplerine sunulur.
 İsmail
Kahraman 
 Türkiye
Büyük Millet Meclisi 
 Başkanı
BAŞKAN
– Tezkereyi kabul edenler… Kabul etmeyenler… Tezkere kabul edilmiştir. 
Birleşime
on dakika ara veriyorum.
Kapanma Saati: 16.52
İKİNCİ OTURUM
Açılma Saati: 17.16
BAŞKAN: Başkan Vekili Ahmet AYDIN
KÂTİP ÜYELER: Ömer SERDAR (Elâzığ), İshak GAZEL
(Kütahya)
-----0-----
BAŞKAN
– Sayın milletvekilleri, Türkiye Büyük Millet Meclisinin 24’üncü Birleşiminin
İkinci Oturumunu açıyorum.
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, Aydın Milletvekili Deniz Depboylu ve
arkadaşları tarafından, erken evliliğe zorlanan kız çocuklarının korunması
yollarının araştırılarak alınması gereken önlemlerin belirlenmesi amacıyla
verilmiş olan (10/42) esas numaralı Meclis Araştırması Önergesi’nin
görüşmelerinin Genel Kurulun 22 Kasım 2016 Salı günkü birleşiminde yapılmasına
ilişkin önerisi
22/11/2016
Türkiye Büyük Millet Meclisi Başkanlığına
Danışma
Kurulunun 22/11/2016 Salı günü (bugün) yaptığı toplantısında siyasi parti
grupları arasında oy birliği sağlanamadığından, grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını arz
ederim.
Saygılarımla.
 Erhan
Usta
 Samsun
 MHP
Grup Başkan Vekili
Öneri:
Türkiye
Büyük Millet Meclisi gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan, Aydın Milletvekili Deniz
Depboylu ve arkadaşlarının (10/42) esas numaralı erken evliliğe zorlanan kız
çocuklarının korunması yollarının araştırılarak alınması gereken önlemlerin
belirlenmesi amacıyla verdiği Meclis araştırması açılması önergemizin,
22/11/2016 Salı günü (bugün) Genel Kurulda okunarak görüşmelerinin bugünkü
birleşimde yapılması önerilmiştir.
BAŞKAN
– Önerinin lehinde ilk söz, Aydın Milletvekili Deniz Depboylu’ya aittir.
Buyurun
Sayın Depboylu. (MHP sıralarından alkışlar)
Süreniz
on dakikadır.
DENİZ
DEPBOYLU (Aydın) – Teşekkür ederim.
Sayın
Başkan, değerli milletvekilleri; erken yaş evliliklerinin engellenerek kız
çocuklarının cinsel istismarının önlenmesi amacıyla Milliyetçi Hareket Partisi
Grubumuz olarak Meclis gündemine sunduğumuz araştırma önergemiz üzerinde söz
almış bulunmaktayım. Konuşmama başlamadan önce aziz Türk milletini ve sizleri
saygıyla selamlıyorum. 
Değerli
milletvekilleri, 17 Kasım 2016 tarihinde Adalet ve Kalkınma Partisi tarafından
Genel Kurula sunulmuş olan, cinsel istismar suçundan ceza almış evli olan
hükümlülerin affına yönelik önerge toplum vicdanında yargılanmış ve büyük bir
tepki almıştır. Söz konusu önergeyle ilgili olarak öyle cümleler kurulmuştur ki
buna kayıtsız kalmak mümkün değildir. Anlamakta zorlandığımız bir konu, cinsel
istismarın iradeyi etkilemeksizin nasıl gerçekleşeceğidir? Yine, suça
azmettiren veya işlenişe yardım edenlerle ilgili olarak kamu davasının
düşürülmesinin önerilmesi ise tüyler ürperticidir.
Adalet
ve Kalkınma Partisi bu önergeyle mağdur evlilikleri kurtaracağını iddia
etmektedir. Ancak, önergenin kapsamına giren hükümlüler ve istismar mağduru
olan çocuklarla ilgili aklımıza pek çok soru takılmaktadır. Affetmeye niyetli
olduğunuz hükümlülerin istismar sonrası mı evlendiğini, evlendikten sonra mı
istismara başladığını nereden bileceksiniz? Tehditle evlendirilmediğinden nasıl
emin olacaksınız? Hükümlünün bırakıldıktan sonra tehditle evliliğini
sürdürmediğinden emin olabilecek misiniz? Mağdur ile fail arasındaki yaş farkı
ne olacak? İkisi de çocuksa ikisi de mağdur demektir. Bu durumda, çocukları
evlendiren ebeveynler suçludur. 12 yaşındaki kız çocuğuyla evlenmiş 30-40
yaşındaki adamı da mı affedeceksiniz? 16 Kasım 2016 tarihine kadar yapılmış
evlilikleri sınır kabul ediyorsunuz. Peki, 17-18 Kasımda evlenen birisi Anayasa
Mahkemesine başvurursa sonuç ne olacak? Ya bu tarih ortadan kalkarsa neyle
karşılaşacağız? Kadına yönelik şiddetin hızla arttığı son yıllarda,
kadınlarımızı ve kız çocuklarımızı başta cinsel istismar olmak üzere her türlü
istismardan korumak için çaba harcamamız gerekirken Adalet ve Kalkınma
Partisinin çaba harcamak üzere seçtiği konu bizleri kaygılandırmaktadır.
Bu
önergenin tekrar gündeme gelmesi ve kabul edilmesi durumunda mağdur olan
kadınlar ve kız çocukları istismarcısıyla evlendirilmeye zorlanacak, şiddet
şiddeti doğuracaktır. Kız çocuklarının erken yaşta evlendirilmesinin önü
açılacaktır.
Gerekçede
ifade edildiği üzere, çocuklara yönelik istismar suçunda “Cebir, tehdit, hile
veya iradeyi zorlamaksızın işlenen cinsel istismar suçundan kastınız nedir?”
diye soracak olursak, eğer “Küçüğün rızası vardı.” şeklinde bir cevap
verecekseniz, bu durumda da bunu mantık ve vicdan dışı olarak kabul etmemiz
gerekecektir.
Değerli
milletvekilleri, 15 yaşın altındaki kız çocuklarından bahsediyoruz. “Çocuğun
rızası vardır.” demek nasıl bir yaklaşımdır? Bu durumda cinsel istismar nedir,
isterseniz bir tanımına bakalım.
Uluslararası
Çocuk İstismar ve İhmalini Önleme Derneği bir tanım yapmış, diyor ki: “Rıza
yaşının altında bulunan bir çocuğun cinsel açıdan olgun bir yetişkinin cinsel
doyumuna yol açacak bir edim içinde yer alması ya da bu duruma göz yumulması.”
şeklinde tanımlanıyor. Bu tanım, cinsel edimin herhangi bir araç kullanılarak
yapıldığı veya yapılmadığını, genital ya da fiziksel temas içerdiği veya
içermediğini, çocuk tarafından başlatıldığı ya da başlatılmadığı ve zarar
verdiği ya da vermediği gibi bütün durumları kapsamaktadır. Yani, tanımdan da
anlaşılacağı gibi, bu olayın çocuk tarafından başlatılmış olma ihtimali dahi
istismara gerekçe olamaz. Bu, çocuğun cinsel istismarıdır. 
Değerli
milletvekilleri, TÜİK bazı araştırmalar yapıyor. Erken yaş evlilikleriyle
ilgili de bize bazı sonuçlar vermiş ama biliyoruz ki TÜİK çalışmalarını 16–17
yaş grubunda resmî evlilik kayıtlarına bakarak yapıyor. Ancak, biz Türkiye’de
çocuk evliliklerinin sayısının 181 bin civarında olduğunu duyuyoruz. 
Yine,
ben size daha somut, daha geçerli örnek vereyim: Biz, kısa bir süre önce
Kars’taydık; Ağrı, Ardahan, Kars, Iğdır illerinin kadınlarla ilgili sorunlarını
dinliyorduk. Valiliklerden bize verilen resmî bilgiye göre, Kars Valiliğinin
verilerine göre, 2015 yılında 15-19 yaş arasında anne olma oranı yüzde 12,61;
yine, Ardahan Valiliğinin verdiği rakam yüzde 9,7; Türkiye'deki oran da yüzde
5,98 şeklinde ifade ediliyor. 15 yaşında bir çocuğun anne olması ne demek? Bu,
muhtemelen o çocuğun, en iyi ihtimalle, 14 yaşında evlendirilmiş olduğunu
gösteriyor. Ama biliyoruz ki biz, ergenlik döneminde üreme organları öyle,
hemen hamileliğe izin verecek şekilde gelişmez. Belki de bu çocuk 11 yaşında
evlendirildi, anne olma olgunluğuna ancak o yaşta ulaşabildi. 
Millî
Eğitim Bakanlığının sunduğu verilere bakalım: 2013 yılında bir rapor yayınlamış
Millî Eğitim Bakanlığı, 174.625 öğrenci ilköğretim okullarını terk etmiş. 2014
yılında bu, 234.932 öğrenciye çıkmış ama bunun kaçı kız, kaçı erkek, bilgi yok.
Yine, bu çocuklar ne oldu? Yine bilgi yok. Bütün bunları dikkate alırsak, siz
bugün önergenize gerekçe olarak 3 bin, 4 bin mağdurdan bahsediyorsunuz; emin
misiniz? Okulu terk eden, eğitim hakkı gasbedilen çocuklarımızın akıbeti nedir?
Kaç tanesi yasa dışı bir şekilde evlendirilmiştir? Daha haberdar olmadığınız
kaç küçük kız çocuğu cinsel istismar mağduru? Yine, bütün bunlar hakkındaki
bilginiz nedir? Çok merak ediyoruz. 
Erken
yaşta ve zorla evlilik yoluyla oluşan evliliklerde şiddetin, önemli bir şekilde
çocuğun hayatını tehdit ettiğini biliyoruz. Erken dönemde, diğer bir deyişle
çocuk evliliklerinde kız çocuklarının maruz kaldığı şiddetin oranı diğer
evliliklere göre 2 kat daha fazla, cinsel istismarda, cinsel şiddetin oranıysa
3 kat daha fazla. Ayrıca, bu çocukların uğradıkları fiziksel şiddetten dolayı
kendilerini sorumlu görme olasılıkları da var. Bu da ne demek? Bu, gizli
kalacak demek. Çocuk şiddete uğrayacak, gizli tutacak ve nihayetinde, bu,
çocuğun ileriki dönemlerde ölümüne yol açacak sonuçlar doğmasına da sebep
olacak. İlerleyen süreçte, anlayacağınız gibi, tablo daha da kötüleşiyor. 
Çocukların
evlilik yoluyla istismar edilmesi çocuğun gelişimini kesintiye uğratacak, ruh
sağlığı bozulacaktır. Bu, aynı zamanda, kız çocuklarımızın eğitim haklarının
gasbedilmesi demektir. Bu da ileriki dönemde yoksulluk ve yoksunluk
yaşayacağını göstermektedir. 
Daha
önceden, Aile Bütünlüğünün Korunması Komisyonunda konuyla ilgili öneriye
Milliyetçi Hareket Partisi Grubumuz adına yazdığım şerhteki uyarımı tekrar
ediyorum: Bu önerinin tamamen iptal edilmesi gerekmektedir. Zira, önergenin
ileri sürdüğünüz amacı farklı değerlendirilip sorunsuz evlilik yaşama
beklentisiyle erken yaş evliliklerinde karar vermeyi cesaretlendirecektir. 
İddia
ettiğiniz mağduriyetin sorunuyla çalışmalar yapılabilir ama önce kız
çocuklarının erken yaşta evlendirilmesini bir engelleyelim, bunu bir sıfıra
indirelim de ondan sonra mağdurların durumuna bir bakalım. Bunu da yaparken
Türkiye Barolar Birliği, Türk PDR Derneği, Türk Psikologlar Derneği, Türkiye
Psikiyatri Derneği, çocuk ve ergen psikiyatristleri derneği, sosyolojide ve
özellikle aile sosyolojisinde uzmanlaşmış akademisyenlerden oluşan bir
komisyonla çalışarak bu sorunun çözümüne bakalım. 
Bu
çocukların, yine, özellikle erken yaşta evlendirilmiş iki çocuk varsa, bunların
mağduriyetine dikkat etmemiz gerekiyor. Bu çocukların eğitimini tamamlaması ve
meslek sahibi olması, devlet koruması altına alınması gerekiyor. Ve her şeyden
önce, Anayasa Mahkemesi, Türk Ceza Kanunu’nun resmî evlenme olmaksızın dinsel
töreni yaptırma ve yapma suçlarını düzenleyen 230’uncu maddesinin (5) ve (6)
numaralı fıkralarının iptaline -biliyorsunuz- oy çokluğuyla karar vermişti;
önce bunu bir düzeltelim. Zira, imam nikâhında resmî nikâhın aranması şartı
kaldırıldı ve çocuk evlenmelerinin, artı çok eşli olmanın önü açıldı. 
Düzeltilmesi
gereken daha önemli konular varken, çocuklarımızın erken yaşta
evlendirilmesinin önüne geçilmek üzere çalışma yapılması gerekirken içerideki
suçluları kurtarma yolunda çaba harcanması doğru değildir. Biz çocuklarımızı
korumak zorundayız ve bunun için de araştırma komisyonu kurulmasını teklif
ediyoruz. 
Türk
milleti hassasiyetle kararlarınızı takip etmektedir. Bunca çocuğun vebali
üzerinizde kalmasın.
Yüce
heyetinizi saygıyla selamlıyorum. (MHP sıralarından alkışlar) 
BAŞKAN
- Teşekkür ediyorum. 
Şimdi,
önerinin aleyhinde ilk söz Bartın Milletvekili Yılmaz Tunç’a aittir. 
Buyurun
Sayın Tunç. (AK PARTİ sıralarından alkışlar)
YILMAZ
TUNÇ (Bartın) – Sayın Başkan, değerli milletvekilleri; MHP grup önerisinin
aleyhinde söz aldım. Bu vesileyle Genel Kurulu saygılarımla selamlıyorum.
MHP
grup önerisinin konusu, erken yaştaki evliliklerin önlenmesiyle ilgili bir
öneri. Son günlerde, geçen hafta, Türkiye Büyük Millet Meclisinde, Türk Ceza
Kanunu’nun 103’üncü maddesinden çıkan bir tartışma, geçici madde önergesiyle
ilgili bir tartışma yaşandı. Ve bu tartışma ışığında, MHP’nin de çocuk
evliliklerin önlenmesine yönelik bir araştırma açılması önergesinin bugünkü
gündemde görüşülmesi isteniyor. 
Tabii,
geçen hafta getirilen önergeyle alakalı olarak kamuoyunda çok tartışmalar oldu.
Burada yapılmak istenen, tecavüzcülere af kesinlikle söz konusu değildi.
Burada, özellikle fiilî birliktelikleri, evlenme yaşına ulaştıktan sonra resmî
nikâhla evliliğe dönüşmüş ve aile kurumu içerisinde hayat devam ederken çocuk
sahibi olmuş kişilerin kamu davalarının ertelenmesine yönelik bir düzenlemeydi.
Burada, Türk Ceza Kanunu’nun 103’üncü maddesiyle ilgili de yeni bir düzenleme
yapıldı. Çünkü, Anayasa Mahkemesinin 103’ün bazı fıkralarını iptal etmesi
nedeniyle bir boşluk doğmuştu, bununla ilgili de bir yıllık sürenin artık
sonuna geldik, bununla ilgili bir düzenleme yapılması gerekiyordu. Anayasa
Mahkemesi, 103’ün ilgili fıkralarını iptal ederken “Failin yaşının küçüklüğünü
dikkate alın, mağdurun yaşının küçüklüğünü dikkate alın ve bu fiilî
birlikteliğin resmî evliliğe, nikâha dönüşüp dönüşmediğini de dikkate alarak
hâkime ceza verirken bir takdir marjı içeren bir kanuni düzenleme yapın.” dedi.
Biz, Komisyon olarak ya da Adalet Bakanlığı olarak Anayasa Mahkemesinin bu
görüşlerinden, evet, “Mağdurun yaşının küçük olmasına dikkat edin.” buna
katıldık ama diğer görüşleri, özellikle küçük yaşta evlilikleri teşvik
edeceğinden kalıcı bir düzenleme yapmaya yanaşmadık çünkü Anayasa Mahkemesi
“Resmî evlilik olmuşsa burada cezada indirim yapan bir kalıcı düzenleme yapın.”
diyor. İsviçre Ceza Kanunu’nda bu düzenleme var, bizim 2004 öncesi düzenlememiz
de aynı şekilde. İsviçre Ceza Kanunu’nda, Avrupa ülkelerinin ceza kanunlarında
“Eğer fiilî birliktelik varsa ya da evlenme varsa, partnerlik devam ediyorsa bu
konuda ceza vermeyin.” şeklinde var. 2004’de vardı, biz bunu kaldırdık. Burada,
kesinlikle, toplumdan gelen sosyal bir problemin çözülmesine yönelik bir adım
atılmıştı. İmza atan arkadaşlarımız grup disiplini içerisinde hareket eden
arkadaşlarımız, burada kesinlikle onların şahsi önergeleri değil. Onların
çocuklarıyla ilgili, bazı gazetelerde kız çocuklarının isimlerini, resimlerini
göstererek asıl o kişilerin kendilerinin niyetlerinin çocukları korumak
olmadığını da o arkadaşlarımızın çocuklarını afişe ederek göstermiş oluyorlar.
Şimdi,
değerli milletvekilleri, erken yaşta evlilik konusu bir çocuk hakları konusu.
Çocuk haklarıyla ilgili, özellikle son yıllarda AK PARTİ iktidarında çok önemli
düzenlemeler yapıldı. Çocuklar bizim geleceğimiz, onları korumamız lazım, onlar
toplumda tehlikelere karşı en savunmasız kişiler. Geleceğimizi güvence altına
alabilmemiz için elbette ki çocukları koruyucu tedbirleri aileler almalı;
sadece ailelere bırakmamalıyız, devletin de bu konuda çocukları istismara karşı
koruması lazım. Özellikle cinsel istismar, fiziksel istismar, duygusal istismar
ve çocukların ihmaliyle ilgili alınması gereken tedbirleri alması lazım.
Bununla alakalı, Mecliste, geçen yasama döneminde bir komisyon kuruldu. O
komisyonda hep beraber çalıştık, ben o komisyonunun Başkanı olarak görev
yaptım. 21 Nisan 2016’da çalışmalara başladık ve dört aylık çalışma süresinin
sonunda rapor yazımı için iki ay bir çalışmamız oldu ve sonunda taslak
raporumuzu hazırladık. Burada, bu çalışmayı yaparken muhalefet
milletvekillerinin katkısını almaya çalıştık, onların önermiş olduğu uzmanları
mutlaka davet ettik; hepsi değil ama 3 uzman çağırmışsak 1’i iktidar partisi
milletvekillerinden, 2’si muhalefet partisi milletvekillerinden. 
Adli
tıpçıları çağırdık, hukukçuları çağırdık, eğitimcileri, rehberlik uzmanlarını,
konunun tüm uzmanlarını çağırdık. 
NURHAYAT
ALTACA KAYIŞOĞLU (Bursa) – Bir türlü sahaya çıkamadık ama Yılmaz Bey.
YILMAZ
TUNÇ (Devamla) – Üniversitelerimizin bu alanda çalışan çocuk hakları
merkezlerinden raporlar istedik, barolarımızın çocuk hakları merkezlerinden
raporlar istedik. Dünya Sağlık Örgütü temsilcilerinin, Uluslararası Çalışma
Örgütü temsilcilerinin, hatta dışarıda bu alanda uzman olanların da
Komisyonumuzda İnternet ortamıyla görüntülü olarak görüşlerini aldık. Çalışma
ziyaretleri yaptık Karaman’a. Ankara Çocuk İzlem Merkezini ziyaret ettik. 
Çocuk
izlem merkezleri, cinsel suç mağduru çocukların ifadelerinin alındığı, onların
örselenmeden muayenelerinin de orada yapıldığı bir merkez ve bu merkez 2011’de
o dönemki Başbakanımız Sayın Recep Tayyip Erdoğan’ın genelgesiyle kuruldu.
Çocuklar
konusunda bu kadar hassas çalışmalar gerçekleştirdik ve üniversitelerimizden 52
tane rapor geldi. 
NURHAYAT
ALTACA KAYIŞOĞLU (Bursa) – Yılmaz Bey, dinlediğimiz bütün uzmanlar “18 yaş altı
evlilikleri yasaklayın.” dedi.
YILMAZ
TUNÇ (Devamla) – Şimdi, raporu Meclis Başkanlığımıza sunduk. 
NURHAYAT
ALTACA KAYIŞOĞLU (Bursa) – Dediler; yazmadınız rapora.
YILMAZ
TUNÇ (Devamla) – Evet, bu rapor 480 sayfa değerli milletvekilleri. Bu 480
sayfayı biz taslak hâlindeyken muhalefet milletvekillerimize gönderdik,
katkılarınızı bekliyoruz dedik, çocuklar çok önemli dedik. 
Muhalefet
milletvekillerinden Cumhuriyet
Halk Partisi Grubu 3 sayfa eleştiri gönderdi, içinde 1 tane somut öneri yok; 5
milletvekili altına imza atıyor, 3 sayfa. 
NURHAYAT
ALTACA KAYIŞOĞLU (Bursa) – İmza attığımız o öneride “18 yaş altı evlilikler
yasaklansın.” yok muydu Yılmaz Bey?
YILMAZ
TUNÇ (Devamla) – HDP’ye teşekkür ediyorum, Filiz Kerestecioğlu’na; gönderdi 35
sayfa. Sayın Deniz Depboylu’ya teşekkür ediyorum MHP adına; gerçekten
katkılarını sundu. (AK PARTİ sıralarından alkışlar) 
NURHAYAT
ALTACA KAYIŞOĞLU (Bursa) – “18 yaş altı evlilikler yasaklansın.” önerisi yok
muydu orada?
YILMAZ
TUNÇ (Devamla) – Her iki arkadaşımızın da bu rapora somut öneriler bağlamında
katkılarını aldık ve HDP Milletvekili Sayın Kerestecioğlu’nun “Bu görüşlerimizi
aldığınız için çok teşekkür ediyoruz.” diye muhalefet görüşünde var. 
Komisyonumuz
88 tane somut öneri tespit etti. Burada Türkiye Büyük Millet Meclisi Çocuk
Hakları Komisyonu kurulmasından, işte, çocuklara yönelik bir koordinasyon
merkezi… Tüm bakanlıkların ayrı ayrı çocuk hizmetleri var, tüm bunları tek bir
çatı altında koordine edecek bir yapının oluşturulmasından yurtların,
pansiyonların, öğrenci barındıran yerlerin ruhsatlarının Millî Eğitim Bakanlığı
tarafından verilmesi ve denetlenmesinin Millî Eğitim Bakanlığı tarafından
yapılmasına kadar. Ki biraz sonra görüşeceğimiz Millî Eğitim Kanunu
Tasarısı’nda o madde de var. Tüm bu önerilerimiz -raporumuz şu anda baskıda,
sizlere dağıtılacak- eğer bu rapordaki somut öneriler gerek yasal mevzuat gerek
idari tedbirler gerekse uygulamaya yönelik tedbirler hayata geçirildiğinde,
çocuklarımız için gerçekten çok güzel şeyler yapmış olacağız.
Ben
3 çocuk babasıyım. Gerçekten çocuk sevgisini çok iyi hepimiz idrak ediyoruz.
İnşallah, şu raporun, çocuk koruması konusunda, çocuk istismarının önlenmesi
konusunda Türkiye’de en önemli bir kaynak ve uygulayıcılara ışık tutacak en
önemli kaynak olduğunu ifade edebilirim.
Şimdi,
Türk Ceza Kanunu’nun 103’üncü maddesinin tarihçesine baktığımız zaman, 2004
öncesi yani AK PARTİ’den önce çocuk istismarı suçuna verilen ceza beş yıldan
başlıyordu. Biz ne yaptık yeni Ceza Kanunu’nu getirirken? Yeni Ceza Kanunu’nda
2004’te değişiklik yaparken sekiz yıldan başlattık, 2014 değişikliğinde de on
altı yıldan başlattık ve en son yaptığımız düzenlemede de 12 yaşın altındaysa
on sekiz yıldan başlatıyoruz. Burada “12 yaş kriteri geldi, rıza yaşı 12’ye
düştü.” diye Meclisin kapısında kadınlarımız protesto yapıyorlar. Yanlış
anlatıyorlar. Rıza yaşı 12 yaşa falan düşmedi. Rıza yaşı yine aynı şekilde
devam ediyor, o cezalar aynı şekilde devam ediyor çünkü 2014’te onları daha da
artırdık. 
Şimdi
diyoruz ki 12 yaşından küçük olanlar için de -Anayasa Mahkemesi “Yaş kriterini
göze alın.” dedi- cezası on altı değil, on sekizden başlasın. O nedenle,
konuları çarpıtmayalım. Bu çarpıtmaların çocuklarımıza bir faydası yoktur. 
Değerli…
ÖMER
FETHİ GÜRER (Niğde) – Niye çektiniz? “Çarpıtılmasın.” diyorsunuz.
YILMAZ
TUNÇ (Devamla) – Hayır…
ÖMER
FETHİ GÜRER (Niğde) – Bir şey yoksa niye çektiniz?
YILMAZ
TUNÇ (Devamla) - Bakın, Komisyonda -gerek Aile Bütünlüğünde gerekse Çocuklara
Yönelik İstismar Konularının Araştırılması Komisyonunda- CHP’li ve HDP’li
arkadaşlarımız, “Eğer gençler, bunlar akransa, birlikte yaşıyorlarsa, flört
yapıyorlarsa bunlar cezalandırılmasın ama resmî evliliğe dönüşüyorsa bunlar
cezalandırılsın.” diyorlar. Bu bir çelişki değil midir? Çelişkidir. Biz hadım
öneriyoruz; hatta biz, cinsel istismarcılara, tecavüzcülere idam tartışıyoruz,
bir idam. (AK PARTİ sıralarından “Bravo” sesleri, alkışlar) Hadım konusunda
itiraz eden sizdiniz, sizin Komisyon üyeleri… “Ömür boyu hadım olsun.” diyoruz.
İnfaz süresi içerisinde hadımı getirdik biz 2014 değişikliğiyle İnfaz
Kanunu’muza ama infaz süresinde geçerli. “Pedofiller ömür boyu hadım edilsin.”
önerimize Cumhuriyet Halk Partili milletvekilleri “Hayır.” dedi.
(Mikrofon
otomatik cihaz tarafından kapatıldı)
YILMAZ
TUNÇ (Devamla) – Şimdi, bunların hepsi bir çelişki. 
HAKAN
ÇAVUŞOĞLU (Bursa) – Yazık, yazık!
YILMAZ
TUNÇ (Devamla) – Milletin gözünün önünde konuyu çarpıtıyorsunuz. Bu, çocuklar
üzerinden bir siyasi istismardır. Çocuklar hepimizin, çocuklarımızı korumamız
lazım. 
Bu
duygu ve düşüncelerle Genel Kurulu saygıyla selamlıyorum. (AK PARTİ
sıralarından alkışlar)
BAŞKAN
– Teşekkürler Sayın Tunç.
Önerinin
lehinde…
MUSTAFA
HÜSNÜ BOZKURT (Konya) - Sayın Başkan…
BAŞKAN
– Buyurun Sayın Bozkurt.
MUSTAFA
HÜSNÜ BOZKURT (Konya) – Sayın Başkanım, Değerli Komisyon Başkanımız Komisyonla
ilgili Cumhuriyet Halk Partisinin önerisi olmadığını, Komisyonda bizim
ısrarlarımıza rağmen dinlenmesini istediğimiz kişilerin dinlendiğini söyledi.
Eğer izniniz olursa yanıt vermek istiyorum. 
BAŞKAN
– Sayın Gök, gruba yönelik olan sözleri için mi, grup adına mı?
LEVENT
GÖK (Ankara) - Evet.
BAŞKAN
– Buyurun Sayın Bozkurt.
Sataşmadan
iki dakika söz veriyorum. 
Lütfen
yeni bir sataşmaya meydan vermeyelim.
IX.- SATAŞMALARA İLİŞKİN KONUŞMALAR
1.- Konya Milletvekili Mustafa Hüsnü
Bozkurt’un, Bartın Milletvekili Yılmaz Tunç’un MHP grup önerisi üzerinde
yaptığı konuşması sırasında Cumhuriyet Halk Partisine sataşması nedeniyle
konuşması
MUSTAFA
HÜSNÜ BOZKURT (Konya) – Teşekkür ederim Sayın Başkanım.
Değerli
Yılmaz Başkanım, dört ay o Komisyonda beraber çalıştık. Ne önerdiysek
çağrılması için hemen hemen hiçbirini çağırmadınız. Ne kadar ziyaret yapalım
dediysek hemen hemen hiçbiri yapılmadı. Karaman’a bir ziyaret yaptık,
Karaman’daki yetkilileri bir otel salonunda sadece dinledik. Sadece, orada bir
uzman kızımız çıktı dedi ki: “Bizi sahaya koyuyorlar fakat ne soracağımızı
kimse söylemiyor, hiçbir deneyimimiz yok.” Hatırlayacaksınız bunu. 
Şimdi,
şurada kalktınız, Deniz Hanımefendi’ye ve Filiz Hanımefendi’ye teşekkür ettiniz
ve dediniz ki: “Cumhuriyet Halk Partisi hiçbir öneride bulunmadı.” Ben doğrusu,
tanıdığım Yılmaz Tunç’la hiç bağdaştıramadım bunu. 
İSMAİL
TAMER (Kayseri) – Ne alakası var? Yılmaz Tunç’la ne alakası var?
MUSTAFA
HÜSNÜ BOZKURT (Devamla) – Siz de çok iyi biliyorsunuz ki bu konuda değişik
öneriler sunduk ama asıl önemlisi, sayfalarca bir muhalefet şerhi yazdık. Ondan
önce sizinle ben şurada da görüştüm, 480 sayfa raporunuzun 380-400 sayfasına
yakını rahatlıkla bir Google taramasıyla bulabileceğimiz şeyler Sayın Başkan. 
HAKAN
ÇAVUŞOĞLU (Bursa) – Sen de Google’da tarasaydın da bulsaydın be kardeşim. 
MUSTAFA
HÜSNÜ BOZKURT (Devamla) – Üniversitelerden gelen öğretim görevlilerinin
sunduğu, Aile ve Sosyal Politikalar Bakanlığının sunduğu, diğer bakanlıkların
sunduğu her şey hep bilinen şeyler. 
Bakın,
bizim önerilerimizden biri şu idi: Türkiye’de laik eğitimi yok ettiniz, özgür
birey yetiştirmeyi yok ettiniz, çocuklarımız kendisine hangi davranışın
zararına olduğunu ayırt edebilecek özgürlükle yetiştirilmiyor ve buna benzer
pek çok önerimizin hiçbirini dikkate almadınız. “Rize’ye gidelim, Pozantı’ya
gidelim…” Hiçbirine gidilmedi. “Saha çalışması” dediğiniz şey bir Sincan, bir
de Karaman. O da tamamen önceden haberli, “Biz teftişe geliyoruz, kendinize
dikkat edin.” konuşmasıydı. 
(Mikrofon
otomatik cihaz tarafından kapatıldı) 
MUSTAFA
HÜSNÜ BOZKURT (Devamla) – Bunların hepsini biliyorsunuz.
Saygıyla
selamlıyorum Genel Kurulu. (CHP sıralarından alkışlar)
BAŞKAN
– Teşekkür ediyorum. 
YILMAZ
TUNÇ (Bartın) – Sayın Başkan…
BAŞKAN
– Sayın Tunç…
YILMAZ
TUNÇ (Bartın) – Sayın Başkanım, konuşmacı Komisyon çalışmalarıyla ilgili CHP
Grubu üyeleriyle ilgili söylediğim sözleri çarpıttı. 69’a göre söz istiyorum. 
NURHAYAT
ALTACA KAYIŞOĞLU (Bursa) – Az bile söyledi ya. 
LEVENT
GÖK (Ankara) – Ya, bunun neresi… Cevap veriyor bizim konuşmacımız ya, sataşma
yok ki. 
BAŞKAN
– Sayın Tunç, buyurun, size de vereyim ama kapatalım bu işi lütfen. 
Yeni
bir sataşmaya meydan vermeyelim. (AK PARTİ sıralarından alkışlar)
MUSTAFA
HÜSNÜ BOZKURT (Konya) – Sayın Başkan, ben sataştım mı?
LEVENT
GÖK (Ankara) – Bunun neresi sataşma? Son derece zarif ifadelerle anlattı. 
2.- Bartın Milletvekili Yılmaz Tunç’un,
Konya Milletvekili Mustafa Hüsnü Bozkurt’un sataşma nedeniyle yaptığı konuşması
sırasında şahsına sataşması nedeniyle konuşması
YILMAZ
TUNÇ (Bartın) – Şimdi, değerli milletvekilleri, ben Komisyon çalışmaları
nedeniyle tüm üyelerimize teşekkür ettim ve hâlâ da ediyorum. Çalışma süresi
boyunca birlikte çalıştık. Çalışma ziyaretlerini birlikte gerçekleştirdik,
konuları beraber konuştuk, tartıştık. Adli tıpçı 3 öğretim üyesi çağrılmışsa
-bakın listelerinize- sizin vermiş olduğunuz listeden mutlaka almışızdır.
Hukukçu, akademisyen çağıracaksak mutlaka sizin önerilerinizi dikkate aldık.
“Karaman’a gidelim.” dedik, gittik, iyi de oldu, yerinde tespitlerimiz oldu ve
o tespitlerin hepsi rapora dercedildi. Ben isterdim ki Cumhuriyet Halk Partisi
480 sayfalık rapora 10 sayfayla kalmasın, daha somut öneriler…
LEVENT
GÖK (Ankara) – E 3 sayfaydı, 10 sayfaya çıktınız. 
NURHAYAT
ALTACA KAYIŞOĞLU (Bursa) – Sizin önerileriniz de zaten 3 sayfa. 
YILMAZ
TUNÇ (Devamla) –…özellikle rapor yayınlanmadan önce yani rapor Meclis
Başkanlığına sunulmadan önce -henüz yayımlanmadı- o katkıları beraber yapalım…
NURHAYAT
ALTACA KAYIŞOĞLU (Bursa) – Siz zaten öneri sunun diye vermediniz ki, önce bize,
“Muhalefet şerhi yazın.” diye verdiniz. 
YILMAZ
TUNÇ (Devamla) – …biz de onları somut öneriler kısmına sizin görüşleriniz
olarak aktaralım. Ben bunu söyledim.
NURHAYAT
ALTACA KAYIŞOĞLU (Bursa) – Ben 36’ncı sayfayı size gösterince “Haydi, öneri
yazın.” dediniz. 
YILMAZ
TUNÇ (Devamla) – Yoksa, Komisyon üyelerimiz gerçekten özverili bir şekilde
çalıştı.
NURHAYAT
ALTACA KAYIŞOĞLU (Bursa) – Yazışmaları okuyayım mı Yılmaz Bey?
YILMAZ
TUNÇ (Devamla) – Şimdi, tabii, aslında, konumuz çocuk istismarı, evet, çocuk
evliliklerinin önlenmesi, birbirleriyle bitişik.
NURHAYAT
ALTACA KAYIŞOĞLU (Bursa) – Zaten siz bize gönderdiğinizde Meclise bile teslim
etmiş gibi yazmıştınız raporu Yılmaz Bey.
YILMAZ
TUNÇ (Devamla) – Yani, bakın, on iki yıllık zorunlu eğitimden bahsettiniz.
NURHAYAT
ALTACA KAYIŞOĞLU (Bursa) – Bize taslağı gönderdiğinizde Meclise sunmuş gibi
yazmıştınız.
MUSTAFA
HÜSNÜ BOZKURT (Konya) – 4+4+4 olmadı Başkanım.
YILMAZ
TUNÇ (Devamla) – On iki yıllık zorunlu eğitimden önce Türkiye’de zorunlu eğitim
kaçtı? Sekiz yıldı. Ortaokuldan sonra kız çocukları liseye gönderilmiyor,
evlendiriliyordu.
MUSTAFA
HÜSNÜ BOZKURT (Konya) – Sayın Başkan, “4+4+4” dediniz, kız çocukları okula
gitmiyor.
NURHAYAT
ALTACA KAYIŞOĞLU (Bursa) – “18 yaş altı evlilikleri yasaklayın.” dedi bütün
uzmanlar, niye yazmadınız rapora? 
YILMAZ
TUNÇ (Devamla) – On iki yıllık zorunlu eğitimi getiren AK PARTİ iktidarıdır.
NURHAYAT
ALTACA KAYIŞOĞLU (Bursa) – Bizim önerimizde yok muydu, niye yazmadınız?
Önerilerimizi dikkate mi alıyorsunuz?
YILMAZ
TUNÇ (Devamla) – Şimdi, burada “Haydi Kızlar Okula” kampanyasıyla doğuda ve güneydoğuda
350 bin kızımızı evliliğe değil; okula, liseye gönderen AK PARTİ iktidarıdır.
(AK PARTİ sıralarından alkışlar) Niye insafsız davranıyorsunuz?
MUSTAFA
HÜSNÜ BOZKURT (Konya) – Vallahi, yüzde 70 okuldan terk kız çocukları; tam
tersi.
YILMAZ
TUNÇ (Devamla) – Ortaöğretimde 200 tane kız yurdunu kızlarımızın hizmetine
sunan AK PARTİ iktidarıdır. Kız çocuklarının okullaşma oranı 2003’te yüzde
45’ken, bugün yüzde 80; ortada değil mi?
AHMET
TUNCAY ÖZKAN (İzmir) – 4+4+4’ü getirdiniz, kız çocukları okula gidemiyor.
YILMAZ
TUNÇ (Devamla) – Saygıyla selamlıyorum. (AK PARTİ sıralarından alkışlar)
VIII.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, Aydın Milletvekili Deniz Depboylu ve
arkadaşları tarafından, erken evliliğe zorlanan kız çocuklarının korunması
yollarının araştırılarak alınması gereken önlemlerin belirlenmesi amacıyla
verilmiş olan (10/42) esas numaralı Meclis Araştırması Önergesi’nin
görüşmelerinin Genel Kurulun 22 Kasım 2016 Salı günkü birleşiminde yapılmasına
ilişkin önerisi (Devam)
BAŞKAN
– Önerinin lehinde ikinci ve son söz Tekirdağ Milletvekili Candan Yüceer’e
aittir.
Buyurun
Sayın Yüceer. (CHP sıralarından alkışlar)
CANDAN
YÜCEER (Tekirdağ) – Sayın Başkan, değerli milletvekilleri; çok ilginç
gerçekten, çocuğun istismarı önerisine karşı çıkmak istismar oldu. Yazık yani
diyecek hiçbir şey bulamıyorum.
Değerli
milletvekilleri, bugün Milliyetçi Hareket Partisinin grup önerisi üzerine,
lehinde olmak üzere söz almış bulunuyorum. Yüce heyetinizi saygıyla
selamlıyorum.
Bugün,
bütün Türkiye, kadınların çocuklar söz konusu olduğunda, çocuk istismarı söz
konusu olduğunda nasıl bir mücadele azmine sahip olduğunu gördü gerçekten. Ben
bir kadın milletvekili olarak öncelikle tüm kadınlara, bu konuda duyarlılık
gösteren tüm sivil toplum örgütlerine, kadınıyla erkeğiyle bu düzenlemeye karşı
çıkan bütün yurttaşlarımıza yürekten teşekkürü bir borç biliyorum. Emin olun,
bugün gösterilen tavır ve direnç tarihimize geçecektir altın harflerle.
Değerli
milletvekilleri, AKP’nin son dakika, kamuoyunun gözünden kaçırarak gece yarısı
getirdiği değişiklik teklifiyle özetle “Çocuğun cinsel istismarının mağduru ile
faili evlenirse veya zorla evlendirilirse ben bu istismarcının yaptığını
görmezden gelirim.” deniyor. Şimdi, 15 yaşındaki bir kızın rızaen ilişkiye
girebileceği kanunlarda zaten yazılı değil mi? Yazılmış, edilmiş. Buradan çıkan
sonuç: O zaman, bu düzenleme 15 yaş altı çocukların istismarıyla ilgili yani
hiçbir koşulda rızanın olmayacağı, rızanın yok sayıldığı ve her türlü cebrin,
tehdidin varsayıldığı yaş grubu için. Değişiklik teklifinin başına şimdi
“cebir, tehdit, hile” koyunca durumun değiştiğini mi sanıyorsunuz? Ben merak
ediyorum. 11-12 yaşındaki bir çocuğun rızasının olabileceğini nasıl
varsayabiliyorsunuz? 
Bu
değişiklik, her şeyden önce bir hukuk garabeti. Bu değişiklik teklifinin bir
hukuk garabeti olmasını geçtim ama emin olun, bir parça bile vicdan taşımıyor.
Çocuk evliliklerini meşru kılan, kız çocuklarının haklarını yok sayan,
istismarın cezasız bırakılmasını isteyen çarpık, çürümüş bir zihniyetin
yansıması, bu bir utanç vesikası, Meclisin tarihine geçecektir muhakkak. Hiç
kimsenin kalkıp, yok “3 bin kişi mağdur.” yok “4 bin kişi kanunu bilmiyor.”
deme hakkı yoktur. Burada konuşulan cinsel istismardır. Burada konuşulan
tecavüzdür. Burada konuştuğumuz şey, 11-12 yaşındaki kız çocuklarımız, sokakta
oynaması gereken, okula gitmesi gereken, hayaller kurması gereken çocuklarımız
ve sizler, kendini aklı başında sayan koca koca adamlar, bu yaştaki çocukların
evlenmeye rıza gösterebileceğini düşünüyorsunuz, öyle mi? Bunu düşünenin
aklından, vicdanından ve izanından şüphelenirim. Bundan şüphe etmeyenin de ya
aklından zoru vardır ya da kötü niyetlidir. 
Değerli
milletvekilleri, Türkiye'nin neresine bakarsanız bakın, çocuk gelinleri
görürsünüz. Eğer vicdanınızla bakmayı becerebilirseniz, gerçekten nasıl acılar
yarattığını da görebilirsiniz. 
Örneğin,
Ordu’da, 13 yaşındayken okuldan alınarak başlık parası karşılığında
evlendirilen ve 16 yaşında anne olan Hatice. Hatice, ortaokul öğrencisiyken
okuldan alındı ve 40 yaşında bir adamla evlendirildi. Şiddet gördüğü eşi evi
terk ettiği için 3 çocuğuyla ortada kaldı. 
“Annenin
kaderi kıza dedikleri doğru mu acaba?” diye soruyor annesi 13, kendisi 15
yaşında evlendirilen E.V. 
E.V.
bu soruyu niye soruyor biliyor musunuz? “Bizim elimizde değildi ki o anlar,
sonuçta babam karar verdi, 16 yaşında anne oldum. Çok küçüktüm, ben daha anne
olmanın ne olacağını idrak bile edemiyordum. “ diyor.
Bir
diğeri diyor ki: “Biz berdel olarak evlendik. Hiç unutmam o günü. Meğer,
ağabeyimin düğünü olduğu gün benim de düğünüm varmış. Dışarıda oyun oynuyordum,
annem beni çağırdı, elimden tuttu ve o eve götürdü, beni orada bıraktı.”
İşte,
siz bu değişiklikle, böyle evlendirmeler, zorla verilmiş, satılmış çocuklar,
binlerce, on binlerce çocuk gelinler yaratıyorsunuz. Sokakta evcilik oynaması
gereken çocukları nasıl bir yaşamın içine attığınızı, istismarcılarını
affederek nelere yol açtığını görmüyorsunuz ya da görüyorsunuz ama bunu zerre
umursamıyorsunuz, derdiniz çünkü çocukları korumak değil. Çağdaş ve evrensel
bir hukuk kuralı arayışınız yok. Sizin peşinizde olduğunuz, Ensar Vakfının
hukukudur; yaratmaya çalıştığınız Türkiye, Hüseyin Üzmez Türkiyesi’dir.
Sayın
Adalet Bakanı diyor ki komisyonlarda ve burada: “Düğün yapılmış, dernek
yapılmış, gelmişler hediyelerini takmışlar, resmen evlenmişler, Medeni Kanun
anlamında değil yani, halk arasında kabul şeklinde söyleyeyim. Bunun düğününe
savcı gelmiş.” O düğüne giden savcıya dava açacağın yerde, “Niye gidiyorsun?”
diyeceğine bu, maalesef önergenin gerekçesi oluyor ve ne hazin ki, Adalet
Bakanı “resmen” kavramının ne anlama geldiğini bile bilmiyor. Adalet Bakanı
böyle olunca tabii, hukukun da adalet beklentisi de bizler için hayal oluyor.
Sayın Başbakan da diyor ki: “Kanunu bilmiyorlarmış, ondan böyle olmuş.”
Anlaşılan, Sayın Başbakan da bırakın kanunu, hukuku da bilmiyor, bilse, kanunu
bilmemenin mazeret olmayacağını da bilir herhâlde.
Bakın
değerli milletvekilleri, bu rakamları çok verdik, arkadaşlarımız da verdi:
Yalnızca geçtiğimiz yıl adliyeye taşınan çocuğa yönelik cinsel istismar vaka
sayısı 16.957. Cinsel istismarın yalnızca yüzde 10’u açığa çıkıyor, bunun da
yüzde 1’i cezalandırılıyor biliyor musunuz? 2010 yılından bu yana 100 binden
fazla çocuk istismarı adliyeye intikal etti. Bu, buz dağının görünen kısmı
söylediğim gibi. Geçtiğimiz yıl 15-17 yaş arasında 17.789 çocuk, daha kendisi
çocukken doğum yaptı. Şimdi, bunları görmezden gelerek, çocuk hakları konusunda
çocuklarımızın sorunlarını görmezden gelerek yaptığınız bu düzenlemenin hangi
sonuçlar doğuracağını düşünmüyor musunuz? Bence düşünüyorsunuz ama
umursamıyorsunuz. Ama ben gerçekten buradan seslenmek istiyorum özellikle kadın
milletvekillerine AKP içindeki: Yani, cinsel istismarcıları, tecavüzcüleri
cezasız bırakırken, gerçekten hani, nasıl içinize siniyor, yüreğiniz hiç
acımıyor mu, bu kadar mı taş kesti? Ha, sahi, Sayın Aile ve Sosyal Politikalar
Bakanının neden sesi çıkmıyor? “Sesi çıkmıyorsa rıza vardır.” diyebilir miyiz?
Ben buradan soruyorum, herhâlde sesi çıkmadığına göre rızası vardır. Aslında
AKP’nin, tecavüzcüleri, çocuk istismarı fiilini cezalandıracağı yerde âdeta
çocuğu cezalandırırcasına onu tecavüzcüsüyle evlendirmesini hiç şaşırtıcı
bulmuyorum çünkü defalarca ortaya koyduğunuz bir tutum. Karaman’da da buna
şahit olduk, sırf kendi zihnî ikliminize yakın diye çocuk istismarının üzerini
örtmeye çalıştınız. Geleneğinizde var diye çocuk evliliklerini savundunuz. 
HASAN
BASRİ KURT (Samsun) – O maddelerin her birini biz getirdik, AK PARTİ iktidarı
getirdi; tek parti getirmedi onları, CHP getirmedi onları. Biz getirirken siz
karşı çıkıyordunuz. 
CANDAN
YÜCEER (Devamla) - “Tecavüze uğrayan doğursun, bebeklerine biz bakarız.” diyen
gene bu ülkenin, bu Hükûmetin Bakanıydı. “Anası tecavüze uğruyorsa çocuğun
günahı ne? Anası ölsün.” diyen gene sizlerdiniz. 
HASAN
BASRİ KURT (Samsun) – Ne zaman geldi bu maddeler, ne zaman geldi? Bu cezalar ne
zaman geldi?
CANDAN
YÜCEER (Devamla) - Değerli milletvekilleri, takke düştü, kel göründü; gerçekler
ortada. Bu değişiklik, bugün doğmuş, doğmamış tüm kız çocuklarımızın haklarını
yok sayan, tecavüzü ve istismarı meşrulaştıran, yasal zemin hazırlayan bir
düzenlemedir. Hiç öyle “Kısmi aftır.”, “Yok, mağduriyettir.” falan filan
demeyin. Hiç kusura bakmayın, bu tasarıyla “El kadar kız çocuklarını
tecavüzcüsüyle evlenmeye mahkûm ediyoruz.” deyin. 
HASAN
BASRİ KURT (Samsun) – Çarpıt, çarpıt; güzel çarpıtıyorsun!
CANDAN
YÜCEER (Devamla) - “Bu suçu işleyen faili, suça azmettiren aileyi, yardım
edenleri cezadan kurtarıyoruz.” deyin; ne derseniz deyin ama “mağduriyet”
demeyin bence. 
HASAN
BASRİ KURT (Samsun) – Çarpıtıyorsun diyorum, çarpıtıyorsun.
CANDAN
YÜCEER (Devamla) - Çünkü “mağduriyet” kavramı Ensar yurdunda kalırken tecavüze
uğrayan çocuklar içindir. “Mağduriyet” kavramı her gün şiddetin, ölümün
pençesinde olan kadınlar içindir. “Mağduriyet” kavramı hakları yok sayılan,
görmezden gelinen çocuk gelinler içindir. İstismarcılara, tecavüzcülere
“mağdur” diyerek bu kavramı da bence kirletmeyin. Bu konuda sizden istirham
ediyorum.
Şimdi,
şu önergeye baktığınızda…
İMRAN
KILIÇ (Kahramanmaraş) – Flörtçülere iki kelam et, flörtçülere! 
CANDAN
YÜCEER (Devamla) – …sözde, hani “mağduriyet” diyorsunuz ya, o mağduriyete ait
bir tek cümle yok. 
İMRAN
KILIÇ (Kahramanmaraş) – İki kelam da flörtçülere yap, flörtçülere!
CANDAN
YÜCEER (Devamla) – Her bir cümlesi gerçekten tutanın elinde kalacak şeklinde. 
Hangisini
desem ki: 15 yaş altı çocukta rıza aramanızı mı, cebir ve tehdide bakmanızı mı?
Burada zaten hukuk yok, “16 Kasım 2016’ya kadarki cinsel istismar…” 17 kasımda
mahkemeye giden bir tecavüzcü “Ya benim günahım ne? Böyle şey olur mu? Hukuk
kişiden kişiye, tarihten tarihe değişmez kardeşim.” demeyecek mi? Anayasa
Mahkemesi de bunu onun lehine bozmayacak mı? 
Anladım,
hukuk bilinmiyor. 
HÜSNÜYE
ERDOĞAN (Konya) – Bütün sözünüz nikâhı olanlara, nikâhı olmayanlara hiçbir şey
yok değil mi? 
İMRAN
KILIÇ (Kahramanmaraş) – Flörtçülere de iki kelam et, flörtçülere! Sözün yok mu
flörtçülere? 
CANDAN
YÜCEER (Devamla) – Ben tıp fakültesi mezunuyum, demek ki benim kadar hukuk
bilinmiyor. 
İMRAN
KILIÇ (Kahramanmaraş) – Flörtçülere iki kelam et!
CANDAN
YÜCEER (Devamla) – Bir de burada en önemli şey, yardım edenler, azmettirenler;
onları da affedelim gitsin, ama o çocuğu korumayalım, ama çocuk tecavüzünü,
erken evlilikler gerçeğini önlemeyelim.
Türkiye'de
her 3 evlilikten 1’i…
UĞUR
AYDEMİR (Manisa) – Çok net duyuyoruz zaten, bağırmanıza gerek yok. 
CANDAN
YÜCEER (Devamla) – …maalesef, erken evlilikler, çocuk evlilikler. 
Ve
ben sığınma evlerini ziyaret ettiğimde, hep o çocuk gelinleri görüyorum;
şiddete uğramış, evinden atılmış, mağdur edilmiş. Sizin sorumluluğunuz bu
çocuğu korumak, kız çocuklarını korumak… 
(Mikrofon
otomatik cihaz tarafından kapatıldı)
İMRAN
KILIÇ (Kahramanmaraş) – Vicdanın varsa flörtçülere de iki söz et! Flörtçülere
iki söz et vicdan varsa sende! 
CANDAN
YÜCEER (Devamla) – Allah’a şükürler olsun ki, çok şükür ki vicdanım var…
İMRAN
KILIÇ (Kahramanmaraş) – Flörtçülere de iki söz et! Edemezsiniz, flörtçülere söz
edemezsiniz, o vicdan yok sizde!
CANDAN
YÜCEER (Devamla) – …herkesi de kafasını yastığa koyduğunda vicdanıyla
bırakıyorum. 
Hepinize
saygılarımı sunuyorum. (CHP sıralarından alkışlar)
BAŞKAN
– Teşekkürler Sayın Yüceer. 
Önerinin
aleyhinde ikinci ve son konuşmacı Afyonkarahisar Milletvekili Ali Özkaya. 
Buyurun
Sayın Özkaya. (AK PARTİ sıralarından alkışlar)
ALİ
ÖZKAYA (Afyonkarahisar) – Sayın Başkan, saygıdeğer milletvekilleri; MHP
Grubunun araştırma önergesi hakkında, aleyhine olmak üzere söz almış
bulunuyorum. Hepinizi saygıyla selamlıyorum.
Çok
değerli arkadaşlar, değerli milletvekilleri; dört beş gündür bir “cinsel
istismar” adı altında siyasi istismar ve linç kampanyasıyla, maalesef, karşı
karşıyayız. 
Bu
Meclis, dört partinin ortak önergesiyle Aile Bütünlüğünü Araştırma Komisyonunu
kurdu, uzun ismi. Bu Komisyonda biz arkadaşlarımızla dört ay çalıştık ve şu
raporu tanzim ettik. Bu raporda, Türkiye’nin yaklaşık 15 değişik ilinde ve
bölgesinde, yurt dışında 4 ülkede milletvekili arkadaşlarımız ve Komisyon
uzmanlarıyla yapmış olduğumuz çalışmaların sonunda bir kanaate vardık. Tabii,
bu çalışmaları yaparken Türkiye’nin her yerinden bu konuyla ilgili, konunun
lehinde ve aleyhinde olan insanları, uzmanları, mağdurları, şikâyetçileri,
herkesi dinledik. Dinlediğimiz insanların içinde erken evlilik yapıp çocukları
olan ve evlilik yaşına geldikten sonra da resmî nikahlarını yapmakla birlikte
eşleri sekiz yıl ile on beş yıl arasında ceza alıp cezaevine giren insanlar
vardı. Bu kişileri Komisyonda dinlediğimizde, Komisyondaki -yaklaşık- hemen
hemen tüm milletvekili arkadaşlarımız ittifakla şunu söylediler: “Evet, burada
bir haksızlık var, burada bir adaletsizlik var, burada bir sorun var. Bu sorunu
çözmeliyiz, bu soruna bir çözüm getirmeliyiz. Bu soruna gözümüzü kapayarak,
kafamızı oradan başka yöne çevirerek bu sorunu görmezden gelemeyiz.”
Biz
Komisyon olarak şunu net bir şekilde vurguladık ve raporumuzun 377 ve 378’inci
sayfalarındaki 18’inci maddesine de açık ve net bir şekilde bunu yazdık:
“Medeni Kanun’daki ve Ceza Kanunu’ndaki evlilikle ilgili yaşlar devam etmekle
birlikte bu yaşlar devam etmeli ancak diğer tüm mevzuata göre, ceza kanunlarına
göre yasak olan bir fiili işlemiş ve bu fiilin sonucunda evliliği mutlu bir
şekilde yürüyen, çocuğu olan insanlar olmuşsa onların eşleri ve anneleriyle,
babalarıyla ilgili bir çözüm önerisi getirelim.”
Bu
çözüm önerisine varmamızın önemli sebeplerinden 2 tanesini vurgulamak
istiyorum. Birisi, Anayasa Mahkemesinin kararı. Anayasa Mahkemesi, Ceza
Kanunu’nun 103’üncü maddesinin (1)’inci ve (2)’nci fıkrasını iptal ederken
“Burada onarıcı adalet kuralını dikkate alın, eğer bir evlilik oluşmuşsa bu
evliliği yok saymayın, bu evliliğe uygun bir düzenleme yapın.” dedi. Bunun için
de bize bir yıllık süre verdi. Anayasa Mahkemesinin kararlarıyla ilgili her
defasında buraya gelip “Hukuk devletinde kuvvetler ayrılığına uymak gerekir,
Anayasa Mahkemesinin kararını dikkate almak gerekir.” diyenlerin, ısrarla
“Anayasa Mahkemesinin bu kararını görmemeliyiz.” demesini de ayrı bir çelişki
olarak görüyoruz. Anayasa Mahkemesinin kararını bir yerde görüp bir başka yerde
görmemek doğru ve adil bir duruş değildir. 
Bir
diğer konu: Cinsel istismarla ilgili suçlara bakan Yargıtay 14. Ceza Dairesinin
Başkanını davet ettik. Sayın Başkan, Komisyon üyelerimize konuyla ilgili
çok uzunca bilgi verdi ve somut örnekler verdi, dedi ki: “Yakın zamanda bir
karar verdik. Yaklaşık 14 yıl 11 aylık bir hanım kız yakın bir komşusunun
gencini seviyor. O gece arıyor, diyor ki: ‘Bugün bize beni istemeye birileri
geldi. Bunlar zengin bir aile, babamın verme ihtimali çok yüksek. Ya bugün beni
kaçırırsın ya da ben intihar ederim.’ Bunun üzerine delikanlı kızı kaçırıyor ve
on beş gün sonra da kız 15 yaşını tamamlıyor. Evlilik yapıyorlar, çocukları
oluyor ama aradan geçen yaklaşık yedi sekiz yıldan sonra on bir yıl civarında
ceza veriliyor, on bir yıl…” 
GÜLAY
YEDEKCİ (İstanbul) – İşte, sorun da orada, o 14 yaşındaki çocukla evlenmeyi
kimse düşünememeli! 
ALİ
ÖZKAYA (Devamla) – “…Vicdanım sızlayarak, kalbim ağrıyarak bu cezayı verdim. Ey
Meclis, lütfen bizi duyun ve buna çözüm bulun.” Bunu bütün arkadaşlarımız orada
gördü. 
Değerli
arkadaşlar, değerli Cumhuriyet Halk Partili arkadaşlar; bakın, şimdi size 743
sayılı Türk Medeni Kanunu’nun kabul tarihindeki evlilik yaşları ve sonraki
gelişmeyle ilgili birkaç bilgi vereyim: Medeni Kanun’u ilk kabul ettiğimizde
“Erkek 18, kadın 17 yaşında evlenir. Pek mühim hâllerde erkek ve kadın 15
yaşında evlenir.” kuralı vardı, 1926’da çıktı. 1938’de rahmetli Atatürk’ün
talimatıyla Medeni Kanun’un 88’inci maddesi değiştiriliyor, deniliyor ki:
“Erkek 17, kadın 15 yaşını ikmal etmedikçe evlenemez. Pek mühim hâllerde erkek
15, kadın 14 yaşında evlendirilir.”; 1938 değişikliği, 1926’dan sonraki
süreçte. Şimdi, bunu yapan siz, geçmişteki partiniz.
ÖMER
FETHİ GÜRER (Niğde) – Hocam, ne anlatıyorsun ya? Sen neyi meşrulaştırmaya
çalışıyorsun? Bunları geç. Ne anlatıyorsun ya?
ALİ
ÖZKAYA (Devamla) – 2002 yılında 4721 sayılı Medeni Kanun geldikten sonra
evlenme yaşları artıyor. 18, 17 ve pek mühim hâllerde de 16 yaş. 
ÖMER
FETHİ GÜRER (Niğde) – Evlenme yaşları… 78 milyon nüfusa gelmiş bir ülkedesin.
ALİ
ÖZKAYA (Devamla) – Sorunların çok önemli bir kısmı 2005 yılındaki Ceza
Kanunu’nun kabulü ve Medeni Kanun ile Ceza Kanunu arasındaki farklılıklar,
buradan başlıyor. 
Şimdi,
arkadaşlar, sizin 1925 yılında kabul edilen Ceza Kanunu’nda 434, 424 bu
maddeler var, bu maddelerde tecavüzcü, evlenmeye karar veren o, tecavüzle
evlenmeyi yasaklayan AK PARTİ. Kendinize gelin, aradaki fark bu. Siz
tecavüzcüyle evlenmeyi getirensiniz, biz onu değiştiren, yasaklayanız. (AK
PARTİ sıralarından alkışlar)
Efendim,
ısrarla “Tecavüzcüsüyle evlendiriliyor...” Bu büyük bir siyasi iftiradır, bu
büyük bir bühtandır. Hiçbir şekilde böyle bir şey söz konusu değildir. Bir
tarih koyuyorsunuz. Ceza avukatlığı yapan hukukçu arkadaşlarımız çok net bilir,
eğer bir suç varsa, bu suç tutanaklara geçiyor, soruşturma dosyasına, mahkeme
kararına geçiyor. Mahkeme kararında ceza mahkemeleri yüzde 99 ilk ifadeleri
esas alır, sıcağı sıcağına verilmiş ifadeleri esas alır. Ceza Muhakemeleri
Kanunu’nun 148’inci maddesine göre de avukatla alınan ifade mahkeme gibidir,
bunun aksini ispat da edemezsiniz. 
Şimdi,
alınmış ifadeler belirli, gönüllü olan bir durum mu var, yoksa zor mu var, bu
belirli. “Efendim, 15 yaşından öncekinde mefruz cebir vardır.” Doğru, mefruz
cebir vardır ama onunla diğerini, zorla olan ile gönüllü olanı aynı şekilde,
kanun aynı maddede düzenlediği için -Türk Ceza Kanunu’nun 103’üncü maddesi-
esasen bütün sorunun özü buradan kaynaklanıyor. Tecavüz ile normal, gönüllü
evlenen, rızayla birlikte olan aynı madde içinde düzenlendiğinden dolayı
hepsine “cinsel istismar” deniyor. Bu, bizim toplumumuza, örf ve âdetlerimize
aykırı bir durum.
Bakın,
burada, bütün Avrupa’da çocuğun cinsel istismarıyla ilgili çalışma var.
Ülkelerde evlilik yaşları farklı. Bizim Ceza Kanunu’muzun 104’üncü maddesindeki
rıza, reşit olmayana rıza bazı Avrupa ülkelerinde 13 yaş, bizim 15 yaş olarak
kabul ettiğimiz miktar bazı Avrupa ülkelerinde 13 yaş. 
Şimdi,
İsveç’e gittik Komisyon olarak, İsveç’teki parlamenterlere sordum: “Evlilik
yaşınız kaç?”, “17 idi ama yeni 18’e çıkarttık. 15 yaşından önce olursa tecavüz
sayılır.” Bizde de aynısı sayılır. “15 yaş ile 18 yaş arasında cinsel
özgürlükleri var, her türlü fiilî durumda bulunabilirler; beraber
yaşayabilirler, çocukları olabilir.” Tamam, bunların hepsi… Beraber
yaşayacaklar, evli gibi de olacaklar, çocukları olacak ama nikâh
yapamayacaklar. Bunu kabul edebilir miyiz, bu bize uyar mı? Evet, bunu bizzat o
Komisyonla giden arkadaşlarımızla yaşadık. 
Şimdi,
bir durumu görüp, buradaki mağduriyeti esas alıp, tecavüz ve zorlamayla ilgili
iradeye kesin, ayrı ve net bir süre koyup bunu ayırmak… Bunların hepsini aynı yere
koymak çok büyük haksızlık ve ülkeye, bize zorluk… 
NURHAYAT
ALTACA KAYIŞOĞLU (Bursa) – Tecavüz dediğin şey zaten cinsel istismar işte. Türk
Ceza Kanunu’nda “tecavüz” yazmıyor ki “cinsel istismar” diyor. 
ALİ
ÖZKAYA (Devamla) - Bakın, o gün siz de vardınız, Sayın Şenal Sarıhan
Hanımefendi vardı, Cemal Okan Bey vardı, hep beraber burada konuştuk. Ne
dediniz hepiniz bana? “Ali Bey, söylediklerinizde haklısınız. Burada bir
toplumsal sorun var, bu sorunu görmezden gelemeyiz:” diye hepiniz dediniz
burada. “Bu sorunu çözelim ama yöntemi bu değil.” dediniz. Ben de size dedim
ki: “Gelin, yöntemini getirin, beraberce çözelim.” Sorun var, sorunu görmezden
gelemeyiz. Sorunu beraber çözelim, yöntemini getirin. Bakın, bugün AK PARTİ
ilave bir şey daha yaptı, bunu komisyona getirdi. Eğer kanunun yazımında,
tekniğinde bir sorun varsa bunu beraberce çözelim. Arkadaşlar -Adalet
Komisyonundaki değerli hukukçu arkadaşlarımız veya bütün milletvekili
arkadaşlarımız- her gördüğünüzü getirin, bunları bize söyleyin ve bunu çözeriz,
bunda rahat olun. Ama, yok saymayın, haksız isnatta bulunmayın, haksız iftirada
bulunmayın. 
Buradaki
milletvekili arkadaşlarımız -6 arkadaşımız- grubumuzun tamamının görüşüyle imza
attılar ve onları afişe eden milletvekili arkadaşlarımız geçmişte burada
söylüyordunuz: “Beni işte şu kişi afişe etti; telefonumu verdi, fotoğrafımı
dağıttı.” Aynısını siz yapıyorsunuz, bundan vazgeçin. (AK PARTİ sıralarından
alkışlar)
(Mikrofon
otomatik cihaz tarafından kapatıldı) 
ALİ
ÖZKAYA (Devamla) – Bunun size bir faydası yok, millete de bir faydası yok. Bu
sorunu hep beraberce çözeriz diyorum.
Genel
Kurula saygılar sunuyorum, teşekkür ediyorum.
BAŞKAN
– Teşekkür ediyorum Sayın Özkaya.
III.- YOKLAMA
(CHP
sıralarından bir grup milletvekili ayağa kalktı)
LEVENT
GÖK (Ankara) – Yoklama istiyoruz efendim. 
BAŞKAN
– Milliyetçi Hareket Partisi grup önerisini oylarınıza sunmadan önce bir
yoklama talebi var, önce bu yoklama işlemini gerçekleştireceğiz.
Sayın
Gök, Sayın Altaca Kayışoğlu, Sayın Gürer, Sayın Akar, Sayın Köksal, Sayın
Sarıhan, Sayın Yüceer, Sayın Özdiş, Sayın Atıcı, Sayın Özdemir, Sayın
Karabıyık, Sayın Çamak, Sayın Altay, Sayın Bozkurt, Sayın Kesici, Sayın Öztrak,
Sayın Baydar, Sayın Baykal, Sayın Yıldız, Sayın Balbay.
Yoklama
için iki dakika süre veriyorum ve yoklama işlemini başlatıyorum. 
(Elektronik
cihazla yoklama yapıldı) 
BAŞKAN – Toplantı yeter sayısı yoktur.
Birleşime on beş dakika ara veriyorum.
Kapanma Saati: 18.09
ÜÇÜNCÜ OTURUM
Açılma Saati: 18.31
BAŞKAN: Başkan Vekili Ahmet AYDIN
KÂTİP ÜYELER: Ömer SERDAR (Elâzığ), İshak GAZEL
(Kütahya)
-----0-----
BAŞKAN
– Sayın milletvekilleri, Türkiye Büyük Millet Meclisinin 24’üncü Birleşiminin
Üçüncü Oturumunu açıyorum.
III.- YOKLAMA
BAŞKAN
– Milliyetçi Hareket Partisi grup önerisinin oylanmasından önce istem üzerine yapılan
yoklamada toplantı yeter sayısı bulunamamıştı. Şimdi yoklama işlemini
tekrarlayacağım. 
Pusula
veren sayın milletvekilleri de lütfen salondan ayrılmasınlar. 
Yoklama
için iki dakika süre veriyorum ve yoklama işlemini başlatıyorum. 
(Elektronik
cihazla yoklama yapıldı) 
BAŞKAN
– Toplantı yeter sayısı vardır.
VIII.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, Aydın Milletvekili Deniz Depboylu ve
arkadaşları tarafından, erken evliliğe zorlanan kız çocuklarının korunması
yollarının araştırılarak alınması gereken önlemlerin belirlenmesi amacıyla
verilmiş olan (10/42) esas numaralı Meclis Araştırması Önergesi’nin
görüşmelerinin Genel Kurulun 22 Kasım 2016 Salı günkü birleşiminde yapılmasına
ilişkin önerisi (Devam)
BAŞKAN
–Milliyetçi Hareket Partisi Grubu önerisini oylarınıza sunuyorum: Kabul
edenler… Kabul etmeyenler… Öneri kabul edilmemiştir. 
Şimdi,
Halkların Demokratik Partisi Grubunun İç Tüzük’ün 19’uncu maddesine göre
verilmiş önerisi vardır, okutup işleme alacağım ve oylarınıza sunacağım.
2.- HDP Grubunun, 22/11/2016 tarihinde Grup
Başkan Vekili Diyarbakır Milletvekili Çağlar Demirel tarafından, 4/11/2016
tarihinde yasal mevzuata aykırı şekilde gözaltına alınıp tutuklanan HDP Eş
Genel Başkanları ve 8 milletvekilinin maruz kaldığı hukuksuzluğun tüm
boyutlarıyla araştırılması amacıyla verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak 22 Kasım 2016 Salı günkü birleşiminde sunuşlarda okunmasına ve
ön görüşmelerinin aynı tarihli birleşimde yapılmasına ilişkin önerisi
22/11/2016
Türkiye Büyük Millet Meclisi Başkanlığına
Danışma
Kurulunun 22/11/2016 Salı günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisini
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim. 
 Çağlar
Demirel 
 Diyarbakır
 HDP
Grubu Başkan Vekili
Öneri:
22
Kasım 2016 tarihinde Diyarbakır Milletvekili Grup Başkanvekili Çağlar Demirel
tarafından verilen 3216 sıra numaralı 4/11/2016 tarihinde yasal mevzuata aykırı
şekilde gözaltına alınıp tutuklanan HDP Eş Genel Başkanları ve 8
milletvekilinin maruz kaldığı hukuksuzluğun tüm boyutlarıyla araştırılması
amacıyla Türkiye Büyük Millet Meclisine verilmiş olan Meclis araştırması
önergesinin Genel Kurulun bilgisine sunulmak üzere bekleyen diğer önergelerin
önüne alınarak 22/11/2016 Salı günlü birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir.
BAŞKAN
– Önerinin lehinde ilk söz Ankara Milletvekili Sırrı Süreyya Önder. 
Sayın
milletvekilleri, lütfen sessizlikle dinleyelim, sükûnete davet ediyorum.
Buyurun
Sayın Önder. (HDP sıralarından alkışlar)
SIRRI
SÜREYYA ÖNDER (Ankara) – Sayın Başkan, değerli arkadaşlar; hepinizi saygıyla
selamlıyorum.
Eş
Genel Başkanımız Sayın Selahattin Demirtaş Edirne zindanından, rehin alındığı koşullardan
Türkiye Büyük Millet Meclisi Başkanlığına bir soru göndermiş, önce bunu
sizlerle paylaşacağım:
“Bir:
Başkanlığını yaptığınız Türkiye Büyük Millet Meclisinin 10 milletvekilinin
herhangi bir Meclis kararı olmaksızın tutuklanmış olmaları hususunda herhangi
bir girişimde bulunmayı düşünüyor musunuz?
İki:
10 milletvekilinin hâlen F tipi hücrelerde tek başına tecride tabi tutuluyor
olmaları hakkında herhangi bir girişiminiz olacak mı?
Üç:
Milletvekillerinin hâlihazırda dokunulmazlıkları devam ediyor olmasına rağmen,
bu soru önergesi dâhil bütün yazışmalarının denetime tabi tutulmasını Meclis
İçtüzüğü ve Anayasa’ya uygun görüyor musunuz?
Dört:
Meclisin saygınlığına bir saldırı olarak değerlendirilebilecek bu uygulamaların
HDP’li vekillere yapılıyor olması karşısında sessiz kalmanın parlamenter
demokratik siyaseti ve Parlamentomuzu hiçleştirdiğini düşünüyor musunuz? 
Beş:
Bizimle ilgili daha yargılamalar bile başlamadan kesin hüküm beyan ederek
yargıyı tesir altına almaya çalışan Hükûmet sözcüleri, Başbakan ve
Cumhurbaşkanı beyanlarına karşı Meclis Başkanı olarak Parlamento üyelerinin
adil yargılanma hakkını koruyacak tedbirler almayı düşünüyor musunuz? 
Altı:
Başkanlığını yaptığınız Parlamentonun 10 üyesinin cezaevinde hangi koşullarda
tutulduğunu ve ne tür uygulamalarla karşılaştıklarını yerinde incelemeyi
düşünüyor musunuz? 
22/11/2016

Selahattin
Demirtaş 
İstanbul
Milletvekili.” (HDP sıralarından alkışlar) 
Yasama
faaliyetlerine bir şekilde devam ediliyor, biliyorsunuz; dolayısıyla bundan
sonra kürsüye çıkan bütün arkadaşlarımız bugün zindanda rehin olarak tutulan
yoldaşlarımızın mesajlarını, konuşmalarını bu kürsüden her gün sizlerle ve
kamuoyuyla paylaşacağız, ta ki bu arkadaşlarımızın gasbedilmiş özgürlükleri
iade edilene kadar, bu böyle devam edecek.
Şimdi,
sayın vekiller, Abraham Lincoln, malum, özgürlükler beyannamesinin yazıcısıdır
ya da bu fikri hayata geçirendir, büyük emeği vardır; ona -Bugünkü durumumuzla
çok uyuyor- sormuşlar: “Bu kadar güzel, köleliğe karşı, özgürlükten yana bu
kadar güzel şeyler yazmışsınız da Sayın Lincoln bunun yaptırımı ne olacak?”
Onun verdiği cevap önemli, İngilizcesiyle söylüyorum: “…”(X) demiş,
utancın kudreti ya da utanma gücü olarak tercüme edilebilir. 
Yine
bir sinemacı, Ingmar Bergman -telaffuzunda sıkıntı çekmiş olabilirim- ona
soruyorlar: “Dünyanın gidişatı çok kötü, ne kurtaracak dünyayı?” diye. Onun
verdiği cevap tek kelimelik, o da diyor ki: “Utanç.” Bizden bir örnek verelim:
“El hayâ vel iman.” yani “Utanma duygusu imandandır.” diye de bizde hadisişerif
var. 
Şimdi,
bizim çocukların sorunu, bizim sorunlarımızdan çok daha önemli. Burada pek
yeterince hakkı verilmeyen bir boyutuna işaret edip ondan sonra meseleye
geçeceğim.
Sayın
vekiller, bütün arkadaşlarımız, bütün siyasal partilerden, burada meselenin
değişik boyutlarıyla ilgili çok önemli konuşmalar yaptılar. Çeşitli
istatistikler burada dile getirildi. Gözden kaçırılan bir tek husus var çünkü
istatistiklere girmiyor. O da nedir? Bu zulme, bu istismara maruz kaldığı için
hayatına kıyan kız çocukları ve genç kadınlar. Bunlar hiçbir şekilde
istatistiklere böyle adlandırılarak, böyle tarif edilerek geçmediği için, kaç
kişi var hayatına kıyan, bunu bilmiyoruz. Ancak cinayetle katledilenler
hakkında bir yaklaşık fikrimiz var fakat kendine kıyanlarla ilgili hiçbir
fikrimiz yok. “Depresyon.” deniyor, “Bunalım geçirdi.” deniyor, işte “Çeşitli
sorunları vardı.” deniliyor, kayıtlara böyle geçiyor. İşte, değerli vekiller,
Tekvir suresinin 8 ve 9’uncu ayetlerini hatırlatırım size. O diri diri toprağa
gömülen kız çocuklarıyla alakalıdır. Dağlar, taşlar şahit gösterilerek sorulur;
“Onlar yarın size ‘Bizim suçumuz neydi?’ diye sorduğunda” şeklinde başlar ve
devam eder. Bu mesele, ta dibinde bir yoksulluk meselesidir aynı zamanda. Siz
örfü din hâline getiriyorsunuz. Örfün bütün kötü, küflü, pasaklı
alışkanlıklarını bir dinmiş, bir itikatmış gibi sunmaya çalışıyorsunuz ama ne
yazık ki bu mesele böyle değil. 
Bu
çocuklar, İslamiyet öncesi Medine’deki gibi diri diri toprağa gömülmekle eş
anlamlı bir akıbetin içindedirler. Ona rikkatle yaklaşıp buna karşı çirkin bir
siyasi polemiğin mezesi hâline getirmenin yarın öbür gün her tarafta sorgu
suali vardır. En güçlü olanınız bile bunun altından kalkamaz.
“Utanç”
dedik. İşte, bundan beri koyacak bir tek şey vardır: “Utanç.” Ama burada kalkıp
meseleyi istatistikler, örfler… Ölenlerin sayısı bile belli değil. Bunların
mağduriyetleri dururken birtakım kaba güdüleriyle bu meseleye yaklaşan erkek
zihniyetinin mağduriyetini buraya getirmekten insanı alıkoyacak olan utançtır. 
Ahmet
Türk, Gültan Kışanak, Figen Yüksekdağ, Selahattin Demirtaş, İdris Baluken ve
diğer bütün milletvekili arkadaşlarımız o cezaevlerine sığmayacak kadar
büyüktürler. Özellikle Ahmet Türk için burada hepinizin geçmişte değişik
vesilelerle sarf ettiği olumlayıcı yaklaşımları hatırlatırım size. Barış için
eğer sorsalar -“Üst akıl, üst akıl” diyorsunuz ya- barışı bir dinamitleyelim bu
ülkede diye bir üst akıl oturup istişare etse ne yapabiliriz diye, “Ahmet
Türk’e bu zulmü reva görün gerisi kolay.” diye bir cevap ilk sırada gelir. Siz,
Ahmet Türk’ün şahsına değil sadece, bir halkın onuruna, izzetine, ortak yaşam
umuduna ve gelecek umuduna büyük bir sabotaj yaptınız, yoksa bizim bütün
yoldaşlarımız, arkadaşlarımız o cezaevine sığmayacak, o zindanlarla zapt
edilmeyecek kadar büyük bir onurun ve kavganın içerisinden geliyorlar.
Bunlardan murat ettiğiniz her ne ise bunların sadece birisi olacak, diğer
hiçbir şey olmayacak. Mesela, bizi yıldırmayı murat ediyorsanız avcunuzu yalayacaksınız.
Bizi bezdirmeyi, bizi sindirmeyi, bizi teslim almayı hedefliyorsanız rüyanızda
göreceksiniz ama barışı ve ortak yaşamı torpillemeyi, dinamitlemeyi
hedefliyorsanız tebrik ederiz, başarmak üzeresiniz. Ha gayret, biraz daha
uğraşırsanız, artık bir halk, bu ülkenin içerisinde kendisi için hiçbir gelecek
tasavvuru içinde olmayacak. 
Belediyelerine
bu kadar kutsadığınız, bu kadar önem atfettiğiniz seçimle giremediğiniz
kapılardan kayyum eliyle girmekten de insanı bir tek şey kurtarır: Ne demokrasi
bilinci ne şey… Bunlar kâfi gelmiyor. İşte, o, “El hayâ vel iman.” ya da utanç
kudreti. Bundan başka hiçbir şey insanları alıkoyamaz. Vaktinde, daha önce
siyasetçilerimize reva görülen muamele, burada, kürsüde riyakâr bir şekilde
birçoğunuz tarafından dile getirildi.
(Mikrofon
otomatik cihaz tarafından kapatıldı) 
SIRRI
SÜREYYA ÖNDER (Devamla) – “Riyakârmış” diyorum, niye? Çünkü devamını
getirmediniz. Ondan daha beş beter uygulamalar bugün oluyor, hiç kimseden çıt
yok. O gün çıt çıkarmayanları sonradan ne tedirgin etti biliyor musunuz sevgili
arkadaşlar? Bu, utanç duygusu. Sizin birçok deneyimli vekil arkadaşlarınız
budan dolayı teessürlerini bizimle paylaştılar: “Biz o zaman şunu yapamadık.”
ya da “Ben o zaman çıktım, buna şu şekilde karşı koydum.” 
BAŞKAN
– Teşekkürler Sayın Önder. 
SIRRI
SÜREYYA ÖNDER (Devamla) – Sayın Başkan, bitiriyorum, bu önemli. 
ALİ
ERCOŞKUN (Bolu) – Bitti zaten. 
MİHRİMAH
BELMA SATIR (İstanbul) – Bitti, bitti.
SIRRI
SÜREYYA ÖNDER (Devamla) – Gözaltına alınmış, çıkarılmış bir vekil olarak
sanırım bir bitirme hakkım var. 
BAŞKAN
– Bitirin… 
SIRRI
SÜREYYA ÖNDER (Devamla) – O da şudur…
MİHRİMAH
BELMA SATIR (İstanbul) – Üstünlük vermiyor sizin gözaltına alınmanız. 
SIRRI
SÜREYYA ÖNDER (Devamla) – Sayın Belma Hanım…
MİHRİMAH
BELMA SATIR (İstanbul) – Üstün hakkınız yok ki yani, süre doldu. 
SIRRI
SÜREYYA ÖNDER (Devamla) – Siz, Gültan Hanıma o komisyonda yaptıklarınızdan
dolayı hiç üzüntü duymuyorsanız….
MİHRİMAH
BELMA SATIR (İstanbul) – Ben görevimi yaptım. 
SIRRI
SÜREYYA ÖNDER (Devamla) – …utanmıyorsanız yapacak bir şeyimiz yok. 
MİHRİMAH
BELMA SATIR (İstanbul) – Ben hiç utanmıyorum. 
SIRRI
SÜREYYA ÖNDER (Devamla) – Onun için bana oradan laf atıp durmayın. 
Gültan
Hanım da oralara sığmaz. 12 Eylülün bütün zulmü ona diz çöktürememiştir. 
MİHRİMAH
BELMA SATIR (İstanbul) – Sayın Başkan, süresi doldu.
SIRRI
SÜREYYA ÖNDER (Devamla) - Bizim dizimiz toprağa değmez, bunu beklemeyin. Başka
bir şey söylüyorum… 
HÜSNÜYE
ERDOĞAN (Konya) – Halk… Halk…
SIRRI
SÜREYYA ÖNDER (Devamla) - Başka bir şey söylüyorum. 
HÜSNÜYE
ERDOĞAN (Konya) – Halk istiyor, halk…
SIRRI
SÜREYYA ÖNDER (Devamla) - Halk istiyorsa, buyurun, belediyelerde seçime
gidelim…
BAŞKAN
– Tamamlayın Sayın Önder, lütfen…
SIRRI
SÜREYYA ÖNDER (Devamla) – …bakalım, halk kimi istiyormuş. 
MİTHAT
SANCAR (Mardin) – Halkın istediği seçim. Seçim ne için var?
SIRRI
SÜREYYA ÖNDER (Devamla) - O kayyum oradan içeri girebilecek mi, o zaman
göreceğiz.
Onun
için…
(Mikrofon
otomatik cihaz tarafından kapatıldı)
HÜSNÜYE
ERDOĞAN (Konya) – Çök! Çök! Güzel çök! Güzel çök! Daha olmadı, güzel çök!
MİTHAT
SANCAR (Mardin) – “Halk istiyor, halk istiyor!” diyen faşistler bunu yaptı.
Faşistler yapıyor, faşistler! Gel seçime… Gel seçime… Gel seçime…
ÇAĞLAR
DEMİREL (Diyarbakır) – Halk kararını vermiş, vermiş. Halk kararını vermiş. Siz
halkın kararını ipotek altına alıyorsunuz.
BAŞKAN
– Sayın milletvekilleri, lütfen… 
Sayın
Önder, teşekkür ediyoruz.
MİTHAT
SANCAR (Mardin) – Seçim dışında yol mu var?
BAŞKAN
- Sayın milletvekilleri…
Sayın
Önder, teşekkür ediyoruz, süreniz doldu. 
MERAL
DANIŞ BEŞTAŞ (Adana) – Utanmıyorsunuz!
SIRRI
SÜREYYA ÖNDER (Devamla) – Seçilmiş bir vekil için burada 4 siyasal partinin…
HÜSNÜYE
ERDOĞAN (Konya) – Yazık size, yazık!
MERAL
DANIŞ BEŞTAŞ (Adana) – Size yazık!
BURCU
ÇELİK ÖZKAN (Muş) – Size yazıklar olsun!
HÜSNÜYE
ERDOĞAN (Konya) – Otur! Millet “Yazık.” demiş size vermiş.
BURCU
ÇELİK ÖZKAN (Muş) – Kayyum atamayın o zaman. Sandıkta geçseydiniz. Niye
konuşuyorsunuz?
SIRRI
SÜREYYA ÖNDER (Devamla) - Bir dakika arkadaşlar…
BAŞKAN
- Sayın Önder, tamamlayalım lütfen…
SIRRI
SÜREYYA ÖNDER (Devamla) – Bitiriyorum, son cümlem Sayın Başkan.
Seçilmiş
vekillikler için biz öyle ismini söylemekten imtina da etmedik.
HÜSNÜYE
ERDOĞAN (Konya) – Bizim o kürsüde konuşup yemin edemeyen seçilmiş vekilimiz
var. Onun farkı yok değil mi zamanında?
MİTHAT
SANCAR (Mardin) – Sus! Sus!
MERAL
DANIŞ BEŞTAŞ (Adana) – Ya, sen ne anlattığını bilmiyorsun ya!
SIRRI
SÜREYYA ÖNDER (Devamla) – Siz -yemine de geleyim- hemen yanınızdaki
arkadaşınıza sorun. Siz neyin müminisiniz, ne yemininden bahsediyorsunuz?
MİHRİMAH
BELMA SATIR (İstanbul) – Ya, ne alakası var?
İLKNUR
İNCEÖZ (Aksaray) – Yeter artık!
ÖZNUR
ÇALIK (Malatya) – Sayın Başkan…
BAŞKAN
– Teşekkür ediyoruz Sayın Önder.
Lütfen
Sayın Önder, tamam.
SIRRI
SÜREYYA ÖNDER (Devamla) – Yeminin anlamını biliyor musun da konuşuyorsun? Bu
yıl… O yemin bidattır senin itikadınca. Sen ne diyorsun? Bize mi kaldı?
ÖZNUR
ÇALIK (Malatya) – Kürsüyü gasbediyorsunuz.
SIRRI
SÜREYYA ÖNDER (Devamla) – Son bir şey söyleyeceğim…
MİHRİMAH
BELMA SATIR (İstanbul) – Süre bitti… Süre bitti… Hadi! 
ÖZNUR
ÇALIK (Malatya) – Kürsüyü gasbediyorsunuz. Milletin kürsüsü…
BAŞKAN
– Arkadaşlar, lütfen…
Sayın
Önder, bitirelim…
SIRRI
SÜREYYA ÖNDER (Devamla) – Dinleyin, önemli bir şey söylüyorum.
İLKNUR
İNCEÖZ (Aksaray) – Süresi bitti…
SIRRI
SÜREYYA ÖNDER (Devamla) – 4 siyasal parti geçen iki dönem önce burada tutuklu
vekillerin…
ÖZNUR
ÇALIK (Malatya) – Sayın Başkan, kürsü süresi tamamlanmış. Bize “Lütfen…”
diyeceğinize ona “Lütfen…” deyin.
BAŞKAN
– Sayın milletvekilleri, lütfen…
SIRRI
SÜREYYA ÖNDER (Devamla) - …yasama görevini yerine getirebilmesi için söylediği
sözlere sahip çıksın. Ne bir fazlasını istiyoruz ne bir eksiğini. 
MİHRİMAH
BELMA SATIR (İstanbul) – Sayın Başkan… Sayın Başkan…
SIRRI
SÜREYYA ÖNDER (Devamla) – Sizden inayet de istemiyoruz. Sizin inayetinizle
yaşayacağımıza ölüm bize yeğdir. 
Hepinizi
saygıyla selamlıyorum. (HDP sıralarından alkışlar)
MİHRİMAH
BELMA SATIR (İstanbul) – Sayın Başkan…
BAŞKAN
- Sayın Satır…
MİHRİMAH
BELMA SATIR (İstanbul) – İsmimden bahsettiği için sayın konuşmacı… (HDP
sıralarından sürekli alkışlar)
BAŞKAN
– Buyurun Sayın Satır.
MİHRİMAH
BELMA SATIR (İstanbul) – Sayın konuşmacı ismimden bahsettiği için… Açarsanız
cevap vereceğim veya oradan cevap vereceğim.
BAŞKAN
- Bir saniye arkadaşlar, Sayın Satır’ı dinliyorum.
MİHRİMAH
BELMA SATIR (İstanbul) – Sayın Başkan, sayın konuşmacı ismimden bahsederek
sataşmıştır, sataşmadan dolayı söz istiyorum.
BAŞKAN
– Buyurun, alkışa devam edin, iki dakika sataşmadan söz veriyorum. (HDP
sıralarından sürekli alkışlar)
Yeni
bir sataşmaya meydan vermeyelim lütfen.
Buyurun.
(AK PARTİ sıralarından alkışlar) 
IX.- SATAŞMALARA İLİŞKİN KONUŞMALAR (Devam)
3.- İstanbul Milletvekili Mihrimah Belma
Satır’ın, Ankara Milletvekili Sırrı Süreyya Önder’in HDP grup önerisi üzerinde
yaptığı konuşması sırasında şahsına sataşması nedeniyle konuşması
MİHRİMAH
BELMA SATIR (İstanbul) – Sayın Başkan, değerli milletvekilleri; yüce heyetinizi
saygıyla selamlıyorum. (HDP sıralarından sıra kapaklarına vurmalar)
BAŞKAN
– Sayın milletvekilleri, sıralara yazıktır.
MİHRİMAH
BELMA SATIR (Devamla) – İsmimden bahsedildiği için sataşmadan dolayı söz almış
bulunuyorum.
FETÖ
Darbeleri Araştırma Komisyonunun Üyesiyim ve Sözcüsüyüm. Davetimiz üzerine
Sayın Kışanak Komisyonumuza gelmiştir ve sorduğumuz sorulara kendince cevap
vermiştir. Bizim Komisyondaki toplantımızdan dolayı tutuklanmamıştır, gözaltına
alınmamıştır; tamamen, yaptığı diğer faaliyetlerle, konularla ilgilidir,
Komisyonumuzla alakası yoktur.
Sorduğum
soruların hepsinden eminim. Ben sorduğum sorulara yeterli ve tatmin edecek
cevaplar alamadığımı orada da söyledim, bugün de söylüyorum. Diyarbakır halkına
vermesi gereken hesaplar vardır. O, Komisyonun ayrı konusudur, zabıtlarda
vardır.
Yüce
heyetinizi bilgilendirmek istedim. Komisyonumuzla ilgili bir konu değildir.
ÖZNUR
ÇALIK (Malatya) – Kazdığı çukurlardır Sayın Başkanım.
MİHRİMAH
BELMA SATIR (Devamla) – Diyarbakır’da yaptığı faaliyetlerle ilgili kovuşturma,
soruşturma ve tutuklama devam etmektedir. 
Yüce
heyetinizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Satır.
SIRRI
SÜREYYA ÖNDER (Ankara) – Sayın Başkan, bir açıklama buradan yapacağım.
ÇAĞLAR
DEMİREL (Diyarbakır) – Yok yok, sataşmadan…
BAŞKAN
– Bir dakika… 
Hayır,
sataşma yok. 
Buyurun,
yerinizden söyleyin.
V.- AÇIKLAMALAR (Devam)
30.- Ankara Milletvekili Sırrı Süreyya
Önder’in, İstanbul Milletvekili Mihrimah Belma Satır’ın sataşma nedeniyle
yaptığı konuşmasındaki bazı ifadelerine ilişkin açıklaması
SIRRI
SÜREYYA ÖNDER (Ankara) – Fark etmez, nereden derseniz oradan yaparım.
BAŞKAN
– Söyleyin. 
SIRRI
SÜREYYA ÖNDER (Ankara) – Şunu sordunuz… Gene “El hayâ vel iman.” 
MEHMET
UĞUR DİLİPAK (Kahramanmaraş) – Ama hayâyı en son öğretecek adam sensin.
SIRRI
SÜREYYA ÖNDER (Ankara) – Diyarbakır’da niye sokağa çıkılmadı?
MEHMET
UĞUR DİLİPAK (Kahramanmaraş) – Hayâdan anlamazsın sen. 
SIRRI
SÜREYYA ÖNDER (Ankara) – Bir dakika… Bir dakika… Niye “El hayâ vel iman.”
dediğim çok açık.
“Diyarbakır
halkı darbeye karşı niye sokağa çıkmadı?” sorusu geldi.
MİHRİMAH
BELMA SATIR (İstanbul) – Öyle demedim.
SIRRI
SÜREYYA ÖNDER (Ankara) – Müsaade edin.
MİHRİMAH
BELMA SATIR (İstanbul) – “Siz niye çıkmadınız?” dedim. 
SIRRI
SÜREYYA ÖNDER (Ankara) – “Siz niye çıkmadınız?” Evet, tamam.
MİHRİMAH
BELMA SATIR (İstanbul) – “Diyarbakır halkı sokaktaydı, siz niye çıkmadınız?”
dedim. Lütfen doğru konuşun.
SIRRI
SÜREYYA ÖNDER (Ankara) – Tamam, öyle olsun.
BAŞKAN
– Sayın Önder, tutanaklara geçmiştir.
SIRRI
SÜREYYA ÖNDER (Ankara) – Bir dakika, daha bitirmedim ki.
BAŞKAN
– O zaman söyleyin ne söyleyeceksiniz.
Buyurun.
SIRRI
SÜREYYA ÖNDER (Ankara) – Söyleyeceğim.
MİHRİMAH
BELMA SATIR (İstanbul) – Doğru söyleyin, doğru.
SIRRI
SÜREYYA ÖNDER (Ankara) – Sayın Belma Hanım’ın söylediği gibi kabul edelim, öyle
söylemiştir.
MİHRİMAH
BELMA SATIR (İstanbul) – Öyle çünkü, öyle kabul etme, öyle. 
İLKNUR
İNCEÖZ (Aksaray) – Öyle söyledi zaten. 
SIRRI
SÜREYYA ÖNDER (Ankara) – Tamam, öyle söylediniz, öyle söylediniz.
MİHRİMAH
BELMA SATIR (İstanbul) – Bakın, çarpıtmaya alışıksınız, karşınızdakinin sözünü
çarpıtamazsınız, zabıtlar var.
SIRRI
SÜREYYA ÖNDER (Ankara) – Sıkıntı orada değil, hikâyenin kalbi başka yerde
atıyor Sayın Satır, müsaade edin.
MİHRİMAH
BELMA SATIR (İstanbul) – “Diyarbakır halkı sokaktaydı, siz seçilmiş başkan
olarak niye sokakta değildiniz?” dedim. 
SIRRI
SÜREYYA ÖNDER (Ankara) – Müsaade edin.
Sayın
Kışanak’ın size orada söyletmediğiniz bir şeye…
MİHRİMAH
BELMA SATIR (İstanbul) – Hiç alakası yok, söyleyecek sözü yoktu.
SIRRI
SÜREYYA ÖNDER (Ankara) – …böyle bir prese alarak söyletmediğiniz cümlesi şuydu,
Gültan Kışanak’ın selamlarıyla beraber size aynen iade ediyorum, o da şu:
“Diyarbakır’ın üçte 2’sinde sokağa çıkma yasağı vardı.” “El hayâ vel iman”
kısmı burasıdır.
BAŞKAN
– Sayın Önder…
MİHRİMAH
BELMA SATIR (İstanbul) – Hadi canım sende!
MEHMET
UĞUR DİLİPAK (Kahramanmaraş) – Hayâdan sen ne anlarsın, hayadan!
ÖZNUR
ÇALIK (Malatya) – Gültan Kışanak’ın nasıl sokağa çıkma yasağı vardı?
SIRRI
SÜREYYA ÖNDER (Ankara) – Diyarbakır’ın üçte 2’sine sokağa çıkma yasağı
koyacaksın, ondan sonra da “Niye sokağa çıkmıyorsun?” diye soracaksın. 
MİHRİMAH
BELMA SATIR (İstanbul) – Hiç alakası yok.
SIRRI
SÜREYYA ÖNDER (Ankara) – “Diyarbakır vekiliniz zor çıkar Sur’dan.” Bu da size
Gültan Hanım’ın cevabı.
VIII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 22/11/2016 tarihinde Grup
Başkan Vekili Diyarbakır Milletvekili Çağlar Demirel tarafından, 4/11/2016
tarihinde yasal mevzuata aykırı şekilde gözaltına alınıp tutuklanan HDP Eş
Genel Başkanları ve 8 milletvekilinin maruz kaldığı hukuksuzluğun tüm boyutlarıyla
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak 22
Kasım 2016 Salı günkü birleşiminde sunuşlarda okunmasına ve ön görüşmelerinin
aynı tarihli birleşimde yapılmasına ilişkin önerisi (Devam)
BAŞKAN
- Halkların Demokratik Partisi grup önerisi aleyhinde ilk söz Manisa
Milletvekili Erkan Akçay’a aittir.
HAKAN
ÇAVUŞOĞLU (Bursa) – Hep söyledik, hep söylüyoruz, çok zor durumdasınız, bundan
sonra da zor durumda kalmaya devam edeceksiniz.
MİHRİMAH
BELMA SATIR (İstanbul) – Diyarbakır halkının hepsi sokaktaydı. Siz darbeye
karşı değildiniz, darbeden faydalanmak istediniz. (HDP sıralarından gürültüler)
ÇAĞLAR
DEMİREL (Diyarbakır) – Çok zavallısınız ya.
MAHMUT
TOĞRUL (Gaziantep) – Utanın! Utanmanız yok mu!
BAŞKAN
– Lütfen, sayın milletvekilleri, Sayın Akçay’ı kürsüye davet ettim.
MİTHAT
SANCAR (Mardin) – Kim çok bağırıyorsa FETÖ’cüdür, söyleyeyim.
ÇAĞLAR
DEMİREL (Diyarbakır) – Siz kendi içinizdeki FETÖ’cüleri açığa çıkarın ilk önce.
BAŞKAN
– Sayın milletvekilleri, Sayın Akçay kürsüde, lütfen…
Buyurun
Sayın Akçay. (MHP sıralarından alkışlar)
ERKAN
AKÇAY (Manisa) – Sayın Başkan, değerli milletvekilleri; HDP’nin grup önerisi
üzerine söz aldım. Muhterem heyetinizi saygıyla selamlıyorum.
Konuşmama
başlarken biraz önce Sayın Adalet Bakanının bir açıklamasını da buradan
paylaşmak istiyorum. Bu cinsel istismar konusuyla ilgili “Bu konu kapanmıştır.”
şeklinde beyanatı var. Ben Sayın Adalet Bakanını da tebrik ediyorum. İnşallah
bundan sonraki yasama faaliyetlerini de yine uzlaşma şeklinde ve Genel Kurulda
gruplar arasındaki ortak mutabakatla çıkarmaya özen gösteririz. 
Değerli
milletvekilleri, grup önerisinde HDP Genel Başkanlarının ve 8 milletvekilinin
maruz kaldığı durum söz konusu edilmektedir. Öncelikle bu hususun adını koymak
lazım. 20 Mayıs 2016 tarihinde Türkiye Büyük Millet Meclisinde
dokunulmazlıkların kaldırılmasına ilişkin olarak Anayasa’ya geçici bir madde
eklenmesini öngören 6718 sayılı Kanun bu Türkiye Büyük Millet Meclisi Genel
Kurulunda kabul edildi. Söz konusu Anayasa değişikliği kapsamında Milliyetçi
Hareket Partisinden 10 milletvekili hakkında 23 fezleke, Adalet ve Kalkınma
Partisinden 29 milletvekili hakkında 50 fezleke, Cumhuriyet Halk Partisinden 59
milletvekili hakkında 215 fezleke, Halkların Demokratik Partisinden 55
milletvekili hakkında 518 fezleke ve bağımsız bir milletvekili hakkında 5
fezleke olmak üzere, toplam 154 milletvekili hakkında 810 fezleke için yargı
yolu açılmıştır. 
Anayasa
değişikliğiyle ilgili, aslında fiilen sadece 154 milletvekili için bir defaya
mahsus olmak üzere ve fezlekeye yönelik dokunulmazlıklar kaldırılmıştır. 
Milliyetçi
Hareket Partisi söz konusu Anayasa değişikliğini desteklemiş ve Meclis Genel
Kurulunda olumlu oy kullanmıştır. Milliyetçi Hareket Partisi olarak çıkış noktamız, ister
seçilsin ister atansın isterse de bunların haricinde bulunsun, hiç kimsenin
hukukun üstünde görülemeyeceği, hukukun temel ilkelerini çiğneyemeyeceği ve
Anayasa’yla hüküm altına alınan düzenlemeye karşı bir tutum sergileyemeyeceği
şeklindedir.
Dokunulmazlığın
kaldırılmasına ilişkin bu değişiklik kamu yararı maksadıyla hayata
geçirilmiştir. Nitekim, Anayasa’nın 14’üncü maddesine göre hiç kimse Anayasa'da
yer alan hak ve hürriyetleri ve bu arada, yasama dokunulmazlığını devletin
ülkesi ve milletiyle bölünmez bütünlüğünü bozmayı amaçlayan faaliyetler
şeklinde kullanmamalıdır. 
Dokunulmazlıkların
kaldırılmasında, cumhuriyet başsavcılıkları ve mahkemeler tarafından ise hiçbir
parti ayrımı gözetilmeksizin öncelikle milletvekillerine davetiye gönderilmiş
ve bu davetlere Milliyetçi
Hareket Partisi, Adalet ve Kalkınma Partisi ve Cumhuriyet Halk Partisi
milletvekilleri icabet ederek soruşturma ve kovuşturmaya ilişkin olarak gerekli
savunmalarını yapmış, ifadelerini vermişlerdir. Genel Başkanımız Sayın Devlet
Bahçeli de 13 Temmuz 2016 tarihinde Ankara Adliyesine giderek hakkındaki
fezlekeye ilişkin savunmasını yapmıştır. Ben de bir milletvekili olarak,
hakkımda düzenlenen bir fezleke üzerine
mahkemeye savunmamı yaparak ifademi vermiş bulunmaktayım. 
Değerli
milletvekilleri, dokunulmazlıkların kaldırılmasından sonra ifadeye çağrılan
milletvekilleri hakkında Türkiye Büyük Millet Meclisindeki yasama faaliyetleri
nedeniyle düzenlenen bir fezleke yoktur, yapılan işlem yoktur; bizim bilgimiz
bu dâhildedir. Bu hususun altını özellikle çizmek istiyorum. Fezlekelere konu
işlemler, milletvekillerinin Türkiye Büyük Millet Meclisi dışındaki
faaliyetlerine -benim örneğimde olduğu gibi- eylemlerine, konuşmalarına veya
içerisinde bulundukları durumlara ilişkindir. 
Fezlekesi
bulunan bir kısım milletvekilleri ifade verirken, diğer bir kısmının ifade
vermeye gitmemesi, hatta bu konuda meydan okuma yoluna giderek gitmeyi
reddetmeleri kabul edilebilir bir durum değildir. Gözaltına alınan
milletvekilleri hakkında isnat edilen suçlara baktığımızda, terör örgütü
propagandası yapmak, örgüte bilerek, isteyerek yardım etmek, örgüte üye
olmamakla birlikte örgüt adına suç işlemek, terör örgütüne üye olmak, suç
işlemeye tahrik, suç işlemeye azmettirme, terör örgütü kurmak veya yönetmek,
silahlı terör örgütüne silah sağlamak. İsnat edilen bu iddialar karşısında
hukukun, adalet mekanizmasının harekete geçmemesi beklenemez. Bu söz konusu
iddia edilen suçların doğruluğuna veya yanlışlığına, olup olmadığına elbette
mahkemeler karar verecektir. Dokunulmazlığın teröre yardım ve yataklık
yapılmasının zırhı olması da düşünülemeyecektir. Devlet vergi toplarken, trafik
cezası keserken nasıl devletse, ülkenin bekası ve milletimizin birliğini
korurken de, terörle mücadele ederken de devlettir ve bir devletin en önemli
görevi güvenliği ve adaleti sağlamaktır. Devlet adaleti tesis ederken bu amacın
önünde hiç kimse duramaz, ister belediye başkanı olsun ister milletvekili olsun
isterse de bakan veya Başbakan olsun. Adalet arayışına önce bu çatı altında
bulunan milletvekillerinin katkı yapması beklenir. 
İşte,
son günlerde ülkemiz kamuoyunu meşgul eden gündem maddelerinden birisi de bazı
milletvekillerinin bu ifadeye çağrılma ve hakkındaki fezlekelere mahkemede hâkimler
karşısında cevap vermeme yolunu seçmeleri bugünkü süreci tetiklemiştir. 
Türkiye
Büyük Millet Meclisi bütün milletimizin, bütün Türk milletinin, bütün Türkiye
Cumhuriyeti vatandaşlarının temsil merkezidir. Bütün milletvekillerinin
Anayasa’ya ve kanunlara uymak zorunda olduklarını, suç işleme imtiyazlarının
olmadığını bir an olsun unutmamaları gerekir. Seçimle gelmiş olmak hiç kimseye
herhangi bir konuda imtiyaz sağlamaz, sağlamamalıdır. 
Seçimle
gelip seçimle gitmek elbette demokrasinin bir temel ilkesidir ancak demokratik
rejimlerin esası da anayasal düzendir. Bu düzeni yıkmaya çalışanlar,
demokrasiye ve hukuka aykırı davranış içerisindedir ve bunların demokratik
rejimin arkasına saklanmaları da kabul edilemez. 
Bu
düşüncelerle hepinizi saygıyla selamlıyorum. (MHP sıralarından alkışlar)
BAŞKAN
– Teşekkür ediyorum Sayın Akçay. 
Önerinin
lehinde ikinci söz, İstanbul Milletvekili Engin Altay’a aittir. 
Buyurun
Sayın Altay. (CHP sıralarından alkışlar)
ENGİN
ALTAY (İstanbul) – Sayın Başkan, sayın milletvekilleri; Genel Kurulu saygıyla
selamlıyorum. 
Sorunları,
ayrılıkları ve anlaşmazlıkları siyasi güç, destek devşirmek amacıyla istismar
etmek bu ülkeye ve bu topluma yapılabilecek en büyük ihanettir. Bunun altını
özenle çiziyorum. Konuşmama bilerek, bu cümleyi kurarak başladım. 
Sayın
milletvekilleri, bir milletvekili olarak, Türkiye Cumhuriyeti’nin bir vatandaşı
olarak ülkemizin içinde bulunduğu hâle baktığımda, gerçekten derin bir endişe
duyuyorum, derin bir kaygı duyuyorum. Türkiye’de siyasi parti ayrımı yapmaksızın
vatandaşlarımızın tümünün büyük bir huzursuzluk ikliminde olduğunu hep birlikte
görüyoruz. Türkiye bunları hak ediyor mu, ayrı bir tartışma konusu, hak etmiyor
tabii ki ama Türkiye'nin bu noktaya gelişinin, toplumun bu şekilde
kamplaştırılıp ayrıştırılmasının kimi iç ve dış etkilerinin olduğu
yadırganamaz.
Sayın
milletvekilleri, perşembe akşamından beri Türkiye’ye bir toplumsal vicdani,
ahlaki utanç yaşattı bu Meclis, bu Hükûmet. Sayın milletvekillerini tenzih
ediyorum. Nihayet, üst akıldan gelen talimattan sonra geri adım atmayacağını
ilan eden Sayın Başbakandan Sayın Bakana kadar herkes… Sayın Bakan da biraz
önce “Bu konu kapandı.” diye bir açıklama yapmış. Sayın Bakan, sizin aklınız
kirada mıydı? Milletin aklıyla mı dalga geçiyorsunuz? Türkiye bunu hak etmedi
sayın milletvekilleri. (CHP sıralarından alkışlar)
Bu
kürsüden, Adalet ve Kalkınma Partisinin il, ilçe teşkilatlarındaki duyarlı
vatandaşlarımıza, yöneticilere, birçok AK PARTİ’li yurttaşıma da teşekkür
ediyorum, onları da kutluyorum gösterdikleri yüksek duyarlılık için. 
Ve
nihayet yani bu inatlaşma, bu kutuplaşma, bu kamplaşmayla muradınızın ne
olduğunu merak ediyorum ama bir tane şey söylüyorum: Perşembe akşamından beri
Türkiye’ye yaşattığınız bu utanç, bu toplumun hak ettiği bir utanç değildir. 
Aynı
şekilde, 4 Kasım gününden beri Parlamentoya, anayasal sistemimize, “hukuk
devleti” diye her vesileyle söylediğimiz sistemimize yaşatılan da kabul
edilemez. Bunun da altını çizeceğiz. Yok böyle bir şey. Şu anda şu tablo, şu
görünen tablo, 10-11 milletvekilinin buradaki resimlerinin… Bu, bir doğal
tepkidir, bunu eleştirmiyorum ama Parlamentonun bu düştüğü hâl hâl değildir,
doğru değildir. (AK PARTİ sıralarından gürültüler)
Bana
laf atanlara, önce Anayasa’nın 15’inci maddesini okumalarını tavsiye ederim.
Anayasa’nın… (AK PARTİ sıralarından gürültüler)
Bir
bitireyim sözümü müsaade ederseniz.
“Milletvekilleri
yargılanmasın.” diyen yok, biraz sonra ona değineceğiz ama şu yapılan iş,
Türkiye’ye perşembe akşamından beri toplumsal vicdan ve ahlak utancı yaşatırken
bu iş de 4 Kasımdan beri Türkiye’ye, esasen Türk demokrasisine bir siyasal
utanç yaşatmaktadır. (CHP ve HDP sıralarından alkışlar)
Değerli
milletvekilleri, bir demokrasi sorunumuz var, işin özü buradan kaynaklı.
Yaşadıklarımızın tümü, tutuklu milletvekilleri dâhil, perşembe gününden beri
yaşanan ahlak garabeti dâhil, cinsel istismarla ilgili, bu Parlamentoda
yapılan, cinsel istismara, çocuk tecavüzüne bir nevi masumiyet ve meşruiyet
sağlamaya yönelik hamle dâhil bütün bu yaşanan sorunların altında bir demokrasi
sorunu var. 
Türkiye’nin
şunları konuşması lazım: Ege Denizi’nde Yunanistan’ın bayrak dikmediği ada
kalmadı, ne yapıyor bu Parlamento? (CHP sıralarından alkışlar) Kıbrıs konusunda
kimin ne olup bittiğinden haberi var, bir sayın iktidar partisinin milletvekili
gelip şu kürsüde, bırak sayın milletvekillerini, şu Hükûmetin bir temsilcisi
gelip, kâğıtsız, evraksız şu kürsüye çıkıp Kıbrıs’ta olup bitenle ilgili Genel
Kurula on beş dakika bilgi verecek düzeye ve duruma sahip değil; bu bir utançtır,
bu bir kepazeliktir. Meclis konuşacaksa bunları konuşmalıdır. (CHP sıralarından
alkışlar)
2003’te
Kızılay’ın göbeğinde öğlen saat on ikide havai fişeklerle, Avrupa Birliği
bayraklarıyla süsleyerek tırların tepesinde girdiğiniz Ankara’da havai
fişekleri patlattıktan sonra şimdi “Biz Şanghay’a gideriz.” demek… Büyük
Atatürk’ün çizdiği muasır medeniyet rotasından Türkiye’yi saptırmaya çalışmaya
bu Hükûmetin gücü yetmez. Türkiye’yi rotasından çıkarmak isteyen bu Hükûmete
iktidar partisinin çok kıymetli sayın milletvekillerinin de tıpkı bu tecavüz
yasasında olduğu gibi “İşin tadını kaçırdınız.” diyeceklerinden adım kadar
eminim.
Sayın
milletvekilleri, Hükûmete sesleniyorum: Bundan önceki hükûmetlerin ve kimi
siyasi partilerin yaptığı gibi inanç aidiyeti üzerinden, etnik aidiyet
üzerinden ve yaşam tarzı üzerinden siyaset yaparak oy ve güç devşirmeye
çalışmak, konuşmamın başında söylediğim işi yapmakla aynı şeydir: Sorunlardan
siyasi çıkar sağlamak. Bu Parlamento sorunları çözmek için var, sorun üretmek
için değil bu Parlamento. Gelinen noktada kamplaşmış, kutuplaşmış bir toplum
var. Bu toplumun kamplaşması, kutuplaşması, belli bir kesimin size desteğini
sürdürmesine yol açabilir ama geçen de söyledim sayın milletvekilleri, Sayın
Cumhurbaşkanının söylediği, yenilgi yenilgi büyüyen zaferiniz, zafer zafer bir
büyük yenilgiye doğru gidiyor. Sizin gitmeniz, bu Hükûmetin gitmesi bir şey
değil, Türkiye bir karanlığa gidiyor. Bizim buna sessiz kalmamızı bizden
kesinlikle beklemeyin. 
AYŞE
SULA KÖSEOĞLU (Trabzon) – AK PARTİ aydınlığın partisi, ne karanlığı ya. 
ENGİN
ALTAY (Devamla) – Sayın milletvekilleri, Anayasa’dan kaynaklı hakları var
insanların. İnsanlar bunları kullanacak. Temel hak ve özgürlükleri kısıtlayarak
hiçbir yere varamazsınız. Hep söylüyorum, hiçbir güvenlik kaygısı temel hak ve
özgürlüklerin kısıtlanmasına dayanak olamaz diye. 
Şimdi,
toplumun huzura ihtiyacı var. Bunun bir tek yolu var, bunun bir tek yolu…
Başkanlık sistemi, hükûmeti, yürütmeyi güçlendirmek, yasama üzerine bir
tasallut, tahakküm kurmak, yargıyı sopa yapmak değildir. Bunun bir tek yolu
var, demokrasi. Demokrasimizi güçlendirirsek, demokrasimizi
kurumsallaştırırsak, inanın bana, hepimizin burada yemin ettiği şekilde,
milletimiz mutlu olur, halkımızın yüzü güler. Türkiye’yi bir büyük ekonomik
kriz bekliyor, var mı Hükûmetin bir tedbiri? Demin söylediğim gibi,
etrafımızdaki bütün ülkeler… Yani, ben şundan utanıyorum: Avrupa’nın,
Amerika’nın -onlara gereğinde biz dersi de veririz, cevap veririz ama-
Türkiye’yi bir terörist ülke gibi görmeleri beni üzüyor, beni incitiyor.
Arkadaşlar, bu duruma daha ne kadar göz yumacağız? Elbette, bir siyasi parti
aidiyeti içerisinde sizi anlayışla karşılamaya çalışıyorum ama parti çok da
vatan bir tane; parti çok da bayrak bir tane; parti, lider çok da devlet bir
tane, parti, lider çok, başkan çok bulunur da bu ülke, bu cumhuriyet bir tane.
Gelin, bunu daha fazla tahrip etmeyin. Buna hakkınız yok. (CHP sıralarından
alkışlar)
Şimdi,
geldiğimiz noktaya bakın. Her vesileyle “demokrasi” diyen Hükûmet Türkiye’yi
öyle bir noktaya getirdi ki siyasetçiler, siyasi partilerin genel başkanları,
sanatçılar, gazeteciler, akademisyenler, öğretmenler cezaevlerine dolduruluyor.
Elbette “Suçu olanlarla ilgili işlem yapılmasın.” demiyorum ama -biraz önce
söyledim- Anayasa’nın 15’inci maddesinin son cümlesi genel bir hukuk kuralı:
Suçu sabitleninceye kadar herkes suçsuzdur. Bu orta yerde bu Anayasa varken bu
milletvekillerini tutuklamakla Kürt sorununa ya da terörle mücadeleye katkı
sağlayacağını düşünmek aymazlıktan başka bir şey değildir.
Benim
hep söylediğim bir şey var, gelsinler cevap versinler. Kürt sorununu bu hâle
getiren yani Kürt sorununu çözümsüzlüğe sürükleyen 2 unsur var: Birisi Hükûmet,
birisi PKK. Bunların bu tutumu Türkiye’de Kürt sorununun kangren hâline
dönmesine neden oldu. Terörü, terörizmi lanetlemeyeni ben lanetliyorum ama
-terörle etkin mücadeleye de evet, etkin mücadele gerekir de- bir gün değil, on
gün değil, sekiz ay göz yumduğunuz hendeklerdir Türkiye’yi bu ortama getiren.
Sekiz ay göz yumduğunuz hendekler yüzünden -81 vilayetimiz vardı- şimdi 80
vilayetimiz var, Şırnak diye bir vilayet sadece kâğıt üzerinde var. Bu ayıp, bu
utanç bile bu Hükûmete yeter. (CHP sıralarından alkışlar)
Sayın
milletvekilleri, milletvekili suç işlemez diye bir şey yok, yargılanmaz diye de
bir şey yok. 
(Mikrofon
otomatik cihaz tarafından kapatıldı)
ENGİN
ALTAY (Devamla) - Altını çizerek söylüyoruz: Mahkemelerden korkan şerefsizdir
-kendi adımıza söylüyorum- ancak milletvekillerinin tutuklu yargılanması Türk
demokrasisi için, parlamenter sistemimiz için kara bir lekedir. Bu Parlamento
da bu yönüyle ayıplı bir Parlamentodur. 
Genel
Kurulu saygıyla selamlıyorum. (CHP ve HDP sıralarından alkışlar)
BAŞKAN
– Teşekkürler Sayın Altay. 
Halkların
Demokratik Partisi grup önerisi aleyhinde ikinci ve son konuşmacı Adıyaman
Milletvekili Adnan Boynukara’dır. 
Buyurun
Sayın Boynukara. (AK PARTİ sıralarından alkışlar) 
ADNAN
BOYNUKARA (Adıyaman) – Sayın Başkan, değerli milletvekilleri; 12 Eylül darbesi
sırasında 15 yaşında bir çocuk olarak gözaltına alınmış, aylarca cezaevinde
kalmış birisi olarak kürsüdeyim. 28 Şubat darbesinde de gözaltına alınmış,
bazılarımızın yaşadığı, bazılarımızın okuduğu işkencelerin tümünü 12 Eylülde ve
28 Şubatta yaşamış birisi olarak kürsüde olduğumu hatırlatmak istiyorum. 
Her
türlü istismarı lanetliyorum, bugünkü gündem o olduğu için. 
Tutuksuz
yargılamanın esas olduğuna inanan ve buna ilişkin her türlü yasal düzenlemeyi
yapan AK PARTİ milletvekili olarak karşınızdayım. 
Değerli
milletvekilleri, isterseniz süreci hatırlayalım: Kimileri yıllardır
dokunulmazlık meselesini bir siyasi polemiğe, üzerinde siyaset yapılacak bir
alana çevirmişti. Öyle ki dokunulmazlık, biraz önce konuştuğumuz istismar
alanlarının en önemlilerinden birisi hâline getirilmişti. Tüm bu tartışmalar
içerisinde, Meclis dokunulmazlığa ilişkin bir Anayasa değişikliğini hayata
geçirdi. Bu düzenleme tüm milletvekillerini kapsıyordu. Bazı kişiler hakkında
önceden başlamış soruşturmalar vardı, yargı ifadeye davet etmişti. Yargının
çağrısına uyan, ifade veren insanlar vardı. Bazıları ise “Tek bir arkadaşım
ifade vermeye kendi ayağıyla gitmeyecek.” açıklamasını dikkate alarak ifade
vermedi. Aslında bu, yargıya meydan okumaktı, kriz üretmeye ve üretilen krizi
derinleştirmeye yönelik çabaların farklı bir örneğiydi, yargıya yönelik siyasi
bir şantajdı, yargıyı işlevsiz hâle getirmekti. 
Sayın
milletvekilleri, öncelikle şunu belirteyim: Yargı ile yürütme arasında ilişki
olduğuna yönelik değerlendirmelerin tümü siyasi değerlendirmelerdir, hukuki
hiçbir veriye, bilgiye dayanmayan değerlendirmelerdir, onun için onları dikkate
almıyorum. Tutuklu yargılanmanın ne kadar önemli olduğunu, ne kadar sorunlu bir
durum olduğunu yaşamış birisi olarak ifade ediyorum.
AK
PARTİ’nin iktidara geldiği ilk yıllarda, hatırlarsanız, 2005 yılına kadar,
Adalet Bakanının savcılara talimat verme yetkisi vardı. AK PARTİ’nin yaptığı
ilk yasal düzenlemelerden birisi, Adalet Bakanının savcılara talimat verme
yetkisini kaldırmak oldu. Adli kontrol uygulamasının kapsamı genişletildi. CMK
109’da yapılan değişiklikle adli kontrol tedbirlerinin uygulanabilmesi
bakımından süre sınırı tamamen kaldırıldı. Böylece, tutukluluk sebepleri olsa
dahi tutuklamaya alternatif tedbirlerin karar verilebilmesine imkân sağlandı.
Siyaset, tutuksuz yargılamanın zeminini oluşturdu. Diğer iş, yargının işi.
Değerli
milletvekilleri, terörün bir hak arama aracı olmadığını hepimiz çok iyi
biliyoruz. Sorun bunu terör örgütlerine anlatmak değil; terör örgütleri “zorun
rolü” kavramı üzerinden kendilerince başarı olarak gördükleri iklimin geçici
olduğunu anlamıyorlar. Bunun en somut örneğini son iki-üç yılda yaşadık.
Devletin “Meseleyi silahın dışında çözmek mümkün mü?” arayışını zayıflık, hatta
acziyet olarak değerlendiren terör örgütü binlerce insanın ölümünden
sorumludur. Terör örgütünü bir kenara bırakalım, burada üzerinde durulması
gereken alan sivil siyasettir. Sivil siyasetin yaptığına bakmakta fayda var.
7
Haziran ve 1 Kasım seçim sonuçlarını halkın “Bizim sorunlarımız var, bunların
çözülmesini istiyoruz ama çözümün silahla değil Meclis çatısı altında sivil
siyaset yoluyla yapılmasını istiyoruz.” dediği şeklinde yorumlamıştık biz.
Bence bu çok anlamlıydı ancak bunun anlamı bilinmedi. Bazıları halkın bu
desteğini ve tutumunu PKK terör örgütüne tahvil etti. 7 Haziran seçimlerinden sonraki
atmosferi hatırlarsanız koalisyon olasılığı çıkmıştı, partiler olasılıkları
değerlendiriyordu ama birileri “Şu partiyle asla.” diyorlardı. Sivil siyaseti
tıkayan bir tutumdu, kendi varlığını yok sayan bir ifadeydi. Bakın, seçim
sürecinde terör gücünü devreye koyarak sonucu etkilemek isteyen PKK terör
örgütünün elebaşı bu açıklamaya “tarihî bir hata” demişti. Söyleyeni tanımasak
roller yer değiştirmiş sanırsınız.
Değerli
milletvekilleri, sivil siyaseti bitiren tek pozisyon seçim sonrasında
sergilenen tutum değildi; sokak, şiddet çağrısı yapan ve terörü şehirlere
indirmek için PKK’nın yürüttüğü terör faaliyetlerine katkı sağlayan onlarca
açıklamadan bahsetmek mümkün. 6 Ekim 2014’te yapılan açıklamayı hatırlatmak
isterim: “Kobani’de yaşanan katliam girişimine karşı yediden yetmişe bütün
halklarımızı sokağa, alan tutmaya ve harekete geçmeye çağırıyoruz. Bundan böyle
her yer Kobani’dir.” Bu açıklamadan sonra ne olduğunu hepimiz gayet iyi
biliyoruz. 26 Haziran 2015 çağrısı: “Önümüzdeki günlerde, geçmiş süreçte
gerçekleştirdiğimiz direniş hareketini Suruç hattında yeniden canlandırmak gibi
bir çağrımız var; bütün halkımızı yeniden tarihsel bir sorumluluğa davet
ediyoruz.” 23 Haziran 2016, kayyumlarla ilgili çağrı, terör örgütü elebaşı
Karayılan “Kayyumları hedef alacağız, halk bunlara izin vermesin, belediyelerde
nöbet tutsun.” diyor. Peki, bu açıklamadan kısa süre sonra “Kayyumları
tanımayacağız, çalıştırmayacağız, gerekirse halkla birlikte belediyelerde nöbet
tutacağız.” açıklaması geldi. Sivil siyaseti bitiren bir kopyalama. Bu iki
açıklama arasındaki aynılığı, benzerliği görmezlikten gelmek mümkün mü? 20
Ağustos 2016 tarihinde Gaziantep’te bir düğüne saldırı olmuş, onlarca insan
hayatını kaybetmiş. Yapılan açıklama şu: “Bizim düğünümüz hedef alındı, bunun
suçlusu Hükûmettir, halkımız öz savunmasını yapsın.” Bunlar sadece birkaç
örnek. 
Terörü
şehirlere indirmek, çukur terörüne sahip çıkmak ve desteklemek siyaset
değildir. Kazılan hendeklere destek çağrısı yapanlar, yüzlerce insanın
ölmesinin ve şehirlerin yıkılmasının bir parçasıdır. Bunları sivil siyaset
faaliyetleri olarak değerlendirmek, demokrasiyi katletmektir. Demokratik
toplumlarda hak ve özgürlük taleplerinin yerleri, şekli, mecraları ve
çerçeveleri bellidir. 
Birileri
ısrarla halkı sokağa çağırdı, halk bu çağrılara yanıt vermedi. Sivil siyaset ve
halka öncülük yapması gerekenler, halkı sokağa ve şiddete davet etti. 
Halkı
sokağa çağıranlara iki basit soru sormak gerekiyor: Madem bunu yapacaktınız,
madem bu yapılacaktı, neden halktan oy istedik? Halk sokakta şiddetle hak talep
edecekse neden Meclisteyiz? 
Popülizmin
sadece sağ siyasetin bir argümanı olduğunu sanırdık, meğerse “militan popülizm”
diye bir kavram da varmış.
Evet,
halkın tepkisi ve sokak çağrılarını boşa çıkarması, halkın şiddete değil, sivil
siyasete olan inancıdır. Halkın söylediği gayet açık: Sivil siyasete “evet”,
sokağa, şiddete, teröre “hayır.” 
Bu
kararın verilmesinde, halkın sokak çağrılarını risk almaya değer bulmamasının
etkisi var. Halk sokağa ve şiddete değil, siyasete inandığını göstermiştir. Bu
tutumu sergileyen halkı selamlıyorum. “Teröristlerin bize yaşattığını hiç
unutmayacağız.” diyen Şırnaklı Gülfidan’ı selamlıyorum. Teröre değil sivil
siyasete sahip çıkan herkesi saygıyla selamlıyorum.
Teşekkür
ediyorum. (AK PARTİ sıralarından alkışlar)
BAŞKAN
– Teşekkür ediyorum. 
SIRRI
SÜREYYA ÖNDER (Ankara) – Sayın Başkan…
BAŞKAN
– Sayın Önder…
SIRRI
SÜREYYA ÖNDER (Ankara) – Sayın hatip, halkı sokağa çağırdığımızı iddia ederek,
partimize sivil siyaset tanımlamasıyla sataşmada bulundu. Cevap hakkı
istiyorum.
BAŞKAN
– Buyurun Sayın Önder, iki dakika süre veriyorum. 
Lütfen
yeni bir sataşmaya…
ADNAN
BOYNUKARA (Adıyaman) – Başkanım, kayıtlara geçsin, ben isim falan kullanmadım.
BAŞKAN
– Üzerlerine almışlar demek ki.
HAKAN
ÇAVUŞOĞLU (Bursa) – Sokağa bir çağrı var demek ki Başkanım.
BAŞKAN
– Buyurun.
IX.- SATAŞMALARA İLİŞKİN KONUŞMALAR (Devam)
4.- Ankara Milletvekili Sırrı Süreyya
Önder’in, Adıyaman Milletvekili Adnan Boynukara’nın HDP grup önerisi üzerinde
yaptığı konuşması sırasında Halkların Demokratik Partisine sataşması nedeniyle
konuşması
SIRRI
SÜREYYA ÖNDER (Ankara) – Çok zekice bir yaklaşım Sayın Başkan, hiç aklımıza
gelmemişti: “Üzerlerine almışlar.”
Şimdi,
ben başka bir konuşmamda eksik kalan, bu riyakâr tutuma dair bir şey
söyleyeceğim. İki tane sorum var: Sayın hatip biraz önce 7 Haziran seçim
sonuçlarını yüceltti, övdü, bizim bunun hakkını vermediğimizi söyledi. Oysa o
dönem ısrarla bir hükûmet kurdurmayanın kim olduğunu… 
Bak
şimdi, “Üzerine alınmışlar.” diyorlar, ben söyleyeyim, bakalım bu davulun sesi
nereden gelecek? Hükûmeti kurdurmamak, CHP’yi kırk-kırk beş gün bununla
oyalamak, “-mış” gibi yapmak, ondan sonra, “Ya, ne olur…” diye, bak aynen bu
partide muktedir olan gücün size cümlesini tekrarlıyorum: “Seçime gidilsin,
bilemedin yüzde 5 daha oy kaybederiz, koalisyon o zaman kurulsun.” Ama halkın
güvenlik, istikrar, temel yaşam hakkı rehin alınarak… Nereden biliyoruz? Gar
patlamasından biliyoruz. Nereden biliyoruz? HDP mitinglerinde ve HDP il, ilçe
binalarına dönük saldırı ve suikastlardan biliyoruz. Buradan rehin alındı. 
Evet,
sokak elbette demokratik bir haktır. Bizim bütün çağrılarımızda da demokratik
tepkilerimizi gösterme biçimi vardır. 
Mahkemelere
gelince, acaba şu sözü herhangi bir HDP’li mi söyledi? “Biz bu mahkemelere
güvenmiyoruz. Biz o Anayasa Mahkemesine de güvenmiyoruz.” Bu sözü bizden
söyleyen oldu mu arkadaşlar? 
AHMET
YILDIRIM (Muş) – Hayır.
SIRRI
SÜREYYA ÖNDER (Devamla) – Olmamış. Sahip çıkan yok. Kimin söylediğini en iyi
siz biliyorsunuz. İğnenin ucu size girdiğinde bu mahkemeler güvenilmez oluyor.
Benim gözaltına alınma fezlekelerimdeki… 
(Mikrofon
otomatik cihaz tarafından kapatıldı) 
SIRRI
SÜREYYA ÖNDER (Devamla) – …iki heyetin bütün yargıçları cemaat soruşturmasından
cezaevinde, açıkta da değil, tamam mı?
Onun
için, kendinize gelince kuş, başkalarına gelince deve, böyle bir anlayış olmaz.
Saygılar.
(HDP sıralarından alkışlar)
BAŞKAN
– Teşekkür ediyoruz.
VIII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 22/11/2016 tarihinde Grup
Başkan Vekili Diyarbakır Milletvekili Çağlar Demirel tarafından, 4/11/2016
tarihinde yasal mevzuata aykırı şekilde gözaltına alınıp tutuklanan HDP Eş
Genel Başkanları ve 8 milletvekilinin maruz kaldığı hukuksuzluğun tüm
boyutlarıyla araştırılması amacıyla verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak 22 Kasım 2016 Salı günkü birleşiminde sunuşlarda okunmasına ve
ön görüşmelerinin aynı tarihli birleşimde yapılmasına ilişkin önerisi (Devam)
BAŞKAN
- Halkların Demokratik Partisi grup önerisini oylarınıza sunuyorum: Kabul
edenler… Kabul etmeyenler… Öneri kabul edilmemiştir.
Birleşime
kırk dakika ara veriyorum.
Kapanma Saati: 19.26
DÖRDÜNCÜ OTURUM
Açılma Saati: 20.12
BAŞKAN: Başkan Vekili Ahmet AYDIN
KÂTİP ÜYELER: Ömer SERDAR (Elâzığ), İshak GAZEL
(Kütahya)
-----0-----
BAŞKAN
– Sayın milletvekilleri, Türkiye Büyük Millet Meclisinin 24’üncü Birleşiminin
Dördüncü Oturumunu açıyorum.
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
3.- CHP Grubunun, 15/4/2016 tarihinde
İstanbul Milletvekili Gülay Yedekci ve arkadaşları tarafından, çocuğa hizmet
veren bütün kurumlarda istismarı önleyici güvenlik ve eğitim politikalarının ve
mağdur çocuklar için psikoterapi programlarının oluşturulması amacıyla verilmiş
olan Meclis araştırması önergesinin, Genel Kurulun bilgisine sunulmak üzere
bekleyen diğer önergelerin önüne alınarak 22 Kasım 2016 Salı günkü birleşiminde
sunuşlarda okunmasına ve ön görüşmelerinin aynı tarihli birleşimde yapılmasına
ilişkin önerisi
22/11/2016
Türkiye Büyük Millet Meclisi Başkanlığına
Danışma
Kurulunun 22/11/2016 Salı günü (bugün) yaptığı toplantısında siyasi parti
grupları arasında oy birliği sağlanamadığından, grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.

 Levent
Gök
 Ankara
 Grup
Başkan Vekili
Öneri:
İstanbul
Milletvekili Gülay Yedekci ve arkadaşları tarafından, çocuğa hizmet veren bütün
kurumlarda istismarı önleyici güvenlik ve eğitim politikalarının ve mağdur
çocuklar için psikoterapi programlarının oluşturulması amacıyla 15/4/2016
tarihinde Türkiye Büyük Millet Meclisi Başkanlığına verilmiş olan 472 sıra
no.lu Meclis Araştırması Önergesi’nin Genel Kurulun bilgisine sunulmak üzere
bekleyen diğer önergelerin önüne alınarak 22/11/2016 Salı günkü birleşimde
sunuşlarda okunması ve görüşmelerinin aynı tarihli birleşiminde yapılması
önerilmiştir.
BAŞKAN
– Önerinin lehinde ilk söz, İstanbul Milletvekili Sayın Gülay Yedekci’ye
aittir.
Buyurun
Sayın Yedekci. (CHP sıralarından alkışlar)
GÜLAY
YEDEKCİ (İstanbul) – Sayın Başkan, değerli milletvekilleri; yüce Meclisi
saygıyla, sevgiyle selamlıyorum.
Ne
kadar güzel bir gün değil mi bugün sevgili milletvekilleri. İlk defa, AKP,
üzerinde ısrarla durduğu bir önergeyi -bütün ısrarına rağmen gelen bütün
tepkileri göğüsledi- en sonunda geri çekmek zorunda kaldı. Burada anlaşılması
gereken çok önemli bir nokta var: Halkımızın tüm baskılarınıza rağmen
çocuklarına sahip çıkması anlamanız gereken en önemli noktadır. Yani vatandaş
diyor ki: Dağımızı, taşımızı, ovamızı, suyumuzu yok pahasına sattınız ama
çocuklarımıza bedel biçemezsiniz. Mağdurlar var deniyor, 3.800 kişi mi? 3.800
kişi mi AKP’yi çok üzdü, sizleri çok üzdü? Peki, milyonlarca kişi, emeklilik
için yaşa takılan vatandaşlarımız sizin umurunuzda mı? Evine bir ekmek bile
götüremeyen babalar umurunuzda mı? Aç yatan çocuklar umurunuzda mı? Van’ın
Gürpınar ilçesinde babasının sırtında cesedi taşınan Muharrem bebek umurunuzda
mı? Kredi kartı batağındaki vatandaşı hiç düşünüyor musunuz? Peki, atanamayan
öğretmenler hiç aklınıza geliyor mu? Şiddet gören, tecavüze uğrayan, öldürülen
kadınlar, çocuklar hiç aklınıza geliyor mu? Bir tanesi bile çok önemliyken, bir
can bile bu kadar kıymetliyken binlerle anlatılan bu rakamlar hiç sizi
ilgilendiriyor mu? Öğrencilerin sorunlarını hiç düşünüyor musunuz? Asgari
ücretliler hiç umurunuzda mı? İşsizleri düşündünüz mü? Peki, kepenk kapatan esnaf
bu kadar umurunuzda mı? Bu vatandaşlarımız için bugün hangi yasayı çıkarmaya
karar verdiniz? İstismarcılar için uğraştığınız kadar vatandaşlarımız için de
uğraşsaydınız Türkiye bugün başka bir yerde olurdu. İlkokuldan başlayarak
ortaokulda ve lisede çocuklar okula gönderilmiyor, özellikle lise çağındaki kız
çocuklarımız. Lise çağındaki her 100 çocuğun 20’si okula gitmiyor. Bu, 14
yaşındaki her 100 çocuktan 20’sinin okula gitmediği anlamına gelir. Bunlar da
karşımıza çocuk gelin olarak çıkıyor. Sizlerin hiç çocuğu yok mu? Hep garip
gurebanın başına mı gelir taciz, tecavüz olayları diye düşünüyorsunuz?
Günlerdir
tartışıldı ve görüldü ki vatandaş istemiyor, bir tek siz istiyorsunuz.
Hukukçular anlamadı, STK’lar anlamadı, Cumhuriyet Halk Partisi anlamadı, bir
tek siz anladınız, siz de yanlış anladınız. Bugüne kadar Hükûmet hep inatlaşma
yoluna gitti ve vatandaşı tedirgin etti. Vatandaşı tedirgin etmekle nasıl bir
toplum mühendisliği projeniz var? Bu yasa nelere sebep olacak? Bu yasa sadece
cezaevindeki sapıkların dışarıya çıkmasına değil fiilen ve hukuken yüz binlerce
yargılanan, bu suçtan cezalandırılması ihtimal dâhilinde olan insanların
affedilmesi sonucunu doğuracak. Çocuk yaştaki evliliklerin artması sonucunu
doğuracak. Özellikle kız çocukları bu yolla iyice güçsüzleşecekler. Çocuk yaşta
evlendirilen kız çocukları için eğitim sadece bir hayal olacak. 
Çocuk
istismarının affedilmesi kabul edilemez. Anayasa’mızın 41’inci maddesinde çok
açık bir şekilde çocukları her türlü darptan, şiddetten korumak zorunda olduğunuz
yazıyor. Bu utanç tasarısını hazırlayan ve savunan herkese soruyorum.
Türkiye’de her yıl daha da fazla cinsel istismar davasının açıldığının farkında
mısınız? Aile baskısıyla kaç çocuğun evlendirildiğinin farkında mısınız?
“Mağduriyet” diye feryat ettiğiniz şeyin koruyamadığınız çocukların kararan
hayatları olduğunun farkında mısınız?
Çok
önemli bir sorun var arkadaşlar, Aile Bakanımız kayıp. Aile Bakanımızdan bu
konuda bir açıklama duyanınız var mı? Aile Bakanı nerede? Çocuklar konuşulurken
Aile Bakanı yoksa Aile Bakanı ne için var değerli arkadaşlar? (CHP sıralarından
alkışlar) 
Sayın
vekiller, çocuğun tecavüze rızası yoktur, hiç olmamıştır, bundan sonra da
olmayacaktır. Hükûmetin asıl görevi bu çocukları korumak olmalıdır,
istismarcıları mağdur kılıfına sokup onları korumak olmamalıdır.
AKP’nin
çok sevdiği bir cümle var, “Nereden nereye geldik?” diyor. Ben de kendi bakış
açımla nereden nereye geldiğimizi anlatmak isterim. Atatürk’ümüzün çocuklarına
bayram hediye ettiği bir ülkeden çocuklarının istismarcısıyla evlendirilmek
istendiği günlere geldik. Nevşehir’de okuduğu lisenin bahçesinde arkadaşıyla
otururken müdür tarafından okuldan atılmakla tehdit edilen kız öğrencinin
intihar ettiği günlere geldik. Vatandaşın cebine, malına, doğasına göz koyan anlayış,
şimdi de evimizin ta içine, çocuklarımıza göz dikti. Bu gözleri oymak da
bizlerin vazifesidir. Bu kişiler Hızır paşalardır ve bizim de bu Hızır paşalara
söyleyecek iki çift sözümüz vardır. (CHP sıralarından alkışlar) “Yürü bre Hızır
Paşa senin de çarkın kırılır/Güvendiğin padişahın o da bir gün devrilir.”
Bu
bir anlayıştır, bu sapkın bir anlayıştır, tecavüzcüleri taçlandırma
girişimidir. Tecavüzcüden koca olur mu? Bu çocuğa tecavüz eden başka bir çocuğa
da tecavüz edemez mi? Üniversite öğrencileri 22 yaşında kızlı erkekli aynı evde
oturuyor diye rahatsız olup açıklamalar yaptınız. Şimdi sorununuz nedir? Zaten
cezalarınız indirimli, sapıklar korunuyor. Tecavüz düğün dernekle olunca
tecavüz olmuyor mu? Altın takılınca, o düğüne kaymakam gelince o tecavüz
tecavüz olmaktan çıkıyor mu? (CHP sıralarından alkışlar) 11 yaşındaki çocukla
70 yaşındaki adam evlenebilir mi? Düğünle olunca, üstüne de altın takınca bu
tecavüz olmuyor mu? Gelin 65 yaşınıza, gidin 8 yaşındaki bir çocukla evlenin,
üzerine de ailesini ikna edin, çocuğu da tehditle, şantajla kandırın, düğüne de
kaymakamı, valiyi çağırın, üstüne bir de altın takın, alın size düğün olsun!
İki cihanda bu çocukların da, bizim de iki elimiz iki yakanızdadır bilesiniz.
(CHP sıralarından alkışlar)
Devlet
niye vardır değerli milletvekili arkadaşlarım? Çocuklar güvende değilse,
çocuklara tecavüz ediliyorsa devlet niye var? Bu Meclis niye var? Niye orada
oturuyorsunuz? Biz niçin milletvekiliyiz? Gerger’de tecavüzler yaşanıyorsa,
Ensar’da tecavüzler yaşanıyorsa…
BÜLENT
TURAN (Çanakkale) – Ayıp ya!
GÜLAY
YEDEKCİ (Devamla) - …toplumsal baskıyla bu insanlar konuşamıyorsa, aileler
sindiriliyorsa bu meclisler kapansın arkadaşlar. Bu çocuklara tecavüz
ediliyorsa biz niçin buradayız, niye varız? 
Kadınların,
vicdanlı insanların, iyi insanların yan yana gelmesi ve ayağa kalkması şarttır,
bugün olduğu gibi. Bugün ayağa kalktık ve Türkiye çok önemli bir yanlıştan bir
anlamda geri döndü. 
Bunların
dışında, devleti baba bilen çocuklar var, Çocuk Esirgeme Kurumunda yaşayan
çocuklar var, sokaklarda yaşayan çocuklar var, engelli çocuklar var. Bu
çocukları devlet korumayacak, Hükûmet korumayacak, kim koruyacak? Bir çocuğun
istismara rızasından bahsetmek mümkün müdür? 
NURETTİN
YAŞAR (Malatya) – Gülay Hanım, anneniz kaç yaşında evlenmiş?
GÜLAY
YEDEKCİ (Devamla) – 12-15 yaş arası çocuklara tecavüz suçunun cezası eskisi
gibi on altı yıl, 12 yaşından küçük olunca da on sekiz yıla çıkarılıyor. İki
yıl artırılarak iyi bir şey yapılıyormuş gibi gösteriliyor. Burada da 12
yaşındaki bir çocuk ile 13 yaşındaki bir çocuk arasındaki beyinsel ve fiziksel
gelişme farkı ortaya konmaya çalışılıyor. Burada yapılmak istenen şey ileride
evlilik yaşını düşürmeye çalışmaktır. Bu çok ciddi, çok önemli bir durumdur.
Bununla da ilgilenmek lazım. 
Ortaöğrenimde
yurt açma görevi sadece devletinken Ensar gibi vakıflara merdiven altı işler
yaptırıp…
BÜLENT
TURAN (Çanakkale) – Yapmayın ya!
GÜLAY
YEDEKCİ (Devamla) - …bu çocuklarımızın da tacize, tecavüze uğramasına göz
yumdunuz. Bu vebal sizin boynunuzdadır. 
Ezcümle…
NURETTİN
YAŞAR (Malatya) – Gülay Hanım, benim annem 15 yaşında evlenmiş.
GÜLAY
YEDEKCİ (Devamla) – Bugün çocuğunuzu evlendirir misiniz 12 yaşında Sayın
Vekilim? 8 yaşında çocuğunuzu istemeye gelseler verecek misiniz? Bunun adı
sapıklıktır, bunun adı sapkınlıktır. Sen ne dersen de! 12 yaşında, 8 yaşında
çocukla evleniyorsan sapıksındır. (CHP sıralarından alkışlar) 
İMRAN
KILIÇ (Kahramanmaraş) – Aynı evde kalan flörtçülere bir sözünüz yok mu? 
GÜLAY
YEDEKCİ (Devamla) – Son olarak, sapıklığa ve sapkınlığa karşı çocuklarımızı
size rağmen koruyacağız bugün yaptığımız gibi. 
İMRAN
KILIÇ (Kahramanmaraş) – Aynı evde beraber kalan flörtçülere bir sözünüz yok mu?
GÜLAY
YEDEKCİ (Devamla) – Gerekirse çocuklarımızın önünde duvar olacağız, size izin
vermeyeceğiz. Bu tür yasaların geçmesine de izin vermeyeceğiz. Bunun adı
zalimliktir ve biz buna karşı duracağız. 
İMRAN
KILIÇ (Kahramanmaraş) – Aynı evde beraber yatanlara “Çağdaş.” diyorsunuz.
Flörtçülere bir sözünüz yok mu? Vicdanınız yok mu?
GÜLAY
YEDEKCİ (Devamla) – Yine de size bir teklifte bulunuyorum. Gelin, siz de bu
ayıptan bir an önce vazgeçin. Sadece komisyona değil, bu önergeyi toptan geri
çekin ve gelin, el birliğiyle bu ülkedeki çocuk istismarının önüne geçelim,
çocuklara tacizde, tecavüzde bulunulmasın. 
“6
yaşındaki çocukla evlenilebilir.” diyen zihniyet sapkın zihniyettir, “Hamile
kadın sokakta gezemez.” diyen zihniyet sapkın zihniyettir. Bunu niçin savunmak
istiyorsunuz? Bunu savunacak insanın vicdanı yoktur. Vicdanlı bütün insanlara
yürekten sesleniyorum. Lütfen çocuklarımızı koruyalım, bu ülke bizim ülkemiz,
bu çocuklar bizim çocuklarımız. 
Yüce
Meclisi saygıyla selamlıyorum. (CHP sıralarından alkışlar)
BAŞKAN
– Teşekkür ediyorum. 
İMRAN
KILIÇ (Kahramanmaraş) – Aynı evde beraber kalan flörtçülere de iki söz edin.
Hiç vicdanınız yok mu?
NURETTİN
YAŞAR (Malatya) – Başkanım…
BAŞKAN
– Buyurun Sayın Yaşar.
NURETTİN
YAŞAR (Malatya) – Hanımefendi bana “Sapıksınız.” diye…
LEVENT
GÖK (Ankara) – Hayır, asla. Kesinlikle öyle bir şey söz konusu değil, hayır.
BAŞKAN
– Bir saniye…
NURETTİN
YAŞAR (Malatya) – Öyle dedi, sen duymamışsın ya!
LEVENT
GÖK (Ankara) – Hayır, kesinlikle öyle bir şey yok. 
NURETTİN
YAŞAR (Malatya) – Sen duymamışsın ya!
BAŞKAN
– Şimdi, Sayın Gök, ben de dinledim, tabii…
NURETTİN
YAŞAR (Malatya) – Sayın Başkanım…
LEVENT
GÖK (Ankara) – Efendim, konuşmanın anlamı beyefendiye karşı değil.
NURETTİN
YAŞAR (Malatya) – Hanımefendiye soralım, “Sapıksınız.” dedi.
GÜLAY
YEDEKCİ (İstanbul) – “8 yaşındaki çocukla evlenen sapıktır.” dedim, size bir
şey demedim. 
LEVENT
GÖK (Ankara) – “8 yaşındakiyle evlenenler sapıktır.” dedi. Niye üzerine
alınıyor?
NURETTİN
YAŞAR (Malatya) – “Sapıksınız.” dedi.
LEVENT
GÖK (Ankara) – Hayır, sakın ha.
GÜLAY
YEDEKCİ (İstanbul) – Niye üstüne alınıyorsun Sayın Vekilim?
NURETTİN
YAŞAR (Malatya) – Yani, bu kadar da göz göre göre, göz göre göre yapılmaz bu
ya!
BAŞKAN
– Sayın Yaşar oradan “Benim annem 15 yaşında evlendi.” dedi diye hatırlıyorum
ben.
NURETTİN
YAŞAR (Malatya) – Evet.
LEVENT
GÖK (Ankara) – Ama kendisine dönük bir şey yok efendim.
BAŞKAN
– Sayın Yedekci de…
GÜLAY
YEDEKCİ (İstanbul) – 8 yaş için söyledim.
LEVENT
GÖK (Ankara) – “8 yaşındakiyle evlenirse sapıktır.” dedi.
NURETTİN
YAŞAR (Malatya) – Efendim, şartlı sövgü olmaz. 
GÜLAY
YEDEKCİ (İstanbul) – Bakın, tutanaklara bakın. 
LEVENT
GÖK (Ankara) – Tutanakları getirin, ondan sonra bakarız.
GÜLAY
YEDEKCİ (İstanbul) – 8 yaş için söyledim. 
NURETTİN
YAŞAR (Malatya) – Sayın Başkanım, şartlı sövgü olmaz. 
BAŞKAN
– Bakın, Sayın Yaşar’ı göstererek, hitap ederek…
İki
dakika sataşmadan söz veriyorum.
NURETTİN
YAŞAR (Malatya) – Şartlı sövgü olmaz.
LEVENT
GÖK (Ankara) – Sayın Başkanım, bir tutanakları getirin. Varsa zaten ben…
BAŞKAN
– Ben dinlediğim için Sayın Gök… Gerçekten bunu bir düzeltmemiz lazım. 
GÜLAY
YEDEKCİ (İstanbul) – Konuşmak istiyorsa başka ama ben sataşmadım ona. Ama bütün
sapıklara sataştım. Kendilerini sapık olarak görüyorlarsa buyursun söz alsın. 
NURETTİN
YAŞAR (Malatya) – Hayır, iki dakika konuşsam ne kaybedersiniz canım!
BAŞKAN
– Ben sataşmadan…
LEVENT
GÖK (Ankara) – Bir saniye… Sayın Başkan…
BAŞKAN
– Artık kürsüye çağırdım.
NURETTİN
YAŞAR (Malatya) – Kimseye “Sapıksınız.” demeyeceğim. 
LEVENT
GÖK (Ankara) – Bakın, ben arkadaşımızı tenzih ederim, onu anlatmaya
çalışıyorum. Yani, böyle bir konu yok. 
BAŞKAN
– Anladım.
Böyle
bir düzeltmeye ihtiyaç hasıl olmuş, öyle anlaşılıyor.
NURETTİN
YAŞAR (Malatya) – Düzeltelim. 
LEVENT
GÖK (Ankara) – Ama arkadaşımız 8 yaşındakilerle evlenenlere söyledi, kendisiyle
ilgili en ufak bir söz dahi etmedi.
NURETTİN
YAŞAR (Malatya) – Levent Bey, şartlı sövgü olmaz.
LEVENT
GÖK (Ankara) – Ben kendisini tenzih ederim, onu söylüyorum.
BAŞKAN
– Tamam. 
Teşekkür
ediyorum Sayın Gök, artık davet ettim.
Sayın
Yaşar, iki dakika süre veriyorum, lütfen, yeni bir sataşmaya meydan vermeyelim.
Buyurun.
IX.- SATAŞMALARA İLİŞKİN KONUŞMALAR (Devam)
5.- Malatya Milletvekili Nurettin Yaşar’ın,
İstanbul Milletvekili Gülay Yedekci’nin CHP grup önerisi üzerinde yaptığı
konuşması sırasında şahsına sataşması nedeniyle konuşması
NURETTİN
YAŞAR (Malatya) – Efendim, Gülay Hanım konuşurken doğrusu, bayağı teatral bir
konuşma izledik. İçerik önemli değil aslında, sözler önemli değil ama vurgular,
tonlamalar, bunlar çok önemli. Konuşma tekniği açısından takdire şayan bir
konuşma izledik. Ama şunu belirtmek istiyorum: Şartlı sövgü olmaz. Yani, “Eğer
şöyleyse siz şöylesiniz.” demek o şeyi söylememiş olmak anlamına gelmez, bunu
özellikle belirtmek istiyorum. 
Bir
de lütfen -çok fazla bir kalabalık, çoğunluk yok ama- annesi 15 yaşında
evlenenler parmak kaldırsın desem burada birçok arkadaş parmak kaldırır. 
GÜLAY
YEDEKCİ (İstanbul) – Ne alakası var ya!
NURETTİN
YAŞAR (Devamla) – Ben kaldırıyorum, annem 15 yaşında evlenmiş. Bak, orada da
var, orada da var; var. Bunu yaparken bir toplumsal… (CHP sıralarından
gürültüler)
AYTUN
ÇIRAY (İzmir) – İyi bir şey mi yani?
AHMET
SELİM YURDAKUL (Antalya) – Ne alakası var ya!
BAŞKAN
– Sayın milletvekilleri, lütfen…
NURETTİN
YAŞAR (Devamla) – Bakın, rica ediyorum, ben kimseye hakaret için gelmedim,
kimseye hakaret için gelmedim. Burada bir yanlışı tashih etmek için geldim, onu
söyledim. Ben sapık değilim. Buradan bakınca öyle görünüyor mu onu bilmiyorum
ama buradan bakınca da kimseyi öyle görmüyorum. 
GÜLAY
YEDEKCİ (İstanbul) – Aşk olsun!
NURETTİN
YAŞAR (Devamla) – İkincisi: Bir tiyatro oynarken de, siyasi bir argüman
kullanırken de, bir şeyi istismar ederken de, herhangi bir şeyi istismar
ederken de buradan etkilenecek toplumsal kesimleri, insanları, aileleri,
bireyleri ve onların hassasiyetlerini göz ardı etmezsek bundan hepimiz fayda
görürüz. Siyaset her şeyi çiğneyip geçen, her şeyi ezen duyarsız bir makine
olmaktan kurtulmalı.
GÜLAY
YEDEKCİ (İstanbul) – Çocukları ezmeyin diyoruz Sayın Vekilim, çocukları
ezmeyin. 
NURETTİN
YAŞAR (Devamla) – Buna hepimizin ihtiyacı var. Hiçbirimiz çocuk istismarından
yana değiliz, hiçbirimiz tacizden yana değiliz, hepimiz buna karşıyız. 
GÜLAY
YEDEKCİ (İstanbul) – O zaman onu söyleyin, söyleyin. 
NURETTİN
YAŞAR (Devamla) – Sadece, bu toplumun olmasını istemediğimiz bazı
alışkanlıkları varsa bile -ki giderek azalıyor- bunların üzerinden buldozer
gibi geçmeyelim. Hepimizin duyarlılığa, hassasiyete, hoşgörüye, anlayışa,
empatiye ihtiyacı var, Gülay Hanım’ın da var. Yine, buna rağmen, buradan Gülay
Hanım hanımefendi olarak gözüküyor.
Teşekkür
ederim. (AK PARTİ sıralarından alkışlar)
GÜLAY
YEDEKCİ (İstanbul) – Neye rağmen? 
MUSA
ÇAM (İzmir) – Sataşma var. 
LEVENT
GÖK (Ankara) – Sayın Başkan…
BAŞKAN
– Sayın Gök, buyurun. 
Bir
dakika süreyle söz veriyorum. 
GÜLAY
YEDEKCİ (İstanbul) – Sayın Başkan, sonra ben de söz istiyorum. 
BAŞKAN
– Sayın Gök, buyurun.
V.- AÇIKLAMALAR (Devam)
31.- Ankara Milletvekili Levent Gök’ün,
Malatya Milletvekili Nurettin Yaşar’ın sataşma nedeniyle yaptığı konuşmasındaki
bazı ifadelerine ilişkin açıklaması
LEVENT
GÖK (Ankara) – Sayın Başkan, az önce de ifade etmeye çalıştım, Sayın Nurettin
Yaşar’la ilgili arkadaşımızın söylediği en ufak bir ima dahi, söz yoktur. Ben,
Nurettin Yaşar’ı tenzih ederim diğer arkadaşlarımız gibi. Burada arkadaşımız
bir sataşmayla, karşılıklı bir sataşmada 8 yaşındakilerle evlenenler ya da
evlenmeyi düşünenlerin sapık olduğunu ifade etmiştir. Ondan önce de Nurettin
Bey kendisine söz attığı için Nurettin Bey kendisi üzerine almış olursa da
böyle bir anlayışla kesinlikle arkadaşımızın görüşünü ifade etmesi zaten söz
konusu değildir. Ama, bu sataşmalar içerisinde bazen insanlar farz ediyor ki
kendisine söyleniyor, hâlbuki orada kastedilen bir genellemedir. Ancak, bu
çerçevede Sayın Nurettin Yaşar da konuşmasını bitirirken bence tam da bir
sataşmada bulunmuştur.
(Mikrofon
otomatik cihaz tarafından kapatıldı) 
BAŞKAN
– Tamam, arkadaşımıza söz vereceğiz. 
Sayın
Gök, başka bir şey var mı ilave edeceğiniz?
Bir
dakika…
LEVENT
GÖK (Ankara) – Arkadaşımıza müstehzi bir ifadeyle oturduğu yerden hanımefendi
olarak gözüktüğünü ifade etmiştir. Arkadaşımız oturduğu yerde de, ayakta da,
her yerde hanımefendidir. Yani bu şekilde ifade etmesi Nurettin Bey’in
konuşmasını bozan bir görüş olmuştur ve arkadaşımıza sataşılmıştır. Bu nedenle
Gülay Hanım’a da bir konuşma hakkı doğmuştur.
BAŞKAN
– Gülay Hanım da bir alınganlık gösteriyorsa ona da iki dakika süre verelim.
GÜLAY
YEDEKCİ (İstanbul) – Tabii, ben her şekilde hanımefendiyim, niye alınganlık
göstereyim?
BAŞKAN
– Tamam, hanımefendi olmadığınızı söylemedi zaten, hanımefendi olarak ifade
etti Sayın Yaşar da.
Lütfen,
böyle aynı nezaketle, aynı nezihlikte, güzel bir cevap bekliyoruz yeni bir
sataşmaya meydan vermeden.
Buyurun.
(CHP sıralarından alkışlar)
IX.- SATAŞMALARA İLİŞKİN KONUŞMALAR (Devam)
6.- İstanbul Milletvekili Gülay
Yedekci’nin, Malatya Milletvekili Nurettin Yaşar’ın sataşma nedeniyle yaptığı
konuşması sırasında şahsına sataşması nedeniyle konuşması
GÜLAY
YEDEKCİ (İstanbul) – Kıymetli Sayın Başkanım, çok kıymetli milletvekili
arkadaşlarım; tekrar hepinizi selamlıyorum.
Şimdi,
bir milletvekili söylemlerinde, eylemlerinde öncelikle Türk toplumuna, bizi
izleyen ilkokul seviyesinden dede yaşında olan arkadaşlara, insanlara kadar
örnek olmalıdır, söylediği her sözün birileri tarafından takip edildiğini
bilmelidir. Onun için, sanki 15 yaşında evlilik normalmiş gibi konuşmak, 8
yaşındaki çocuğun evlenmesini normal kabul ediyormuş gibi konuşmak bu ülkeye
gerçek anlamda bir ihanettir ve doğru değildir. Çocuklar, çocuklarımız bizim
ciğerimizin paresidir. Çocuklardan kıymetli neyimiz var, neyi konuşuyoruz? Çocuklarınızdan
kıymetli neyiniz var? Hanginiz, hangimiz kendi hayatımızı çocuklarımıza feda
etmeyiz ki? Bir başkasının çocuklarına bile hayatlarımızı feda etmez miyiz?
Siyaset yapmak biraz da kendi çocuğundan daha çok başkalarının çocuklarını
düşünmek değil midir? Bu anlayışın Türkiye’de egemen olması; insanın, çocuğun,
kadının kutsal olduğunu bilmeniz ve bu değerlere gereken değeri göstermeniz…
Kadına şiddetin son bulması, çocuğa şiddetin son bulması, burada üzülerek
gördüğümüz o önergenin bir daha hiç getirilmemesi ve bir daha kimsenin o tür
önergeleri getirmeye cesaret edemeyecek aydınlıkta bir Türkiye için bizim
mücadelemiz; sizi de aydınlığa çağırıyoruz. 
Türkiye’nin
aydınlık ve ışıklı bir yola ihtiyacı vardır, hepimizin mutlulukla ve huzurla
yaşayabilmesi için öncelikle çocuk tecavüzlerine, çocuk istismarcılarına mağdur
demekten vazgeçmemiz şarttır. Dünün koşullarıyla bugünü yargılayamazsınız,
1920’lerle 2016’ları değerlendiremezsiniz, bugünün koşullarıyla o günün
koşulları farklıdır. Siz, o günlerde insanlar deve üstünde gidiyorlardı, bugün
en son model arabalara biniyorsunuz. En çok da en son model arabalara Diyanet
İşleri Başkanlığı biniyor.
Hepinizi
sevgiyle, saygıyla selamlıyorum. (CHP sıralarından alkışlar) 
BAŞKAN
– Evet, teşekkür ediyoruz.
VIII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, 15/4/2016 tarihinde
İstanbul Milletvekili Gülay Yedekci ve arkadaşları tarafından, çocuğa hizmet
veren bütün kurumlarda istismarı önleyici güvenlik ve eğitim politikalarının ve
mağdur çocuklar için psikoterapi programlarının oluşturulması amacıyla verilmiş
olan Meclis araştırması önergesinin, Genel Kurulun bilgisine sunulmak üzere
bekleyen diğer önergelerin önüne alınarak 22 Kasım 2016 Salı günkü birleşiminde
sunuşlarda okunmasına ve ön görüşmelerinin aynı tarihli birleşimde yapılmasına
ilişkin önerisi (Devam)
BAŞKAN
- Önerinin aleyhinde ilk söz Düzce Milletvekili Ayşe Keşir’e aittir.
Buyurun
Sayın Keşir. (AK PARTİ sıralarından alkışlar) 
AYŞE
KEŞİR (Düzce) – Evet, Sayın Başkan, değerli milletvekilleri; Cumhuriyet Halk
Partisi önerisi hakkında grubum adına söz almış bulunuyorum. 
Öncelikle
tabii, -grubumuzdan az önce konuşan Sayın Yaşar da söyledi- bir tiyatro
izledik, kendi söyleyip, inanıp, kendi alkışlayan bir tiyatro. Gerçekten bu şekilde
siyaset yapmayı bu milletin hak etmediğini düşünüyorum. 
Bu
ülkede “çocuk” ve “evlilik” kelimeleri asla yan yana gelemez. “Çocuk” ve
“istismar” kelimelerinin asla yan yana gelmesine müsaade edilemez. Bakın,
buraya bir külliyat getirdim. Bu, son bir yılın külliyatı. Son bir yılın
külliyatı. Eğer son on dört yılın külliyatını getirseydim bütün bu masaları
doldurmam gerekirdi bu konuda. 
AK
PARTİ, değerlerin partisidir. AK PARTİ, milletten gücünü alan bir partidir.
Kurulduğu andan itibaren milletle iç içe olan, milletten gücünü alan, milletle
beraber olan bir partidir ve değerlerin partisidir. (AK PARTİ sıralarından
alkışlar) Siz söylediniz diye AK PARTİ değersizleşmez. Siz 8 yaşında evlenmeyi
telaffuz ettiniz diye AK PARTİ bunu onaylıyor olmaz. AK PARTİ’liler de bu yüce
millet de buna inanmaz. 
BÜLENT
TURAN (Çanakkale) – Onlar yalancı, onlar iftiracı olur sadece. 
AYŞE
KEŞİR (Devamla) – Evet.
Önergeyi
okudum, satır satır okudum, yeni bir şey var mı, arkadaşlarımız ne öneriyorlar
diye. Bir defa, bu önergenin altında imzası olan arkadaşlarımızın çalışma
ekibini bir gözden geçirmelerini tavsiye edeceğim çünkü son bir yılda, burada
yazılı, önergede yazılı olan maddelerle ilgili iki tane araştırma komisyonu
kuruldu. Bakın, bu son bir yılın külliyatı burası. Yazılı olanlarla ilgili iki
araştırma komisyonu kuruldu. Birinin başkanlığını da bendeniz yaptım.
Cumhuriyet Halk Partisinden ve Milliyetçi Hareket Partisinden çok kıymetli
arkadaşlarımızla çalıştık. Aile Bütünlüğünün Korunması -kısa adı- Araştırma
Komisyonu. Çok kıymetli katkıları oldu arkadaşlarımızın ve bir rapor
yayınladık. Orada, o önergeyi hazırlayan arkadaşlar lütfedip -tabii 445 sayfayı
okumak biraz emek ister, zahmet ister, zor olur 445 sayfayı okumak ama- şunun
başlıklarını gözden geçirmiş olsalardı muhtemelen o önergeyi vermeyeceklerdi. 
Bu
Komisyon, aile bütünlüğünü incelerken bağımlılıktan engelliye, yaşlı bireye
-efendime söyleyeyim- kadına yönelik şiddete, çocuk istismarına varan, aile
bütünlüğünü olumsuz etkileyen tüm unsurları tek tek ele aldı. Üstelik bu
Komisyon… 
GÜLAY
YEDEKCİ (İstanbul) – 10 yaşındaki çocuk uyuşturucu kullanıyor. Sen neden
bahsediyorsun? Tiyatroyu siz oynuyorsunuz. 
AYŞE
KEŞİR (Devamla) – Kendiniz söyleyip kendiniz cevap vermeyin Sayın Vekil, lütfen
dinleyin. Ben sizi dinledim. 
GÜLAY
YEDEKCİ (İstanbul) – Siz oynuyorsunuz tiyatro. 10 yaşındaki çocuk uyuşturucu
kullanıyor. 
AYŞE
KEŞİR (Devamla) – Kendiniz söylüyorsunuz, kendiniz inanıyorsunuz. 
GÜLAY
YEDEKCİ (İstanbul) – Ya boş ver, işte aynısını sen yapıyorsun şu anda.
AYŞE
KEŞİR (Devamla) – Lütfen okuyun. Okuma yazmanız umarım vardır. Lütfen okuyun.
GÜLAY
YEDEKCİ (İstanbul) – Türkiye’deki veriler ortada. Sizin verileriniz, Hükûmetin
verileri. 
AYŞE
KEŞİR (Devamla) – Biz, bu Komisyonda sadece boşanma olayları ve boşanmanın neden
ve sonuçlarını incelemedik, aile bütünlüğünü ilgilendiren toplumsal tüm
olguları değerlendirdik. 
GÜLAY
YEDEKCİ (İstanbul) – 10 yaşındaki çocuk uyuşturucu kullanıyor. Sen neden
bahsediyorsun?
AYŞE
KEŞİR (Devamla) - Bunun içinde bağımlılık da dâhil -sizin önergenizde
bağımlılık var diye söylüyorum bunu- bağımlılık da dâhil. Çünkü madde
bağımlılığı ya da alkol bağımlılığı olduğunda bir aile bütünlüğünden söz
edemeyiz. 
Bunun
içinde kadına yönelik şiddet var, bu raporda incelendi. Bir evde kadın ve
çocuğa yönelik şiddet varsa -aile bireylerine- aile bütünlüğünden söz edemeyiz.
Bir evde istismardan bahsediyorsak, o evde aile bütünlüğünden söz edemeyiz.
Bütün bunların hepsini inceledik. Vaktiniz olduğunda inceleyeceğinizi ümit
ediyorum.
Diğer
bir konu: 2004 yılına kadar bu ülkede tecavüzcüsüyle evlenme yasaldı
arkadaşlar, 2004 yılına kadar. AK PARTİ mi vardı bu hüküm geldiğinde? Ve yetmiş
dokuz yıl bu hüküm kaldırılmadı, kaldırmaya kimse tenezzül etmedi. Ne zaman
kalktı bu? 2005 yılında kaldırıldı. 
BARIŞ
YARKADAŞ (İstanbul) – Sayın Vekilim, oy birliğiyle kaldırıldı, oy birliğiyle! 
MUSTAFA
SEZGİN TANRIKULU (İstanbul) – Oy birliğiyle!
ALİ
ÖZKAYA (Afyonkarahisar) – Dinle, dinle!
AYŞE
KEŞİR (Devamla) - 2005 yılından itibaren çocuk istismarı, aile içi tecavüzlerin
kaldırılması hep AK PARTİ dönemindedir. (CHP sıralarından gürültüler)
Ayrıca,
2004 yılında kadın-erkek eşitliği ilk kez Anayasa’ya yine AK PARTİ döneminde
girdi. 2010 yılında yine Anayasa’ya kadınlarla ilgili pozitif ayrımcılık ilk
defa AK PARTİ’yle girdi. 
MAHMUT
TANAL (İstanbul) – Peki, niye af getirdiniz?
AYŞE
KEŞİR (Devamla) - Aynı zamanda, Çocuk Koruma Kanunu yine 2005 yılında AK PARTİ
döneminde geldi. 
GÜLAY
YEDEKCİ (İstanbul) – AK PARTİ döneminde Ensarda tecavüzler oldu! Gerger’de ki
tecavüzler…
AYŞE
KEŞİR (Devamla) - 2010 yılında Anayasa’ya çocuk hakları ilk defa AK PARTİ
döneminde girdi. 2013-2017’de çocuk stratejisi bu ülkede ilk defa AK PARTİ
döneminde gerçekleştirildi. 
2003
yılına kadar bu ülkede kız çocuklarının okullaşma oranı ne yazık ki yüzde
45’ti. Ne yazık ki bu konuyla ilgili 2003’e kadar kimseden bir şey duymadık
arkadaşlar. Bu konuyu yine AK PARTİ dert edindi. 2006’da kız çocuklarının
okullaşma oranı yüzde 52, 2016’da yüzde 80 oldu, yine AK PARTİ döneminde oldu.
Bakın,
eğitim en önemli fırsat eşitliği aracıdır, kadın-erkek arasında da
sosyoekonomik yapılar arasında da. Eğitim, AK PARTİ’nin öncelikli konularından
olmuştur. On iki yıl zorunlu eğitim… Kız çocuklarının erken evlenmeye
zorlanmasında en önemli engellerden biri zorunlu eğitim çağının
yükseltilmesidir.
Diğer
bir konu: Kadın istihdamını ve kadınların karar alma sürecine katılımını da
konuşuyorsak eğitim en önemli araçtır. Eğitimle ilgili geliştirmediğimiz, kız
çocukları ve kadınlar için geliştirmediğimiz hiçbir politikadan sonra karar
alma mekanizması ve istihdamdan bahsedemeyiz. Kadını güçlendiren en önemli araç
eğitimdir ve ben, şahsi deneyimlerimle, eğitime yaklaştırılmamak ve eğitim
görmemek için şiddet görmüş, devlet tarafından şiddet görmüş de bir
kardeşinizim. Neredeydi; bugün kadın ve kız çocuğu hakkında beyanda bulunanlar,
güya haklarını savunduğunu iddia edenler o gün neredeydi? Ben ve benim akranım
olan pek çok kadın, eğitim almak istediğinde, şiddet gördüğünde bugün
konuşanlar neredeydi merak ediyorum. (AK PARTİ sıralarından alkışlar) 
Aynı
zamanda, Aile Bütünlüğünü Araştırma Komisyonu -biraz bilgi vermek istiyorum-
dört aylık bir komisyon, 19 toplantı yaptı, yaklaşık 500 kişi ve kurumu
dinledi. Bunların içinde 50’ye yakını hâkim, bir o kadarı boşanma avukatı, bir
o kadarı kamu görevlisi, akademisyen, sivil toplum kuruluşu temsilcileri.
Muhtemelen kaçırdınız ya da bu önergeyi size hazırlayan arkadaşlar fark
edemediler…
GÜLAY
YEDEKCİ (İstanbul) – Biz kendi önergemizi kendimiz hazırlıyoruz, sizin gibi
başka yerlere hazırlatmıyoruz önergelerimizi. 
AYŞE
KEŞİR (Devamla) – Aynı zamanda, bir Çocuk İstismarı Komisyonu kuruldu,
çalışmalarını yeni tamamladı ve bu komisyon, çocuk istismarına ait, sadece
cinsel istismar değil… Çocuk sadece cinsel olarak istismar edilemez, çocuk
ekonomik olarak istismar edilebilir, çalışma hayatında istismar edilebilir,
dağa götürülerek terör maksadıyla istismar edilebilir. (AK PARTİ sıralarından
alkışlar) Tüm bunların hepsi bu komisyon raporunda çalışıldı ve Meclis
Başkanlığına sunuldu. Umarım fırsatınız olur, bir ara da buna bakarsınız.
Komisyon üyesi arkadaşlarınızın, partili arkadaşlarınızın bunu size
ulaştıracaklarını düşünüyorum. 
Onun
için, yazmadan önce okumak gerekir. Bakın, bu çok önemli bir şeydir. Okumadan
yazmak çok büyük bir hastalıktır, “Allah şifa versin.” diyorum. Yazmadan önce
okumak gerekir. Ne yapılmış, ne edilmiş, bu konuda bir şey var mı? Ezbere
söylediğinizde hiçbir zaman millette karşılığını bulamayacak. “Çocuk” ve
“evlilik” kelimesi AK PARTİ döneminde asla yan yana gelmemiştir, bundan sonra
da gelmeyecektir. 
AHMET
SELİM YURDAKUL (Antalya) – Niye önerge verdiniz o zaman?
AYŞE
KEŞİR (Devamla) – Çocuk ve istismar konusu asla AK PARTİ döneminde yan yana
gelmemiştir, bundan sonra da gelmeyecektir. Siz bundan emin olduğunuz için
telaş içindesiniz, ben sizi telaşınızla baş başa bırakıyorum. Bu ülkenin çok
ciddi gündemi var, biz AK PARTİ’liler olarak bu gündemi yapmak ve bu
Parlamentoyu çalıştırmak zorundayız.
ATİLA
SERTEL (İzmir) – Kim imzaladı Hanımefendi? 6 imza kimin?
AYŞE
KEŞİR (Devamla) – Onun için, sizi sizinle baş başa bırakıyorum. 
Yüce
heyetinizi saygıyla selamlıyorum. (AK PARTİ sıralarından alkışlar) 
BAŞKAN
– Önerinin lehinde ikinci söz Batman Milletvekili Ayşe Acar Başaran’a aittir.
Buyurun
Sayın Başaran.
AYŞE
ACAR BAŞARAN (Batman) – Sayın Başkan, değerli milletvekilleri; aslında, biz
bugün burada çocuklarla ilgili çok önemli bir gündemi konuşurken şu dakikalarda
yine bir çocuk derneğinin kapısına kilit vurulmaya çalışılıyor; Gündem Çocuk
Derneğinin Ankara Şubesi bugün şu dakikada, biz bu kadar mühim bir meseleyi
konuşurken kapatılıyor. Bu, sadece bir değil, bu son süreçte, geçen hafta
içerisinde onlarca kadın ve çocuk derneği kapatıldı ve hemen akabinde bir gece
yarısı darbesiyle bu tasarının gelmiş olması çok manidar geldi açıkçası bize.
Çünkü çocuklarla ilgili, kadınlarla ilgili, dişini tırnağına takıp gerçekten bu
ülkede çocuk haklarını, kadın haklarını savunan bu kurumları kapattıktan sonra
bu tasarının getirilmiş olması, aslında bütün muhalif kesimi susturup, bu
konuda gerçekten emek verenleri susturup burada toplumsal bir algı yaratmaktan
başka bir şey değildir.
Evet,
bugün sabahtan beri biz bu cinsel istismar, çocuk istismarıyla ilgili
konuşuyoruz ve nasıl oluyorsa bilmiyorum, iktidar partisinden buraya gelip her
konuşan, sanki muhalefet bu konuyu gündeme getirmiş, sanki muhalefet
kendiliğinden bugün bu konuyu gündem yapıp bunu konuşuyormuş gibi bir algı
yaratıyor. 
Arkadaşlar,
bir gece darbesiyle, kendi milletvekillerinin bile haberi olmadan bu tasarıyı
getiren iktidar partisi. Bugün bu tasarıyı getiren muhalefet değil. Burada
bunun karşısında duran bizleriz zaten. Burada çıkıp çocuklarla ilgili,
istismarlarla ilgili ne kadar iyi işler yaptığınızı söylüyorsunuz,
söylüyorsunuz ama bu tasarıyı getiren sizsiniz; bu tasarıyı toplumsal bir algı
üzerinden buradan geçirmeye çalışan da sizsiniz. 
Ve
dediğim gibi, siz her defasında çıkıp toplumsal bir kabulün olduğunu, toplum
tarafından bir kabul olduğunu söylüyorsunuz. Mademki öyleydi neden şu anda
bugün Adalet Bakanı çıkıp “Mağdurlar kendini halka daha iyi ifade etsin,
kendilerini anlatsınlar ki biz bu kanunu geçirebilelim.” diyor. Yani şunu demek
istiyor: “Bu kanunu biz Adalet Komisyonuna çekelim, bunun üzerinden bir algı
yapalım, daha sonra tekrar getirip buradan geçiririz.” Biz bu oyunları buradan
çok gördük; kayyumla ilgili maddede de gördük, burada yapılan bütün hukuksuz,
gayrimeşru düzenlemelerde de gördük bunu. Kalkıp, bugün geri adım atıyor gibi
yapıp, dediğim gibi toplumsal algılarla bu Meclisi yönetmeye çalışıyorsunuz.
Kanun
tasarısı Meclise geliyor, hemen bütün televizyonlar o mağdur kadınları çıkarıp
bu yasanın ne kadar önemli olduğunu anlattırıyor. Doğru, o kadınların mağdur
olduğunu, o kız çocuklarının mağdur olduğunu biz de söylüyoruz ama bunun çözümü
hiçbir zaman o kız çocuklarını, o kadınları suçlulara teslim etmek değildir.
Kadınların hepsinin ortak söylediği bir şey var. Belki, eğer onları dinleme
zahmetine gerçekten katlandıysanız, şunu söylüyorlar: “Ya, eşim dışarıdayken en
azından eve ekmek getiriyordu, toplumsal baskının karşısında beni koruyup
kolluyordu.” Hiçbirinin ağzından “Ben eşimi seviyorum. Ben eşimi sevdiğim için
çıksın.” gibi bir cümle çıkmıyor.
Demek
ki bu işin çözüm yöntemi, o kadınlara yaşayabilecekleri, o kız çocuklarına
yaşayabilecekleri ortam sağlamaktır; bir ömür boyunca, kendisine tecavüz eden
faillerle aynı evi paylaşma cezasını vermek değildir. Bu yasada neyi
öngörüyorsunuz? O kadına boşanmak da yasak. Çünkü failin kusuruyla boşandığı
zaman o kadın, o fail tekrar cezaevine giriyor. Peki, bunun yaratacağı sonuç
ne? Daha çok çocuk cinayeti, daha çok kadın cinayeti. Biz bunları da çok iyi
biliyoruz.
Ya
da siz buradan bir sürü şey anlattınız; bu 3 bin kişinin 3 bini, 4 bini,
gerçekten hepsi sizin anlattığınız düzlemde insanlar mı, yoksa 8 yaşında, 10 yaşında,
12 yaşında, 1 kişinin, 2 kişinin, 26 kişinin hatta, tecavüzüne uğrayıp onlarca
ameliyattan sonra oturabilme durumuna gelen çocuklar mı? Peki, bununla ilgili
herhangi bir belirleme, bir tespit var mı sizin elinizde? Hayır, çünkü sizin
derdiniz bu değil, çünkü sizin derdiniz, kendinize göre bir sistem oluşturmak.
15 yaşında, evet, birçok kişinin annesi evlenmiş olabilir ama biz biliyoruz ki
o kadınların çoğu doğum yaparken hayatını kaybetti; o kadınların çoğu doğurduğu
çocukla oyun oynadı; o kadınların çoğu, belki 10 çocuk doğurup, maalesef o
erkekle yaşamak zorunda kaldığı için evliyken tecavüze uğrayıp yine de terk
etmeme durumunda kaldı. Gelip bunları konuşalım. Aslında bunlar için çözüm
bulmamız gerekiyor. 
Yine,
Avrupa’daki düzenlemelerden söz ediyorsunuz. Avrupa’daki düzenlemelerin hiçbiri
bu şekilde düzenlemeler değil, biraz açıp bakalım. Mağdurun daha çok ön planda
olduğu, mağdurun sosyal hayata ve psikolojik olarak tekrar yaşama dönmesi için
gerekli düzenlemeler yapılıyor; sizin gibi, mağdur failmiş gibi, tecavüz
edenmiş gibi servis edilmiyor. Eğer gerçekten çocuğun haklı yararını
konuşuyorsak gelin bunları konuşalım ama eğer sizin derdiniz başkaysa gelin,
derdinizi açık açık söyleyin, bütün halk, bütün kamuoyu da asıl derdinizin ne
olduğunu gerçekten öğrensin. 
Yine,
ben, en son, sizin, bir sürü yaptığınız iyi işten söz ettiniz, kendi
cümlelerinizi size okuyayım, bakalım bu süreç içerisinde kadınlara, çocuklara
nasıl bir hayatı reva görmüşsünüz ya da nasıl uygulamalar olması gerektiğini
savunmuşsunuz: “Kadın ile erkek eşit olamaz, fıtratına aykırı.” İsim
vermeyeceğim, hepsinin kimler tarafından söylendiğini siz çok iyi biliyorsunuz.
“Kız mıdır, kadın mıdır, bilemem.” “Kadınlar iş aradığı için işsizlik yüksek.”
Bu mu sizin istihdama bakış açınız? “Anası tecavüze uğruyorsa neden çocuk
ölsün, günahı ne? Anası ölsün öyleyse.” “İş istiyoruz Sayın Bakanım.” sözlerine
karşılık “Evdeki işler yetmiyor mu?” “Kadın çalışarak fuhşa hazırlık yapar.”
“Kahkaha atan kadın iffetsizdir.” “Kadının fıtratında köle olmak var.”
“Tecavüze uğrayan kürtaj yaptırmasın.” “Hamile kadın sokakta dolaşamaz.”
“Kadınlar için tek kariyer annelik.” “Türk kadını evinin süsüdür.” İşte sizin
kadınlara, kız çocuklarına layık gördüğünüz hayat bu. Böyle, istihdamdan söz
ederek… Gerçekten, kadınların istihdama, sosyal hayata, ekonomik hayata
katılımı gibi bir derdinizin olmadığını hepimiz biliyoruz ki son yaptığınız bu
operasyonlardan da bunun ne kadar net olarak ortaya çıktığını görüyoruz.
Dediğim gibi, bir sürü kadın derneğini kapattınız ama en önemlisi de büyük bir
başarı olarak düşündüğünüz ve böyle yansıttığınız, belediyelerimizdeki eş
başkanlık sistemine saldırdınız. Bunun da nedeni işte bugün burada
yaptıklarınız. 
Eğer
5 kadın vekil arkadaşımız bugün tutukluysa, her gün bizi tutuklamalarla tehdit
ediyorsanız, yine, belediye eş başkanlarımız görevden alındıysa, kadın
kurumlarımızın hepsinin kapılarına kilit vurulduysa, bütün kadın dernekleri,
çocuk dernekleri kapatıldıysa, işte burada istediğiniz o sistemi yaratmak için,
bütün sesleri kesmek içindir. Ama arkadaşlarımız da söyledi. 
Evet,
arkadaşlarımız tutuklu olabilir, bütün kurumları da kapatmış olabilirsiniz ama
bugün Meclisin kapısındaki kadınları gördünüz. Sizin ne yapmaya çalıştığınızı
oraya gelen kadınlar da buradaki kadınlar da çok iyi biliyor. Ben iktidar
sırasındaki kadınların da aslında çok farkında olduğunu düşünüyorum, bu
uygulama karşısında çok rahatsızlık da hissettiklerini biliyor ve inanıyorum.
Onun için biz sadece bu meseleyi bir muhalefet yapma meselesi olarak görmüyoruz.
Bence vicdan sahibi, gerçekten, kadınların özellikle, bir bütünle bu önergenin
tamamının reddedilmesi için baskı yapması gerekiyor. 
Çünkü
burada başka bir şey de söylendi, Anayasa Mahkemesinin kararı dendi. Ben diğer
arkadaşlarım gibi, iktidar sıralarında oturanların bu düzenlemeleri yaparken
hukuku çok da bilmediklerini düşünmüyorum. Çok iyi biliyorsunuz ama ben bir
hukukçu olarak… Bir başka daha terim vardır hukukta, “kanunu dolanmak” diye bir
tabir vardır; işte bunu çok iyi biliyor ve çok iyi beceriyorsunuz. Çünkü
Anayasa Mahkemesinin kararı şu anda yapmaya çalıştığınız düzenleme değil,
aslında daha adil bir uygulamanın getirilmesi için Anayasa Mahkemesi o
düzenlemeyi iptal etti. Ama siz kendi isteğiniz, kendi içgüdüleriniz, kendinizi
tatmin etmek için bugün burada bu kanunu başka şekilde yorumlayıp başka şekilde
düzenlemeye çalışıyorsunuz. 
Ama
dediğim gibi, biz her alanda bunun karşısında durmaya devam edeceğiz. Sizin, o
kız çocuklarına, o kadınlara reva gördüğünüz hayatın tam aksine, daha özgür bir
hayat kurmak için, daha eşitlikçi, çocuk haklarından yana bir hayatın kurulması
için her alanda sizin karşınızda dikilmeye devam edeceğiz. Çok rahatsız
olacaksınız, biliyorum. 
Gülmeyin,
ne kadar rahatsız olduğunuzun göstergesi bu. 
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkürler Sayın Acar Başaran.
NURETTİN
YAŞAR (Malatya) – Lütfen çocukları siyaseten istismar etmeyin, lütfen kimse
çocukları siyaseten istismar etmesin; yazıktır, günahtır, ayıptır. Yani bazı
şeyleri siyasi malzeme yapmayın ne olursunuz ya.
BAŞKAN
– Önerinin aleyhinde ikinci ve son konuşmacı İstanbul Milletvekili Tülay
Kaynarca. (AK PARTİ sıralarından alkışlar)
Buyurun
Sayın Kaynarca.
TÜLAY
KAYNARCA (İstanbul) - Sayın Başkan, değerli milletvekilleri; Cumhuriyet Halk
Partisi grup önerisi aleyhine söz aldım. Genel Kurulu saygıyla selamlıyorum.
Öncelikle
grup önerisinin başlığı çocuk istismarıyla ilgili komisyon oluşturulmasını
kapsıyor. Bununla ilgili, Meclisimizde, Türkiye Büyük Millet Meclisinde tüm
siyasi parti milletvekillerimizin katkısıyla oluşmuş bir istismar komisyonu,
çocuk istismarını işleyen bir komisyonumuz var. Çalışmasını tamamladı, çok
değerli bir rapor ve çözüm önerilerini içeren güzel bir çalışmaya da imza attı
Yılmaz Tunç Başkanlığında. Yine, aile ve boşanma komisyonuyla benzer içeriği de
kapsadığı için bu çalışma da gerçekleşti. Dolayısıyla, bugünkü verilen
önergenin gündemin sıcaklığıyla ilgili olduğunu, dolayısıyla sadece bunu
kapsadığını düşündüğümü ifade ederek konuşmamı üç dört başlıkta toparlamak
istiyorum.
Öncelikle
bu düzenlemenin kapsamı, neyi kapsayıp neyi kapsamadığı, ardından zamanlaması,
bizim anayasal çalışmalarda ve kanun çalışmalarında “Çocuk ve Kadın”
başlığındaki hassasiyetlerimiz ve son olarak da bundan sonra yapmamız gerekenlerle
ilgili bir konuşma yapmayı arzu ediyorum.
Bunlardan
birincisi, kanunun izin verdiği yaştan önce evlenenleri kapsayan bu
düzenlemenin adını önce doğru koymak lazım. Dolayısıyla, aile olmuş
evliliklerin hukuki problemlerini çözme adına atılmış bir adım ve sadece… Peki,
neyi kapsamıyor? Bunu kapsadığını belirttikten sonra, kesinlikle tecavüzleri
asla kapsamadığı gibi, bu önerge içerisindeki ilk cümle de, “Cebir, tehdit,
hile” diye başlayan o cümle de bunu kapsamadığını açıkça ortaya koyuyor. Aksini
iddia edenlerin kaygılarını giderecek, işte bu konuda kaygı duyanlarla ilgili
çerçeveyi daha net ortaya koyabilmek, kanun koyucu ve kanunu uygulayıcı
arasındaki bu çalışmayı da iyi yapabilmek lazım. Buna da bir bıçaksırtı olduğu
için dikkat çekmek isterim.
Ancak
şu kabul edilemez: Bu üç gündür kamuoyunda, -özellikle bu çalışmaya imza atan,
bu önergeye imza atan kardeşlerimizle ilgili- AK PARTİ milletvekillerimizin
çocuklarını gazetelerde deşifre etme. Bakın, bu nasıl bir vicdandır? Yani kız
çocuklarıyla ilgili bir konuda eleştiri yapıyorsunuz, bunun üzerinde dikkatle
duruyorsunuz ve bu kanunla, bu önergeye imza atan AK PARTİ’li vekillerin
çocuklarının, küçücük çocuklarının resimlerini televizyonlarda, gazetelerde
vermekten hiç sakınca duymuyorsunuz. (AK PARTİ sıralarından alkışlar) Bu bir
nefret suçudur. Bu bir nefret suçudur çünkü o AK PARTİ Grubunun kararıdır ve
bizim arkadaşlarımızın her birinin kararıdır. Bunu niye ifade ediyorum? Eksik
olabilir, farklı olabilir, başka düşünüyor olabilirsiniz. Bu çerçeveyi farklı
çizerek bunun gereğini yapar AK PARTİ Grubu, dün yaptığı gibi bugün de yapar.
Ama sırf o önergeye imza attığı, usul itibarıyla bunu gerçekleştirdiği için,
bir milletvekili diye, işte kendi küçücük çocuklarının, kız çocuklarının
fotoğraflarını gazetelerde, televizyonlarda… Bu mantığı kınıyorum, bir nefret
suçu olduğunun da altını dikkatle çiziyorum.
İkincisi
ise, bu yeni bir konu mu? Hayır. Kadın Erkek Fırsat Eşitliği Komisyonu 2009’da
kuruldu. Bu, kanunla kurulmuş komisyonun ilk alt komisyon başlığı nedir biliyor
musunuz? İlk alt komisyon başlığı erken evliliklerle ilgilidir yani yıl 2009;
yeni bir çalışma olmuş. Yıllarca hiç düşünülmemiş bu konulara, bu başlıklara
dikkat çekilecek Kadın Erkek Fırsat Eşitliği Komisyonu adı altında bir komisyon
oluşturulmuş ve bu komisyon ilk olarak neyi işlemiş? Erken evlilikleri ve
çocuklarımızla ilgili, kadınlarımızla ilgili bu hassasiyeti işlemiş. Arkasından
alınan kararlarda, oluşturulan raporlarda da çocuklarımızın, evlatlarımızın
üstün menfaati dikkate alınmış. 
Şimdi
başka, bir üçüncü başlığa dikkat çekeceğim ve 4 başlıkla bunu tamamlayacağım.
Üçüncüsü şu: Her şeyi yapabilirsiniz, eleştirebilirsiniz, başka açıdan
bakabilirsiniz, siyasi istismar hâline getirip çok hassas bir konuyu kamuoyunun
önünde algı operasyonuyla bu hâle de getirebilirsiniz, her şeyi yapabilirsiniz
ama AK PARTİ hükûmetlerini, kadın ve çocuk konularındaki hassasiyeti konusunda
onu buradan vuramazsınız; bunu geçiniz, bu mümkün değil, neden? Şimdi size
sadece birkaç kanuni madde ifade edeceğim.
Az
önce, çok değerli milletvekili arkadaşlarımızın her biri farklı başlıklarda bu
yasal düzenlemelere dikkat çektiler çünkü bu üçüncü önerge, her biri hemen
hemen bunu kapsıyor. Öncelikle evlenme yaşı: Bakın, 1930’lu yıllardaki 14 yaşı
17’ye çeken parti kim? AK PARTİ. Dolayısıyla, bununla ilgili hassasiyetimizi
ortaya zaten koymuşuz. İkincisi: Utanç verici bir yasal düzenlemeyi, yine eski
yıllardan, 1930’lu, 1940’lı yıllardan günümüze gelen, tecavüzcüsüyle evlendiği
zaman -çok özür dileyerek ifade ediyorum- cezai indirim sağlayan bu utanç
verici yasaları kaldıran kim? Yine AK PARTİ. (AK PARTİ sıralarından alkışlar)
MAHMUT
TANAL (İstanbul) – CHP’nin de imzası var, birlikte yaptık.
AHMET
SELİM YURDAKUL (Antalya) – Tek başınıza değil, hep birlikte yaptık.
TÜLAY
KAYNARCA (Devamla) – Devam ediyorum, yine Türk Ceza Kanunu’nda değişiklik yapıp
tecavüz suçlarının cezasını artıran parti kim? Yine AK PARTİ. Nasıl biliyor
musunuz son düzenlemelerde? Son yaptığımız, bizim değiştirdiğimiz yasal
düzenlemelerde neredeyse cinayetle, adam öldürmeyle eş değer yasal
düzenlemeleri getiren kim? AK PARTİ milletvekillerinin imzası. Bu ne demek
biliyor musunuz? Çocuğa dokunma, o bir çocuk; eğitimiyle, ahlakıyla,
geleceğiyle bu devletin, hepimizin emanetleri. İşte bütün bu yasal düzenlemelerin
-çok var, 1 tane, 2 tane, 10 tane değil- çocuğun üstün menfaatini içeren yasal
düzenlemelerin her biri ama her biri birbirinden çok değerli. 
O
yüzden, son olarak şunu ifade edeceğim, çok başlık var ama: Mesela, on iki yıla
bu eğitim sistemini zorunlu eğitim hâline getirdiğimizde kız çocuklarının erken
evliliklerinin önüne geçecek bir düzenleme olduğunun da altını çizmiştik. 
Ve
son, anayasal düzenlemeler. Bakın, bütün bu saydıklarımızın her biri kanundu,
her bir çalışma kanuni düzenlemelerle gerçekleşti, yenileştirdi, çocuğun üstün
menfaatini öne aldı. Ama, bir de Anayasa’da bir düzenleme yaptık, az önce
değerli vekillerim dikkat çektiler. O neydi? O da çok değerli; bunun en önemli
başlığı, çocuklarımız, kadınlarımız, şehit yakınları ve gazilerimiz, engelliler,
yetim çocuklarımız. İşte bu bütün dezavantajlı gruplar, evlatlarımız da dâhil
ne sağladık? Pozitif ayrımcılık. Yani, çocuk lehine bir konu getirdiğinde,
kadınlarımız lehine bir yasal düzenleme yaptığında, bir beyefendi “Ya, arkadaş,
eşitlik ilkesi var...” Bununla ilgili bir şey söyleyemeyecek. Niye? Anayasa’nın
10’uncu maddesi, yıl 2010. Bunu niye getirdik? İşte bu önemsediğimiz, bu hassas
olduğumuz değerler nedeniyle bunu yaptık. Az önce kıymetli vekil ifade ediyor,
eşitlik, kadınlarla ilgili söylemler; ayinesi iştir kişinin lafa bakılmaz. O
yüzden, bu kanuni düzenlemeyi de, kadın-erkek eşitliği anayasal düzenlemesini
getiren parti kim? Yine AK PARTİ. 
Dolayısıyla,
bütün bunlara dikkat çektikten sonra son olarak şunu söylemek istiyorum: Biz
bundan sonra ne yapacağız? Geri adım mı attık? Nasıl olacak? Bundan sonraki
süreçte toplumumuz ne istiyorsa, çözüm olarak ne yapmamız gerekiyorsa, binlerce
evlat babasını istiyorsa, binlerce kadın reşit hâliyle -25 yaşında, 29 yaşında-
“Ben kocamı, ailemi istiyorum; devletten para istemiyorum.” diyorsa ve bu bir
sorunsa bunu AK PARTİ çözer, çözecek inşallah.
Bu
süre içerisinde Saygıdeğer Cumhurbaşkanımız “ortak mutabakat” dedi, mutabakatla
çözülmesi konusundaki çağrısını dillendirdi. Saygıdeğer Başbakanımız özellikle
dikkat çekti ve bu konuda da Komisyona geri çekildiğini ifade etti. Ben bugünkü
konuşmalarda geri çekilmiş bir önergede muhalefet partileri önerilerini sunsun,
siyasal istismar yapmasın diye arzu ederdim. 
BAKİ
ŞİMŞEK (Mersin) – Doğruysa niye çektiniz?
TÜLAY
KAYNARCA (Devamla) – Bu duygu ve düşüncelerle Genel Kurulu saygıyla
selamlıyorum. (AK PARTİ sıralarından alkışlar)
BAŞKAN
– Teşekkür ediyorum. 
MAHMUT
TANAL (İstanbul) – Sayın Başkan, Sayın Hatip şöyle bir cümle ifade etti, dedi
ki: “ ‘Babamı istiyorum, kocamı istiyorum…’; biz buna göz yumamayız.” İnsan
öldüren insanlar da kocasını istiyor ve çocuklarını istiyor.
BÜLENT
TURAN (Çanakkale) – Sayın Başkanım, hangi maddeye göre konuşturuyorsunuz?
MAHMUT
TANAL (İstanbul) – Yani, insanı öldüren kocasını istiyor diye, çocuğunu istiyor
diye serbest mi bırakılacak? Burada insanlara… Eğer küçük çocuklara tecavüz
ediliyor…
BÜLENT
TURAN (Çanakkale) – Sayın Başkan…
MAHMUT
TANAL (İstanbul) – …kocası bekliyor, çocuğu bekliyor diye serbest mi
bırakılacak? 
BAŞKAN
– Sayın Tanal, lütfen, öyle bir şey söylemedi. 
MAHMUT
TANAL (İstanbul) – Böyle bir zihniyet kabul edilemez Başkan.
HALİS
DALKILIÇ (İstanbul) – Tanal, hayatın tantana senin, hayatın tantana! Tantanacı!

BAŞKAN
– Sayın milletvekilleri, çocuk istismarına da, istismarın istismarına da, her
türlü istismara da hep birlikte Meclis olarak karşı duruyoruz. 
III.YOKLAMA
(CHP sıralarından bir grup milletvekili ayağa kalktı) 
LEVENT GÖK (Ankara) – Yoklama istiyorum. 
BAŞKAN – Cumhuriyet Halk Partisi grup önerisini oylarınıza
sunmadan önce toplantı yeter sayısı talebi var, öncelikle bu talebi
karşılayacağız. 
BAŞKAN – Sayın Gök, Sayın Yalçınkaya, Sayın Karabıyık,
Sayın Yedekci, Sayın Gaytancıoğlu, Sayın Arslan, Sayın Bektaş, Sayın Tümer,
Sayın Çamak, Sayın Balbay, Sayın Tanal,
Sayın Tanrıkulu, Sayın Yılmaz, Sayın Yarkadaş, Sayın Akaydın, Sayın Sertel,
Sayın Usluer, Sayın Doğan, Sayın Erkek, Sayın Dudu, Sayın Kara.
Yoklama
için iki dakika süre veriyorum ve yoklama işlemini başlatıyorum.
(Elektronik
cihazla yoklama yapıldı) 
BAŞKAN
– Toplantı yeter sayısı vardır.
VIII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, 15/4/2016 tarihinde
İstanbul Milletvekili Gülay Yedekci ve arkadaşları tarafından, çocuğa hizmet
veren bütün kurumlarda istismarı önleyici güvenlik ve eğitim politikalarının ve
mağdur çocuklar için psikoterapi programlarının oluşturulması amacıyla verilmiş
olan Meclis araştırması önergesinin, Genel Kurulun bilgisine sunulmak üzere
bekleyen diğer önergelerin önüne alınarak 22 Kasım 2016 Salı günkü birleşiminde
sunuşlarda okunmasına ve ön görüşmelerinin aynı tarihli birleşimde yapılmasına
ilişkin önerisi (Devam)
BAŞKAN
– Cumhuriyet Halk Partisi grup önerisini oylarınıza sunuyorum: Kabul edenler…
Kabul etmeyenler… Öneri kabul edilmemiştir. 
Şimdi,
İç Tüzük’ün 37’nci maddesine göre verilmiş bir doğrudan gündeme alınma önergesi
vardır, okutup işleme alacağım ve oylarınıza sunacağım.
VI.- BAŞKANLIĞIN GENEL KURULA SUNUŞLARI
(Devam)
C) Önergeler
1.- Eskişehir Milletvekili Gaye Usluer’in,
(2/1391) esas numaralı Yüksek Öğrenim Kredi ve Yurtlar Kurumu Kanununda
Değişiklik Yapılması Hakkında Kanun Teklifi’nin doğrudan gündeme alınmasına
ilişkin önergesi (4/69)
Türkiye Büyük Millet Meclisi Başkanlığına
(2/1391)
esas numaralı Kanun Teklifi’min İç Tüzük’ün 37’nci maddesine göre doğrudan
Genel Kurul gündemine alınmasını arz ederim.
Saygılarımla.

 Gaye
Usluer
 Eskişehir
BAŞKAN
– İç Tüzük 37 üzerinde teklif sahibi Eskişehir Milletvekili Gaye Usluer
konuşacaktır.
Buyurun
Sayın Usluer. (CHP
sıralarından alkışlar)
Süreniz
beş dakikadır.
GAYE
USLUER (Eskişehir) – Sayın Başkan, değerli milletvekilleri; 667 sayılı Kanun
Hükmünde Kararname’yle kapatılan özel öğrenci yurtlarının Kredi Yurtlar
Kurumuna ya da üniversitelere devredilmelerine ilişkin kanun teklifimizle ilgili
konuşmak üzere söz almış bulunmaktayım. 
Uğultu
kesilirse konuşmama devam edeceğim.
Hepinizi
saygıyla selamlıyorum.
BAŞKAN
– Uğultuyu keselim sayın milletvekilleri.
Buyurun
Sayın Usluer.
GAYE
USLUER (Devamla) – “Her ile bir üniversite açacağız.” dediniz, açtınız da ancak
her üniversiteye bir yurt, her öğrenci için barınma garantisi veremediniz.
Üniversiteyi kazanan öğrenciler için “Nerede kalacağım?” sorusu hâlâ bir kâbus
olmaya devam ediyor. Yurtların sayısı az, barınma için asgari koşullar sağlanamaz
durumda. Kız öğrenciler için zorluk daha fazla. Giriş çıkış yasaklarını bir
tarafa bırakalım, taciz vakaları her daim gündemde. Devlet yurtlarda nicelik ve
nitelik sorunlarını çözemediği için kanunsuz, keyfî, bir kısmı merdiven altı
cemaat yurtları çocuklarımızı ve geleceklerini tutsaklaştırıyor.
Kredi
ve Yurtlar Kurumuna bağlı yurtların önüne geçmiş olan cemaat yurtlarına
baktığımızda, aslında FETÖ’nün köklerinin de bu yurtlar içerisinde olduğunu
rahatlıkla görebiliyoruz. Yurtların kapasitesi, yurtların yaşam koşulları,
yaygınlığı sizi hiç ama hiç ilgilendirmiyor. Hatta bu konuda cimri
davrandığınızı bile söyleyebilirim ama devletin bütçesi kanunsuz ve keyfî
şekilde, o cemaat senin bu cemaat benim paylaştırılıyor. Halkın parasıyla
kızlarını, oğullarını, damatlarını eğitim vakfı sahibi yapanlar, bizim
oğullarımızı, kızlarımızı ise gerici eğitimin kölesi yapmak için devletin
imkânlarını kullanıyorlar ve gördük ki bugün, bu yurtlardan ya Ensarcı hocalar
ya da darbeci subaylar çıkıyor ve ne yapıyorlar? Birisi geliyor, bir gece
ansızın Meclisi bombalıyor, öteki gidiyor, onlarca çocuğa tecavüz ediyor. 
HASAN
TURAN (İstanbul) – Nasıl bir tanımlama ya? “Ensarcı hocalar” nedir?
GAYE
USLUER (Devamla) – Çocuklarımızın ne FÖTÖ’nün ne de başka cemaatlerin beyin
yıkama merkezlerinde kalmasını, devletin buna çanak tutmasını istemiyoruz da
kabul etmiyoruz da. (CHP sıralarından alkışlar) 
HASAN
TURAN (İstanbul) – Siz de hoca olacaksınız ya, siz de öğretim görevlisi
olacaksınız! “Ensarcı hoca” nasıl bir tanımlama? Siz nasıl bir öğretim
görevlisisiniz! Böyle total bir dil nasıl kullanıyorsunuz? Yazık, yazık…
GAYE
USLUER (Devamla) – Bugüne kadar cemaat yurtlarının aleyhinde tek bir kampanya
yürüttünüz mü, cevap verin? 
HASAN
TURAN (İstanbul) – Sizin yetiştirdiğiniz öğrenciler işte öyle olur. 
GAYE
USLUER (Devamla) – Hayır, ben cevap veriyorum ama Ensar Vakfı gibi, Kayimder
gibi toplu tecavüz olaylarının yaşandığı kaçak yurtlar açığa çıktığında, kadın
vekiller başta olmak üzere, cansiparane savunmaya geçtiniz, hiçbirimiz
unutmadık daha. FETÖ yurtlarının kurulmasına izin verdiniz.
ALİM
TUNÇ (Uşak) – Kim verdi? Sizinkiler verdi onu.
GAYE
USLUER (Devamla) - Sayısız çocuk istismarının yaşandığı bu yurtları bizzat
korudunuz, kolladınız. Bu yetmedi, binlerce çocuğumuzu hayata küstürecek bir
gece yarısı önergesiyle, bir karabasanla karşımıza çıktınız.
HASAN
TURAN (İstanbul) – Hepiniz istismarcısınız.
HALİS
DALKILIÇ (İstanbul) – Nerede istismarcı varsa, nerede tecavüzcü varsa, nerede
onu savunanlar varsa dünyanın en alçak şerefsiz adamlarıdır, tamam mı?
GAYE
USLUER (Devamla) – Neyse ki bu ülkenin bütün kadınları ayaklandılar. Bir gecede
tasarıyı geri çektiniz. Bir daha anladınız ki…
HALİS
DALKILIÇ (İstanbul) – Ondan siyasi istismar çıkaranlar da şerefsizdir.
GAYE
USLUER (Devamla) – Sayın Başkan, sükûnete davet eder misiniz?
BAŞKAN
– Sayın Dalkılıç, lütfen, bitirsin.
HALİS
DALKILIÇ (İstanbul) – Haydi, idam getirelim! 
BAŞKAN
- Sayın Usluer, siz devam edin.
GAYE
USLUER (Devamla) – Devam etmeyeceğim susana kadar. 
BAŞKAN
– Ama, ben, kusura bakmayın… Devam edin siz.
HALİS
DALKILIÇ (İstanbul) – Var mısınız, istismarcılara, tecavüzcülere idam
getirelim, hadım getirelim! Delikanlıca… Gelin, buyurun.
BAŞKAN
– Sayın Dalkılıç, lütfen…
HASAN
TURAN (İstanbul) – Her türlü ahlaksızlığı savunuyorsunuz.
GAYE
USLUER (Devamla) – Gücünüz yetiyorsa gelir, buradan, kürsüden konuşursunuz.
HALİS
DALKILIÇ (İstanbul) – Oradan değil.
GAYE
USLUER (Devamla) - Yerinden konuşmaya benzemez buradan konuşmak.
HALİS
DALKILIÇ (İstanbul) – İdam getirelim idam, varsanız, yüreğiniz yetiyorsa
tecavüzcülere idam getirelim.
BAŞKAN
– Sayın Dalkılıç, lütfen, istirham ediyorum…
GAYE
USLUER (Devamla) – Bir gecede tasarıyı geri çektiniz. Bir daha anladınız ki:
Gerçekten dünya yerinden oynar kadınlar birlik olduğunda. (CHP sıralarından
alkışlar)
HASAN
TURAN (İstanbul) – İstismar yapıyorsun, şiir okuyorsun, romantizm yapıyorsun.
GAYE
USLUER (Devamla) - Buradan, bu kürsüden, bugün Türkiye Büyük Millet Meclisine
gelen tüm kadın örgütlerine, günlerdir sosyal medyada, sokakta başkaldıran
kadınlara, o önergeyi geri çektiren kadınlara selam olsun diyorum. (CHP
sıralarından alkışlar) 
(Mikrofon
otomatik cihaz tarafından kapatıldı)
HASAN
TURAN (İstanbul) – Hepsi hikâye, slogan atıyorsunuz oradan.
AYŞE
SULA KÖSEOĞLU (Trabzon) – Şov yapmaya gerek yok yani, o önergeyi biz kendimiz
çektik.
HALİS
DALKILIÇ (İstanbul) – O önergeyi saptıranları da Allah kahretsin, saptıranları.
GAYE
USLUER (Devamla) – Türkiye Büyük Millet Meclisinin görevi, tecavüze uğrayanın
hesabını sormaktır.
HALİS
DALKILIÇ (İstanbul) – Aslından ayırıp da saptırtanları, milleti yanlış
yönlendirenleri de Allah kahretsin.
TACETTİN
BAYIR (İzmir) – Söz mü aldı arkadaş, söz mü aldı, biz mi farkında değiliz?
GAYE
USLUER (Devamla) – Cinsel istismar vakalarının en fazla yaşandığı yerlerin
vakıf ve cemaat benzeri yapılar olduğunu biliyoruz ve bunların yaşanmaması için
size diyoruz ki: Gelin, kanun hükmünde kararnameyle kapattığınız yurtları
devlet yurdu yapalım, üniversite yurdu yapalım. Var mısınız?
Hepinize
saygılar sunuyorum. (CHP sıralarından alkışlar)
BAŞKAN
– Teşekkürler Sayın Usluer.
İç
Tüzük 37’ye göre, bir milletvekili adına İstanbul Milletvekili Mustafa Sezgin
Tanrıkulu konuşacaktır.
Buyurun
Sayın Tanrıkulu. (CHP sıralarından alkışlar)
MUSTAFA
SEZGİN TANRIKULU (İstanbul) – Sayın Başkan, değerli milletvekilleri; (2/1391)
sayılı Yasa Teklifi üzerine söz aldım. Hepinizi saygıyla selamlıyorum. 
Evet
sayın milletvekilleri, sonuçta, geçtiğimiz üç ay içerisinde birçok eğitim
kurumuna, bu eğitim kurumlarına bağlı birçok yurda el konuldu ama çıkardığınız
kanun hükmünde kararnamelerde bu eğitim kurumlarının geleceği noktasında
herhangi bir düzenleme yok.
Bugün
çıkarılan 677 sayılı ve 678 sayılı kanun hükmünde kararnamelere baktım, buna
ilişkin düzenlemeler de yok. Gönül isterdi ki gerçekten, yurt konusu bu
devletin çok önemli eksiklerinden bir tanesi ve bu yurtları da devletin
güvencesi altına alalım, kamunun güvencesinde olsun ama bunlar da maalesef yok.
Niye? 
HASAN
BASRİ KURT (Samsun) – Vakıflara verildi. 
MUSTAFA
SEZGİN TANRIKULU (Devamla) – Değerli arkadaşlar, bunlar da yok. 
Bakın,
tümünü okudum ben. Bir sefer, bu çok yanlış. Bakın, Darbe Komisyonuna gelen,
devletin kurumlarından gelen insanları dinliyoruz. Sonuçta, cemaat
örgütlenmelerinin nereden beslendiğini çok esaslı bir biçimde görüyoruz. Şimdi,
bu yurtlara bir vesileyle el konuldu. Hukuka uygun mu değil mi, ayrı,
tartışılır ama ne yapıyorsunuz? Bugün çıkardığınız 677 sayılı Kanun Hükmünde
Kararname’yle sınavlara ilişkin bir düzenleme yapıyorsunuz, eğitim hakkına el
koyuyorsunuz, eğitim hakkına. 12 Eylül faşist askerî darbesinin yapmadığını bu
kararnameyle yapıyorsunuz. Bu kararname, muhtemel diktatörlüğün başkanlık
kararnamesi. 
Bakın,
haklarında bir iddia olmayan, hüküm olmayan bütün insanların genel sınavlara
girmesini engelliyorsunuz. 4’üncü maddesini okudunuz mu? Lütfen okuyun, sizden
rica ediyorum. Eğitim hakkını nasıl insanların elinden alırsınız! Sınava
girecek, genel bir sınava girecek, diyorsunuz ki: “Sınava giremez. ÖSYM’nin
yaptığı veya diğerlerinin yaptığı genel sınavlara giremez.” Mahkûm mu? Değil.
Suçlu mu? Değil. Ne? Tutuklu. Nerede? Cezaevinde. Niye girmesin? Hayır,
olağanüstü hâl döneminde giremez, cezaevindeyken giremez diyorsunuz. Dahası
var, dahası var sayın milletvekilleri, bunları gerçekten okudunuz mu? Yani
insanları tutukluyken nasıl mahkûm edersiniz, nasıl eğitim hakkından mahkûm
edersiniz, nasıl? Lütfen bunları okuyun. Bakın, bu kanun hükmünde kararnameleri
lütfen okuyun, sizden rica ediyorum, eklerini bırakın, kendisini okuyun.
Bakın,
yine, eğitim hakkıyla ilgili olarak düzenleme şu: “Özel Eğitim Kurumları
Kanunu’nun ek 2’nci maddesinin (1)’inci fıkrasında yer alan ‘Belediyeler, sivil
toplum kuruluşları’ ibaresi ‘sivil toplum kuruluşları’ şeklinde değiştirilmiş
ve aynı fıkraya aşağıdaki cümle eklenmiştir.” Yani belediyeyi çıkarıyorsunuz,
belediyeyi, sivil toplumu bırakıyorsunuz. Belediye kimseye kurs veremeyecek,
kimseye eğitim veremeyecek, İzmir’de, İstanbul’da, Türkiye'nin herhangi bir
yerinde veremeyecek ama size bağlı olan, kapatmadığınız, bu ekli listeyle
kapatmadığınız, açık kalan size bağlı kuruluşlar bunları yapabilecek. Bu mu
demokrasi? Soruyorum size. Neden bir belediye gerçekten fırsat eşitliği
bakımından bir kurs hakkını kullanamasın? Bunun darbeyle ne alakası var?
Biriniz de çıkıp bana söyleyin, grup başkan vekilleri, sizlerden rica ediyorum,
neden bu var? Neden belediyelerin bu hakkı elinden alındı? Neden? 
Dahası
var, değerli arkadaşlar, bakın, İhale Kanunu’yla kanun hükmünde kararnamenin ne
alakası var, İhale Kanunu’yla? Değişiklik yapmışsınız. Bugüne kadar verilen
bütün ihalelere, Millî İstihbarat Teşkilatının raporuyla, Emniyet Genel
Müdürlüğünün raporuyla şirketlere veto getireceksiniz. Bu ne demektir?
Soruyorum, ne demektir?
BÜLENT
TURAN (Çanakkale) – “Terör örgütleri alamayacak.” demek.
MUSTAFA
SEZGİN TANRIKULU (Devamla) - Size yandaş olmayan bütün şirketlerin ihalesini
elinden almaktır. Başka bir düzen kuruyorsunuz.
HASAN
TURAN (İstanbul) – Terör örgütüne destek veriyorsa ne yapacaksınız,
denetlemeyecek misiniz?
MUSTAFA
SEZGİN TANRIKULU (Devamla) - Bakın, siz karşı çıkmıştınız 2002’de, bu düzene
siz karşı çıktınız, 2002’de siz karşı çıktınız ta 2007’ye kadar. Ama şimdi aynı
düzeni Emniyet raporlarıyla, Millî İstihbarat Teşkilatının raporlarıyla sizler
yapmaya çalışıyorsunuz. KHK hükmü burada değerli arkadaşlar, burada değerli
arkadaşlar.
HASAN
TURAN (İstanbul) – Tamam, terör örgütüne destek veriyorsa ne yapacaksınız?
MUSTAFA
SEZGİN TANRIKULU (Devamla) - Neyle? Mahkeme kararıyla mı? Mahkeme kararıyla mı
değerli arkadaşlar? 
Bakın,
bu düzenin gideceği yol diktatörlüktür ve bu hukuk size de lazım olacak, yanlış
yapıyorsunuz. Yarın öbür gün diyeceksiniz ki “Biz zaten olmayacağız, bize ne.”
Ama 80 milyon ve bu Türkiye’nin bütün halkları sizin bu hukuksuzluğunuzdan
çekecek, bunu bilin.
(Mikrofon
otomatik cihaz tarafından kapatıldı)
MUSTAFA
SEZGİN TANRIKULU (Devamla) – Bütün bunları, izleyen, takip eden ve
mahkemelerden karar almış bir avukat olarak söylüyorum, yanlış yapıyorsunuz,
yanlış, yanlış yapıyorsunuz.
Teşekkür
ederim. (CHP sıralarından alkışlar)
BÜLENT
TURAN (Çanakkale) – Sayın Başkan…
BAŞKAN
– Vereceğim, bir saniye.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Sayın
Turan, buyurun.
BÜLENT
TURAN (Çanakkale) – Az önce sayın konuşmacının ifade ettiği kanun hükmündeki
kararnamedeki “MİT raporlarıyla ihaleye verilecek.” ifadesi tamamen terör
örgütlerinin finansmanına ilişkin bir düzenlemedir. 
Bilgiye
sunuyorum.
BAŞKAN
– Teşekkür ederim.
ERHAN
USTA (Samsun) – Sayın Başkanım, madde 60’a göre söz istiyorum.
BAŞKAN
– Sayın Usta, sisteme girmişsiniz, bir dakika süreyle söz veriyorum.
Buyurun.
V.- AÇIKLAMALAR (Devam)
32.- Samsun Milletvekili Erhan Usta’nın,
muhalefetin mücadelesi sonucu Hükûmetin cinsel istismarla ilgili önergesini
geri çekerek hatadan dönmesinin ülkemiz açısından bir kazanç olduğuna ilişkin
açıklaması
ERHAN
USTA (Samsun) – Teşekkür ederim Sayın Başkan.
Şimdi,
bu, cinsel istismara af getiren önerge vahim bir hataydı. Muhalefetin
mücadelesi sonucu Hükûmet bu yanlıştan döndü, önergesini geri çekti. Şimdi, görüyorum
ki bazı arkadaşların sesi yeniden gür çıkmaya başladı ama unutmayın ki bu
önergeyi AKP’li bir Bakan savundu, AKP’li vekiller imzaladı ve AKP grubu da
kabul etti ama neyse, şöyle veya böyle oldu, bu hatadan dönüldü. Hatayı kabul
etmek de bir erdemdir. Tekrar bu meseleyi çok fazla uzatmayıp, yani işin de
üzerine çok fazla gitmemek lazım. hatadan dönülmesi ülkemiz açısından bir
kazançtır, çocuklarımız kurtulmuştur.
Teşekkür
ederim. (MHP sıralarından alkışlar) 
BAŞKAN
– Teşekkür ediyorum.
Alınan
karar gereğince, sözlü soru önergeleri ile diğer denetim konularını görüşmüyor
ve gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz.
1’inci
sırada yer alan, Ceza Muhakemesi Kanunu ile Bazı Kanunlarda Değişiklik
Yapılmasına Dair Kanun Tasarısı’nın geri alınan geçici 1’inci maddesiyle ilgili
Komisyon raporu gelmediğinden tasarının görüşmeleri ertelenmiştir.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Ceza Muhakemesi Kanunu ile Bazı
Kanunlarda Değişiklik Yapılmasına Dair Kanun Tasarısı (1/775) ve Adalet
Komisyonu Raporu (S. Sayısı: 438)
BAŞKAN
– 2’nci sırada yer alan, Millî Eğitim Bakanlığının Teşkilat ve Görevleri
Hakkında Kanun Hükmünde Kararname ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/721), Tebligat
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/693), Osmaniye Milletvekili Ruhi Ersoy ve Milliyetçi
Hareket Partisi Grup Başkanvekili Manisa Milletvekili Erkan Akçay’ın 2547
Sayılı Yükseköğretim Kanununda Değişiklik Yapılmasına Dair Kanun Teklifi
(2/511), Erzurum Milletvekili Mustafa Ilıcalı’nın Yükseköğretim Kanununda
Değişiklik Yapılmasına Dair Kanun Teklifi, Konya Milletvekili Mustafa Kalaycı
ve Milliyetçi Hareket Partisi Grup Başkanvekili İzmir Milletvekili Oktay
Vural’ın Yükseköğretim Kanununda Değişiklik Yapılmasına Dair Kanun Teklifi ile
Millî Eğitim, Kültür, Gençlik ve Spor Komisyonu raporlarının görüşmelerine
başlıyoruz.
2.- Millî Eğitim Bakanlığının Teşkilat ve
Görevleri Hakkında Kanun Hükmünde Kararname ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/721), Tebligat
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/693), Osmaniye Milletvekili Ruhi Ersoy ve Milliyetçi
Hareket Partisi Grup Başkanvekili Manisa Milletvekili Erkan Akçay’ın 2547
Sayılı Yükseköğretim Kanununda Değişiklik Yapılmasına Dair Kanun Teklifi (2/511),
Erzurum Milletvekili Mustafa Ilıcalı’nın Yükseköğretim Kanununda Değişiklik
Yapılmasına Dair Kanun Teklifi (2/546), Konya Milletvekili Mustafa Kalaycı ve
Milliyetçi Hareket Partisi Grup Başkanvekili İzmir Milletvekili Oktay Vural’ın
Yükseköğretim Kanununda Değişiklik Yapılmasına Dair Kanun Teklifi (2/666) ile
Millî Eğitim, Kültür, Gençlik ve Spor Komisyonu Raporu (S. Sayısı: 405) (X)
BAŞKAN
– Komisyon ve Hükûmet yerinde. 
Komisyon
Raporu 405 sıra sayısıyla bastırılıp dağıtılmıştır. 
Sayın
milletvekilleri, alınan karar gereğince, bu tasarı İç Tüzük’ün 91’inci maddesi
kapsamında temel kanun olarak görüşülecektir.
Bu
nedenle, tasarı tümü üzerindeki görüşmeler tamamlanıp maddelerine geçilmesi
kabul edildikten sonra bölümler hâlinde görüşülecek ve bölümlerde yer alan
maddeler ayrı ayrı oylanacaktır.
Tasarının
tümü üzerinde gruplar adına ilk söz, Milliyetçi Hareket Partisi Grubu adına
Ankara Milletvekili Zühal Topcu’ya aittir.
Buyurun
Sayın Topcu. (MHP sıralarından alkışlar)
Süreniz
yirmi dakikadır.
MHP
GRUBU ADINA ZÜHAL TOPCU (Ankara) – Sayın Başkan, değerli milletvekilleri; 405
sıra sayılı Millî Eğitim Bakanlığının Teşkilat ve Görevleri Hakkında Kanun
Tasarısı üzerine Milliyetçi Hareket Partisi adına söz almış bulunuyorum.
Hepinizi saygıyla selamlıyorum.
Evet,
birkaç gündür tartıştığımız konulara baktığımızda, gerçekten bizlere yazıklar
olsun diyoruz, çünkü “çocuk” ve “istismar” kelimelerinin yan yana kullanıldığı
bir gündemle veya taciz olaylarıyla sürekli olarak burayı meşgul ettik. Onun
için, artık diyoruz ki lütfen bunları bırakalım. 
Değerler
eğitiminden bahsederken, bir toplumu, daha doğrusu toplumları birbirine
kenetleyen, bütünleştiren değerlerden bahsederken ve bütün dünyadaki ülkelerin
eğitim sistemlerinde…
Sayın
Başkan, lütfen arkadaşları ikaz eder misiniz, sussunlar.
BAŞKAN
– Sayın milletvekilleri, istirham ediyorum, sükûnete davet ediyorum, hatip
kürsüde konuşuyor, lütfen. 
ZÜHAL
TOPCU (Devamla) – Acaba duydular mı sizi?
BAŞKAN
– Siz buyurun, devam edin. 
ZÜHAL
TOPCU (Devamla) – Bütün dünya değerler eğitimi üzerinden konuşurken, bir
bakıyoruz ki bizde hâlâ bunun yalnızca laf üzerinde kaldığı, eyleme
geçemediğini görebiliyoruz. Eylem ve söylem bütünlüğü vardır. Gördük ki AKP
iktidarı süresince hiçbir zaman eylemlerin ve söylemlerin birbiri üzerine örtüşmediğine
hep birlikte şahitlik ettik. Çok laf söylendi burada, hâlâ da söyleniyor ama
görüyoruz ki bu söylenen lafların hiçbiri eyleme geçmiyor, uygulanabilir hâle
gelmiyor. Çünkü istatistiki verilere baktığımızda, bu söylenen lafların ne
kadar yerine geldiğine, gerçekleştiğine yönelik olarak baktığımızda, inanın,
sıfır kilometre yol alındığına şahitlik ediyoruz. 
İşte,
“çocuk istismarı” dedik, istatistiksel rakamlarına baktığımızda, yüzde
400’lere, 500’lere varan artışlar olduğunu görebiliyoruz. İşte, gençlikte,
yine, çocuklardaki uyuşturucu kullanımından tutun da yanlış davranışlara
yönelik olarak yine bunların da, rakamların geometrik artışla yükseldiğini
görebiliyoruz. Bunları devletin kurumlarının istatistiklerinden elde
edebiliyoruz. Gençliğin rakamlarına baktığımızda, gençliğin bir vizyon sahibi
olmadığına hep birlikte şahitlik ediyoruz. Gençliğin umudu kalmadı, gençlik
nefes alamıyor, insanlar nefes alamıyor artık. 
Bakın,
burada söylenenler herhangi bir siyasi rant kaygısından öte, gerçekten, anne
olarak, hoca olarak, bu ülkenin bir vatandaşı olarak söylenen sözler. Kadın
cinayetlerine geldiğimizde, aynı şekilde yine artışların katedildiğni
görebiliyoruz. Demin dedik ki gençlere herhangi bir umut vadedilmiyor. Şu anda
işsizlik oranlarının yüzde 20’leri geçtiğini biliyoruz. Yine, gençler arasında
ve aileler arasındaki intihar vakalarına baktığımızda, bunların da yüksek
rakamlara, meblağlara eriştiğini söyleyebiliyoruz. 
Şimdi,
“değerler eğitimi” dedik ama kimin değerleri, bu değerleri kim öğretecek, nasıl
öğretilecek, hangi değerlerden bahsediyoruz, bunların artık çok net olarak
görülmesi lazım. “Sorun” diyoruz ama birçok sorun var. Bu sorunların çok iyi
tespit edilmesi lazım ki -herhangi bir siyasi kaygıdan da uzak- ondan sonra
çözümünün çok daha iyi oturtulması lazım. 
OECD
raporlarına baktığımızda, özellikle ülkemizde 15 ile 29 yaş arasındaki
gençliğin yüzde 30’unun -bakın, az buz da değil- üçte 1’inin okumuyor; ne
okuyor ne çalışıyor ne de herhangi bir yerde bulunmadığına dair resmî
kayıtlarının olduğunu da söyleyebiliriz. Bütün bunlar arasında bir bakıyoruz ki
Millî Eğitim Bakanlığının temel sistemindeki yasa değişikliğine yönelik olarak
teklifi geliyor. Gerçekten, bu ülkenin o kadar çok acil, hemen yapılması
gereken işleri varken bir bakıyoruz ki şu anda gündeme gelen konulara, inanın,
dikkate değmeyecek şekilde konular olduğunu görebiliyoruz.
Şimdi,
bakıyoruz, Millî Eğitimdeki müsteşar yardımcılığı; 5 olsa ne olur, 9 olsa ne
olur, 7 olsa ne olur, 10 olsa ne olur? İçi doldurulmadıktan sonra, gerçekten
eyleme dönüşmedikten sonra bunların hiçbir anlamının olmadığını da göreceğiz.
Yalnızca, mesela bu yapılan değişikliklerin sürekli olarak kafamızı meşgul eden
bir yanı var hangi siyasi kaygılarla bu değişiklik yapılıyor diye.
Şimdi,
siz Bakanlık maarif müfettişliği konusunda değişikliğe gidiyorsunuz. Acaba
keyfî idari kadroya hesap soracak kimseleri ortadan kaldırmak için mi yapılıyor
bunlar, kafamızı meşgul ediyor. Gerçekten çalışan bir sistem var iken bunlar
özellikle kadroya, müfettişlik kadrolarına yenilerini istihdam etmek ve
öbürlerini de, çalışan kesimi de eritmek için yapılan gayretler mi diye
sormadan edemiyoruz. Çünkü, yapılanlara baktığımızda hakikaten denetim
sisteminin çalışmadığını görüyoruz, çünkü okullarda taciz vakalarına
rastlıyoruz, şiddet vakalarına rastlıyoruz ve bu müfettişler gidip rapor
hazırladığında gereken cevabın, gereken cezanın verilmediğini de hepimiz
biliyoruz.
Şimdi,
eğitim sistemine baktığımızda eğitimin lokomotifi öğretmenlerdir ama Millî
Eğitimdeki öğretmenlik sistemiyle bile oynandı bu ülkede; öğretmenlik alımları
heyecan kapısı, umut kapısı hâline getirildi, rant kapısı hâline getirildi.
Özellikle siyasi iktidara rant sağlamak için “sözleşmeli öğretmenlik” diye bir
kadro ihdas edildi. Öğretmenin sözleşmelisi olmaz. Bizler geleceğimizi emanet
ediyoruz, bizler çocuklarımızı emanet ediyoruz ama siz tutuyorsunuz, özellikle
öğretmenleri sözleşmeli istihdam ediyorsunuz. Bir de bunun yanında özellikle
mesleğe kabul edilirken sözlü mülakat sınavıyla, ne yapıyorsunuz, mesleğe kabul
ediyorsunuz ve bu sözlü sınavları kimin yaptığı, nasıl seçildiği, hangi
soruların sorulduğu da basına yansıdığı kadarıyla gerçekten lime lime
dökülüyor, elle tutulur yanı kalmadı bunların ve kimlerin alındığı, özellikle
bu mülakat sınavlarını yapanların arka planlarının kimler olduğunun açıklanması
lazım, detaylandırılması lazım. Her ne kadar objektif olarak kabul edilse de,
çalınıp çırpıldığından bahsedilse de -o da iktidarın zafiyeti sonucunda ortaya
çıkan soru çalmalardır ki- onları bir kenara bırakıp objektif olarak
değerlendirdiğinizde, yine bu KPSS’yle alımların mülakatla yapılan sınavlardan
çok daha sağduyulu ve objektif olduğundan da, ne yapabiliyoruz aslında,
bahsedebiliyoruz. Şimdi, burada, özellikle mülakatın getirilmesinin arkasında
yatan sebeplerin araştırılması lazım. 
Şu
anda -daha önce, geçen hafta, bütçede de Sayın Bakanla bunları paylaştık-
özellikle sözleşmeli olarak alınan öğretmenler veya stajyerliği kalkacak olan
öğretmenlere psikolojik baskılar yapıldığı yönünde, özellikle yandaş sendikaya
üye olmadıkları takdirde stajyerliklerinin kalkmayacağı yönünde fısıltı
gazetesinin yazdığı böyle haberler dolaşıyor. Psikolojik baskı altına alınmış
durumdalar. Şimdi, böyle bir psikolojik baskı altında o öğretmenden ne kadar
verim beklersiniz siz? Bunları da sizin vicdanınıza bırakıyoruz. 
Ayrıyeten,
sınavda sorulan sorular dedik ya, her tarafa kamera yerleştirirken, bütün sınav
merkezlerinde kameralarla içeriye alınıp dışarı giderken de kameralarla
salıverilirken acaba neden öğretmen alımlarındaki mülakat sistemlerine kamera
yerleştirmiyorsunuz? Kim, hangi soruyu soruyor, aday nasıl cevap veriyor,
elimizde net veriler olarak ne yapabiliriz? Kafalarda oluşan bu istifhamları da
giderme yönünden belki çok daha manidar sonuçlar elde edilebilir.
Öğretmenin
performansından bahsediliyor, on dakika içinde… Mülakat sınavı tabii ki iyidir
ama on dakikada bir öğretmenin hem konuşmasını hem alan hâkimiyetini hem konuyu
açıklamasını hem sınıf hâkimiyetini hem sınıf yönetimini ölçebilmeniz için
gerçekten mucize yaratmanız lazım, Süpermen olmanız lazım hem ölçen tarafından
hem de ölçülen tarafından. Ama bakıyoruz ki sorulan soruların gerçekten garabet
olarak ifade edebileceğimiz cümlelerden oluştuğunu da burada ben paylaşmak
istiyorum. 
Tekrar
diyoruz ki lütfen bu öğretmenlerin umutlarını yitirtmeyin. Bu öğretmenlik
mesleğinin kariyer mesleği olması lazım, öğretmenlerin ideal oluşturabilmesi
lazım, yükselme alanlarının, yollarının bunlara verilmesi lazım. Ama bakıyoruz
ki yalnızca gençlik bir an önce mesleğe girme yolunda, nasıl girerlerse
girsinler ama bir an önce girme yolunda. Nasıl müdür olunur, nasıl ilçe millî
eğitim müdürü olunur veya millî eğitim müdür yardımcısı olunur, bunları bile
hesap edemeyecek durumda, yalnızca bir an önce öğretmenliğe kapağı atma durumunda.
Daha sonra, mesleğe girdikten sonra da özellikle on dört yılda oluşan siyasi
atmosfer zaten hareket alanlarını daraltmaktadır. Onu da buradan özellikle
vurgulamak istiyoruz. Çünkü öğretmenlik mesleği “devlet terbiyesi” dediğimiz
kavramla örtüşen bir kavram. Devletin bütün kılcal damarlarını besleyen
değerlerin bu öğretmenler tarafından alınması, aynı zamanda da öğrencilere
aktarılması gerekirken devlet terbiyesi kavramının yerine “siyasal terbiye”
olarak ifade edebileceğimiz, “veriler” olarak ifade edebileceğimiz değerlerin
alındığını, “yandaşlık” kavramıyla doldurulan değerlerin böyle işlerlik
kazandığını görebiliyoruz.
Yine,
bugün yayımlanan TÜRK EĞİTİM-SEN’in Öğretmenler Günü dolayısıyla yaptığı bir
çalışmada öğretmenlerimizin hâli de gözler önüne serilmektedir. 24 Kasım,
biliyorsunuz Öğretmenler Günü ama öğretmenleri bir günde anmak gerçekten ne
kadar anlamlı, burada ben sizlerle paylaşmak istiyorum. İnanın, eğitimin
lokomotifi öğretmenler. Eğer öğretmenlerimizi biz tam teçhizatlı yetiştirmezsek
ve bunları gerçekten bütün sosyal ve ekonomik imkânlarla donatmazsak inanın
ülkenin geleceğinden bahsedebilmemiz de biraz zor olacaktır. Ankete katılan
öğretmenlerin yüzde 83’ünün bakkallarına borcu var, bakkalların önünden
geçemiyorlar. Öğretmenlerin yüzde 28’i bankalardan yapılandırma istemiş.
Öğretmenlerin yüzde 13’ü icra takibine yakalanmış ve yüzde 65’i market
alışverişi yaparken kalitelerinden önce fiyatlarına bakıyormuş. Yine,
öğretmenlerin yüzde 96’sı 1 kilogram kıymanın hepsini bir anda kullanmıyor. Yine,
öğretmenlerin yüzde 30’a yakını ek iş yapıyor. Öğretmenlerin yüzde 73’ü tatil
bütçesini ayıramıyor, bir yıl çalıştıktan sonra tatiline bile gidemiyor.
Emekliliği hak eden öğretmenler ekonomik zorluklardan dolayı emekli
olamıyorlar. Yine, yüzde 92’si yaptıkları, icra ettikleri mesleğin artık
saygınlığının da kalmadığını düşünüyor yani kendi mesleklerine kendi saygıları
bile kalmamış. Şimdi, yine öğretmenlerden yüzde 81’i alım güçlerinin daha
önceki yıllara göre çok düştüğünü kendileri söylüyorlar. Yine, bu
öğretmenlerimizin öğretmenin sözleşmeli olmaması gerektiği yönünde genel bir
kanaati var. Yine, öğretmenlerin yüzde 83-84’ü performans değerlendirmesinin
objektif yapılmayacağı yönünde kanaat belirtmişler. Yine, yüzde 91’i iş
güvencelerinin tehdit altında olduğundan bahsediyor. Yani bakıldığında, bir
sürü sorunla beraber mücadele eden, aynı zamanda sınıfa girip öğrencilerini en
iyi şekilde yetiştirme sevdası içinde olan öğretmenlerimizin hâlinin
değerlendirilmesini de size bırakıyoruz. Bir de bunların yanında yani bu
meslekte çalışanların yanında, mesleğe girmeden önce bir stres yumağı ile
topuyla beraber mesleğe başlatmak da ne kadar anlamlı bilmiyoruz. 
Yine
diğer eğitim kurumlarımızın önemli derecelerinden bir tanesi de üniversiteler
olmaktadır. Üniversiteler, eğitim mesleği açısından baktığımızda bütün
mesleklere eleman yetiştiren ana kurumlar olarak, artık derinlemesine bilgi
aktaracak kurumlar olarak, önem arz ederken... AKP iktidarının da en çok
övündüğü konulardan bir tanesi “2002’de 76 üniversite varken şu anda, işte
neredeyse 190’a yaklaştık.” şeklindeki ifadeleri. Tabii ki biz buna katılıyoruz
ama her zaman şunun altını da koyu kalemlerle çizmek gerekir ki: Nicel olarak
sayıları artırmak bir yerde önemliyken bunların içini doldurmak çok daha önemlidir.
Demin de dediğimiz gibi, istediğiniz kadar üniversite açın, her ile üniversite
açılsın ama sizler belirli bir kaliteyi tutturamadıktan sonra, gerçekten çağın
gerektirdiği, küresel rekabetçi dünyanın gerektirdiği kalifiye insan gücünü
yetiştiremedikten sonra, yalnızca o insanları dört yıl boyunca oyalamanın
ötesine geçemeyeceğiniz bir eğitim vermiş oluyorsunuz. İşte, uluslararası
endekslere bakıldığında acaba patent sayımız nedir? Atıf yapılan makale sayımız
nedir? Kütüphanedeki kitap sayılarımız nedir? Bütün üniversitelerdeki kitap
sayısı acaba Amerika’daki bir üniversitenin kütüphanesinde bulunan kitap sayısı
kadar mı? Bunlar aslında koskoca Türkiye Cumhuriyeti devleti için gerçekten
üzüntü verici durumlar olarak karşımızda duruyor. 
Evet,
her yıl kaynak artıyor. Bu yıl en fazla kaynak ayrılan bakanlık da Millî Eğitim
Bakanlığı ama yatırımların düştüğünü görebiliyoruz. Öğrenci başına harcamaların
diğer ülkelerle mukayese edildiğinde -yine onlara göre, mukayeseli olarak- yine
çok daha az olduğunu görebiliyoruz. AR-GE çıktılarımız neler? Bunları önümüze
koyup hesaplamamız lazım. Gelişmişlik düzeyimiz ne? İnovasyon çalışmalarımız
nasıl gidiyor? Uluslararası endekslere göre baktığımızda ve bu üniversite
sıralamalarında Türkiye’den ilk 100’de, ilk 500’de, ilk 1.000’de kaç tane
üniversitemiz var? Bunları da işte bu aralarda düşünmemiz lazım. 
Esas
olarak bunların düşünülmesi gerekirken bir bakıyoruz ki üniversitelerde, rektör
seçimlerinde, altı ay, bir yıl çalışıp rektörlük mücadelesi yapıp 1’inci sıraya
seçimlerde oturan arkadaşlarımızın değil de 5’inci sırada kazanan adayların
atandığını görebiliyoruz. Neyse ki artık ülkeyi de KHK’larla yönettiğimiz için
son çıkartılan kararla artık üniversite rektörlerinin de atamayla geldiğini,
seçim sistemlerinin de kaldırıldığını görebiliyoruz. İşte, dün değil, evveli
gün galiba, gazetelerde ilana çıkıldı; 19 üniversiteye yeni rektör aranıyor.
Peki, birçok uluslararası üniversitelere baktığımızda onlarda da rektör araması
ilanla yapılıyor ama belli kriterler var. Rektörler aranırken “Şu, şu, şu
kriterleri göstermeniz, sahip olmanız gerekiyor.” derken bizdekine baktığımızda
gerçekten çok az bir… Şunu hemen okumak istiyorum, bizdeki ilanda diyor ki:
“Profesör olarak en az üç yıl görev yapmış olması, 657 sayılı Devlet Memurları
Kanunu hükümlerine göre devlet memuru olarak istihdam edilebilmek için engel
hâlin bulunmaması ve 67 yaşın tamamlanmaması.” Bu kadar, rektör atamak için.
Ama, arkadan baktığınızda “Neden bu rektörlüğe talip?” yani bir vizyon ortaya
koyması lazım, “Yeni kaynakları nasıl yaratacak?”, “AR-GE sistemini nasıl
çalıştıracak?”, “Verimliliği nasıl artıracak?” ve “Mevcut kaynakları nasıl
yönetecek?” “Öğretim üyesi ve öğrencileri almada herhangi bir kalite standardı
var mı?” bunları yapmamız gerekirken biz hâlâ nicel verilerle “Şu kadar
üniversite yaptık.” deyip ve yalnızca kaygının “Atanan rektörlerin de bizden
olması.” Artık diyoruz ki bu ülke bizim, ona göre, aynı gemideyiz, Allah
korusun. 
Teşekkür
ediyorum hepinize. (MHP sıralarından alkışlar)
BAŞKAN
– Teşekkür ediyorum.
Gruplar
adına ikinci söz, Halkların Demokratik Partisi Grubu adına Adana Milletvekili
Meral Danış Beştaş’a aittir.
Buyurun
Sayın Danış Beştaş. (HDP sıralarından alkışlar)
HDP
GRUBU ADINA MERAL DANIŞ BEŞTAŞ (Adana) – Sayın Başkan, değerli milletvekilleri;
ben de Millî Eğitime yönelik kanun tasarısıyla ilgili söz almış bulunmaktayım. 
Önce,
bu Millî Eğitimde neler oluyor? Gerçekten, şu anda iktidarın öğretmenlere,
eğitime yaklaşımı nedir? Aslında, en çok tartışılan meselelerden biri. Şunu
söylemek istiyorum: Gerçekten, şu anda Türkiye’de birçok alanda olduğu gibi
eğitim alanında da iktidar kendine biat edecek, itaat edecek mülakatlarla yeni
bir sözleşmeli öğretmenlik müessesesini yerleştiriyor ve bu gerçekten, 25
Temmuz 2016 tarihinde zaten yayımlanan 668 sayılı OHAL KHK’siyle mülakatla
alınan ve buna dayalı sözleşmeli öğretmen alımı zaten şu anda uygulamaya
geçirilmiş durumda ve bu durumda da zaten, KHK’lerle iktidarın her konuda
olduğu gibi eğitim alanında da Meclisi, Parlamentoyu tümüyle devre dışı
bıraktığını ve bu konuda tümüyle kendi iradesini yaşama geçirdiğini görüyoruz.
Tam anlamıyla, Meclis baypas edilmiştir. 
Peki,
bu sözleşmeli öğretmen alımı neye dayanıyor? İktidarın gerekçeleri şunlar:
Darbe girişimini gerçekleştiren paralel yapılanmanın mülakatlar aracılığıyla
devlet kadrolarına tekrardan girmelerinin engelleneceği iddia ediliyor. Doğu ve
Güneydoğu Anadolu bölgelerindeki öğretmen ihtiyacının karşılanacağı ve öğretmen
kalıcılığının sağlanacağı, iddialardan ikincisi. Diğeri ise sözleşmeli
öğretmenlerin sorunsuz olarak kadroya geçmek için daha etkin bir çalışma
yürüteceklerine yönelik savdır. Bu her üç gerekçe de gerçekle, hayatla, Millî
Eğitim kadrolarının pratiğiyle ve şu anki uygulamayla kesinlikle uyuşmuyor. 
Bir
kere, paralel yapılanmanın devlet kadrolarına yerleşmesi, iddia edildiği gibi
KPSS nedeniyle gerçekleşmedi. Bilakis, 2010’dan bugüne, özellikle kamuda üst
sınıf pozisyonlar için başlatılan ve daha sonra neredeyse her kademeye
yaygınlaştırılan mülakatlarla gerçekleştirildi. KPSS aracılığıyla kamuda göreve
başlayan paralel yapıyla ilişkili kişiler ise doğrudan sınavın kendisi
nedeniyle değil, sınav sorularının belirli çevrelerce servis edilmesi sonucu
yerleştirilmiştir. Özellikle 2010 ve 2012’de bu konunun kamuoyuna mal olması sonucu
oluşan tepkilere ise dönemin Hükûmeti hiçbir şekilde kulak asmamış, kulak ardı
etmiş ve etkin bir soruşturma yürütülmesini de engellemiştir ve sağlamamıştır. 
Yine,
ikinci tezde ise diyorlar ki: “Bölgede, Kürt illerinde, kürdistanda
öğretmenleri tutamıyoruz, bu nedenle buna başvuruyoruz.” Bir kere, öğretmenlik
toplumla iç içe olan bir meslektir. Öncelikle, politika, bölgedeki toplumsal
sorunların çözümüne yönelik olmak zorundadır. Bölgedeki öğretmenlerin sürekli
tayin istemelerinin nedeni hâlâ sağlanamamış olan barış ortamıdır. Şu anda
çatışmaların, şiddetin, karşılıklı ölümlerin devam etmesi sebebiyle öğretmenler
gitmek istememektedir. Hükûmetin barış ortamını sağlamaktan ziyade, böyle
palyatif çözüm önerileriyle ve gerekçelerle bu sava sığınması da ayrıca büyük
bir acziyetin göstergesidir.
Yine,
üçüncü sav ise aslında bu konuda Hükûmetin görüşlerini çürütüyor. Yine bu
konuda gerçekten meslektaşlar arası iç barış, hukuk zedelenmiş ve bununla
ilgili işsiz kalma korkusu yaşayan sözleşmeli öğretmenlerin ekonomik ve sosyal
hakları konusunda mücadele yürütmeleri dahi etkilenmiştir. Ama, asıl mesele,
Hükûmet sözcülerinin ileri sürdükleri bu savlarda gizledikleri asıl bir amaç
var, temel gaye var, o da kendi kadrolarını oluşturma çabasıdır, kadrolaşma
çabalarıdır ve bölgede etkin olan muhalif sendika örgütlülüğünü kırmaktır. Bu
amacı gizlemek için görünürde kendilerince yeni gerekçeler yaratmaktadırlar.
Yani burada şunu özetle söylemek istiyorum: Kesinlikle AKP’ye sadakat, itaat ve
biat temel aslında belirleyendir ve bunu gizleme çabaları beyhude bir çabadır.
Değerli
arkadaşlar, bu OHAL’in ilanından sonra gerçekten en fazla mesleğinden ihraç
edilen, açığa alınan kesimlerden biri de eğitimcilerdir ve şu anda binlerce
eğitimci maalesef bu konuda büyük bir sıkıntı içinde, kendi işlerinden, kendi
geleceklerinden, çocuklarıyla olan bağlarından kopmuş durumdalar. Size sadece
iki örnek vereceğim. Şu anda Diyarbakır E Tipi Cezaevinde tutuklu bulunan Adile
Ekinci. Kendisi -bizzat dosyasını okudum- sendikal faaliyetlere katıldığı
gerekçesiyle şu anda tutuklu, cezaevinde ve oğlu Agit 4 yaşında. Ailesiyle
yaptığımız görüşmede, 4 yaşındaki çocuk şu anda antidepresan kullanıyor, annesi
ihraç edilmiş ve annesini görmeye bile gitmek istemiyor. Yine, diğer bir
öğretmen Fatma Gülçiçek. 2 yaşında bir çocuk, emzirme çağında Şerman ve
egzaması olduğu için maalesef doktorlar cezaevinde kalmasına izin vermiyor
çünkü bulaşıcı bir hastalık ve çocuğa orada bakım koşulları yok. Psikiyatriye
götürdüler geçen hafta babası ve ailesi, psikiyatr Şerman için şunu önerdi:
“Davranış bozukluğu var, bu annesinden ayrı, annesinin kazağını ya da bir
kıyafetini gece çocuğa verin, onun kokusuyla uyursa ya da o psikolojiyle belki
biraz daha rahatlar.” Bunun gibi şu anda yüzlerce öğretmen, eğitimci Hükûmete
biat etmediği için, itaat etmediği için, sendikal haklarını kullandıkları için
ihraç edildiler ya da cezaevine atıldılar ya da farklı yöntemlerle açığa
alındılar. 
Millî
Eğitime ilişkin ilerleyen bölümlerde yine partimizin görüşlerini ifade edeceğiz
ama şu anda Türkiye’de konuşulması yasaklanan Hükûmet tarafından basın-yayın
organlarına en sert sansürün uygulandığı, Türkiye’nin üçüncü partisine yapılan
darbenin görünmez kılınmaya çalışıldığı gerçeğiyle Meclisin yüzleşmesi
gerekiyor. Buradaki milletvekilleri aynı sıralarda oturdukları bir partinin eş
genel başkanları ve 8 milletvekiliyle birlikte toplam 10 milletvekilinin şu
anda cezaevinde rehin tutulduğu gerçeğini gözardı edemez. Gerçi şu gerçeği de
çok iyi biliyoruz: Bu milletvekili arkadaşlarımız şu anda bu sıralarda oturan
ve dokunulmazlığın kaldırılmasına olumlu oy veren milletvekillerinin iradesi
sonucu şu anda cezaevindeler ve temsil edildikleri seçmen kitlesinin haklarını,
özgürlüklerini, siyasetini yürütemiyorlar. Bunu bu Meclisin en temel gündemi kendi
üyelerinin şu anda rehin olarak tek kişilik hücrelerde tutulmasıdır. Bundan
daha önemli bir gündem yoktur, bundan daha önemli bir gündem olamaz. Eğer
demokrasi seçme ve seçilme hakkını, sandıktan çıkma hakkını garantiye alıyorsa,
herkesin kendi temsilcisini seçme hakkını veriyorsa ve o sandıktan çıkan
iradenin burada tanınmaması söz konusuysa, bu Meclisin kendisine, aynen 15
Temmuz akşamı atılan bombalar gibi darbe atılmıştır. Şu anda asıl darbe ve asıl
bombalar 4 Kasım gecesi atılmıştır Meclise çünkü o gece, 6 milyon insanın
oyuyla seçilen milletvekillerinin birer suçluymuş gibi, birer mafya örgütünün
üyeleriymiş gibi, sanki çok büyük farklı suçlar işlemişler gibi evleri basıldı
ve hukuksuz bir şekilde gözaltı işlemi uygulandı. Ankara’da evi bulunan Eş Genel
Başkanımız Sayın Figen Yüksekdağ’ın kapısı kırıldı. Onun deyimiyle “haydutlar
gibi” güvenlik kuvvetleri gidip o evi basıp bir milletvekilinin, 6 milyon
iradenin “Benim liderimdir, Eş Genel Başkanımdır.” dediği kadının evini zorla,
haydutlar gibi kırıp onu gözaltına almışlardır. Diğer Eş Genel Başkanımız
Selahattin Demirtaş’ın evinde ben de bulundum, yetiştim gözaltına.
Diyarbakır’ın dörtte 1’i kuşatılmıştı, oradaydım. Kar maskeliler, Özel Harekât
timleri, polisler, bütün Emniyet, nereden güç getirilmişse yığılmış, partinin
Eş Genel Başkanını gözaltına alıyorlar. Bizim konuşmamıza bile izin verilmedi
ve diğer milletvekili arkadaşlarımızla birlikte Diyarbakır Emniyet Müdürlüğüne
gece saat bir buçukta götürüldüler. 
Peki,
bu gerçekten Hükûmet yetkililerinin söylediği gibi zorla getirme kararına ya da
ifade vermemeye yönelik bir yanıt mıydı? Büyük bir yalan; asılsız, mesnetsiz
bir beyan. Neden bunu söylüyorum? Bir milletvekiline mevcut, yürürlükteki
Anayasa’ya göre, Ceza Muhakemeleri Kanunu’na göre, hangi kuralı söylerseniz
söyleyin, gözaltı işlemi uygulanamaz. O milletvekillerinin, dokunulmazlığı
kalkan milletvekillerinin fezlekeyle sınırlı olarak dokunulmazlıkları
kaldırılmıştır. Ve bu da yetmedi, aynı gün -Türkiye’de savcılar arasında ortak
bir koordinasyon yoktur, üst bir savcılık makamı yoktur- Bingöl, Diyarbakır,
Mardin, Şırnak, Hakkâri hepsi bir anda savcılar -herhâlde bir vahiy geldi bir
yerlerden- aynı saatte, eş zamanlı, paralel operasyonlarla aynı dakikalarda
gözaltı yaptılar. Birileri uçakları ve jetleri de hazır etmişti. Nedense aynı
anda bizim Mardin Milletvekilimiz Gülser Yıldırım özel helikopterle bir saatlik
yoldan Diyarbakır’a getirildi. Yine, Ankara’dan gözaltına alınan
milletvekillerimiz önce Diyarbakır’a getirildi, özel jetlerle, helikopterlerle
Bingöl’e, Şırnak’a ve Hakkâri’ye götürüldü. Bu organizasyon ve bu komplo, bu
darbe büyük bir hazırlık sonucuydu. 
Savcılara
kim talimat verdi? Bunu Meclis ortaya çıkarmak zorundadır. Savcıları kim o gece
harekete geçmesi için talimatlandırdı? Savcıların üstü kimdir bu ülkede? “Yargı
bağımsızdır.” diyenlere söylüyorum. Kendileri yargıdan kaçmak için bin bir yola
başvurdular. Kendi avuçlarına, kucaklarına aldıkları yargıyı silah olarak kendi
rakiplerine, siyasi partilere yönelik bir silah olarak kullanıyor. 
Şu
anda Türkiye’de yargı, siyaseti devre dışı bırakmak için… Seçimlerde bizimle
yarışılmıyor. Gelin, seçimlere gidelim. Şu anda Mardin Büyükşehir Belediyesi Eş
Başkanı 74 yaşında Sayın Ahmet Türk gözaltında. Ya bu utanç o kadar büyük ki
söylerken bile emin olun sesimin titremesini engelleyemiyorum. Bu nasıl bir
aymazlıktır? Ve sonrasında çıkıp bize deniliyor ki: “Efendim, savcılar
bağımsızdır. İfadeye gitmediler, o yüzden alındılar.” Bu nasıl bir gerekçedir?
Anayasa
burada değerli arkadaşlar. Hepiniz eminim biliyorsunuz, Anayasa 83/3: “Türkiye
Büyük Millet Meclisi üyesi hakkında, seçiminden önce veya sonra verilmiş bir
ceza hükmünün yerine getirilmesi, üyelik sıfatının sona ermesine bırakılır;
üyelik süresince zamanaşımı işlemez.” Burada hükümden söz ediyor, bir
soruşturmadan değil. Hüküm, kesin hüküm. Balbay kararı var -kendisi de burada-
AİHM kararları var, Anayasa Mahkemesi kararları var ama bu birilerine yetmemiş,
“Biz, fiilen bu hukuksuzluğu yaşama geçireceğiz.” demişler. Şu anda
arkadaşlarımız aynı hukuksuzlukla verilen talimatlar sonucunda tek kişilik
hücrelerde tutuluyor. Bu, nasıl bir intikam duygusudur? Bu nasıl bir kindir?
1994 yılında bile -o dönemin koşullarını eleştirenler herhâlde şu anda
kafalarını kaldırıp yüzümüze bakamıyorlardır- o zaman koğuşlar arasında kapılar
açıktı ve milletvekilleri istedikleri görüşmeyi yapıyorlardı. Zincirbozan’da
bile, o dönem yatanlar, diyorlar ki: “Biz tatil yaptık darbeden sonra.” O kadar
rahat cezaevi koşullarında. Şu anda cezaevine alınmaları zaten büyük bir
skandal, büyük bir siyasi darbe; bu da yetmiyor, orada tecritle, izolasyonla,
bizim arkadaşlarımızla görüşmelerimizin engellenmesiyle ekstra cezalar
uygulanıyor. 
“Peki,
arkadaşlar, ne soruldu milletvekili arkadaşlarımıza, eş genel başkanlarımıza?”
diye sorabilirsiniz bize. Çoğunun dosyasını okudum. Bir kere, savcılar
sorularında -getireceğim ileriki günlerde, tek tek tutanakları okuyacağım-
fezlekeye bağlı soru sormamışlar. “Sizin hakkınızda şu fezleke var,
hakkınızdaki iddia bu. Buna ne diyorsunuz?” diye bir soru yok. Genel, herhangi
bir soruşturma dosyası gibi bir dolu soru sormuşlar. “Hangi fezleke numarası?”,
“Dokunulmazlık kalkmış mı?”, “Savcı bunu sormaya yetkili mi?”, “Bu
milletvekilinin dokunulmazlığı var.” diye avukatların itirazı da dikkate alınmamış.
Daha da ileri gitmişler -şu anda tutanakları getirmedim, ileride getireceğim-
Abdullah Zeydan ve Selma Irmak’a -somut örnek veriyorum- savcılık fezlekeye
bağlı sorma zahmetinde bulunmuş, demiş ki: “Şu tarihte şu konuşmayı yaptınız,
şu tarihte şu etkinliğe katıldınız.” Ve karar bölümünde diyor ki: “Şundan
serbest bırakılmasına, şu iddiadan serbest bırakılmasına…” Son madde, diyor ki:
“Ama çok sayıda propaganda yaptığından, fazlaca etkinliklere katıldığından
bunun propaganda boyutunu aştığı ve örgüt üyeliği suçunu oluşturabileceği
kanaatiyle tutuklanmasına…” 
Hukuk
fakültesinde bunu hangi öğrenciye sorarsanız orada savcının suç işlediğini,
görevini kötüye kullandığını, aldığı talimat sebebiyle böyle davranmak zorunda
bırakıldığını görür ve bu dosyalar… Türkiye tarihinde, bu süreç -4 Kasım
darbesi ve sonrasında yaşadıklarımız- kesinlikle Türkiye'nin en karanlık
dönemlerinden birini oluşturuyor. 
Şu
anda burada oturması gereken arkadaşlarımız cezaevindeler. Nasıl böyle bir şey
kabul edilebilir? Dokunulmazlığın kaldırılması yargılamaya olanak vermektir. Hükûmet
sözcüleri, Cumhurbaşkanı, Başbakan koro hâlinde -ezberlemişler çünkü aynı
cümleleri söylemeleri lazım- “İfade vermeye gitmediler.” diyorlar. Biz niye
ifade vermeye gitmediğimizi biliyoruz. Fezlekeleri hazırlatanların siz
olduğunuzu biliyoruz. Bu fezlekelerin soruşturmaya, soruşturmanın iddianameye
ve iddianameyi de karara dönüştürmek istediğinizi, yargı üzerindeki
operasyonunuzun tam da bu amaçla olduğunu çok iyi biliyoruz. Bizim bağımsız ve
tarafsız bir yargı önünde söyleyemeyeceğimiz, savunamayacağımız hiçbir sözümüz
yoktur. Yargılandığımız dosyaların hepsi bu kürsüden söylediğimiz sözlerdir.
Yeni bir sözümüz yoktur. O dosyaların hepsini, merak eden milletvekili
arkadaşım varsa hepsine gönüllü olarak temin edip vermeye hazırım. “Acaba
Selahattin Demirtaş ya da Figen Yüksekdağ ya da Selma Irmak ya da Abdullah
Zeydan niçin yargılanıyor?” diye merak ediyorsanız, o yandaş medyaya, o çamur
medyaya sakın ola ki bakmayasınız. Çünkü onlar iddianamelerden ve fezlekelerden
esinlenmiyor, onlar bir propaganda aygıtı gibi çalışıyor.
Faysal
Sarıyıldız en çok tartışılan milletvekili arkadaşımızdır. Faysal Sarıyıldız’ın
dosyasında savcının kendisi bizzat “Silah bulunamamıştır.” diyor, “Silah
yoktur.” diyor ve bundan kendisi bir iddianame, bir soruşturma dosyası
hazırlıyor ama açıyorsun gazeteleri, yok, efendim, milletvekilinin aracında
silah, yok şurada şu bulundu… Ya, bu yalanları nasıl üretiyorlar? Biz mahkeme
dosyasına mı inanalım, yoksa basının yalan propagandalarına mı inanalım?
Dün
de Sayın Ahmet Türk’le ilgili hemen başladılar propagandaya. Valilik de
savcıymış gibi, aynen savcılık makamı gibi “İhbar var.” diyor. Ya, gerçekten,
gülebileceğimiz bir ortamda bunlara kahkaha atarız. Ne ihbarı ya? Ahmet Türk’le
ilgili, örgüt üyesi olduğuna ilişkin, gözaltından önce ihbar alınmış. İhbarı
organize et, ihbarı al, kimlik yok, adres yok, TC kimlik yok; hepiniz hakkında,
hepimiz hakkında vallahi her türlü ihbar yapılabilir. Bu ülkede, Parlamento
üyelerinin bu tip komplolarla, cezaevine gönderildiği, rehin alındığı bu
ortamda hiçbirimizin, hiç kimsenin, sizin de bizim de hukuk güvenliğimiz
yoktur. Gün gelir, devran döner; hukuka dönmezseniz hukuk size döner ve o hukuk
size de hesabını sorar diyorum.
Teşekkür
ediyorum. (HDP sıralarından alkışlar) 
BAŞKAN
– Teşekkür ediyorum.
Sayın
Turan…
BÜLENT
TURAN (Çanakkale) – Sayın Başkan, az önceki konuşmacı konuşmasında “Fezlekeyi
hazırlayan sizsiniz.” diye ısrarla vurguladılar. Zaman kaybı olmasın diye,
kayda geçsin diye söyleyeceğim. 
Dokunulmazlıkları
beraber kaldırdık, tüm partilerin desteğiyle beraber kaldırdık. Yapılan işlem
dokunulmazlık dosyası kapsamında mahkemenin içtihadıdır, çalışmasıdır. Burada
“Fezlekesini AK PARTİ yaptı.” demenin doğru olmadığını ve reddettiğimizi
söylemek istiyorum. 
BAŞKAN
– Teşekkür ediyorum.
Gruplar
adına söz sırası Cumhuriyet Halk Partisi Grubu adına Antalya Milletvekili
Mustafa Akaydın’a aittir. 
Buyurun
Sayın Akaydın. (CHP sıralarından alkışlar) 
CHP
GRUBU ADINA MUSTAFA AKAYDIN (Antalya) – Sayın Başkan, değerli milletvekilleri;
bugün, AKP Hükûmetinin eğitime ve öğretim hayatımıza ilişkin bir başka
tartışmalı yasa tasarısını görüşüyoruz. 
2002
yılından itibaren AKP hükûmetleri tarafından bu Meclise getirilen ve
muhalefetin görüşleri ve uyarıları dinlenilmeden zorla kabul ettirilen birçok
tasarı ve teklif ülkemizin eğitim sisteminde telafisi zor zararlara yol açtı. 
Değerli
milletvekilleri, bir devleti yıkmak için sadece işgal veya darbe gerekmez; AKP
iktidarının yaptığı gibi millî eğitimi yıkın, adaleti yıkın, Anayasa’yı
dinlemeyin, devlet yıkılır. 
Şimdi
görüşmekte olduğumuz Millî Eğitim Bakanlığının teşkilat ve görevleri hakkında
kanun hükmünde kararname ile bazı kanunlarda değişiklik yapılmasına yönelik bu
tasarı belki 4+4+4 kadar kamuoyu gündeminde yer almadı fakat bu değişiklik
kadar kökten sorunlu düzenlemeler içeriyor. 
2011
yılında geçirilen 652 sayılı Kanun Hükmünde Kararname ve ondan hemen sonra
4+4+4 olarak kamuoyunda bilinen değişiklikler sonrası yaşanan olumsuzluklar ve
hâlâ devam eden tartışmaları bugün sıralamaya kalksak yirmi dakika da bizim
için yeterli olmayacaktır. Üstelik, bugün 652 sayılı Kanun Hükmünde
Kararname’de getirilen düzenlemelerle de birçok değişikliğe gidiliyor. Fakat
gördüğümüz kadarıyla bu düzenlemeler 652’nin yarattığı tartışmaları sona
erdirmek yerine daha derin tartışmalara zemin hazırlıyor. 
Bu
tartışmaların en önemlisi, Millî Eğitim müfettişleri hakkında yapılan
değişikliklerdir. Henüz bu yasa tasarısı gelmeden önce bize ulaşan duyumlar,
Bakanlığın, Millî Eğitim müfettişlerini muhalif öğretmenlere baskı yapmaları
için zorladıkları yönündeydi. Özellikle solcu sendikalara üye olan bütün
öğretmenlere, terör örgütüne destek verdikleri gibi ciddi iftiralar atılarak
onlara yönelik soruşturma açılması için girişim başlatılmak istendiğine yönelik
iddialar bize ulaşır ulaşmaz biz burada soru ve araştırma önergesi olarak
Meclis gündemine getirmiştik. Yapılan düzenlemeyle bu iddianın gerçek olduğunu
görmüş oluyoruz. Millî Eğitim müfettişleri bu düzenlemeyle merkeze çekiliyor,
illerdeki müfettişlerin denetim ve soruşturma yetkileri de tamamen ellerinden
alınıyor. Böylelikle Bakanlığın denetim mekanizması mülakatla alınacak özel
kişilerle doldurularak siyasi tarafsızlığı ortadan kaldırılacak, müfettişlerin
eğitim teftiş işlemi ortadan kalkacak; Bakanlığın emrinde çalışan 500 merkez
müfettişinin öncelikli görevi, siyasi olarak sakıncalı görünen öğretmen ve
idareciler hakkında idari işlem başlatmak olacak. 
Müfettişler
merkeze çekilirken görevdeki müfettişlere yeniden mülakata alım yükümlülüğü
getiriliyor. Böylelikle iktidarın siyasi olarak karşı olduğu görüşlere sahip
olduğuna inanılan müfettişlerin mülakatta başarısız oldukları gerekçesiyle
görevden uzaklaştırılmasının önü açılıyor.
Şimdi
soruyorum, acaba bu siyasetin, 2014 yılında bir bakan kardeşinin on iki yıl
müfettişlik kuralının delinerek Teftiş Kurulu Başkanlığına getirilmesiyle bir
ilgisi var mı? Var ki bu karara direnen 300 Teftiş Kurulu üyesi illere
dağıtıldı. Bunların 100’ü emekli oldu, şimdi 200’ü direniyor. Üstelik bunların
150’si AKP döneminde sınavla alınmış müfettişler. Bu ayıptan biraz olsun
utanırsanız bu 200 kişiyi mülakatsız olarak merkeze alırsınız. 
Diğer
arkadaşlarım tarafından da dile getirilecek olan bir konu da sözleşmeli
öğretmenlik ki bu konu başlı başına büyük bir felaket anlamına geliyor. Bu yeni
uygulama öğretmenleri resmen taşeron hâline getiriyor, kadro garantilerini
ellerinden alıyor, öğretmenler sözleşmelerinin uzatılmamasına yönelik baskı
yoluyla iktidarın siyasi baskısı altına alınıyor. Kaldı ki bizim, Komisyon
görüşmeleri sırasında sabahlara kadar süren tartışmalarla itiraz ettiğimiz bu
düzenlemeyi yakın zamanda çıkardığınız kanun hükmünde kararnamelerle kabul
ettirdiniz ve acil alınması gereken kadrolara atadığınız sözleşmeli öğretmenler
için nasıl mülakat yaptığınızı, onlara neler sorduğunuzu, hangi kriterlere göre
öğretmen aldığınızı hep birlikte gördük. Bizim endişemiz ileride Türkiye’de
öğretmen kadrolarını tamamen iptal ederek öğretmenlerin hepsini sözleşmeli
taşeron konumuna geçirmeniz, onları sadece sosyal haklarından değil, toplum
içindeki itibarlarından da mahrum bırakmanızdır. Sözleşmeli öğretmenliği
savunmak için öğretmen açığından, FETÖ’nün darbe girişimi sonrası boşalan
kadrolardan söz edeceksiniz fakat 15 Temmuz öncesinde de ortada ciddi bir açık
vardı ve aldığınız 3-5 bin sözleşmeli öğretmenin Türkiye’nin uzun vadeli
öğretmen açığına çözüm olmayacağını siz de pekâlâ biliyorsunuz.
Değerli
arkadaşlar, Türkiye’de öğretmen açığı ve yetişmiş öğretmenlerin atanamama
sorunu artık kontrol edilebilir bir noktayı çoktan aştı. Resmî rakamlar 350 bin
öğretmen adayının açıkta olduğunu söylüyor olsa da başka işlerde çalışan
öğretmen adaylarını da hesaba kattığınızda bu sayının 500 binin üzerine
çıktığını rahatlıkla söyleyebiliriz. Seçim yatırımı için açılan fakat
üniversite olma şartlarını dahi yerine getiremeyen birçok okulda bulunan eğitim
fakülteleri her yıl ihtiyaçtan fazla yeni mezun veriyor. Yani 500 bin rakamı
önümüzdeki on yılda rahatlıkla ikiye katlanabilir. Meslek garantisi
beklentisiyle eğitim fakültelerine giden yüz binlerce genç mesleğe
atanamadıkları için ekonomik bağımsızlıklarını kazanamıyorlar, aile, yuva
kuramıyorlar, çevrelerine küçük düşüyorlar, hayatları alt üst oluyor. 
Öğretmen
intiharları kabul edilemez bir sayıya ulaştı. Ne yazık ki bir önceki Millî
Eğitim Bakanımız Sayın Nabi Avcı bu intiharlar için “Psikolog ve sosyolog
arkadaşlara sordum, bunlar gösterişçi intihar.” diye bir söz sarf etti. İnsan
hayatı üzerine böyle rahat, hayatına kendi elleriyle son verebilecek kadar
büyük bir bunalım yaşayan insanların acısı üzerine bu kadar kaygısızca konuşan
bir Hükûmetin öğretmenlerin sorunlarına çözüm üretmesini maalesef beklemiyoruz.
Ayrıca belirtmek isterim ki literatürde “gösterişçi intihar” şeklinde bir
kavram da bulunmuyor. 
350
bin öğretmen adayı hâlihazırda beklerken aldığımız duyumlar Hükûmetin bu yıl
yeni öğretmen ataması da yapmayacağı yönünde. Geçtiğimiz dört, beş yıl
içerisinde sürekli olarak, söz verilenden daha az öğretmen ataması yapan
Bakanlık, 15 Temmuz darbe girişimi sonrası 10 binlerce öğretmeni görevden
uzaklaştırdı, açığa aldı, bir kısmı tutuklandı. Önce KPSS sorularının FETÖ
mensuplarına verilmesine göz yumarak bir sürü kişiyi haksız yere öğretmen
olarak aldınız ve o dönem, bu işi hakkıyla yapabilecek bir sürü insanın hakkını
yediniz. Şimdiyse, bu insanları kendiniz işten çıkarıyorsunuz ama darbe
fırsatçılığıyla listeye, FETÖ’yle alakası olmayan, kimisi solcu, kimisi ülkücü,
farklı siyasi görüşe mensup öğretmenleri ve idarecileri de ekliyorsunuz. 
Bir
an için bu insanların hepsinin suçlu olduğunu farz edelim. Bu insanların millî
eğitim sistemine usulsüzce girmesine sebep olanlar hakkında işlem başlatıldı
mı? Soruların çalındığı dönemlerde YÖK ve ÖSYM’de görev yapan, soruların
sızdırılmasından mesul olanlara yönelik hangi tipte bir operasyon yaptınız?
Bugün sadece, solcu, muhalif gazetelerde değil, kendi siyasi görüşünüze yakın
gazetelerde bile, FETÖ’yle mücadele etmediğiniz Millî Eğitim Bakanlığı başta
olmak üzere birçok kurumda FETÖ zamanında yerleşmiş üst yöneticilerin göreve
devam ettiğine dair iddialar var. 
3
Ekim 2016 tarihli Millî Gazetenin manşeti, Millî Eğitim Bakanlığının, üstelik
de insan kaynakları gibi ciddi bir biriminin başında bulunan Hamza Aydoğdu’nun
kitaplarının, FETÖ’nün kalburüstü yazar çizerlerinin kitaplarını basan bir
yayınevinden çıkartıldığını iddia ediyor. Yayınevinin adı Işık Yayınevi. Bu
yalnızca bir örnek. Bakanlıkta, Hüseyin Çelik döneminden itibaren görev yapan
ve başından beri FETÖ’yle ilişkisi bulunan üst yöneticilere dair bir operasyon
gerçekleştirildi mi? Cemil Çiçek ve Hüseyin Çelik’in 2005 yılı, ünlü FETÖ’cü
savcı Ferhat Sarıkaya ile ilişkileri sorgulanıyor mu? Diyelim ki, adından söz
ettiğim ya da buna benzer kişilere yönelik ileride bir işlem başlatıldı, peki,
15 Temmuzdan bu yana bu kişilerin tasarrufunda yapılan işler ve Bakanlığa
alınan personele yönelik ne yapılacak? Evini zorlukla geçindiren bir köy
öğretmenini bile FETÖ mensubu olduğu gerekçesiyle görevinden uzaklaştıranlar,
neden Bakanlığın en üst birimlerindeki bürokratlara yönelik aynı hassasiyeti
göstermiyor?
İddia
ediyorum: FETÖ Millî Eğitim Bakanlığı içerisinden temizlenmemiştir. FETÖ
bahanesiyle işten çıkarılanları yakından incelediğinizde göreceksiniz ki,
aralarından, zamanında FETÖ’cülerin mobbingine uğrayarak çalıştırılmayan, terfi
hakları engellenen, fiziksel ve manevi baskı altına alınan birçok kişi
çıkacaktır. 
Elimizdeki
güncel rakamlara göre, kamu görevinden ihraç edilen toplam öğretmen sayısı
30.351’e ulaştı. Uzaklaştırma tedbiri devam eden öğretmen sayısı 16.688 iken
uzaklaştırma tedbiri kaldırılan öğretmen sayısı ise sadece 6.474, ihraç edilip
kamudaki görevine dönebilen öğretmen sayısı sadece 31. Öyle zannediyorum ki,
bugün 30 bini aşan rakam içerisinde adil bir soruşturma gerçekleştiği takdirde,
göreve atananların sayısı daha da artacak fakat görevine iade edilenler kendi
alınlarına vurulan bu haksız damgayı ömürleri boyunca taşıyacak. Üstelik, bu
kadar çok FETÖ’cü olduğu şüpheli öğretmen sayısı varken bu kadar öğretmeni
göreve atayanların, koltuklarında sıkıntısız bir şekilde oturmasını huzurunuzda
tartışmaya açıyorum. 
Bakanlık
içerisindeki kadrolar bu şekilde zan altındayken elimizdeki yasa siyasi
içerikli yeni atamaların önünü açıyor. Millî Eğitim müfettişleri ve hukuk
müşavirleri başta olmak üzere, çok önemli kadrolara o kadroların sorumluluğunu
kaldıramayacak kişilerin atanmasının önü açılıyor. Hatırlayacaksınız, on yıl
önce de Bakanlığa böyle birçok kişi gerekli liyakati taşımadığı hâlde
atanmıştı; bugün, o kadroların tamamına yakını FETÖ üyesi oldukları gerekçesiyle
çıkarıldı. Peki, bugün aldıklarınız acaba on yıl sonra hangi gerekçeyle ve
hangi cemaat temelli suç yapılanmasına üye oldukları gerekçesiyle işlerinden
çıkarılacak?
Sayın
milletvekilleri, her birisiyle ilgili eleştirilerimizi sırasıyla yapacağımız
konulardan birisi de proje okulları. Başından beri karşı olduğumuz bu
uygulamayla Türkiye'nin en başarılı ortaokul ve liselerine atamalar il ve ilçe
millî eğitim müdürlüklerinin elinden alınıyor ve doğrudan Bakana bağlanıyor.
Buralardaki başarılı öğretmenler farklı okullara resmen sürgün edilirken
Bakanın uygun gördüğü torpilli bazı öğretmenler buralara atanıyor. Bu sorunlu
uygulama 2014 yılının sonbaharında başlatıldı. Türkiye’nin yüzde 1’lik başarı
dilimine giren okullarına kimsenin ruhu duymadan puanları düşük öğrenciler
yerleştirildi, altını çizerek söylüyorum, kimsenin ruhu duymadan puanları düşük
öğrenciler yerleştirildi. Bu okulların boş kalan kontenjanlarına okul için
gereken taban puanını TEOG sınavında alamayan öğrencilerin yerleştirildiğine
dair tartışmalar aylarca sürdü. Basına o dönem yansıyan haberlere göre, 494
puanlı Kabataş Erkek Lisesine bu puanın 130 puan gerisinde; yine, Beşiktaş
Atatürk Anadolu Lisesine, yine, taban puanın 133 puan gerisinde, 350 puandan
öğrenci alındığı bildirildi. Anlıyoruz ki bazı ayrıcalıklı ailelerin çocukları
usulsüz olarak en iyi okullara yerleştiriliyor. Bu yerleştirmelerde siyasi
torpilin mi, yoksa rüşvetin mi etkili olduğu ise henüz açığa çıkmadı. Millî
Eğitim Bakanlığı Müsteşarı Yusuf Tekin “Kimseye torpil yapmadık ve puanı fazla
olan öğrencileri aldık.” diyerek kamuoyuyla resmen alay eden bir açıklamada
bulundu. Bu kadar yüksek seviyede okulların kontenjanının nasıl boş kaldığı, bu
boş kontenjanlara nasıl 130 puan geriden gelen öğrencilerin alındığı hâlâ
aydınlatılamadı. Şu an Millî Eğitim Bakanlığı görevini sürdürmekte olan Sayın
İsmet Yılmaz’ın kendinden önceki dönemlerde gerçekleşen ve bugün hâlâ devam
eden bu usulsüz, bu yolsuz uygulamalara bir an önce son vermesini talep
ediyoruz. 
Bakanlığın
iddiası, proje okullarına yapılan atamaların yüzde 15’i geçmeyeceği yönündeydi,
bugün bu rakam yüzde 60’ları buldu. Sadece İstanbul Hüseyin Avni Sözen Anadolu
Lisesinin 44 öğretmeninin 26’sının, Cihat Kora Anadolu Lisesinin 49
öğretmeninden 30’unun, Avni Akyol Güzel Sanatlar Lisesinden 39 öğretmenin
28’inin görevden alınması büyük infial yarattı. 19 Eylülde yayınlanan “İhtiyaç
ve Norm Kadro Fazlası Öğretmenler” başlıklı genelgeyle İstanbul Erkek,
Cağaloğlu Anadolu, Vefa, Bornova Anadolu gibi Türkiye’nin köklü liselerinin yer
aldığı 155 proje okulda sekiz yılını doldurmuş öğretmenler de norm fazlası
olarak değerlendirildi. Böylelikle, Bakanlık ihtiyaç duyduğunu gerekçe
göstererek Türkiye’nin en yüksek seviyeli okullarında görev yapan bu
öğretmenleri çok ağır sürgün şartlarında kabul ettiğimiz okullara atayacak.
Türkiye’nin en iyi okullarında başarıyla eğitim veren öğretmenler, sadece
yerlerini koruyabilmek için bugün en iyi okulları bitirip, sınavlarda en yüksek
puanları aldıklarını ve yabancı dil bilgilerinin ileri düzeyde olduğunu
ispatlamak zorunda kalıyorlar. 
Bakanlık
Müsteşarının resmî açıklamasına göre, belirlenen 155 proje okulunda toplam
4.598 öğretmen var ve bunların 1.187 tanesi norm fazlası olarak belirlenmiş. Bu
hızla gidilirse bu rakamın 2.500’e ulaşmasını bekliyoruz. 
Proje
okul olarak seçilen okulların güya bilişim sistemi ve laboratuvar olanaklarının
güçlendirildiği iddia ediliyor. Fakat, bu okullar zaten Türkiye’nin en iyi
üniversitelerine çok sayıda öğrenci yerleştirebildiğine göre yeni bir projeye
ya da uygulamaya ihtiyaç var mıydı? Bu okullardaki öğrencilerin protestoları
sırasında “Sizin projeniz olmayacağız.” sözü boşuna söylenmiyor. Bakanlık iyi
niyetli olsa Türkiye’de çok zor şartlarda eğitim yapan okullara kaynak ayırır. 
Bugün,
terör olayları ve çatışmalar sonrasında güneydoğu illerimizde perişan durumda
bulunan okullar için ne gibi uygulamalar yapıldığı, buraya öğretmen atanıp
atanamadığı belli değil. Bu konuda ne zaman soru sorsak Bakanlık yetkilileri
kaçamak cevaplar veriyorlar. Fakat, proje için seçildiği ve kendilerine büyük
yatırımlar yapılacağı iddia edilen okullar, sadece torpilli ailelerin
çocuklarını buralara keyfiyen atayabilmek adına yok ediliyorlar. 
Önümüze
bu yasa tasarısını getirenlerin iyi niyetli davranmadıklarının bir önemli
örneği de belediyelerle ilgili yapılan düzenlemeler ve öğrenci yurtlarının
açılmasına dair faaliyetlerin tamamının Millî Eğitim Bakanlığı yetkisine
verilmesi. İlk bakışta devletin en yetkili kurumlarından olan bir bakanlığın
denetimi iyi gibi gözükse de öncelikli amaç belediyelerin hizmet amacıyla
öğrenci yurdu açmalarının önünü kapatmak. Bu yanlışın düzeltildiğine dair bugün
bazı bilgilerim olduğu için gene de bu konuda çekimser düşünüyorum. 
İlkokul
düzeyinde yurt açmanın yasak olmasına rağmen, aynı bakanlık Ensar Vakfı
yurtlarına göz yummuştu, yarın da yummaya devam edecek. Bugün, OHAL kapsamında
sol düşüncede olduğu gerekçesiyle birçok kadın derneğini hatta Gündem Çocuk
Derneğini bile zararlı görerek kapatanlar, en az 5-6 defa çocuklara taciz
suçlamalarıyla gündeme gelen Ensar Vakfı hakkında en ufak bir işlemde bulunmadı
çünkü bu ülkede bir vakıf olarak Hükûmete yakınsanız, Hükûmet ile aranızda para
ilişkileri varsa, insanlığa karşı en yüz kızartıcı suçları işleyen
mensuplarınız bile aklanır. Tepkiler artarsa “Kandırıldık.” diyerek yıllarca
bütün suçları beraber işlettiğiniz ortaklarınızdan bir cümlede elinizi
yıkarsınız ve yolunuza devam edersiniz. 
Sizin
kandırılmadığınızı iyi biliyoruz değerli arkadaşlar ama siz de biliniz ki bu
savunmalarınızla halkı kandıramıyorsunuz, bizleri kandıramıyorsunuz.
Değerli
arkadaşlar, son olarak, bugün Antalya’dan aldığım, benim için oldukça acıklı
bir haberi sizlerle paylaşmak istiyorum. Barış İçin Akademisyenler Bildirisi’ne
imza atan bugüne kadar 41 tane meslekten ihraç vardı. Bugün bunlara -bir kısmı
benim de öğrencim olan- Akdeniz Üniversitesinden 8 tane öğretim üyesi,
Samsun’dan 6 öğretim üyesi, Kastamonu’dan 1 öğretim üyesi daha eklendi, toplam
ihraç 56’yı buldu.
Değerli
milletvekilleri, Voltaire gibi söylüyorum, bu arkadaşların düşüncelerine ben
katılmıyorum, düşüncelerinde sakıncalı bulduğum taraflar var ama düşünce
özgürlüklerine sonuna kadar arka çıkıyorum ve onları savunuyorum. 
Bu
yapılan, son derece büyük bir haksızlıktır; bu, ülkemiz adına özgürlük ve
demokrasi adına büyük bir ayıptır. Bütün buradaki arkadaşlarıma geçmiş olsun
diyorum ve bu arkadaşların davalarının hepsinin Avrupa İnsan Hakları
Mahkemesinden en kısa zamanda döneceğine de büyük bir inancım olduğunu söylemek
istiyorum.
Değerli
arkadaşlar, sözlerimi bitirmek üzereyken, özellikle 24 Kasımda idrak edeceğimiz
Öğretmenler Günü’nde, vefakâr, cefakâr öğretmenlerimizin, tüm zorluklara rağmen
öğrencilerine katkı yapan öğretmenlerimizin Öğretmenler Günü’nü kutluyorum ve Başöğretmen
Atatürk’ü minnetle ve saygıyla bir kez daha yâd ediyorum.
Çok
teşekkür ediyorum. (CHP sıralarından alkışlar)
BAŞKAN
– Teşekkür ediyorum.
Şimdi,
şahıslar adına ilk söz, Sakarya Milletvekili Mustafa İsen’e aittir.
Buyurun
Sayın İsen. (AK PARTİ sıralarından alkışlar)
MUSTAFA
İSEN (Sakarya) – Sayın Başkan, değerli milletvekilleri; Millî Eğitim
Bakanlığının Teşkilat ve Görevleri Hakkında Kanun Hükmünde Kararname ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı üzerine şahsım adına söz aldım. Bu vesileyle yüce Meclisi saygıyla
selamlıyorum.
Değerli
arkadaşlar, değişim etkin konumunu her alanda hissettirmeye devam ediyor,
ilgilendiğiniz alan özellikle eğitim ve sağlıksa bu durum daha da önem
kazanmakta. Biz 1771’den beri yani modern eğitimin başladığı tarihten beri,
Mühendishanei Bahri Hümayunun kuruluşundan beri pek az ülkeyle mukayese
edilecek oranda değişiklikler yaptık eğitim alanında. İyi niyetle
gerçekleştirilen bu çabalara karşın arayışımız sürdü, Cumhuriyet Dönemi de bu
anlamda çabalar içinde oldu. Önce herkes için eğitim hedefiyle büyüyen alan
sonra da kırsaldan şehirlere göçle hızlanan yeni tablo hep biraz gelişmeleri
geriden izlememize neden oldu. AK PARTİ de kaçınılmaz olarak eğitim alanının bu
gerçeğiyle karşı karşıya kaldı. 
Bununla
birlikte, biz iktidarımız sürecinde eğitim alanında çok önemli gelişmeler
kaydettik. Millî Eğitim Bakanlığı bütçesi 2002 yılında 98 milyar civarındayken
2017 yılı bütçesi 645 milyar civarında gerçekleşti. İlköğretim okul sayısı 2002
yılında 35.168 iken 2016 yılında 43.865’e ulaştı. Genel ortaöğretim kurum
sayıları 2002 yılında 2.559 iken 2016 yılında 5.311 olarak kayda geçti. Mesleki
ve teknik ortaöğretim sayısı 2002 yılında 3.570 iken 2016 yılında 5.239 oldu.
Bu rakamları artırabilirim. Ücretsiz Ders Kitapları Projesi’nde 2003-2016
yılları arasında yaklaşık 2,5 milyar kitap dağıttık. Şartlı eğitim yardımı
kapsamında yaklaşık 23,5 milyon dar gelirli aileye 6 milyar 600 milyon yardım
yapıldı. Bunun yanında, özel eğitim-öğretim desteğinden 2016 Kasım ayı
itibarıyla 314.090 öğrenci faydalanmaya devam etmektedir.
Bu
güzel gelişmelere rağmen, eğitimde iyiye, güzele ve doğruya doğru arayışımız
sürüyor. Bugün tartıştığımız düzenlemelerle getirilecek yenilikler hakkında da
bazı kısa açıklamalar yapmak istiyorum. Bu açıklamalar biraz ufuk çizgisi gibi
kaçınılmaz olarak bizim alanla ilgili olarak geliştirmek istediğimiz konular. 
Tasarıyla
birlikte, aday çırak, çırak, kalfa ve ustalar genel ve mesleki eğitimlerini
Millî Eğitim Bakanlığı Mesleki ve Teknik Eğitim Genel Müdürlüğü bünyesinde
sürdüreceklerdir. Çıraklık eğitimi yaygın eğitim kapsamından zorunlu
ortaöğretim alanına dönüşmektedir. Masabaşı kararlar bazen alanda aynı
karşılığı bulamamaktadır. Bu düzenlemeyle, giderek azalan geleneksel uygulamalı
eğitimi moderniteyle kaynaştırıyoruz. Böylece, usta-çırak ilişkisini okulla
tamamlamak niyetindeyiz. Ayrıca, meslek lisesiyle üniversite öğrencilerinin
stajlarını özendirecek düzenlemeler getiriyoruz.
Aday
çırak ve çırakların yanı sıra, staj yapan mesleki ve teknik okul öğrencilerine
de işletmeler tarafından ücret ödenecektir. Ayrıca, öğrencilerin mesleki ve
teknik eğitim okul ve kurumlarında uygulamalı eğitime başladıkları tarihten
itibaren, iş kazaları ve meslek hastalıklarına karşı sigortalanmaları da
öngörülmektedir. Tasarıda mesleki ve teknik ortaöğretim kurumlarından mezun
olan öğrencilerin sınavsız geçişin kaldırılması nedeniyle mağdur olmamaları,
söz konusu kurumların öğrenci kaybı yaşamaması ve öğrencilerin teşvik edilmesi,
meslek yüksek okullarına daha yetkin öğrenci kazandırılması amacıyla ek puan
verilmesi için bir düzenleme tasarıda yer almaktadır.
Yine,
yapılan düzenlemelerle özel eğitim ve rehabilitasyon merkezlerinin iş ve
işlemlerinde karşılaşılan sorunların giderilmesi için özel eğitim ve
rehabilitasyon merkezlerinde biyometrik kimlik doğrulama sistemi kurulması
planlanmaktadır. 
1416
sayılı Ecnebi Memleketlere Gönderilecek Talebe Hakkında Kanun, gerçekten bu
ülkenin gelişimine çok uzun süreden beri ciddi katkılarda bulunmuş önemli bir
yasadır. İşte, bu yasada da birtakım düzenlemeler yapılmaktadır. Özellikle,
yurt dışına gönderilen bursiyerlerin eş ve çocuklarının tedavi giderlerinin
karşılanması bu yasayla mümkün hâle gelmektedir. Ayrıca, sağlık problemleri
sebebiyle öğrenimlerini sürdürmekte güçlük yaşayan öğrencilerin hukuki
durumlarıyla ilgili değişiklikler yapılmaktadır.
Değerli
arkadaşlar, bu 1416 sayılı Yasa’yla yurt dışına gidip orada birtakım sorunlarla
karşılaşan değerli vatandaşlarımızın çok ciddi bir icra takibi meselesiyle
karşı karşıya kaldıkları malumdur. İşte, burada sağlık sebebiyle ve benzeri tür
başka problemlerle, belgelenebilen durumlar bu manada muaf hâle
getirilmektedir. Dolayısıyla, bu kişilerin mecburi hizmetle yükümlü tutulmaları
bertaraf edilecektir.
Yine,
1416 sayılı Kanun üzerinde yapılan bir başka değişiklikle de, kamu kurum ve
kuruluşlarında memur olarak çalışanlardan söz konusu kanun uyarınca yurt dışına
gönderilmeye hak kazananların aylıksız izin kullanabilmelerine imkân
sağlanmaktadır. 
Tasarıyla,
özel öğretim kurumlarına ilişkin de düzenleme yapılmaktadır. Buna göre, Özel
Öğretim Kurumları Kanunu uyarınca eğitim öğretim faaliyeti yapan ancak kurum
açma izni ile iş yeri açma ve çalışma ruhsatı Millî Eğitim Bakanlığı tarafından
düzenlenmeyen yerler ile izinsiz eğitim öğretim faaliyetlerinde bulunan
yerlerin valiliklerce kapatılması sağlanacaktır. Bunun, geçtiğimiz dönemde
yaşadığımız hadiselerden ne kadar ders almamız gerektiğini göstermesi
bakımından ilginç bir düzenleme olduğuna dikkatinizi çekmek istiyorum. İzin
aldığı hâlde iki yıl içerisinde faaliyete başlamayan, faaliyete başladıktan
sonra yönetmelikte belirtilen süreden daha fazla izinsiz ara veren veya söz
konusu izni amacı dışında kullandığı tespit edilen kurumların kurum açma izni
ve iş yeri açma ve çalışma ruhsatı iptal edilecektir. 
Ayrıca,
organize sanayi bölgelerinde açılan özel mesleki ve teknik Anadolu liselerinde
alan ve dalların özelliklerine göre Millî Eğitim Bakanlığınca belirlenen
standartlara ve donanıma sahip atölye ve laboratuvarlarda üretim yapılabilmesi
ve ürünlerin satışından elde edilecek gelirin okulun eğitim-öğretim ve yönetim
hizmetlerinde kullanılabilmesi mümkün hâle gelebilecektir. 
Değerli
arkadaşlar, bu Hükûmetin en başarılı projelerinden birisi olan FATİH Projesi
kapsamında okullara ve öğrencilere sağlanacak mal ve hizmet alımları ile yapım
işlerinin gerçekleştirilmesi, hizmetlerin kesintisiz ve eş zamanlı olarak
öğrencilere sunulabilmesi, ülkemizde bulunmayan teknolojilerin transferinin
sağlanması ve proje konusu ürün ve hizmetlerin yurt içi üretiminin temini gibi amaçlar
dolayısıyla 2015 yılı sonuna kadar 4734 Sayılı Kanun kapsamı dışında
tutuldukları malumdur. Şimdi, bu uygulamanın benzer gerekçelerle temdit
edilmesi yine bu yasa yoluyla sağlanacaktır. 
Üzerinde
görüştüğümüz tasarıyla, Millî Eğitim Bakanlığı Rehberlik ve Denetim
Başkanlığının Teftiş Kurulu Başkanlığı, Hukuk Müşavirliğinin ise Hukuk
Hizmetleri Genel Müdürlüğü şeklinde teşkilatlanması planlanmaktadır. Öngörülen
yeni teftiş yapısıyla birlikte eğitim sisteminin denetimi tek elden
yürütülecek, bu da eğitim hizmetlerinin olası hatalarının giderilmesinde,
eksikliklerin tamamlanmasında ve hizmet sunumunda beklenen kalite düzeyinin
yakalanmasında önemli katkılar sağlayacaktır. Bununla birlikte, düzenleme
eğitim-öğretim, yönetim ve denetim hizmetlerinin yerel etkilerden de mümkün
olduğu kadar uzaklaştırılmasına fırsat verecektir. 
Hukuk
Müşavirliği de Millî Eğitim Bakanlığı gibi Türkiye'nin en büyük memur kadrosunu
istihdam eden bir kurum için bu düzenlemeyle daha sağlıklı hâle getirilecektir.

Düzenlemenin
bir bölümü sınav sistemiyle ilgilidir. Bu manada hem ÖSYM hem Milli Eğitimin
sınav sistemi birbirine yakınlaştırılmakta ve iyileştirilmektedir. 
Bu
tasarıyla, Yüksek Öğretim Disiplin Kurulunda da önemli değişiklikler
yapılmaktadır. Daha doğrusu, mevzuatın iptali dolayısıyla Yükseköğretim
Disiplin Kurulu bir kanuni düzenlemeyle realize edilmektedir. Bütün bu
çalışmaların, öngörülen diğer yeniliklerle birlikte eğitim sistemimize hayırlı
olmasını diliyor, hepinize saygılar sunuyorum. (AK PARTİ sıralarından alkışlar)
BAŞKAN
– Teşekkür ediyorum Sayın İsen.
Şahıslar
adına ikinci ve son konuşmacı, Eskişehir Milletvekili Gaye Usluer.
Buyurun
Sayın Usluer. (CHP sıralarından alkışlar)
GAYE
USLUER (Eskişehir) – Sayın Başkan, değerli milletvekilleri; 405 sıra sayılı
Millî Eğitim Bakanlığının Teşkilat ve Görevleri Hakkında Kanun Hükmünde
Kararname ve Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı hakkında konuşmak üzere söz almış bulunmaktayım. Hepinizi
saygıyla selamlıyorum.
Tasarının
genel mantığına ve ruhuna baktığımızda, AKP iktidarları döneminde her değişen
Millî Eğitim Bakanıyla yeni bir sistem denemesine gidildiğini biliyoruz.
Aslında bu yasa teklifiyle de yapılmak istenen, yeni bakanla birlikte, teşkilat
yapısı başta olmak üzere önemli değişikliklerin olması. Bu tasarıyla birlikte
bir kez daha Bakanlığın millî unsurunun ortadan kaldırıldığını, çıkarılacağını,
belli bir zümre ya da zihniyet çerçevesinde yapılandırılmak istendiğini
görüyoruz. Başlangıçta bu tasarıdaki alt başlıklar için bir alt komisyon
kurulma gereksinimi doğdu. Alt komisyonu kurduk, alt komisyona davet edilen
çeşitli kişiler, konunun uzmanı kişiler, maarif müfettişlerine yönelik yasa
değişikliği, çıraklık eğitimi, YÖK Disiplin Yönetmeliği, mesleki teknik
okullara ait düzenlemelere ilişkin eleştiri ve çekincelerini ifade ettiler.
Ancak çokça tartışma gerektiren maddelerin hiçbiri alt komisyonda görüşülmedi
ve doğrudan bir alt komisyon kurma gereksinimi olmasına karşın, bu ciddi ve
önemli tartışılması gereken maddeler alt komisyonda görüşülmeksizin ana
komisyona havale edildi. 
Şimdi,
on dört yıllık AKP iktidarında değişen, değiştirilen bakanları, değişen
müfredatı, Millî Eğitim teşkilat yapısındaki önemli değişiklikleri tekrar ve
tekrar sizlere saymayacağım ancak 2011 yılında Millî Eğitim Bakanlığı teşkilat
yapısı 652 sayılı Kanun Hükmünde Kararname’yle baştan sona değiştirildi
hatırlayacak olursanız; yeni bir örgütlenme, yeni bir teşkilatlanma yapısı
oluşturuldu ve bu yeni yapılanmayla birlikte mevcut deneyimli kadrolar pasivize
edildiler. Şimdi, aradan beş yıl geçmesine karşın, bu düzenleme yani 652 sayılı
Kanun Hükmünde Kararname bugüne kadar Türkiye Büyük Millet Meclisine
getirilmedi ve tartışılmadı. 
Şimdi,
sistemin değişiminden kaynaklanan sorunlara baktığımızda, bu sorunların
eğitimde geriye dönüşümsüz yaralar açtığını görüyoruz. Bugüne kadar yapılan
değişikliklerin hiçbiri reform niteliğinde değişiklikler değildir ve bugüne
kadar yapılan değişikliklere baktığımızda, bunların toplamda bireysel
çıkarların ön planda olduğu, eğitim politikamızın bile toplumu ayrıştırıcı,
hoşgörüden uzak, dogmatik, ideolojiye özel negatif düzenlemeler olduğunu
görüyoruz. 
Şimdi,
bu yasa tasarısına baktığımızda, bu yasa tasarısıyla 2.500 maarif müfettişinin,
bir kariyer mesleği olan maarif müfettişliğinin özüyle oynanmak istendiğini
görüyoruz. Adını “Bakanlık maarif müfettişi”, adını “Bakanlık maarif müfettiş
yardımcısı” koyarak bu 2.500 kişilik grubun içlerinden 750 kişiyi
ayrıştıracaksınız yani maarif müfettişlerinin özlük haklarıyla oynadığınız bir
yasa tasarısından bahsediyorum. İl maarif müfettişlerinin denetim ve soruşturma
yetkilerinin elinden alındığı bu yasa tasarısıyla bu yetkinin ellerinden
alınması doğru değildir. Bir kere, “maarif müfettişliği” dediğimizde mutlaka
denetim ve rehberliğin birlikte düşünülmesi, ikisinin bir bütün, ayrılamaz
olduğunun düşünülmesi gerekirken, geride kalan kişilere denetim olmaksızın
rehberlik görevi verilmektedir. Burada bireysel fayda, burada bireysel
kayırmacılık ön planda olup, kamusal yararın hiç de olmadığı bir düzenlemeden
bahsedilmekte.
Yine,
aynı tasarıda bulunan sözleşmeli öğretmenliğe baktığımızda, mülakatla öğretmen
alımının öğretmenler arasında çalışma barışını bozacağı muhakkaktır. 
Yakın
zamanda sözleşmeli öğretmen alımındaki rezaleti hep birlikte yaşadık. KPSS’de
90 ve üzerinde puan alan kişiler, bizden değilse sözlüyle elendiler. 
Sözlü
sınavda sorulan soruları bu kürsüden tekrar ve tekrar arkadaşlarımız
söylediler: “Reis kim?”, “Gezi’de neredeydin?”, “Haziran sana neyi
hatırlatıyor?” Bunlar sözlü sınavda soruldular ve bu şekilde KPSS’de yüksek
başarı gösteren kişiler elendiler. 
Şimdi,
sorunun kökten çözümü için aslında ne yapmalıyız diye, bu yüce Meclis çatısı
altında hep birlikte kafa yormamız lazım. Öğretmenlik meslek kanununun yüce
Meclis çatısı altında hızla ve ivedilikle çıkarılması gerekiyor. 
İyi
bir eğitim, başarılı bir eğitim, yaşam kaygısı olmayan, geçim sıkıntısı olmayan
mutlu öğretmenlerle sağlanabilir. Sizin öğretmeninizin yaşam kaygısı varsa,
“Evime nasıl ekmek götüreceğim?”, “Kiramı nasıl ödeyeceğim?” kaygısı varsa,
mutsuz öğretmenden iyi öğretmen olmaz, mutsuz öğretmenin eğittiği öğrenciler de
iyi eğitim alamazlar. Yaptığınız değişikliklerle öğretmenimizi mutlu
edemiyorsanız bilin ki bundan sonra da eğitim karneniz zayıflarla dolu olmaya
devam edecektir. 
Aslında
bu tasarının tamamı, üzerinde çokça tartışılması gereken maddeler içeriyor. Her
bir maddesi üzerinde bu Meclis çatısı altında tekrar çokça tartışmamız
gerekiyor ve yine bu Meclis çatısı altında “Adam sen de! Biz ne dersek o olur.”
düşüncesine kapılmaksızın, tek tek, ortak aklı birlikte bulacak şekilde
tartışmamız gerekiyor. Özellikle maarif müfettişlerine yönelik düzenleme,
sözleşmeli öğretmen alımı, çıraklık eğitimi, FATİH Projesi’ne ilişkin bölümler
üzerinde diğer bölümlerden de daha fazla, daha çok düşünmemiz ve ortak aklı,
düzgün aklı oluşturmamız gerekiyor. 
Eğer
bir ülkede aileler eğitim için özel okulları tercih etmeye başladılarsa, eğer
bir ülkede üniversite eğitimi için çocuklar yurt dışı okullara kapak atmanın
çarelerini arıyorlarsa ve üniversite sonrasında, tıpkı Birinci Dünya
Savaşı’ndan sonra Almanya’dan Türkiye’ye olan beyin göçü gibi, tersine, bizde
de beyin göçü başladıysa, bir kez değil, çok kez oturup düşünmemiz gerekiyor. 
Bu
tasarıyla, komisyonda tartıştığımız ancak AKP’li vekillerin oy çokluğuyla geçen
kıyak akademisyen milletvekilliğinin önünün açılmaması gerektiğinin bir kez
daha -bir kez daha- altını çizmek istiyorum. Bizler Cumhuriyet Halk Partisi
milletvekilleri olarak hiçbir zaman ama hiçbir zaman kıyak akademik
milletvekilliğinin önünü açmayacağız. Eğer böyle bir maddeyi buradan geçirecek
olursanız bu ayıp da size yetecek.
Sayın
milletvekilleri, eğitim hem kendini üreten hem de kendini tüketen bir
sistemdir. İnsana yapılan yatırım uzun erimlidir, insana yapılan yatırım zorlu
bir süreçtir, topluma dönüşümü uzun yıllar alan, meşakkatli bir yatırımdır.
Ürünü on beş-yirmi yıl sonra alınacak bir sistemin sürekli olarak
değiştirilmemesi gerekmektedir. Eğitim alanındaki düzenlemeler toplumsal mutabakatla
olmalıdır. Aksi hâlde, çoğunluğun istediğinin kanunlaşmasının adı reform
değildir, çoğunluğun istediğinin kanunlaşmasının adı sistemin deformasyonudur.
Hepinizi
saygıyla selamlıyorum. (CHP sıralarından alkışlar)
BAŞKAN
– Teşekkür ediyorum.
Böylece,
tasarının tümü üzerindeki görüşmeler tamamlanmıştır. 
Soru-cevap
yok.
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir.
Birleşime
beş dakika ara veriyorum.
Kapanma Saati: 22.43
BEŞİNCİ OTURUM
Açılma Saati: 22.49
BAŞKAN: Başkan Vekili Ahmet AYDIN
KÂTİP ÜYELER: İshak GAZEL (Kütahya), Mücahit DURMUŞOĞLU
(Osmaniye)
-----0-----
BAŞKAN
– Sayın milletvekilleri, Türkiye Büyük Millet Meclisinin 24’üncü Birleşiminin
Beşinci Oturumunu açıyorum.
405
sıra sayılı Kanun Tasarısı’nın görüşmelerine devam ediyoruz. 
Komisyon?
Yok. 
Ertelenmiştir.

3’üncü
sırada yer alan 341 sıra sayılı Kanun Tasarısı’nın görüşmelerine başlayacağız. 
3.- Sınai Mülkiyet Kanunu Tasarısı (1/699)
ve Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporu (S. Sayısı: 341)
BAŞKAN
– Komisyon? Yok. 
Ertelenmiştir.

4’üncü
sırada yer alan 205 sıra sayılı Kanun Tasarısı’nın görüşmelerine başlayacağız. 
4.- Türkiye Cumhuriyeti Hükümeti ile Benin
Cumhuriyeti Hükümeti Arasında Ekonomik, Ticari ve Teknik İşbirliği Anlaşmasının
Onaylanmasının Uygun Bulunduğuna Dair Kanun Tasarısı (1/549) ve Dışişleri
Komisyonu Raporu (S. Sayısı: 205)
BAŞKAN
– Komisyon? Yok. 
Ertelenmiştir.

Bundan
sonra da komisyonların bulunamayacağı anlaşıldığından, alınan karar gereğince,
kanun tasarı ve teklifleri ile komisyonlardan gelen diğer işleri sırasıyla
görüşmek için 23 Kasım 2016 Çarşamba günü saat 14.00’te toplanmak üzere
birleşimi kapatıyorum, hayırlı geceler diliyorum. 
Kapanma Saati: 22.51




(X) Bu bölümde hatip tarafından Türkçe
olmayan kelimeler ifade edildi.


(X) 405 S. Sayılı Basmayazı tutanağa
eklidir.




