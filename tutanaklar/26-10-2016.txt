



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

12’nci Birleşim
26 Ekim 2016 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Pervin Buldan’ın, Diyarbakır Büyükşehir Belediye Başkanı Gültan Kışanak ve
Belediye Meclis Üyesi Fırat Anlı’nın dün, bu olayı protesto edenlerin de bugün
gözaltına alındığına ve bu haksız ve hukuksuz gözaltıların bir an önce son
bulmasını istediğine ilişkin konuşması
2.- Oturum Başkanı TBMM Başkan Vekili
Pervin Buldan’ın, hayatını kaybeden Gazeteci Nail Güreli’ye Allah’tan rahmet
dilediğine ilişkin konuşması
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- İstanbul Milletvekili Mahmut Tanal’ın,
basın ve ifade özgürlüğü ile tutuklu gazetecilere ilişkin gündem dışı konuşması
2.- Adana Milletvekili Meral Danış
Beştaş’ın, gözaltı ve tutuklamalara ilişkin gündem dışı konuşması
3.- Mersin Milletvekili Yılmaz Tezcan’ın,
hasta haklarına ilişkin gündem dışı konuşması


V.- SATAŞMALARA İLİŞKİN KONUŞMALAR
1.- İstanbul Milletvekili Mehmet Muş’un,
İstanbul Milletvekili Mahmut Tanal’ın yaptığı gündem dışı konuşması sırasında
Adalet ve Kalkınma Partisine sataşması nedeniyle konuşması
2.- İstanbul Milletvekili Mahmut Tanal’ın,
İstanbul Milletvekili Mehmet Muş’un sataşma nedeniyle yaptığı konuşması
sırasında şahsına sataşması nedeniyle konuşması
3.- Afyonkarahisar Milletvekili Ali
Özkaya’nın, İstanbul Milletvekili Mahmut Tanal’ın sataşma nedeniyle yaptığı
konuşması sırasında şahsına sataşması nedeniyle konuşması
4.- İstanbul Milletvekili Mahmut Tanal’ın,
Afyonkarahisar Milletvekili Ali Özkaya’nın sataşma nedeniyle yaptığı konuşması
sırasında şahsına sataşması nedeniyle konuşması
5.- İstanbul Milletvekili Mehmet Muş’un, Adana
Milletvekili Meral Danış Beştaş’ın yaptığı gündem dışı konuşması sırasında Adalet
ve Kalkınma Partisine sataşması nedeniyle konuşması
6.- Adana Milletvekili Meral Danış
Beştaş’ın, İstanbul Milletvekili Mehmet Muş’un sataşma nedeniyle yaptığı
konuşması sırasında şahsına sataşması nedeniyle konuşması
7.- Diyarbakır Milletvekili İdris
Baluken’in, İstanbul Milletvekili Mehmet Muş’un yaptığı açıklaması sırasında
şahsına sataşması nedeniyle konuşması
8.- İstanbul Milletvekili Mehmet Muş’un,
Diyarbakır Milletvekili İdris Baluken’in sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
9.- Diyarbakır Milletvekili İdris
Baluken’in, İstanbul Milletvekili Mehmet Muş’un sataşma nedeniyle yaptığı
konuşması sırasında şahsına sataşması nedeniyle konuşması
10.- Diyarbakır Milletvekili İdris
Baluken’in, İstanbul Milletvekili Mehmet Muş’un yaptığı açıklaması sırasında
şahsına sataşması nedeniyle konuşması
11.- İstanbul Milletvekili Mehmet Muş’un,
Diyarbakır Milletvekili İdris Baluken’in sataşma nedeniyle yaptığı konuşması
sırasında şahsına sataşması nedeniyle konuşması
12.- Diyarbakır Milletvekili İdris
Baluken’in, İstanbul Milletvekili Mehmet Muş’un sataşma nedeniyle yaptığı
konuşması sırasında şahsına ve Halkların Demokratik Partisine sataşması
nedeniyle konuşması
VI.- AÇIKLAMALAR
1.- Antalya Milletvekili Ahmet Selim
Yurdakul’un, Mersin Milletvekili Yılmaz Tezcan’ın yaptığı gündem dışı
konuşmasındaki bazı ifadelerine ilişkin açıklaması
2.- Mersin Milletvekili Yılmaz Tezcan’ın,
Antalya Milletvekili Ahmet Selim Yurdakul’un yaptığı açıklamasındaki bazı
ifadelerine ilişkin açıklaması
3.- Bursa Milletvekili Erkan Aydın’ın,
Çevre ve Şehircilik Bakanı Mehmet Özhaseki’nin bazı ifadelerine ilişkin
açıklaması
4.- Adana Milletvekili Zülfikar İnönü
Tümer’in, kamu hizmeti yapan ve yargının kurucu unsuru olduğu kabul edilen
avukatlara yeşil pasaport verilmesi gerektiğine ilişkin açıklaması
5.- Niğde Milletvekili Ömer Fethi Gürer’in,
Niğde’deki üreticilerin sorunlarına ilişkin açıklaması
6.- İstanbul Milletvekili Didem Engin’in,
İstanbul Valiliğinin AKUT’un kırk dokuz yıllığına kiraladığı binayı boşaltma
kararından bir an evvel dönmesini ve hayat kurtarmak için çabalayan binlerce
gönüllüden oluşan AKUT gibi kuruluşlara destek olunmasını beklediğine ilişkin
açıklaması
7.- Mersin Milletvekili Baki Şimşek’in,
Mersin’de hastanelerin yetersiz olduğuna ilişkin açıklaması
8.- Uşak Milletvekili Özkan Yalım’ın,
hiçbir geliri olmayan BAL liginde futbol müsabakalarında ambulans
bulundurulamadığına ve bu sorunun giderilmesi gerektiğine ilişkin açıklaması
9.- Bursa Milletvekili Orhan Sarıbal’ın,
Bursa Keles Kocayayla’da devam eden gölet inşaatının ve ağaç kesiminin
durdurulmasını talep ettiğine ilişkin açıklaması
10.- İstanbul Milletvekili Mahmut Tanal’ın,
Roman vatandaşların ayrıştırıldığına ve kendilerine insanca muamele yapılmasını
dilediğine ilişkin açıklaması
11.- Erzurum Milletvekili İbrahim
Aydemir’in, Meclisin tüm mensuplarını EYOF 2017 Erzurum organizasyonuna davet
ettiğine ilişkin açıklaması
12.- Trabzon Milletvekili Salih Cora’nın,
Trabzon’un fethinin 555’inci yıl dönümüne ilişkin açıklaması
13.- Kayseri Milletvekili Çetin Arık’ın,
AKP’li vekillerin ellerini yargının üzerinden çekmesi gerektiğine ilişkin
açıklaması
14.- Balıkesir Milletvekili Ahmet Akın’ın,
başta Balıkesir olmak üzere ülkenin her bölgesinde hayvancılığın gelişmesi ve
üreticilerin mağdur olmaması için yetkilileri görevlerini yapmaya davet
ettiğine ilişkin açıklaması
15.- Gaziantep Milletvekili Mahmut
Toğrul’un, Diyarbakır Büyükşehir Belediye Başkanı Gültan Kışanak ve Belediye
Meclis Üyesi Fırat Anlı’nın hukuksuz bir şekilde gözaltına alındıklarına
ilişkin açıklaması
16.- Denizli Milletvekili Kazım Arslan’ın,
Başbakanın bazı ifadelerine ilişkin açıklaması
17.- Hatay Milletvekili Hilmi Yarayıcı’nın,
Diyarbakır Büyükşehir Belediye Başkanı Gültan Kışanak’ın gözaltına alınmasına
ilişkin açıklaması
18.- Samsun Milletvekili Erhan Usta’nın,
genç işsizlik oranının yüksekliğine ve bu sorunun temelinde eğitim-istihdam
planlamasındaki aksaklıklar olduğuna, bu sorunları çözme yönünde Hükûmetten daha
fazla gayret beklediklerine ilişkin açıklaması
19.- Diyarbakır Milletvekili İdris
Baluken’in, Diyarbakır Büyükşehir Belediye Başkanı Gültan Kışanak ve Belediye
Meclis Üyesi Fırat Anlı’nın gözaltına alınmalarına ve güvenlik güçlerinin bu
olaya demokratik tepkilerini gösterenlere acımasız bir şekilde saldırdığına
ilişkin açıklaması
20.- Manisa Milletvekili Özgür Özel’in, 26
Ekim Dünya Hasta Hakları Günü’ne, kendileriyle ilgili hiçbir suçlama olmadığı
hâlde eşlerinden dolayı suçlanan ve hakları ellerinden alınan eczacıların
durumlarının suçların şahsiliği ilkesiyle bağdaşmadığına ilişkin açıklaması
21.- İstanbul Milletvekili Mehmet Muş’un,
savcılığın keyfî bir uygulamayla değil, ciddi ve vahim iddialardan ötürü
Diyarbakır Büyükşehir Belediye Başkanı Gültan Kışanak’ı gözaltına aldığına ve
Diyarbakır Milletvekili İdris Baluken’in yaptığı açıklamasındaki bazı ifadelerine
ilişkin açıklaması
22.- Diyarbakır Milletvekili İdris
Baluken’in, İstanbul Milletvekili Mehmet Muş’un Halkların Demokratik Partisi
Hakkâri Milletvekili Selma Irmak’la ilgili bazı ifadelerine ilişkin açıklaması
23.- İstanbul Milletvekili Mehmet Muş’un,
Diyarbakır Milletvekili İdris Baluken’in yaptığı açıklamasındaki bazı
ifadelerine ilişkin açıklaması
24.- Manisa Milletvekili Özgür Özel’in,
Maliye Bakanı Naci Ağbal’ın 426 sıra sayılı Kanun Teklifi’nin tümü üzerinde
yapılan soru-cevap işlemi sırasındaki bazı ifadelerine ilişkin açıklaması
25.- İstanbul Milletvekili Mahmut Tanal’ın,
Maliye Bakanı Naci Ağbal’ın 426 sıra sayılı Kanun Teklifi’nin tümü üzerinde
yapılan soru-cevap işlemi sırasındaki bazı ifadelerine ilişkin açıklaması
26.- İstanbul Milletvekili Mehmet Muş’un,
Hakkâri Milletvekili Selma Irmak’ın sosyal medya hesaplarında yapmış olduğu bir
paylaşıma ilişkin açıklaması
27.- İstanbul Milletvekili Sibel
Özdemir’in, AK PARTİ iktidarı döneminde gelir dağılımı adaletsizliğinde
herhangi bir düzelme olmadığına ilişkin açıklaması
28.- Manisa Milletvekili Özgür Özel’in,
hayatını kaybeden Gazetici Nail Güreli’ye Allah’tan rahmet dilediklerine
ilişkin açıklaması
29.- Diyarbakır Milletvekili İdris
Baluken’in, hayatını kaybeden Gazetici Nail Güreli’ye Allah’tan rahmet
dilediklerine ilişkin açıklaması
30.- İstanbul Milletvekili Mehmet Muş’un,
hayatını kaybeden Gazetici Nail Güreli’ye Allah’tan rahmet dilediklerine
ilişkin açıklaması
31.- Manisa Milletvekili Erkan Akçay’ın,
hayatını kaybeden Gazetici Nail Güreli’ye Allah’tan rahmet dilediklerine
ilişkin açıklaması
32.- İstanbul Milletvekili Arzu Erdem’in,
426 sıra sayılı Kanun Teklifi’nin açık oylamasında yanlışlıkla "ret"
oy kullandığına ve oyunu "kabul" olarak düzelttiğine ilişkin
açıklaması
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Niğde Milletvekili Ömer Fethi Gürer ve 21
milletvekilinin, Niğde’de elma ve patates üreticilerinin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/339)
2.- Adana Milletvekili Elif Doğan Türkmen
ve 22 milletvekilinin, Su Temin Projesi’ndeki anlaşmazlıkların ve bu
anlaşmazlıkların neden olduğu ekonomik kayıpların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/340)
3.- CHP Grubu adına, Grup Başkan Vekilleri
İstanbul Milletvekili Engin Altay, Ankara Milletvekili Levent Gök ile Manisa
Milletvekili Özgür Özel’in, basın-yayın mensupları ve kuruluşlarına yapılan
saldırıların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/341)
VIII.- ÖNERİLER
A) Danışma Kurulu Önerileri
1.- Danışma Kurulunun, bastırılarak
dağıtılan 426 sıra sayılı Kanun Teklifi’nin kırk sekiz saat geçmeden gündemin
"Kanun Tasarı ve Teklifleri ile Komisyonlardan Gelen Diğer İşler"
kısmının 1’inci sırasına alınmasına ve diğer işlerin sırasının buna göre
teselsül ettirilmesine ilişkin önerisi
IX.- SEÇİMLER
A) Komisyonlarda Açık Bulunan Üyeliklerine
Seçim 
1.- Kamu İktisadi Teşebbüsleri Komisyonunda
açık bulunan üyeliğe seçim 
2.- Tarım, Orman ve Köyişleri Komisyonunda
açık bulunan üyeliğe seçim 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup
Başkanvekili Kayseri Milletvekili Mustafa Elitaş ve Isparta Milletvekili
Süreyya Sadi Bilgiç’in, Gelir Vergisi Kanununda Değişiklik Yapılmasına Dair
Kanun Teklifi (2/1419) ile Plan ve Bütçe Komisyonu Raporu (S. Sayısı: 426)
2.- Bilirkişilik Kanunu Tasarısı (1/687) ve
Adalet Komisyonu Raporu (S. Sayısı: 388)
3.- Millî Eğitim Bakanlığının Teşkilat ve
Görevleri Hakkında Kanun Hükmünde Kararname ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/721), Tebligat
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/693), Osmaniye Milletvekili Ruhi Ersoy ve Milliyetçi
Hareket Partisi Grup Başkanvekili Manisa Milletvekili Erkan Akçay’ın 2547
Sayılı Yükseköğretim Kanununda Değişiklik Yapılmasına Dair Kanun Teklifi
(2/511), Erzurum Milletvekili Mustafa Ilıcalı’nın Yükseköğretim Kanununda
Değişiklik Yapılmasına Dair Kanun Teklifi (2/546), Konya Milletvekili Mustafa
Kalaycı ve Milliyetçi Hareket Partisi Grup Başkanvekili İzmir Milletvekili
Oktay Vural’ın Yükseköğretim Kanununda Değişiklik Yapılmasına Dair Kanun
Teklifi (2/666) ile Millî Eğitim, Kültür, Gençlik ve Spor Komisyonu Raporu’nun
(S. Sayısı: 405)


XI.- OYLAMALAR
1.- (S. Sayısı: 426) Gelir Vergisi
Kanununda Değişiklik Yapılmasına Dair Kanun Teklifi’nin oylaması
XII.- YAZILI SORULAR VE CEVAPLARI
1.- Niğde Milletvekili Ömer Fethi Gürer’in,
çay toplamada çalışan mevsimlik işçilerin işsizlik sigortalarına ilişkin sorusu
ve Çalışma ve Sosyal Güvenlik Bakanı Mehmet Müezzinoğlu’nun cevabı (7/7567)
2.- Niğde Milletvekili Ömer Fethi Gürer’in,
çocuk işçi sorununa ilişkin sorusu ve Çalışma ve Sosyal Güvenlik Bakanı Mehmet
Müezzinoğlu’nun cevabı (7/7569)
3.- Niğde Milletvekili Ömer Fethi Gürer’in,
toplu iş sözleşmesi yetki sisteminin değiştirilmesine ilişkin sorusu ve Çalışma
ve Sosyal Güvenlik Bakanı Mehmet Müezzinoğlu’nun cevabı (7/7571)
4.- İstanbul Milletvekili Garo Paylan’ın,
bir üst vergi dilimine geçiş nedeniyle 2016 yılı Ekim ayında asgari ücrette
meydana gelecek kesintinin önlenmesine ilişkin sorusu ve Çalışma ve Sosyal Güvenlik
Bakanı Mehmet Müezzinoğlu’nun cevabı (7/7572)
5.- Adana Milletvekili Meral Danış
Beştaş’ın, mevsimlik tarım işçilerinin çalışma ve yaşam koşullarına ilişkin
sorusu ve Çalışma ve Sosyal Güvenlik Bakanı Mehmet Müezzinoğlu’nun cevabı
(7/7573)
6.- Uşak Milletvekili Özkan Yalım’ın, 40
yaş ve üzerinde olup bir işte çalışmayan vatandaşların sosyal güvenlik ve
emeklilik haklarına ilişkin sorusu ve Çalışma ve Sosyal Güvenlik Bakanı Mehmet
Müezzinoğlu’nun cevabı (7/7703)
7.- Manisa Milletvekili Mazlum Nurlu’nun,
TBMM Üstün Hizmet Ödülü’ne ilişkin sorusu ve Türkiye Büyük Millet Meclisi
Başkan Vekili Ahmet Aydın’ın cevabı (7/8151)
26 Ekim 2016 Çarşamba
BİRİNCİ OTURUM
Açılma Saati: 14.01
BAŞKAN: Başkan Vekili Pervin BULDAN
KÂTİP ÜYELER: Emre KÖPRÜLÜ (Tekirdağ), Sema KIRCI (Balikesir)
-----0-----
BAŞKAN – Sayın
milletvekilleri, Türkiye Büyük Millet Meclisinin 12’nci Birleşimini açıyorum.
Toplantı
yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Ancak
sayın milletvekillerine söz vermeden önce kısa bir açıklama yapmak istiyorum.
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Pervin Buldan’ın, Diyarbakır Büyükşehir Belediye Başkanı Gültan Kışanak ve
Belediye Meclis Üyesi Fırat Anlı’nın dün, bu olayı protesto edenlerin de bugün
gözaltına alındığına ve bu haksız ve hukuksuz gözaltıların bir an önce son
bulmasını istediğine ilişkin konuşması
BAŞKAN
– Uzun süre parti eş genel başkanlığı, iki dönem Diyarbakır ve Siirt
milletvekilliği yapmış; en son, Diyarbakır halkının iradesiyle seçilmiş
belediye başkanı olmuş Sayın Gültan Kışanak ve Fırat Anlı dün akşam hukuksuz
bir şekilde gözaltına alınmışlardır. Bugün de gözaltıları protesto esnasında
eski Batman milletvekili ve KJA dönem sözcüsü Sayın Ayla Akat Ata’nın da
aralarında olduğu bir grup kadın arkadaşımız gözaltına alınmışlardır. Bu haksız
ve hukuksuz gözaltıların bir an önce son bulmasını ve bu arkadaşların serbest
bırakılmasını belirtmek istiyorum.
Şimdi,
sırasıyla gündem dışı söz vereceğim arkadaşları kürsüye davet edeceğim.
MEHMET
MUŞ (İstanbul) – Sayın Başkan…
BAŞKAN
– Buyurunuz Sayın Muş.
MEHMET
MUŞ (İstanbul) – Yaptığınız açıklamalarda hukuksuzluktan bahsediyorsunuz.
Ortada Diyarbakır Başsavcılığının yaptığı bir açıklama vardır. 
Siz,
Meclisi İç Tüzük’le yöneten birisisiniz. Şu an Türkiye Büyük Millet Meclisini
temsil ediyorsunuz, Meclis Başkanını. O açıdan, yaptığınız açıklamalarda ilgili
makamların yaptığı açıklamaları dikkate almak durumundasınız. Kendinize göre
“hukuksuzdur” veya “hukukludur” diyemezsiniz, böyle bir hakkınız yok. (AK PARTİ
sıralarından alkışlar) 
BAŞKAN
– Sizin bana müdahale etme hakkınız yok Sayın Muş. 
MEHMET
MUŞ (İstanbul) – Siz “hukuksuzdur, hukukludur” deme hakkına sahip değilsiniz.
BAŞKAN
– Sizin de benim konuşmalarıma müdahale etme hakkınız yok.
MEHMET
MUŞ (İstanbul) – Orada oturup… Orada oturup…
BAŞKAN
– Yaptığınız müdahale, Başkanlık Divanına yapılmış bir müdahaledir. 
MEHMET
MUŞ (İstanbul) – Hayır. 
Sayın
Başkan, sizi ikaz ediyorum, sizi uyarıyorum.
BAŞKAN
– Sayın Muş, lütfen yerinize oturunuz.
MEHMET
MUŞ (İstanbul) – Siz, başsavcılığın ortada bir açıklaması varken buna “Bu,
hukuksuzdur, başka bir şey hukukludur.” diyemezsiniz.
BAŞKAN
– Evet, yapılan gözaltılar haksız ve hukuksuzdur Sayın Muş. (AK PARTİ sıralarından
gürültüler) 
MEHMET
MUŞ (İstanbul) – Ortada bir açıklama vardır, buna karar verecek olan kişi siz
değilsiniz.
FUAT
KÖKTAŞ (Samsun) – Onu söyleme makamı orası değil.
BAŞKAN
– Lütfen yerinize oturunuz.
MEHMET
MUŞ (İstanbul) – Siz burayı İç Tüzük’e uygun şekilde yönetmek durumundasınız.
Sizi uyarıyorum. Sizi uyarıyorum.
BAŞKAN
– Lütfen yerinize oturunuz Sayın Muş.
Gündem
dışı ilk söz, basın ve ifade özgürlüğü ile tutuklu gazeteciler hakkında söz
isteyen İstanbul Milletvekili Sayın Mahmut Tanal’a aittir.
Süreniz
beş dakika Sayın Tanal.
Buyurun.
(CHP sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- İstanbul Milletvekili Mahmut Tanal’ın,
basın ve ifade özgürlüğü ile tutuklu gazetecilere ilişkin gündem dışı konuşması
MAHMUT
TANAL (İstanbul) – Değerli Başkan, değerli milletvekilleri; hepinizi saygıyla,
hürmetle selamlıyorum.
Gündem
dışı söz aldığım konu, basın özgürlüğü ve ifade özgürlüğü. Şimdi, hemen, biraz
önce, aslında konuyu anlatacaktım ama tam konunun sıcağı sıcağına, Türkiye’deki
yargının, Türkiye’deki cumhuriyet başsavcılıklarının ne aşamaya geldiğini
bilimsel anlamda… İstanbul 10. Sulh Ceza Hâkimliğinin -2016/419- tutuklama
gerekçesini yorumsuz olarak sizlere okuyorum, bakın, değerli arkadaşlar: “Anayasa
ve kanunlar çerçevesinde Hükûmeti yönetmek görevini üstlenen siyasi iktidara
karşı açıkça mücadeleye giriştiği, bu tarihten bir süre sonra 30 Mart 2014
yerel seçimleri öncesinde siyasi iktidarı ‘hukuk perdesi’ adı altında… Çok
önemli, altını çiziyoruz: “…‘hukuk perdesi’ adı altında” 17-25 Aralık 2013
tarihlerinde art arda gerçekleştirilen operasyonlarla toplum nezdinde
itibarsızlaştırmak suretiyle istifaya zorlamak, örgütün yargı yoluyla
gerçekleştiremediği amaçlarını…” diye devam ediyor, geliyor 15 Temmuza. 
Yani
burada ne deniyor? Herkesin bildiği 17-25 Aralıkta bir Hükûmetin, bir iktidarın
devleti nasıl soyduğunu hep birlikte öğrendik. Bu hâkim ne diyor biliyor
musunuz? “Bu, soygun.” demiyor, “Bu, Hükûmete yönelik bir darbe.” diyor. Eğer
bir mahkeme, bir savcı 17-25 Aralıkta ülkenin, tüm 70 milyonun nasıl
soyulduğunun belgesini “darbe” olarak nitelendiriyorsa bu ülkede yargı
siyasallaşmıştır. (AK PARTİ sıralarından “Yuh!” sesi) Yargı siyasi iktidarın
egemenliğine girmiştir. (CHP sıralarından alkışlar) Bugün siyasi iktidarın
kendisini eleştiren bu gazeteciler, eleştirdikleri için, “17-25 Aralıkta
hırsızlık ve yolsuzluğa bulaştı.” dedikleri için şu anda bu insanlar darbecilik
suçuyla cezaevinde. Değerli arkadaşlar, bu bir.
ÖZCAN
ULUPINAR (Zonguldak) – Mecliste FETÖ’cü istemiyoruz. Meclisi terk edin.
FUAT
KÖKTAŞ (Samsun) – Yine 17-25 Aralığa takıldın ya. Bozuk plak gibisin ya.
MAHMUT
TANAL (Devamla) - İki: Bakın, savcı, Ergenekon davasının Ankara’ya taşınmasını
istiyor. 
ÖZCAN
ULUPINAR (Zonguldak) – Savcılara gidip hakaret eden sensin.
MAHMUT
TANAL (Devamla) - Bakın, bu savcı, Ergenekon davasını niçin Ankara’ya taşımak
istiyor? Yargıtay 4 gerekçeden dolayı bozmuş. Bir: “Ergenekon” denilen bir
örgüt yoktur. İki: Danıştay davası, Danıştay cinayeti, Ergenekon ve Balyoz
davasından ayrılmalıdır. Üç: askerî üst yetkililer Anayasa Mahkemesinde
yargılanmalıdır.” diyor. Altı ay bu dosya burada duracak ve savcı diyecek ki:
“Bu dosyayı Ankara’ya taşıyın.” Gerekçe ne biliyor musunuz aslında? Aslında
mantık ne biliyor musunuz burada? Bir, hatırlanırsa Sayın Başbakan dedi ki:
“Ergenekon, Balyoz bal gibi darbe girişimidir.” Bunun altındaki amaç, 15 Temmuz
darbe girişiminde bulunan ve o Ergenekon, Balyoz döneminde bunlara yardım
edenleri tahliye etmek, aklamak, FETÖ’cüleri cezaevinden çıkarmak için bir
operasyondur bu da değerli arkadaşlar. 
Onun
için, şunu söylüyoruz: Burada, baktığımız kadarıyla hâlen ülkemizde 121
gazeteci cezaevinde. Bu gazetecilerin tutuklama kararında müşterek nokta ne
biliyor musunuz? 17-25 Aralığı eleştirmek, siyasi iktidarı eleştirmek. Kim
siyasi iktidarı eleştiriyorsa, kim 17-25 Aralığı eleştiriyorsa FETÖ’cülükle
suçlanıyor. Eğer FETÖ’cülükle suçluyorsanız genel başkan yardımcınızın kardeşi…
Gayet rahat, sizin genel başkan yardımcınız, orada 2 numaralı adam. Aynı
zamanda gidip FETÖ’yle boy boy fotoğraf çekilenler sizin grup başkan
vekilleriniz. Sizin bazı milletvekili arkadaşlarımızın kardeşleri FETÖ’den şu
anda cezaevinde. Değerli arkadaşlar, Anadolu’da güzel bir söz var: Önce iğneyi
kendinize batırın, çuvaldızı başkasına batırın. (CHP sıralarından alkışlar)
Yani
işin gerçeği bu. Basın özgürlüğünün olmadığı yerde demokrasi olmaz. Basın
özgürlüğünün, ifade özgürlüğünün olmadığı yerde demokrasi olmaz. İfade
özgürlüğünün, basın özgürlüğünün olmadığı ülkede demokrasi olmaz. Bakın,
burada, güneydoğuda bazı il ve ilçelerimizde sosyal medyaya, İnternet’e
vatandaş ulaşamıyor. Neden? Yani İnternet, sosyal medya eğer olmamış olsaydı,
15 Temmuz darbe gecesi ne olabilirdi? Demek ki bundan korkuluyor.
Hepinize
teşekkür ediyorum, saygı ve hürmetlerimi sunuyorum. (CHP sıralarından alkışlar)
BAŞKAN
– Teşekkür ederiz Sayın Tanal.
MEHMET
MUŞ (İstanbul) – Sayın Başkan…
BAŞKAN
– Buyurun.
MEHMET
MUŞ (İstanbul) – Hatip, konuşması ortada, açık bir şekilde grubumuza sataşmıştır.
Bu sataşmadan dolayı söz istiyorum.
MAHMUT
TANAL (İstanbul) – Doğru, ben sataştım yani gerçekten grup başkan vekilleri
FETÖ’yle resim çektirmiş; sataştım.
BAŞKAN
– Tamam, buyurun Sayın Muş. (AK PARTİ sıralarından alkışlar)
V.- SATAŞMALARA İLİŞKİN KONUŞMALAR
1.- İstanbul Milletvekili Mehmet Muş’un,
İstanbul Milletvekili Mahmut Tanal’ın yaptığı gündem dışı konuşması sırasında
Adalet ve Kalkınma Partisine sataşması nedeniyle konuşması
MEHMET
MUŞ (İstanbul) – Sayın
Başkan, değerli milletvekilleri; Türkiye Cumhuriyeti bir hukuk devletidir ve
yargı kararları herkesi bağlayıcıdır. Hiç kimse beğenmediğinden dolayı ahkâm
kesemez. 
İBRAHİM
ÖZDİŞ (Adana) – Cumhurbaşkanı kesiyor ama.
MEHMET
MUŞ (Devamla) – 17-25’le alakalı...
İBRAHİM
ÖZDİŞ (Adana) – Cumhurbaşkanı “Tanımıyorum.” diyor.
MEHMET
MUŞ (Devamla) – Sakin ol... Sakin ol... 
İBRAHİM
ÖZDİŞ (Adana) – “Tanımıyorum.” diyor, “Tanımıyorum.” Yargı kararlarını
tanımıyor. Bağlayıcıymış(!)
ORHAN
KIRCALI (Samsun) – Dinle, dinle.
MEHMET
MUŞ (Devamla) – 17-25’le alakalı verilen komisyon kararları ortadadır, mahkeme
kararları da ortadadır.
İBRAHİM
ÖZDİŞ (Adana) – Önce Cumhurbaşkanı uyacak yargı kararlarına. 
MİTHAT
SANCAR (Mardin) – Bu kararları veren hiçbir hâkim...
MEHMET
MUŞ (Devamla) – Değerli milletvekilleri, bu açıdan, burada çıkıp da
iktidarımızı asılsız, aslı astarı olmayan şeylerle suçlamaya Sayın Tanal’ın
hakkı yoktur. 
MERAL
DANIŞ BEŞTAŞ (Adana) – Siz “gayrimeşru” diyorsunuz ya. Anayasa Mahkemesi
kararlarını tanımayan sizsiniz. 
MİTHAT
SANCAR (Mardin) – “Anayasa Mahkemesine saygı duymuyorum.” diyen kim?
MEHMET
MUŞ (Devamla) – 17-25 Aralık, bal gibi, hukuk yoluyla bir darbe girişimidir, bu
açık bir şekilde zaten ortaya konulmuştur. 
Sayın
Tanal bu kadar gazetecileri savunuyor, biliyorsunuz. Bakın, Bugün TV Genel Yayın
Yönetmeni Tarık Toros -biliyorsunuz, yargı buraya bir atama yaptı- kendisi o
zaman diyor bunu. “Başta Mahmut Tanal odaya yanıma geldi, engel olamadığını
söyleyip hüngür hüngür ağladı. Bu çok değerliydi.” diyor. Kim için yapıyor
bunu? FETÖ’nün kanalı için. İşte bu...
İBRAHİM
ÖZDİŞ (Adana) – Hukuksuzluk için, hukuksuzluk.
MEHMET
MUŞ (Devamla) – İşte bu, Mahmut Tanal bu değerli arkadaşlar, Mahmut Tanal bu.
(AK PARTİ sıralarından alkışlar) 
İBRAHİM
ÖZDİŞ (Adana) – Hukuku ayaklar altına aldınız.
FUAT
KÖKTAŞ (Samsun) – Tanal’a vuruyor, sen zıplıyorsun. Otur yerine!
MEHMET
MUŞ (Devamla) – Bakın, Mahmut Tanal’ın bununla alakalı açıklaması ortada. Ben
demiyorum bunu, bunu kim söylüyor? Bunu, Bugün TV’nin Genel Yayın Yönetmeni
Tarık Toros söylüyor.
MİTHAT
SANCAR (Mardin) – Bir zamanlar sizin kanalınızdı.
MEHMET
MUŞ (Devamla) – “‘FETÖ’nün kanalına kayyum atanmasını engelleyemedim.’ diyor.
Bunun için ağladı, hüngür hüngür ağladı.” diyor.
MİTHAT
SANCAR (Mardin) – FETÖ’nün kanalları sizin kanalınızdı, iç içeydiniz. 
MEHMET
MUŞ (Devamla) – İkincisi: Sayın Tanal, bakın, siz adliyelerde dolaşıp da
hâkimleri etkilemeye çalışmayın. Siz milletvekilisiniz, işinize bakın. (AK
PARTİ sıralarından “Bravo” sesleri, alkışlar)
Pazartesi
günü de bir hâkimin odasına girip “Bu karar böyle mi olur, şöyle mi olur?”
demek sizin haddinize değildir. Siz milletvekilisiniz, işinize bakın;
hâkimleri, savcıları rahat bırakın.
MUSTAFA
HÜSNÜ BOZKURT (Konya) – Ona hâkim cevap versin.
MEHMET
MUŞ (Devamla) – Genel Kurulu saygıyla selamlıyorum. (AK PARTİ sıralarından
“Bravo” sesleri, alkışlar)
BAŞKAN
– Teşekkür ederiz Sayın Muş.
Sayın
Tanal...
MAHMUT
TANAL (İstanbul) – Sayın hatip, konuşmasında şahsımı göstererek sataşmada
bulunmuştur. 
Söz
istiyorum.
BAŞKAN
– Buyurun Sayın Tanal, size de iki dakika söz veriyorum. (CHP sıralarından
alkışlar) 
2.- İstanbul Milletvekili Mahmut Tanal’ın,
İstanbul Milletvekili Mehmet Muş’un sataşma nedeniyle yaptığı konuşması
sırasında şahsına sataşması nedeniyle konuşması
MAHMUT TANAL (İstanbul) – Değerli arkadaşlar, hepinizi
saygıyla selamlıyorum. 
Kim
kiminle resim çektirmiş? Bunlar, kimin resimleri? 
İBRAHİM
AYDEMİR (Erzurum) – Sen onu bırak şimdi, biraz önceki iddiaya cevap ver. 
MAHMUT
TANAL (Devamla) – Cumhurbaşkanınız ve Fetullah Gülen. Bu ne? Erdoğan: “Biz
bunlara arsa verdik? Ne diye verdik, neler yaptınız?” 
İBRAHİM
AYDEMİR (Erzurum) – Sen onu bırak şimdi. 
İLYAS
ŞEKER (Kocaeli) – Sen hâkimi niye tehdit ettin? 
MAHMUT
TANAL (Devamla) – Bu, sizin milletvekillerinizin mesajı. Bu, sizin
milletvekilleriniz, bakın, boy boy, diz diz. 
İLYAS
ŞEKER (Kocaeli) – Hâkimi niye tehdit ettin, hâkimi? 
MAHMUT
TANAL (Devamla) – Bu kim? Başbakanınız. (CHP sıralarından alkışlar, AK PARTİ
sıralarından gürültüler) Bunlar sizin grup başkan vekilleriniz. Kim bunlar? Bu
kim? 
FUAT
KÖKTAŞ (Samsun) – Onlar söylenildi, konuşuldu, yeni şeyler söyle, yeni, Sayın
Tanal. Onlar bayatladı. 
İLYAS
ŞEKER (Kocaeli) – Cevap ver, cevap. 
BAŞKAN
– Lütfen dinleyelim. 
MAHMUT
TANAL (Devamla) – Bakın, değerli 72 milyon halkımıza sesleniyorum: Nasuh
Mahruki, AKUT’çu, siyasetçiyle ilgisi yok. 
İLYAS
ŞEKER (Kocaeli) – Sataşmadan söz aldın, sataşmaya cevap ver. Cevap ver
sataşmaya, cevap ver. 
FUAT
KÖKTAŞ (Samsun) – Hâkimin odasına gittin mi, gitmedin mi? 
MAHMUT
TANAL (Devamla) – Cumhuriyet savcısı, tutuklama istemiyle sulh cezaya sevk
etmiş. 
ALİ
ÖZKAYA (Afyonkarahisar) – Senin ne işin var hâkimin odasında?
MAHMUT
TANAL (Devamla) – Sizin milletvekilinizin tutuklamaya sevk eden hâkimin
odasında ne işi var? 
SALİH
CORA (Trabzon) – Senin ne işin var orada? 
MAHMUT
TANAL (Devamla) – Ben, sizin milletvekilinizi izliyorum. (AK PARTİ sıralarından
gürültüler, “Yok ya!” sesleri) Sizin milletvekilinizi takip ediyorum. (CHP
sıralarından alkışlar) Nasuh Mahruki’nin tutuklamaya sevk edildiği odada sizin
milletvekilinizin ne işi var? Bu kadar tesadüf mümkün mü? 
ORHAN
KIRCALI (Samsun) – Sen o milletvekilini tanımamışsın bile, tanımamışsın.
Tanımamışsın onu. 
MAHMUT
TANAL (Devamla) – Bakın arkadaşlar, 17-25 Aralık resmen… 
İLYAS
ŞEKER (Kocaeli) – Sataşmaya cevap ver, sataşmaya. 
MAHMUT
TANAL (Devamla) – O paraları bakanların odasına kim götürdü? 
İLYAS
ŞEKER (Kocaeli) – Cevap versene, sataşmaya cevap versene. 
MAHMUT
TANAL (Devamla) – O para kasalarını bakanlarınızın odasına kim götürdü? O 700
milyarlık saati kim koluna taktı, kim? Ben mi taktım? (AK PARTİ sıralarından
gürültüler) 
İLYAS
ŞEKER (Kocaeli) – Sataşmaya cevap versene. 
FUAT
KÖKTAŞ (Samsun) – Göz yaşlarını bir söyleyelim ya.
MAHMUT
TANAL (Devamla) – Bu, resmen bir Hükûmetin, bir iktidarın nasıl soyulduğunun
belgesidir. 
ALİ
ÖZKAYA (Afyonkarahisar) – Sen kendinle alakalı soruya cevap ver. 
İLYAS
ŞEKER (Kocaeli) – Gitmedin mi hâkimin odasına? Hâkimin odasına gitmedin mi? 
MAHMUT
TANAL (Devamla) – Bakın, bana en çok kim bağırıyor, biliyor musunuz? Bakın,
Özkaya çok bağırıyor. Özkaya, senin kardeşin Hâkimler ve Savcılar Yüksek Kurulu
üyesi değil mi? 
FUAT
KÖKTAŞ (Samsun) – Sen bırak onu, FETÖ’cü müsün sen?
ALİ
ÖZKAYA (Afyonkarahisar) – Kendine bak sen!
İLYAS
ŞEKER (Kocaeli) – Hâkimin odasına gitmedin mi? Cevap ver. 
MAHMUT
TANAL (Devamla) – Üyesi. Senin ve kardeşinin kefil olduğu savcı ve hâkimlerin
hepsi tutuklu değil mi şu anda FETÖ’den? 
ALİ
ÖZKAYA (Afyonkarahisar) – Değil, değil, hiç değil.
MAHMUT
TANAL (Devamla) – Gel, bana referans olduklarını anlat. (CHP sıralarından alkışlar)
Senin referans olduklarının hepsi FETÖ’cü. 
(Mikrofon
otomatik cihaz tarafından kapatıldı) 
ALİ
ÖZKAYA (Afyonkarahisar) – Hadi oradan! FETÖ’cülerin avukatı sensin. 
İLYAS
ŞEKER (Kocaeli) – Sataşmaya cevap alalım, sataşmaya. 
MAHMUT
TANAL (Devamla) – Çıkıp gazetecilere “Şunu yaptım, bunu yaptım.” diye bana
anlatmayın. Bana, kefil olduklarınızın hepsi, şu anda FETÖ’den tutuklu, gelip
onları anlatın. 
FUAT
KÖKTAŞ (Samsun) – Hâkime gittin mi, ağladın mı; ona bir cevap alamadık. 
MAHMUT
TANAL (Devamla) – Saygı ve hürmetlerimi sunarım. (CHP sıralarından alkışlar) 
İLYAS
ŞEKER (Kocaeli) – Hâkimle ne konuştun? Hâkimle ne konuştun? Niye cevap
vermiyorsun? Hâkimle konuştuğunu söylesene. 
ALİ
ÖZKAYA (Afyonkarahisar) – Sayın Başkan, ismimle hitap ederek sataştı, 69’uncu
maddeye göre söz istiyorum. 
MAHMUT
TANAL (İstanbul) – Sataştım, doğru söylüyor. Sataştım, doğru söylüyor, hepsini
tek tek sayacağım. 
BAŞKAN – Sayın Özkaya, evet, size bir sataşma var. 
Buyurun,
iki dakika söz veriyorum. (AK PARTİ sıralarından alkışlar)
3.- Afyonkarahisar Milletvekili Ali
Özkaya’nın, İstanbul Milletvekili Mahmut Tanal’ın sataşma nedeniyle yaptığı
konuşması sırasında şahsına sataşması nedeniyle konuşması
ALİ
ÖZKAYA (Afyonkarahisar) – Sayın Başkan, saygıdeğer milletvekilleri; öncelikle
hepinizi saygıyla selamlıyorum. 
Mahmut
Tanal’ın klasik sataşma yöntemlerinden birisi. Bir milletvekili arkadaşımızın…
MAHMUT
TANAL (İstanbul) – Kaç kişiye kefil oldun? Kaç kişi tutuklu?
ALİ
ÖZKAYA (Devamla) – Dinle. Bir milletvekili arkadaşımızın olduğu bir ortamda
-Meclisteki milletvekilini de tanımıyor- hâkimin odasına giriyor ve hâkime
baskı yapıyor, Anayasa’nın 138’inci maddesini açık bir şekilde ihlal ediyor,
“Böyle bir karar veremezsin.” diyor. 
Bak,
Sayın Tanal, benim ağabeyim HSYK üyesi, doğru. Ben Ankara’da şerefle yirmi beş
yıl avukatlık yaptım. Sayın Cumhurbaşkanının, Sayın Başbakanın avukatlığını
yaptım. Bir tek hâkim “Ali Özkaya bana geldi, şunu dedi.” diyemez ve ağabeyime
diyemez. (AK PARTİ sıralarından alkışlar) 
MAHMUT
TOĞRUL (Gaziantep) – Tayyip söyler, Tayyip.
ALİ
ÖZKAYA (Devamla) – Hiçbir zaman FETÖ’nün yanında bulunmadım, hayatımın her
döneminde FETÖ bir terör örgütüdür dedim. 
ALİ
ÖZCAN (İstanbul) – Reisicumhurunuz söyler. 
ALİ
ÖZKAYA (Devamla) – 2004 yılında 14 Ocak günü “Bu, bir yargı darbesidir, bunu
yapanlar teröristtir.” diye cumhuriyet savcılığına suç duyurusunda bulundum. O
günkü hâkim ve savcıların hepsi hakkında suç duyurusunda bulundum ve bunların
tamamını takip ettim. 
Ben
bu işi şerefle yaptım. Hayatımın hiçbir gününde bir hâkime… Bir tek hâkim çıkıp
diyemez, bir tek hâkimin odasına gidip bir şey söylemem; ben her şeyimi
dilekçeyle söylerdim, bütün hayatım boyunca. Ama sen suçüstü yakalandın. Ve
yakalayan meslektaşımız da burada, vekil arkadaşımız burada. 
Hâkimlere
baskıyı bırak, FETÖ’nün avukatlığını bırak; milletin avukatı ol, Meclisin
vekili ol; terör örgütleriyle sataşma, uzak dur bu işlerden. (AK PARTİ
sıralarından alkışlar) Sen CHP’nin milletvekili misin, FETÖ’nün milletvekili
misin, önce buna bir karar ver. Kiminle berabersin? Hangi terör örgütünün
yanındasın? 
İBRAHİM
ÖZDİŞ (Adana) – Çok komiksiniz ha.
ALİ
ÖZKAYA (Devamla) – Bunlara bir cevap ver. Bu işleri bırak. 
İBRAHİM
ÖZDİŞ (Adana) – Çok komiksiniz, çok.
ORHAN
KIRCALI (Samsun) – Neresi komik, onu da söyle. 
ALİ
ÖZKAYA (Devamla) – İsveç’e beraber gittik, camide vaaz yaptın, camide. Dedim
ki: Tanal, bak gider söylerim bunu. Ben imam-hatip lisesi mezunuyum, ben
yapmadım ama sen yaptın, camide vaaz yaptın.
Tanal,
tek tip ol, tek tip. İçin dışın bir olsun. Bir yerde öyle, bir yerde şöyle
olma. Milletin vekili ol. 
Hepinize
saygılar sunarım. (AK PARTİ sıralarından alkışlar)
BAŞKAN
– Teşekkürler Sayın Özkaya. 
MAHMUT
TANAL (İstanbul) – Sayın Başkan…
BAŞKAN
– Sayın Tanal…
MAHMUT
TANAL (İstanbul) – Açıkça sayın hatip sataşmada bulundu. Sataşmadan dolayı…
BAŞKAN
– Sayın Tanal, size de söz vereceğim ama yeni bir sataşmaya mahal vermeyiniz
lütfen, bu son olsun. 
MAHMUT
TANAL (İstanbul) – Peki, teşekkür ederim. Saygılar. 
4.- İstanbul Milletvekili Mahmut Tanal’ın,
Afyonkarahisar Milletvekili Ali Özkaya’nın sataşma nedeniyle yaptığı konuşması
sırasında şahsına sataşması nedeniyle konuşması
MAHMUT TANAL (İstanbul) – Değerli Başkan, değerli
milletvekilleri; ben bir Müslüman evlat çocuğuyum; Müslüman insan, haksızlığa,
zalime boyun eğmez, Müslüman adam, hakkın ve hukukun temsilcisidir. 
ALİ ÖZKAYA (Afyonkarahisar) – FETÖ’nün değil.
MAHMUT TANAL (Devamla) - Biz, Cumhuriyet Halk Partisi
olarak bugüne kadar zalimin karşısında, mazlumun yanında durduk. (CHP
sıralarından alkışlar) 
ALİ ÖZKAYA (Afyonkarahisar) – Bombacıların yanında
duruyorsun. Bombacıların yanında saf tutmadın mı?
MAHMUT TANAL (Devamla) - Hiçbir güce, bugüne kadar,
milletvekilliği uğruna, makam uğruna, koltuk uğruna biat etmedik.
ALİ ÖZKAYA (Afyonkarahisar) – Teröristlerin yanındasın,
bombacıların yanındasın, darbecilerin yanındasın. 
MAHMUT TANAL (Devamla) - 15 Temmuz gecesi darbeciler
özgürlüklerimizi alacak kadar cesursa, ben özgürlüklerimizi savunmak için
Meclise giden yürekli, namuslu bir milletvekiliyim. (CHP sıralarından alkışlar,
AK PARTİ sıralarından gürültüler) 
ALİ ÖZKAYA (Afyonkarahisar) – Hâkimin yanına gittin.
MAHMUT TANAL (Devamla) - “FETÖ’yle yan yana duranlar
namussuzdur.” diyebiliyor musunuz?, “FETÖ’ye yardım edenler ahlaksızdır,
şerefsizdir, haysiyetsizdir.” diyebiliyor musunuz? (CHP sıralarından alkışlar)
ALİ ÖZKAYA (Afyonkarahisar) – Onu sen yapıyorsun işte,
onu sen yapıyorsun.
MAHMUT TANAL (Devamla) – Bana “Kim FETÖ’ye arsa
vermişse, kim FETÖ’ye para vermişse, kim onlarla fotoğraf çektirmişse
ahlaksızdır, vatan hainidir.” diyebiliyor musunuz? Gelin, bana bunu söyleyin,
bunu.
ALİ ÖZKAYA (Afyonkarahisar) – Sen çık. Sen yapıyorsun o
işi, bunu yapıyorsun işte.
MAHMUT TANAL (Devamla) - Bakın, içinizde iyi niyetli,
dürüst milletvekillerini tenzih ediyorum. Çoğunuzun çocukları bunların
okullarında okudu, çoğunuzun hesapları bunların bankasında oldu, çoğunuzun
çocukları gidip bunlardan okul bursları aldı. 
İBRAHİM AYDEMİR (Erzurum) - Hiç öyle bir şey yok.
ZİHNİ AÇBA (Sakarya) – Nasıl yok ya, nasıl yok ya?
ALİ
ÖZKAYA (Afyonkarahisar) – Söyle, isim söyle.
MAHMUT TANAL (Devamla) – Ben bunların hepsini
belgeleyeceğim. 
Onun için, benim solculuğumu, devrimciliğimi, Sayın
Özkaya, senin yanında bulunan değerli meslektaşım hukukçu arkadaşım bilir,
1982’den beri duruşum nettir. Nettir ve ben hep mazlumun yanında durdum. Hep
diktaya, zorbaya karşı meydan okuduk. 
ALİ ÖZKAYA (Afyonkarahisar) – Hâkimlere baskı yapma,
uzak dur o işten.
MAHMUT TANAL (Devamla) - Biz, hukuku, adaleti
savunuyoruz, sizin gibi, zorbayı değil, zalimliği değil. 
(Mikrofon otomatik cihaz tarafından kapatıldı) 
MAHMUT TANAL (Devamla) - Bu zorba ve zalimlerin
takipçisi olacağız. (CHP sıralarından alkışlar, AK PARTİ sıralarından
gürültüler)
BAŞKAN – Teşekkürler Sayın Tanal.
ORHAN KIRCALI (Samsun) – Onun için mi hâkimin odasına
gittin?
BAŞKAN
- Sayın milletvekilleri, gündem dışı ikinci söz, gözaltı ve tutuklamalar
hakkında söz isteyen Adana Milletvekili Sayın Meral Danış Beştaş’a aittir. (HDP sıralarından alkışlar)
Süreniz
beş dakika Sayın Beştaş.
Buyurun.
IV.- GÜNDEM DIŞI KONUŞMALAR (Devam)
A) Milletvekillerinin Gündem Dışı
Konuşmaları (Devam)
2.- Adana Milletvekili Meral Danış
Beştaş’ın, gözaltı ve tutuklamalara ilişkin gündem dışı konuşması
MERAL
DANIŞ BEŞTAŞ (Adana) – Sayın Başkan, değerli milletvekilleri; evet, dün
Türkiye’de 25 Ekimin tarihe geçecek bir gün olarak kayıtlara girdiğini
söyleyeyim. Darbe Araştırma Komisyonunda Diyarbakır Büyükşehir Belediyesi Eş
Başkanı Sayın Gültan Kışanak, asıl darbecilerin kim olduğunu sorulan sorulara
verdiği yanıtta bütün Türkiye’ye ve dünyaya anlattı. Oradaki, Darbe
Komisyonundaki milletvekilleri bir araştırma değil, bir savcı ve polis edasıyla
kendi ortaklıklarını gizlemek, darbecilerle olan kırk yıllık dostluklarını
sümen altı etmek için âdeta sorgulamaya kalktılar. Kırk yıllık beraberliğe
karşılık, Sayın Kışanak’ın sözüyle kırk dakika olduğunu iddia ettikleri bir
süreyi sorguladılar. Ne oldu? Akşam Sayın Kışanak uçaktan inince gözaltına
alındı, yine Eş Başkan Sayın Fırat Anlı da kendi evine yapılan baskın sonucunda
gözaltına alındı. Diyarbakır halkına bir darbe yapıldı. Diyarbakır halkının
iradesi tümüyle yok sayıldı. İşte, asıl darbecilik budur. Asıl darbecilik,
halkın kendi oylarıyla, iradesiyle seçtiği belediye başkanlarını böyle bir
talimatla -“Hukuk devletiyiz.” diyen sayın grup başkan vekiline söylüyorum-
gözaltına aldırmaktır. 
Türkiye,
artık bir hukuk devleti değildir. Türkiye, hukuk devleti olmaktan çıkmıştır.
Türkiye, şu anda anayasal bir devlet olarak yürütülmemektedir,
yönetilmemektedir. 
MEHMET
MUŞ (İstanbul) – O, sizin iddianız.
MERAL
DANIŞ BEŞTAŞ (Devamla) - Bu ülkenin Cumhurbaşkanı, Anayasa’yı her gün, her
dakika çiğnemektedir. Bu ülkenin Cumhurbaşkanı -siz “Yargı bağımsızdır.”
diyorsunuz- her gün yargıya müdahale eden sözler sarf etmektedir, “Anayasa
Mahkemesinin kararlarına saygı duymuyorum.” demektedir. 
Mahkeme
kararlarını engellemek için, yargıyı etkilemek için binlerce hâkim ve savcıyı
tutuklattınız, kanun hükmünde kararnamelerle yaptınız bunu ve şu anda yargı
-hiç kimse aksini iddia etmesin, bunu somut olarak biliyoruz- tümüyle sarayın
ve AKP iktidarının denetiminde, gözetiminde, emir ve talimatlarıyla iş
yapmaktadır.
Diyarbakır,
Kürt halkının göz bebeğidir. Diyarbakır, sadece Diyarbakır değildir.
Diyarbakır, Rojava’dır, Rojhılat’tır, Irak’tır, Avrupa’daki tüm Kürtlerdir,
bizim göz bebeğimizdir. 
SAİT
YÜCE (Isparta) – Diyarbakır, Kürtlerin değildir sadece, Diyarbakır’ı tarif
ederken doğru tabirler kullan. Diyarbakır, senin dediğin gibi bir yer değil,
doğru tabir kullan Diyarbakır’la ilgili. 
MERAL
DANIŞ BEŞTAŞ (Devamla) – O dokunmaya karşılık, gerekli en sert demokratik
tepkiyi tabii ki dünyadaki bütün Kürtler verecektir. Kesintisiz darbe sürecine
karşılık, kesintisiz direniş süreci bugünden itibaren başlamıştır ve biz
demokratik tepkimizi her yerde, her zeminde, her mekânda göstermeye devam
edeceğiz. 
15
Temmuzda darbeye karşı direniş çağrısında bulunanlar, bugün kendileri, darbeci
kılığında darbe yapmaktadırlar. Sizin siyaseten söyleyecek bir sözünüz yok.
Sizin demokratik siyaseti kullanma gibi bir sözünüz yok. Siz zorbalıkla,
zulümle, baskıyla ve işkenceyle bu ülkeyi yönetmeye çalışıyorsunuz. 
ERKAN
KANDEMİR (İstanbul) – Silahla, kanla değil yani. 
MERAL
DANIŞ BEŞTAŞ (Devamla) – Bizimle siyaseten çarpışamıyorsunuz. Belediye
başkanlarını alıyorsunuz, il başkanlarını alıyorsunuz. 
İLYAS
ŞEKER (Kocaeli) – O teröristlerin hakkı o işte.
(Hatibin,
Bakanlar Kurulu sıralarına elindeki kelepçeyi bırakması) 
MERAL
DANIŞ BEŞTAŞ (Devamla) – Bunu ben Sayın Başbakana hediye ediyorum. Karar verici
olarak Sayın Başbakan bundan sonra… (AK PARTİ sıralarından gürültüler)
MEHMET
MUŞ (İstanbul) – Sayın Başkan, böyle bir usul yok.
MERAL
DANIŞ BEŞTAŞ (Devamla) – Bunu zaten her gün kullanıyorsunuz. 
FUAT
KÖKTAŞ (Samsun) – Gerektiği zaman da kullanacağız. 
MERAL
DANIŞ BEŞTAŞ (Devamla) – Siz konuşamıyorsunuz, savunacağınız hiçbir şey yok.
“En büyük savunma saldırıdır.” diyorsunuz ve bu nedenle saldırınızın dayanağını
da Türkiye Cumhuriyeti devletinin bütün kurumlarını, kurullarını, kadrolarını
kendi emrinize alarak bu ülkeyi zorbalıkla, baskıyla yönetmeye çalıştınız. 
Şunu
unutmayın: Diyarbakır’a bugüne kadar hiçbir darbe diz çöktürememiştir, ne 12
Eylülcüler ne başka darbeciler diz çöktürememiştir Diyarbakır’a. Siz de
Diyarbakır’a diz çöktüremezsiniz, asla diz çöktüremeyeceksiniz. 
(Isparta
Milletvekili Sait Yüce’nin, Bakanlar Kurulu sıralarından aldığı kelepçeyi HDP
Grubu sıralarına bırakması) (AK PARTİ sıralarından “Bravo” sesleri, alkışlar)
MAHMUT
TOĞRUL (Gaziantep) – Götür, götür, sana lazım olur. 
ALİ
ÖZCAN (İstanbul) – Sana lazım olacak o kelepçe. 
MERAL
DANIŞ BEŞTAŞ (Devamla) – O kelepçeyi oraya bırakmakla sadece komik oluyorsunuz.
Siz o kelepçeyle siyaset yapıyorsunuz, o kelepçede sizin gücünüz. Siz
konuşamadığınız için, haksızlığınızı gizlemek için Türkiye’nin her tarafında, basından
belediye başkanlarına, siyasetçilere, herkese bu kelepçeyi takarak ülkeyi tam
bir darbe rejimine dönüştürdünüz. Şu anda hukuk devleti olmak değil, faşizm
olmaktır düsturunuz ve biz buna karşı “Hep birlikte Diyarbakır’ız.” diyoruz ve
Diyarbakır’a sonuna kadar sahip çıkacağız ve iradesini size ezdirmeyeceğiz.
Teşekkür
ediyorum. (HDP sıralarından alkışlar) 
BAŞKAN
– Teşekkürler Sayın Beştaş.
SAİT
YÜCE (Isparta) – Diyarbakır senden ibaret değil. 
MERAL
DANIŞ BEŞTAŞ (Adana) – Şunu da her gelen görsün. 
(Hatibin,
elindeki kelepçeyi kürsüye bırakması)
MEHMET
MUŞ (İstanbul) – Sayın Başkan…
BAŞKAN
– Sayın Muş, buyurunuz.
MEHMET
MUŞ (İstanbul) – Sayın Başkan, konuşmalar ortada. Grubumuza açık bir şekilde
Sayın Beştaş sataşmada bulundu.
BAŞKAN
– Buyurun Sayın Muş, iki dakika. (AK PARTİ sıralarından alkışlar) 
MURAT
DEMİR (Kastamonu) - Sayın Başkan, kürsüye kelepçe bıraktı.
MEHMET
MUŞ (İstanbul) – Alın bunu, alın bunu. Böyle bir şey yok ya, şova gerek yok.
MERAL
DANIŞ BEŞTAŞ (Adana) – Siz şov yapıyorsunuz. O, gerçek, gerçek. Şu anda
gözaltındalar. 
İDRİS
BALUKEN (Diyarbakır) – Şov değil o, gerçektir, gerçek. O, siyasetin koluna
taktığınız kelepçe. 
BAŞKAN
– Buyurun Sayın Muş, iki dakika.
V.- SATAŞMALARA İLİŞKİN KONUŞMALAR (Devam)
5.- İstanbul Milletvekili Mehmet Muş’un,
Adana Milletvekili Meral Danış Beştaş’ın yaptığı gündem dışı konuşması
sırasında Adalet ve Kalkınma Partisine sataşması nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; kimse layüsel değildir.
Hukuk herkes için geçerlidir. Eğer bir kişiyle alakalı iddialar varsa savcılık
bununla alakalı gerekli adımları atar ve vereceği karar herkes için bağlayıcı
olur. Bu açıdan, bunun Diyarbakır Büyükşehir Belediye Başkanı olması veya
sıradan bir vatandaş olması arasında hiçbir fark yoktur. Burada kelepçelerle
şov yapma sizin hakkınız değildir. (AK PARTİ sıralarından alkışlar) Bir hukuk
var, ortada bir süreç işliyor, hemen mesele siyasallaştırılmaya çalışılıyor.
Buradan farklı bir olay ortaya çıkarılmaya çalışıyor ki bu, yargı sürecini
tamamen etkilemek demektir.
Bakın,
günlerdir, o olaydan beri ve daha öncesinden beri çağrılar yaptılar, insanları
sokaklara çağırdılar. Kimse gitti mi? Gitmedi çünkü gerçek yüzlerini gördüler.
İnsanların burasına getirdiler. Bir taraftan örgütle insanları tehdit
ediyorlar, öbür taraftan da “Demokratik siyaset yapıyoruz.” diyorlar. 
BEDİA
ÖZGÖKÇE ERTAN (Van) – Niye yasaklıyorsunuz? Yasak koyuyorsunuz, basın
açıklamasına bile yasak koyuyorsunuz.
MEHMET
MUŞ (Devamla) – Bir tercih yapacaksınız; ya siyaset yapacaksınız ya da bu
örgütle aranıza mesafeyi koyacaksınız. Başka bir alternatifiniz yok. 
MAHMUT
TOĞRUL (Gaziantep) – Sosyal medya niye kesildi bugün, sosyal medya? Telefonlar
niye kesildi o zaman?
MEHMET MUŞ (Devamla) – Bildiri yayınlıyorlar, değerli
milletvekilleri, açık açık halkı tehdit ediyorlar, bakın ne diyorlar: “11’de
burada burada toplanacağız.” Ondan sonra “Duyurular sadece basın üzerinden
değil, gece boyunca ev ev dolaşılacak.” Bu, açık tehdittir. Çekin elinizi
vatandaşın yakasından, bırakın artın insanları, insanları tehdit etmeyin. 
İDRİS BALUKEN (Diyarbakır) – Ev ev dolaşmanın tehditle
ne alakası var?
MEHMET MUŞ (Devamla) – İnsanları korkutarak bir yere
gidemezsiniz.
İDRİS BALUKEN (Diyarbakır) – Ev ev dolaşmayıp
darbecileri mi dolaşalım?
MEHMET MUŞ (Devamla) – Ve hukuk bu yaptıklarınızın da
hesabını soracaktır.
İDRİS BALUKEN (Diyarbakır) – Pensilvanya’ya mı gidelim,
tabii ki halkın evine gideceğiz.
MEHMET MUŞ (Devamla) – Bakın, bundan iki hafta önce
Özalp İlçe Başkanımızı şehit eden teröristlerin bunlar sırtlarını
sıvazlıyorlardı.
İDRİS BALUKEN (Diyarbakır) – Utan, utan, en başta biz
kınadık, utan!
MEHMET MUŞ (Devamla) – Geride bıraktığı yetimler hâlâ
gözümün önünde.
İDRİS BALUKEN (Diyarbakır) – Hepimiz kınadık.
MEHMET MUŞ (Devamla) – Sadece ilçe başkan yardımcılığı
yapıyordu, siyaset yapıyordu. Onu katledenler PKK’lı teröristler ve ne
diyorlar? “PKK bir terör örgütü değildir efendim, özgürlük hareketidir.”
SALİH CORA (Trabzon) – O cinayetleri ortak işlediler,
ortak. HDP ile PKK beraber işledi o cinayetleri.
MEHMET MUŞ (Devamla) – Aranıza fark koyacaksınız. Her
kim olursa olsun hukuka hesabını verecek, yargısal süreç sonuna kadar
işleyecektir.
(Mikrofon otomatik cihaz tarafından kapatıldı)
ZİHNİ AÇBA (Sakarya) – Yahu, üç sene öncesine kadar siz
de aynı şeyi söylüyordunuz arkadaş ya. 
MEHMET MUŞ (Devamla) – Bağımsız mahkemelerin verdiği
karar herkes için bağlayıcıdır. (AK PARTİ sıralarından alkışlar)
BAŞKAN – Teşekkürler Sayın Muş.
MERAL DANIŞ BEŞTAŞ (Adana) – Sayın Başkan…
BAŞKAN – Sayın Beştaş…
MERAL DANIŞ BEŞTAŞ (Adana) – Bana doğrudan sataştı. 
İDRİS BALUKEN (Diyarbakır) – Şov yapmakla suçladı. 
BAŞKAN - Buyurun Sayın Beştaş.
İki dakika…
ORHAN KIRCALI (Samsun) – Doğru ya, şov, kelepçeyi oraya
buraya bırakmak ne demek, şov yaptınız.
MUSTAFA ŞÜKRÜ NAZLI (Kütahya) – 3 tane polisi şehit
eden teröristin cenazesine katılıyorsunuz, ondan sonra burada “PKK’yı
savunmuyoruz.” diyorsunuz.
İDRİS BALUKEN (Diyarbakır) – Yahu oturun oraya ya!
Varsa bir şeyin oradan konuşursun, burası Parlamento yahu.
MUSTAFA ŞÜKRÜ NAZLI (Kütahya) – Nerede o
milletvekilleriniz, nerede? 3 polisi şehit eden teröristin cenazesine senin
milletvekilin katılıyor. 
İDRİS BALUKEN (Diyarbakır) - Ayıp yahu, hep aynı şey,
çık kürsüye konuş, kürsüden cevap ver.
6.- Adana Milletvekili Meral Danış
Beştaş’ın, İstanbul Milletvekili Mehmet Muş’un sataşma nedeniyle yaptığı
konuşması sırasında şahsına sataşması nedeniyle konuşması
MERAL DANIŞ BEŞTAŞ (Adana) – Sayın Başkan, değerli
milletvekilleri; biz şovmenlik yapmayı bilmiyoruz ama sizin iyi bildiğiniz çok
açık. Mesele, siyasal bir meseledir, hukuksal bir mesele değildir.
MEHMET MUŞ (İstanbul) – Allah Allah.
MERAL DANIŞ BEŞTAŞ (Devamla) – Dün cumhuriyet
başsavcılığının yaptığı açıklamayı dikkatle okumanızı öneriyorum.
MEHMET MUŞ (İstanbul) – Okudum, öyle geldim.
MERAL DANIŞ BEŞTAŞ (Devamla) – “Ambulans vermek ve
konuşmak…” Siyasetçiler ve belediyelerin temel işlerini yapmalarından dolayı şu
anda bu gözaltı işlemi yapılmıştır. “Kimse geldi mi çağrılarınıza?” diyor.
SALİH CORA (Trabzon) – Bomba yüklü araçlara ne
diyeceksin?
MERAL DANIŞ BEŞTAŞ (Devamla) – Ya insan biraz sıkılır
bunu söylerken. Bugün Diyarbakır’da sabit hatlar bile kesildi, İnternet
kesildi, cep telefonlarına ulaşılamıyor. Her türlü TOMA’yla, gazla, suyla,
copla insanlara saldırıyorsunuz.
SAİT YÜCE (Isparta) – Teröriste saldırıyoruz, insanlara
değil, yanlış şey söyleme.
MERAL
DANIŞ BEŞTAŞ (Devamla) – Mademki rahat demokratik tepki ortaya konmasını
savunuyorsunuz, neden yasaklıyorsunuz? Neden 15 Temmuzdan sonra yirmi dört saat
sela okuttunuz, bütün canlı yayınlarda halkı demokrasi nöbetine davet ettiniz?
Biz de tam da demokratik tepki için bunu yapıyoruz. Biz demokratik bir parti
olarak zulme karşı demokratik direnişin temel bir hak olduğunu söylüyoruz ve
bunu siz daha dün söylüyordunuz. Bugün size karşı bir müdahale olduğunda yine
demokrasiye, halka gideceksiniz. Biz halka gitmeyip kime gideceğiz?
Pensilvanya’ya mı gidelim, askere mi gidelim, polise mi gidelim? Tabii ki biz
halka gideceğiz. Tabii ki, bizi buraya gönderen halktır. Büyükşehir belediye eş
başkanlarını seçenler de halktır ve onların gözaltısına tepkiyi de halk
gösterecektir ama siz, TOMA’larınızla, tutuklamalarınızla, attığınız gazlarla…
Bizim milletvekilleri şu anda Diyarbakır’da darbedildi. Sadece halkın
tepkisinin görünür olmaması için 24 televizyon ve radyo kanalını kapattınız.
Çok korkuyorsunuz ama bu korku sizi kurtaramaz. 
MEHMET
MUŞ (İstanbul) – Sizi kurtaramaz. 
MERAL
DANIŞ BEŞTAŞ (Devamla) - Baskı, zulüm ve zor yöntemleriyle iktidarınızı ileriye
taşımak istiyorsunuz. Gelin, yol yakınken bu zulüm politikasından vazgeçin
çünkü bu halk size diz çökmez, bu halk size boyun eğmez. Bizi cezaevleriyle
korkutamazsınız diyorum. (HDP sıralarından alkışlar) 
BAŞKAN
– Teşekkürler Sayın Beştaş. 
Gündem
dışı üçüncü söz, hasta hakları hakkında söz isteyen Mersin Milletvekili Sayın
Yılmaz Tezcan’a aittir. 
Süreniz
beş dakika Sayın Tezcan. 
Buyurun.
(AK PARTİ sıralarından alkışlar)
IV.- GÜNDEM DIŞI KONUŞMALAR (Devam)
A) Milletvekillerinin Gündem Dışı
Konuşmaları (Devam)
3.- Mersin Milletvekili Yılmaz Tezcan’ın,
hasta haklarına ilişkin gündem dışı konuşması
YILMAZ
TEZCAN (Mersin) – Sayın Başkan, değerli milletvekilleri; 26 Ekim Hasta Hakları
Günü hakkında gündem dışı söz almış bulunmaktayım. Sizleri saygıyla
selamlıyorum. 
Konuşmamın
başında, dün Kazan ilçemize verilen “Kahraman” unvanının hayırlı olmasını
diliyorum. Bu vesileyle, 15 Temmuz şehitlerimizi ve gazilerimizi de bir kez
daha şükranla yâd ediyorum. 
“Halk
içinde muteber bir nesne yok devlet gibi/Olmaya devlet cihanda bir nefes sıhhat
gibi.” Kanuni Sultan Süleyman’ın bu dizelerinden de anlayacağımız gibi bir
nefes sıhhat çok önemlidir. Peygamber Efendimiz (ASV) şöyle buyurdu:
“İnsanların çoğunun kıymetini bilmediği iki nimet vardır; vücut sağlığı ve boş
vakit.” Bu nedenlerle, AK PARTİ hükûmetleri olarak halkımızın sağlık
hizmetlerinden en iyi şekilde yararlanmasına önem verdik. 
Bazı rakamları sizlerle paylaşmak istiyorum: 2002
yılında devletin sağlık harcaması 12,5 milyar lirayken bunu 6 kat artırarak
2015 yılında 76,6 milyar Türk lirasına çıkardık. Sağlık harcamalarının yüzde
80’ine yakınını devlet karşılamaktadır. Sağlıkta âdeta sessiz ve teknolojik
devrim yaptık. 2002’de 18 olan MR sayısını 256’ya, 121 olan tomografi sayısını
466’ya, 495 olan ultrasonografi cihazını da 2.782’ye yükselttik. Hemen hemen
her ilimize bir ağız diş sağlığı merkezi kurduk. 133 tane ADSM açtık. 510 bin
hastamızı evinde tedavi ettik. 27 ilde 33 şehir hastanesi kuruyoruz. Bu
hastaneler tüm dijital ve teknolojik donanımlara sahip olacak.
Sayın
milletvekilleri, AK PARTİ hükûmetleri zamanında sağlık alanında Mersin’imize
416 milyon lira tutarında önemli sağlık yatırımları gerçekleştirdik. Birinci
basamak sağlık hizmetleri birim sayısını 126’dan 712’ye çıkardık. Mersin’de
“112 Acil” istasyon sayımızı 15’ten 44’e yükselttik. Ayrıca, Mersin’imize
yaptığımız ve yapacak olduğumuz sağlık yatırımlarını da şu şekilde sizlerle
paylaşmak istiyorum: Özellikle yakında açacağımız 1.294 yataklı şehir
hastanesi, Tarsus, Mersin ağız diş sağlığı merkezleri, Erdemli Devlet Hastanesi,
Silifke, Mut, Gülnar, Anamur, Mezitli devlet hastaneleri ve Tarsus, 600 yataklı
yeni devlet hastanesi projelerimiz devam ediyor, bazılarını yaptık, bazılarını
da inşallah en kısa zamanda tamamlayacağız.
Değerli
milletvekilleri, yaşanan bu olumlu gelişmeler sonucunda Türkiye'de sağlık
hizmetlerinden memnuniyet oranı 2002 yılında yüzde 39 iken, 2015 yılında yüzde
75’lere çıkmıştır. Mersin’de bu oran yüzde 40’tan yüzde 95’e yükselmiştir.
İnşallah yakın zamanda ve Türkiye'de ilk açılacak olan Mersin Şehir Hastanemizle
birlikte Mersinli hemşehrilerimize ve komşu ilçelerimizdeki vatandaşlarımıza
daha kaliteli sağlık hizmetleri sunacağız ve bunun müjdesini vermek istiyoruz.
Değerli milletvekilleri, bugün Hasta Hakları Günü.
Ülkemizde herkesin hasta haklarından faydalanmasına dair usul ve esasları
düzenleyen yönetmelikler mevcuttur. Hastaların sağlık hizmetlerinden faydalanma
hakkı, bilgilendirme ve bilgi isteme hakkı, sağlık kuruluşunu, sağlık
personelini seçme ve değiştirme hakkı, öncelik sırasının belirlenmesini isteme
hakkı, tıbbi gereklere uygun teşhis, tedavi, bakım ve tıbbi özen gösterilmesi
hakkı, kayıtları inceleme hakkı, mahremiyete saygı gösterilmesi hakkı, tedaviyi
reddetme, durdurma ve rıza, güvenliğin sağlanması hakkı gibi pek çok hakları
var.
Değerli milletvekilleri, tabii, hastalarımızın
haklarından bahsettikten sonra, bir hekim milletvekili olarak, zaman zaman
hekimlerimize, sağlık çalışanlarına yapılan şiddeti de kınıyor, toplum olarak
hekimlerimizin ve sağlık çalışanlarımızın haklarının da yanında olduğumuzu
ifade etmek istiyorum. 
Bu vesileyle, ülkemizdeki ve Mersin’imizdeki tüm hekim
arkadaşlarımı ve tüm sağlık çalışanlarımızı da bu kürsüden saygıyla
selamlıyorum.
Bu duygu ve düşüncelerle, 26 Ekim Hasta Hakları
Günü’nün ülkemizde farkındalık oluşturması dileğiyle saygılar sunuyorum. (AK
PARTİ sıralarından alkışlar) 
BAŞKAN – Teşekkür ederiz Sayın Tezcan.
AHMET SELİM YURDAKUL (Antalya) – Sayın Başkan…
BAŞKAN – Buyurun.
AHMET SELİM YURDAKUL (Antalya) – Ben hatibin söylediği
cümlelerdeki bazı hataları tutanaklara geçmesi açısından ifade etmek istiyorum.

BAŞKAN – Buyurun, dinliyorum. 
VI.- AÇIKLAMALAR
1.- Antalya Milletvekili Ahmet Selim
Yurdakul’un, Mersin Milletvekili Yılmaz Tezcan’ın yaptığı gündem dışı
konuşmasındaki bazı ifadelerine ilişkin açıklaması
AHMET SELİM YURDAKUL (Antalya) – Sayın Hatip, siz
tabii, sağlık konusunda tam bilgiye sahip değilsiniz herhâlde çünkü sağlık…
SALİH CORA (Trabzon) – O senin haddin değil.
MEHMET MUŞ (İstanbul) – Böyle bir usul yok ya. 
BAŞKAN – Mikrofonunuzu açalım, yerinizden bir açıklama
yapma gereği var sanırım. 
Buyurun.
AHMET SELİM YURDAKUL (Antalya) – Tam olarak, sağlık
konusunda bilgiye sahip olmadığınızı düşünüyorum çünkü bakın, ifade ettiğiniz
sağlık harcamaları 2002’den 2015’e kadar -2016 rakamlarını henüz Sağlık Bakanı
vermedi ama- 103 milyarın üzerinde devlet ve özel sektör birlikte ve bütün bu
harcamaların artışına rağmen yani yaklaşık 100 milyarın üstündeki paraya rağmen
sağlık göstergelerindeki iyileşme istenilen düzeyde değil. Vatandaşların
finansmandan korunması yine, istenilen düzeyde değil. Hasta memnuniyeti, ifade
ettiğiniz gibi, önce yüzde 39’dan 75’e çıktı fakat daha sonra bazı bölgelerde
72’ye, bazı bölgelerde 55’e kadar düştü. Bütün bunları da söylemeniz gerekiyor.

İkinci bir ifadeniz ise: MR sayısını, doğru, 18 MR’dan
256 MR’a çıkardınız ama 77 milyonluk bir nüfusta bir yılda sadece yataklı
hastanede çekilen MR sayısını 10 milyon 256 bine çıkardınız. 
RAMAZAN CAN (Kırıkkale) – Başkanım, sataşma yok, niye…
Böyle bir usulümüz yok ya, bu neye cevap veriyor?
MEHMET MUŞ (İstanbul) – Böyle bir usul yok Sayın
Milletvekili.
AHMET SELİM YURDAKUL (Antalya) – Tomografi sayısını
yani ışın alınarak…
(Mikrofon otomatik cihaz tarafından kapatıldı) 
AHMET SELİM YURDAKUL (Antalya) – …çekilen tetkik
sayısını ise 12,5 milyona çıkardınız. 
RAMAZAN CAN (Kırıkkale) – Ya, geç kardeşim ya, böyle
bir usul mü var ya?
AHMET SELİM YURDAKUL (Antalya) – Bütün bu gerçekleri
sizin Sayın Sağlık Bakanınız geçen haftaki röportajında ifade etti, dedi ki:
“Sağlıkta Dönüşüm Programı, istenilen düzeyde maalesef değil. İkinci aşamaya
geçmek mecburiyetinde kaldık.” Bütün bunları da söylerseniz vatandaş daha doğru
bilgilenir.
MEHMET
MUŞ (İstanbul) – Sayın Milletvekili, böyle bir usulü yok Meclisin.
RAMAZAN
CAN (Kırıkkale) – Niye daha hâlâ cevap veriyorsun ki anlamadım.
BAŞKAN
– Peki, teşekkür ederiz.
YILMAZ
TEZCAN (Mersin) – Sayın Başkan…
BAŞKAN
– Buyurun Sayın Tezcan.
YILMAZ
TEZCAN (Mersin) – Sayın hatip sataşmada bulundu. Sağlıkla ilgili...
BAŞKAN
– Sataşma değil, sizin verdiğiniz bilgileri düzeltme gereği duydu Sayın Tezcan.
YILMAZ
TEZCAN (Mersin) – Sayın Başkan, sağlıkla ilgili…
BAŞKAN
– Sizin de mikrofonunuzu açayım isterseniz, yerinizden cevap verebilirsiniz.
Buyurun.
2.- Mersin Milletvekili Yılmaz Tezcan’ın,
Antalya Milletvekili Ahmet Selim Yurdakul’un yaptığı açıklamasındaki bazı
ifadelerine ilişkin açıklaması
YILMAZ
TEZCAN (Mersin) – Sayın Başkan, hatibin söylediği… “Sağlıkla alakalı çok fazla
bilginiz yok.” diyor. Mersin’de başhekimlik, idarecilik, Tıbbi Hizmetler
Başkanlığı olmak üzere önemli görevlerde bulunduk. Mersin’le alakalı ve
Türkiye’deki sağlıkla ilgili hem akademisyen olarak hem bir idareci olarak
bilgimizin olduğunu ifade etmek istiyorum.
2002
yılında hasta memnuniyet oranının yüzde 39 olduğunu herhâlde bilmiyorlar.
Dolayısıyla, 2015 yılında yüzde 75’lere çıkması hasta memnuniyeti için çok
önemli.
Bir
de “MR radyasyon içeriyor.” diye bir açıklama yaptı sayın hatip.
AHMET
SELİM YURDAKUL (Antalya) – Hayır, tomografi, tomografi, çarpıtmayın.
YILMAZ
TEZCAN (Mersin) – MR’ın, tabii, radyasyonla alakası yok. Bunu biraz araştırırsa
daha iyi bilir diye düşünüyorum.
AHMET
SELİM YURDAKUL (Antalya) – Çarpıtmayın, tomografi sayısını verdim. Bakın, yine
doğruları söylemiyorsunuz.
YILMAZ
TEZCAN (Mersin) – İnsanların tomografi ve MR’a ulaşması, bugün özellikle kanser
alanında erken teşhisi hızlandırmıştır. Kendisine de soruyorum: Başı
ağrıdığında, ciddi bir hastalığı olduğunda…
(Mikrofon
otomatik cihaz tarafından kapatıldı)
YILMAZ
TEZCAN (Mersin) – …MR ya da tomografi çektirmiyor mu? 
Saygılar
sunuyorum.
BAŞKAN
– Peki, teşekkür ederiz Sayın Tezcan.
AHMET
SELİM YURDAKUL (Antalya) – Tomografi ışın içerir Sayın Hatip, MR değil,
çarpıtma.
BAŞKAN
– Sayın Yurdakul…
Sayın
milletvekilleri, şimdi, sisteme giren sayın milletvekillerine, ilk 15 milletvekiline
yerinden kısa söz vereceğim. Daha sonra da grup başkan vekillerine söz
vereceğim.
Sayın
Aydın’dan başlayalım.
Buyurunuz.
3.- Bursa Milletvekili Erkan Aydın’ın,
Çevre ve Şehircilik Bakanı Mehmet Özhaseki’nin bazı ifadelerine ilişkin
açıklaması
ERKAN
AYDIN (Bursa) – Teşekkür ederim Sayın Başkan.
Şu
ifadeyi hiçbir değişiklik yapmadan okuyorum: “Rant olmadan hayat olmaz. Doğru
olan, adaletli bir şekilde rantı dağıtmak, herkesin istifadesine sunmak. Bunun
için parsel bazlı yoğunluk artışından vazgeçmemiz gerekiyor.” Bu cümleler, dün
Bursa’da konuşan Çevre ve Şehircilik Bakanına ait. Düşünün ki bir Bakan rantı
savunuyor, “Rant olmadan hayat olmaz.” diyebiliyor; çok hazin, çok üzücü.
Rantla mücadele etmesi gereken bir Bakanın bu sözleri açıkça söylemesi Türkiye
için de çok büyük bir tehlike. Aslında, Bakan, partisinin ranta bakış açısını
da bir anlamda itiraf ediyor. Bunu da yüce Meclisimizin ve halkımızın
takdirlerine sunuyorum. 
Teşekkür
ederim. 
BAŞKAN
– Sayın Tümer…
4.- Adana Milletvekili Zülfikar İnönü Tümer’in,
kamu hizmeti yapan ve yargının kurucu unsuru olduğu kabul edilen avukatlara
yeşil pasaport verilmesi gerektiğine ilişkin açıklaması
ZÜLFİKAR
İNÖNÜ TÜMER (Adana) – Teşekkür ederim Sayın Başkan. 
Bilindiği
gibi, 6278 sayılı Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair torba Yasa’yla bazı koşullarla iş adamlarına
yeşil pasaport verilmesi düzenlenmiştir. Konu, 24 Ekim 2016 tarihli gazetelerde
“Büyük Holdinglere Yeşil Pasaport” haberiyle gündeme taşınmıştır. Yeşil
pasaport uluslararası seyahati kolaylaştırıcı bir hak ise bu hakkın
genişletilmesini elbette herkes memnuniyetle karşılamalıdır. Ancak, önceki
yasama dönemlerinde gündeme gelen fakat bir türlü yasalaşamayan bir yeşil
pasaport talebi daha var, o da avukatların yeşil pasaport talebidir. Bir kamu
hizmeti yapan ve yargının kurucu unsuru olduğu kabul edilen avukatlara da basit
bir düzenlemeyle pasaport verilmelidir. 
Teşekkür
ederim. 
BAŞKAN
– Sayın Gürer…
5.- Niğde Milletvekili Ömer Fethi Gürer’in,
Niğde’deki üreticilerin sorunlarına ilişkin açıklaması
ÖMER
FETHİ GÜRER (Niğde) – Teşekkürler Sayın Başkan. 
Niğde’de
üretici perişan. Burada bunu dile getiriyoruz ama Tarım Bakanlığının Niğde’ye
daha müdahalesi yok. Hafta sonu köyleri gezdim, elma 10 kuruş, patates 25
kuruş, domates 15 kuruş. Tüccar almadığı için ürün maliyetinin altında dahi
satılamıyor. Bor Tepeköy’de de kavunlar tarlada kalmış. Üreticilerle konuştum,
dekar maliyeti 1 milyar iken tüccar gelip 1 dekar kavunu 100 liraya dahi
almıyor. Şu anda ürün tarlada. İlaç, mazot, gübre, elektrikle kuyudan
çıkarıldığı için maliyeti artan suyun kullanıldığı Niğde’de… Tarım Bakanlığı
Niğde’yi neden unutuyor? Ürün değer bulmadığı gibi, Niğde, Avrupa Birliği
Kırsal Kalkınma Projesi dışında bırakıldı. Yüzde 70’i tarım ve hayvancılıkla
geçinen bir bölge nedense IPARD kapsamına alınmadı. Havza bazlı teşvik
kapsamında elma, patates, kavun yok. Hayvancılıkla ilgili düzenlemede Niğde
unutuldu. Üretici ürününü satamıyor, tüketici ise kentlerde pahalı ürün almak
durumunda kalıyor, Tarım Bakanlığı ise seyrediyor. Bakanlığın bu konuda Niğde
ve diğer bölgelerdeki üreticiler için dikkatini çekiyorum. 
Teşekkür
ederim.
BAŞKAN
– Sayın Engin…
6.- İstanbul Milletvekili Didem Engin’in,
İstanbul Valiliğinin AKUT’un kırk dokuz yıllığına kiraladığı binayı boşaltma
kararından bir an evvel dönmesini ve hayat kurtarmak için çabalayan binlerce
gönüllüden oluşan AKUT gibi kuruluşlara destek olunmasını beklediğine ilişkin
açıklaması
DİDEM
ENGİN (İstanbul) – Teşekkürler Sayın Başkan.
İstanbul
Valiliği AKUT’un kırk dokuz yıllığına kiraladığı ve on beş yıldır da merkezi
olarak kullandığı binayı on beş gün içinde boşaltmasını istedi. Depremler başta
olmak üzere tüm doğal afetlerde vatandaşlarımızın yardımına ilk yetişen ve
bugüne kadar 2.500’e yakın hayat kurtaran, ülkemizin önemli sivil toplum
kuruluşlarından AKUT, yöneticilerinin Hükûmete yönelik eleştirel sözleri
nedeniyle cezalandırılmaya çalışılıyor. 
AKP’nin
sivil toplum kuruluşlarından bile korkar hâle gelmesi ve her eleştirel görüşe
karşı gösterdiği tahammülsüzlük nasıl bir girdap içine girdiğinin en bariz
örneklerinden biridir. Eleştirilerini ifade eden her gazeteciyi, yazarı,
sanatçıyı, akademisyeni ve vatandaşımızı veya kuruluşu cezalandırarak
demokrasiden bahsedilemez. 
İstanbul
Valiliğinin almış olduğu bu karardan bir an evvel dönmesini ve hayat kurtarmak
için çabalayan binlerce gönüllüden oluşan AKUT gibi kuruluşlara destek olmasını
bekliyoruz.
Teşekkür
ederim. 
BAŞKAN
– Sayın Şimşek…
7.- Mersin Milletvekili Baki Şimşek’in,
Mersin’de hastanelerin yetersiz olduğuna ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan.
7
Haziran seçimlerinde “Tarsus Devlet Hastanesinin ihalesini yaptık.” diye
“billboard”lar asıldı ama bugün, hastane inşaatı yapılacak olan bölgede bir
çalışma göremiyoruz. 
Mersin’de
hâlâ yanık ünitesi olan bir hastane yoktur, hiçbir hastanede yanık ünitesi
yoktur. Mersin’de, üçüncü derecede yanık olan bir hasta Adana’ya ya da başka
şehirlere, Antep’e nakledilmek zorunda kalıyor.
Dün
gece Tarsus’ta trafik kazası geçiren bir hastayı Mersin’de yatıracak bir yoğun
bakım ünitesi bulamadık. Rica minnetle gece saat on ikide bir hastaneye
yatırabildik. Mersin şu anda 2 milyon nüfusun yaşadığı ama kişi başına hasta
yatak sayısında 40’ıncı sırada bulunan bir ildir. Bu ilde yüzde 95’lik bir
hasta memnuniyeti nasıl oluyor? Bu konuda Sağlık Bakanını açıklama yapmaya
davet ediyorum. 
Teşekkür
ediyorum.
BAŞKAN
– Sayın Yalım…
8.- Uşak Milletvekili Özkan Yalım’ın,
hiçbir geliri olmayan BAL liginde futbol müsabakalarında ambulans
bulundurulamadığına ve bu sorunun giderilmesi gerektiğine ilişkin açıklaması
ÖZKAN
YALIM (Uşak) – Teşekkür ederim Sayın Başkanım.
Benim
buradan sorum ve de çözülmesi gereken sorun Sayın Spor Bakanına ve de Sağlık
Bakanına. 
Türkiye
Futbol Federasyonu tarafından ihalesi yapıldıktan sonra Digiturk’ten destek
alan Süper Lig ve Birinci Lig futbol takımları kendi sahalarında ambulans
bulundurabilmektedirler ve de herhangi bir sakatlık veya acil bir durumda
gerekli müdahaleyi yapmaktadırlar. Ancak, hiçbir geliri olmayan, hiçbir geliri
bulunmayan, herhangi bir televizyondan destek almayan, kendi zor şartları
altında idare etmeye çalışan BAL liginde maalesef ambulans ücretle gelmektedir.
Ambulans ücretle geldiğinden dolayı da ambulans bulunduramamaktadırlar futbol
müsabakalarında. Bir kalp krizinde veya ufak bir sakatlanma anında futbolculara
en ufak bir müdahale yapılamamaktadır. Buradan Spor Bakanından ya da Sağlık
Bakanından özellikle bu sorunun giderilmesini istiyorum.
BAŞKAN
– Sayın Sarıbal…
9.- Bursa Milletvekili Orhan Sarıbal’ın,
Bursa Keles Kocayayla’da devam eden gölet inşaatının ve ağaç kesiminin
durdurulmasını talep ettiğine ilişkin açıklaması
ORHAN
SARIBAL (Bursa) – Teşekkür ederim Sayın Başkan.
Bursa
Keles Kocayayla’da bir gölet inşaatı sürmektedir. Gölet, taşıma suyla gölet
hâline getirilecektir. “Tarımsal sulama” diye yapılan gölet, duyumlarımız
doğrultusunda ne yazık ki bir golf alanı olarak düşünülmektedir. Büyükşehirden
aldığımız bilgiler doğrultusunda bu kanıya varmış durumdayız. Bu gölet projesi
için 2. İdare Mahkemesine DOĞADER ve Baro dava açtı. 2. İdare Mahkemesi 16
Ağustos tarihi itibarıyla yürütmeyi durdurma kararı verdi. Ne yazık ki şu anda
inşaat ve kilometrelerce ağaç kesimi devam etmektedir. Burada, hukuk devletinin
gereği, bu inşaat ve ağaç kesiminin durdurulmasını, faşizan uygulamanın
durdurulmasını bir an önce talep etmekteyiz, hukukun gereğinin yerine
getirilmesini talep etmekteyiz.
BAŞKAN
– Sayın Tanal…
10.- İstanbul Milletvekili Mahmut Tanal’ın,
Roman vatandaşların ayrıştırıldığına ve kendilerine insanca muamele yapılmasını
dilediğine ilişkin açıklaması
MAHMUT
TANAL (İstanbul) – Teşekkür ederim Sayın Başkan.
Değerli
milletvekilleri, İstanbul ilimizde yaşayan Roman vatandaşlarımızın eşlerinden
çok asker olan da var, şu anda vatani görevini yapan -asker- eşleri de var.
Roman vatandaşlarımıza İstanbul’da barınma hakkı sağlanamıyor; ayrıştırılıyor,
ikinci, hatta üçüncü sınıf vatandaş muamelesi görüyorlar. Ümraniye
Belediyesinin sınırları içerisinde bulunan 18 Roman vatandaşımızın çadırları
yıkıldı. Vatandaşlarımız sokakta, açıkta; elektrik yok, su yok, yağmurdan
korunacak bir çadırları bile yok; sosyal devlet ilkesine aykırı, devletin var
olma ilkesine aykırı. Roman vatandaşlarımızın acilen işe alınmasını, barınma
hakkının sağlanmasını, insanca muamele yapılmasını diliyor; hepinizi saygıyla,
hürmetle selamlıyorum.
BAŞKAN
– Sayın Aydemir...
11.- Erzurum Milletvekili İbrahim
Aydemir’in, Meclisin tüm mensuplarını EYOF 2017 Erzurum organizasyonuna davet
ettiğine ilişkin açıklaması
İBRAHİM
AYDEMİR (Erzurum) – Teşekkür ediyorum Sayın Başkanım. 
Gençlik
Oyunları bazında Avrupa’nın en büyük organizasyonu EYOF 2017’ye ev sahipliği
yapacak olan Erzurumluların şükran hislerini paylaşmak istiyorum. 12-17 Şubat
2017 tarihinde yapılacak olan EYOF, yalnızca Erzurum’un değil, aynı zamanda
ülkemizin kış turizmi ve sporlarında ulaştığı gıpta edilen düzeyi ifade
açısından da önemlidir. Kış sporları alanında ülkemiz, bölgemiz ve ilimiz adına
kaydedilen bu gelişmeyi sağlayan Sayın Cumhurbaşkanımıza ve Hükûmetimize
minnettarlığımızı arz etmeyi bir borç biliyorum. Bu vesileyle yüce Meclisimizin
tüm mensuplarını EYOF 2017 Erzurum organizasyonuna ülkemizin bu sportif
coşkusunu paylaşmaya davet ediyorum. 
Çok
teşekkür ediyorum. 
BAŞKAN
– Sayın Cora...
12.- Trabzon Milletvekili Salih Cora’nın,
Trabzon’un fethinin 555’inci yıl dönümüne ilişkin açıklaması
SALİH
CORA (Trabzon) – 26 Ekim 1461’de Fatih Sultan Mehmet Han tarafından Trabzon’un
fethedilişinin bugün 555’inci yıl dönümünü idrak ediyoruz. Fatih’in “Trabzon’un
fethi tamamlanmadan İstanbul’un fethi tamamlanmış sayılmaz.” sözleri, aslında
Trabzon’un jeopolitik ve jeostratejik öneminin bir ifadesidir. Bu ifadeyle
Bizans’ın son kalıntısı Anadolu’dan temizlenmiş, Karadeniz’in bir Türk gölü
hâline gelmesi hedefinin en önemli adımı atılmış, Bizans’ı diriltme hülyası da
son bulmuştur. Fatih Sultan Mehmet “Bu taraflara gelişten maksat yalnız kale
kazanmak değildir, buraları Müslümanlara vatan yapmak, aynı zamanda Allah’ın
rızasını kazanmak ve cihat sevabını kazanmak içindir.” sözleriyle Trabzon’un
fethini İslamiyet için önemli bir vecibe gördüğünü vurgulamıştı. Bu vesileyle
Trabzon’un fethinin 555’inci yıl dönümünü kutluyor, şanlı ecdadımızı rahmet ve
minnetle anıyoruz. 
Teşekkür
ederim. 
BAŞKAN
– Sayın Arık...
13.- Kayseri Milletvekili Çetin Arık’ın,
AKP’li vekillerin ellerini yargının üzerinden çekmesi gerektiğine ilişkin
açıklaması
ÇETİN
ARIK (Kayseri) – Teşekkür ederim Sayın Başkan.
AKP
Ordu milletvekili, yaptığı konuşmada, FETÖ’cü bir genel müdürün olduğunu ve bu
genel müdürün bir el tarafından korunduğunu söylüyor. Sayın vekil, bu FETÖ’cü
genel müdür kim, bu genel müdürü koruyan el kimin eli? Aynı vekil, FETÖ
soruşturmasından gözaltına alınan bir vatandaş için başsavcıyı aradığını, niçin
gözaltına alındığını sorduğunu ve iki saat sonra savcının kendisini arayarak
“Yanlışlık olmuş, şahsı serbest bıraktık efendim.” dediğini söylüyor. 
Yine,
Kayseri’de grup başkan vekili, kırmızı plakalı makam arabasıyla savcıya gidiyor
ve ne tesadüftür ki bu ziyaretin arkasından 22 kişi serbest bırakılıyor. Öte
yandan, kirada oturan öğretmen, ev sahibinin Bank Asyadaki hesabına kirasını
yatırdı diye ihraç ediliyor. Buradan AKP’li vekillere sesleniyorum: Elinizi
yargının üzerinden çekin. At izi it izine karışmasın.
Teşekkür
ediyorum. 
BAŞKAN
– Sayın Akın…
14.- Balıkesir Milletvekili Ahmet Akın’ın,
başta Balıkesir olmak üzere ülkenin her bölgesinde hayvancılığın gelişmesi ve
üreticilerin mağdur olmaması için yetkilileri görevlerini yapmaya davet
ettiğine ilişkin açıklaması
AHMET
AKIN (Balıkesir) – Sayın Başkan, Balıkesir, hayvancılıkta ülkemizin en önde
gelen illerinden ve süt üreticilerimizin büyük sıkıntıları mevcut. Ulusal Süt
Konseyi tarafından ilan edilen 1 lira 15 kuruşluk fiyat uzunca bir süredir
artırılmadı. Köylümüz sütünü bu fiyattan bile satamıyor, hatta ucuza satmak
zorunda kaldıkları sütlerinin parasını da bir türlü alamıyor. Firmalar altı
yedi aylık çekler veriyor. Özellikle yem fabrikası da olan bazı firmalar süt
paralarını yem olarak ödüyor ve bu durum da yem piyasasında haksız rekabete yol
açıyor. Balıkesir’deki süt üreticilerimiz süt referans fiyatları artırılsın
istiyor. Süt bedellerinin ödenmesinin çok uzun zamana yayılmasının engellenmesi
için gerekli önlemin alınmasını istiyor. Başta Balıkesir olmak üzere ülkemizin
her bölgesinde hayvancılığımızın gelişmesi ve üreticilerimizin mağdur olmaması
için ilgili ve yetkilileri görevlerini yapmaya, köylümüze ve üreticimize hizmet
etmeye davet ediyorum. 
Teşekkürler.
BAŞKAN
– Sayın Toğrul…
15.- Gaziantep Milletvekili Mahmut
Toğrul’un, Diyarbakır Büyükşehir Belediye Başkanı Gültan Kışanak ve Belediye
Meclis Üyesi Fırat Anlı’nın hukuksuz bir şekilde gözaltına alındıklarına
ilişkin açıklaması
MAHMUT
TOĞRUL (Gaziantep) – Teşekkürler Sayın Başkan.
Sayın
Başkan, dün, Diyarbakır Büyükşehir Belediye Eş Başkanları Sayın Gültan Kışanak
ve Sayın Fırat Anlı hukuksuz bir şekilde gözaltına alındı. Sayın Gültan
Kışanak, dün, Darbeyi Araştırma Komisyonunda ifade verdi. Sayın Gültan
Kışanak’ın tutuklanması acaba buraya çağrılanlara bir uyarı niteliğinde midir?
Ayrıca, Hükûmet bir Sri Lanka modelinden bahsediyor. 
Ben
şu hatırlatmayı yapmak istiyorum: Ne Türkiye Sri Lanka’dır ne de Kürtler
Tamil’dir. Kürtler direniş geleneğini tarihlerinden alıyorlar. Gültan Kışanak,
12 Eylül darbecilerinin işkencelerinde bile insanlık onurunu yere bırakmadı.
Bugün, sözde darbeleri araştıranların bizatihi kendileri darbeci olarak bu
yaptıklarıyla… Yine, Gültan Kışanak, insanlık mücadelesini, insanlık onurunu
savunmaya devam edecektir diyor, hepinize saygılar sunuyorum. 
BAŞKAN
– Sayın Arslan…
16.- Denizli Milletvekili Kazım Arslan’ın,
Başbakanın bazı ifadelerine ilişkin açıklaması
KAZIM
ARSLAN (Denizli) – Başbakana soruyorum: Sayın Başbakan, “Başkanlık ülkemize 15
Temmuzda gelmiştir. 15 Temmuz başkanlık gerekliliğini ortaya koymuştur.” gibi
ifadeler kullanarak 15 Temmuz darbe girişimini fırsata çevirdiğinizi
göstermiyor musunuz?
İki:
Başbakan olduğunuzdan beri başkanlık sisteminin gelmesi için olağanüstü gayret
sarf ediyorsunuz. Başbakan olduğunuzda il başkanlarını topladınız, Anayasa’mıza
ve yasalara aykırı biçimde “Anayasa ne derse desin siz başkanlığın gelmesi için
çalışacaksınız.” dediniz. Şimdi, size soruyorum: Başbakan olurken
Cumhurbaşkanına “Sizi başkan yapacağız.” sözünü verdiniz mi?
Üç:
Yargının bitirmiş olduğu, beraatla sonuçlanan “Ergenekon ve Balyoz davası
aslında vardı, FETÖ bunu sulandırdı.” diyorsunuz. Peki, Recep Tayyip Erdoğan da
bu sulandırılmış davanın neden “Savcısıyım.” dedi? Bunu açıklar mısınız?
Teşekkür
ederim.
BAŞKAN
– Son olarak Sayın Yarayıcı…
17.- Hatay Milletvekili Hilmi Yarayıcı’nın,
Diyarbakır Büyükşehir Belediye Başkanı Gültan Kışanak’ın gözaltına alınmasına
ilişkin açıklaması
HİLMİ
YARAYICI (Hatay) – Sayın Başkan, binlerce öğretmeni ve kamu çalışanını açığa
alma yoluyla susturmaya çalışan iktidar şimdi de gözünü seçilmiş belediye
başkanlarına dikmiştir. Bir yandan kayyum, öbür yandan gözaltılar yoluyla Kürt
halkının iradesi yok sayılmaktadır. 
Son
olarak, dün komisyonda AKP-cemaat ortaklığını teşhir eden Diyarbakır Büyükşehir
Belediye Başkanı Sayın Gültan Kışanak Diyarbakır’a döner dönmez gözaltına
alınmıştır. Sayın Kışanak’ın gözaltına alınmasını halkın iradesine bir darbe
olarak görüyor ve şiddetle kınıyorum. 
Gültan
Kışanak gibi ömrünü Kürt sorununun barışçıl yollarla çözümüne adamış bir ismi
gözaltına alıyorsanız bir arada yaşama inancımıza da en büyük darbeyi vurmuş
oluyorsunuz. Zaten son bir yıldır baskıcı uygulamalar nedeniyle giderek Kürt
halkında duygusal bir kopuş yaşanırken bunu daha da körüklemek bölücülüğün ta
kendisidir.
Teşekkür
ederim.
BAŞKAN
– Sayın milletvekilleri, teşekkür ediyoruz.
Şimdi
grup başkan vekillerine sırasıyla söz vereceğim. 
Sayın
Usta, sisteme girmişsiniz, sizden başlayalım.
Buyurunuz.

18.- Samsun Milletvekili Erhan Usta’nın,
genç işsizlik oranının yüksekliğine ve bu sorunun temelinde eğitim-istihdam
planlamasındaki aksaklıklar olduğuna, bu sorunları çözme yönünde Hükûmetten
daha fazla gayret beklediklerine ilişkin açıklaması
ERHAN
USTA (Samsun) – Teşekkür ederim Sayın Başkan.
Bir
milletvekili olarak belli okul mezunlarından, belli meslek gruplarından aslında
sürekli, belki günde yüzlerce mesaj alıyoruz. Özellikle gıda mühendisleri,
veterinerler, ziraat mühendisleri, su ürünleri mühendisliği mezunları, PDR
mezunları, iktisadi idari bilimler fakültesi mezunları gençler iş bulamadıklarından
ve işsizliklerinden şikâyet ediyorlar. Şimdi, tabii, istihdam datalarına şöyle,
özellikle, son döneme… Aslında, istihdamda performansımız son yıllarda çok kötü
ama nisandan sonra -bunun 15 Temmuzla da alakasının olmadığını bilmemiz gerekiyor-
nisan-temmuz döneminde işsizlik oranı 1,3 puan arttı. Bakın, bu çok ciddi bir
sinyaldir, çok büyük bir sıkıntı var burada. Bu dönemde, üç ayda işsiz sayısı
-mevsimsel düzeltilmiş veri olduğu için ayı ayla mukayese etme imkânımız var-
385 bin kişi arttı. İşsiz sayısı artmakla kalmadı, istihdam kaybı da var, 297
bin. Yani üç ayda 300 bin dersek aylık ortalama 100 bin istihdam kaybı var.
Biraz daha tanımı değiştirirsek 5,9 milyon işsizimizin olduğunu da biliyoruz. 
Daha
da vahimi tabii ki genç işsizlik oranı, yüzde 20 civarında. Gençlere soruluyor,
15-24 yaş arasına, “Ne istihdamdayım ne de eğitimdeyim.” diyenlerin oranı da
yüzde 26’nın üzerinde, yüzde 26,3. Şimdi, dolayısıyla, bizim en güçlü yanımız
genç nüfusumuz derken genç nüfusumuzun bu şekilde heba olması tabii ki ülkemiz
açısından büyük bir sıkıntı, fırsatı kaçırıyor ülkemiz. 
Tabii,
bu problemin temelinde eğitim-istihdam planlamasındaki aksaklıklar var. Bu,
ülkenin öteden beri bir sorunu ancak, tabii, şu anda on dört yıllık bir
iktidarın performansından bahsediyoruz zaman zaman. Bunlar on dört yılda
çözülebilecek meselelerdi fakat maalesef, Adalet ve Kalkınma Partisi
hükûmetleri bu dönemde çok da fazla bir şeyi çözemediler. Dolayısıyla, eğitimde
piyasanın arzuladığı bir eğitim planlamasının yapılması lazım.
(Mikrofon
otomatik cihaz tarafından kapatıldı) 
BAŞKAN
– Açıyorum Sayın Usta, tamamlayın lütfen.
ERHAN
USTA (Samsun) – Eğitimde kalite sorununu zaten biliyoruz. 
Tabii,
ülkenin yeteri kadar büyüyememesi de diğer bir sorun. Şimdi, kamuda istihdam edilmesi
gereken gençlerimiz var, özel sektörde istihdam edilmesi gerekenler var.
Dolayısıyla, büyüme performansımızı bu yüzde 2’ler, 3’ler seviyesinden daha
yüksek seviyelere çıkarmak durumundayız. Bu kısır çekişmeleri bırakıp reform
atılımı yaparak Hükûmetin bir an evvel ülkeyi büyütmesi lazım. Değilse, dediğim
gibi, fırsat kaçıyor ve bu gençlerin sorunları gitgide büyüyor. Dolayısıyla,
örneğin, devlette muhasebeci olarak, mali hizmet uzmanı olarak istihdam
edebileceğimiz kadrolar var, buralarda da çok fazla atama yapılmıyor. 400 bin
iktisadi idari bilimler fakültesi mezunu var. Böyle bir devlet yapısı olmaz, bu
kadar boş, işsiz, mezun kişiyi biz ne yapacağız?
Dolayısıyla,
bu sorunları çözme yönünde biz Hükûmetten daha fazla gayret bekliyoruz. 
Teşekkür
ediyorum Sayın Başkan.
BAŞKAN
– Teşekkür ederiz Sayın Usta.
Sayın
Baluken, buyurunuz.
19.- Diyarbakır Milletvekili İdris
Baluken’in, Diyarbakır Büyükşehir Belediye Başkanı Gültan Kışanak ve Belediye
Meclis Üyesi Fırat Anlı’nın gözaltına alınmalarına ve güvenlik güçlerinin bu
olaya demokratik tepkilerini gösterenlere acımasız bir şekilde saldırdığına
ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Sayın
Başkan, dün Diyarbakır Büyükşehir Belediyesi Eş Başkanlarımız Sayın Gültan Kışanak
ve Sayın Fırat Anlı AKP saray iktidarının işletmiş olduğu düşman hukuku
kapsamında gözaltına alınmışlardır. Bizim artık bu siyasi soykırım
operasyonlarını bir hukuksuzluk olarak değil, AKP saray iktidarı tarafından
bilinçli olarak devreye konan bir düşman hukuku olarak tanımladığımızı ifade
etmek istiyorum. 
Belediye
eş başkanlarımızın evleri basılmış, belediye binası sabaha kadar polis ve
Jandarma ekipleri tarafından vekillerin ve avukatların denetim yapmasına izin
vermeyecek şekilde, korsanvari bir yöntemle basılmıştır. Halkın dün akşamdan bu
saate kadar göstermiş olduğu demokratik tepkisine karşı da AKP saray
iktidarının talimatlandırdığı güvenlik güçleri çok acımasız bir şekilde
saldırmaktadırlar. Bu saat itibarıyla Diyarbakır Milletvekilimiz Feleknas Uca,
Diyarbakır Milletvekilimiz Ziya Pir, Adıyaman Milletvekilimiz Behçet Yıldırım
polis tarafından darbedilmiştir. Bu arkadaşlarımız -sağlık raporuyla-
darbedilecek düzeyde sokak ortasında ağır işkence altına girmişlerdir. 
Her
şeyden önce şunu ifade edelim. Gerek büyükşehir belediye eş başkanlarımızın bu
şekilde korsanvari yöntemlerle gözaltına alınması gerekse de
milletvekillerimizin bu şekilde sokak ortasında darbedilmesi açıkçası Kürt
halkının iradesine bir saldırıdır. Kürt halkının kimliğine, benliğine, onuruna,
haysiyetine ve iradesine Diyarbakır’da bu saldırıyı yapanlar bu saldırının
sonucuna katlanacaklardır.
(Mikrofon
otomatik cihaz tarafından kapatıldı)
İDRİS
BALUKEN (Diyarbakır) – Toparlıyorum.
BAŞKAN
– Açıyorum Sayın Baluken.
İDRİS BALUKEN (Diyarbakır) – Ellerindeki devlet
imkânlarıyla her türlü saldırıyı geliştirebilirler, bizleri tutuklayabilirler,
hatta emrindeki kontra, paramiliter çetelere öldürtebilirler de ama bu sürecin
sonunda onların öngördüğü o tasfiye konseptinin amacının nasıl gerçekleşeceğini
bütün demokratik kamuoyu görecektir; biz mi tasfiye olacağız, onlar mı tasfiye
olacak? Çiller, Ağar, Kenan Evren gibi bu darbe uygulamalarını kesintisiz
olarak Kürt halkı başta olmak üzere Türkiye halklarına dayatanlar mı tarih
sayfasında yok olacak yoksa bu halkın iradesi mi kırılacak, hep birlikte
göreceğiz. Biz halkımıza şunu söylüyoruz, halkımız rahat olsun: Bu kesintisiz
darbe sürecine karşı kesintisiz direniş sürecinde halkımızın içerisinde,
yanında yer alacağız. Hiçbirimizin ayağı, dizleri bunların karşısında, bu
zalimlerin karşısında asla toprağa değmeyecek. O dizlerin toprağa değmesindense
aldığımız her damla nefesin bize haram olmasını yeğleriz.
Genel
Kurulu saygıyla selamlıyorum.
BAŞKAN
– Teşekkür ederiz Sayın Baluken.
Sayın
Özel, buyurunuz.
20.- Manisa Milletvekili Özgür Özel’in, 26
Ekim Dünya Hasta Hakları Günü’ne, kendileriyle ilgili hiçbir suçlama olmadığı
hâlde eşlerinden dolayı suçlanan ve hakları ellerinden alınan eczacıların
durumlarının suçların şahsiliği ilkesiyle bağdaşmadığına ilişkin açıklaması
ÖZGÜR
ÖZEL (Manisa) – Çok teşekkür ediyorum Sayın Başkan.
Öncelikle
Dünya Hasta Hakları Günü’nde -bugün tabii bir konuşma da yapıldı- öncelikle
bütün milletvekillerinin şuna dikkat etmesi lazım. Bu Meclis hekime karşı
şiddetin niçin arttığını araştırdı, bir komisyon raporu yayımladı. Bu komisyon
raporunda hasta memnuniyet anketlerinin sağlık profesyonelleri dışında
paylaşılmasının, kamuoyuna ifade edilmesinin oran ne olursa olsun hekime karşı
şiddeti, başına kötü bir şey gelenin “Yahu, bu kimse herkes memnun, bu benim
başıma geldi, demek ki bu doktor suçlu.” diyerek bir psikolojiyi pekiştirdiği
uyarısı vardı, buna dikkat etmek lazım. 
İşler
çok yolunda diye söyleniyor, sağlıkta baş aşağı gidiliyor: “Ben artık bu işleri
bıraktım.” diyen Sağlık Bakanını, önceki Sağlık Bakanını apar topar geri
getirme çabalarından belli zaten ama şunu da söyleyelim. Adalet ve Kalkınma
Partisi ilk iktidara geldiğinde hastalardan 1 çeşit katılım payı alınırdı,
bugün tam 14 çeşit katılım payı alınıyor, hastanede, eczanede ya da maaşından
kesilerek. Böyle bir gerçeklik varken, hasta haklarının en temelinde eşit, en
kaliteli hizmete ücretsiz erişmek varken AKP’nin sağlık alanını nasıl
ticarileştirdiğinin en önemli göstergesi budur. Hasta Hakları Günü’nde bunun öncelikle
altını çizelim.
Yanımda
partimizin benim gibi eczacı olan bir milletvekili oturuyor. Tüm
meslektaşlarımızdan hem bize hem de Türk Eczacıları Birliğine son günlerde
hızla artan bir uygulamayla ilgili şikâyetler geliyor. Eczacıların, bir gün
sabah gidiyorlar, ekranları kapanmış, ilaç verdirtmiyor sistem ve hesaplarına
el konmuş. Kim bu eczacılar? Bu eczacıların kendileriyle ilgili hiçbir suçlama
yok ama eşleri açığa alınmış devlet memurları, eşleri ihraç edilmiş kamu
personeli ya da bu eczacılar, bankanın yapmış olduğu bir teklif, ticari bir
ilişkiden dolayı Bank Asya’da hesap bulundurmuş... 
(Mikrofon
otomatik cihaz tarafından kapatıldı) 
BAŞKAN
– Sayın Özel, açıyorum.
ÖZGÜR
ÖZEL (Manisa) – ...POS cihazını kullanmış eczacılar. Bir kere, suçun şahsiliği
ilkesi ayaklar altına alınarak... Bundan tek yararlanan kişi -ki yararlansın-
AKP Genel Başkan Yardımcısıdır, kardeşi darbeci olduğu hâlde devam ediyor. Suç
şahsidir, böyle olması lazım ama eczacının eşi suçlu dahi olsa... Bundan önce
türlü türlü terör örgütlerinden müebbet hapis alan suçlular oldu çok -adi suç-
hiçbirinin eşinin eczanesinin ekranı sebepsiz kapatılmadı. Türk Eczacıları
Birliğinin benden sonraki Genel Sekreteri Sayın Arman Üney devamlı şunu
söylüyor: “Tüm gayretimize rağmen, kimse ne gerekçeyle kapatıldığını söylemedi,
bir talimat geldi ‘Böyle olması gerekiyor.’” Böyle olması gerekmiyor Sayın
Başkan, bu hukuksuzluk demek. O eczanede ilacı olan hastalar... O eczaneye 100
lira para ödüyorsanız bu paranın 90 lirası deponun parası zaten ve deponun
alacağının yüzde 90’ına elkoyuyorsunuz o eczaneye para ödemeyerek. Böyle bir
işleyiş, böyle bir cezalandırma, böyle akıl dışı bir yaklaşım olamaz. Bunu da
meslektaşlarımız adına yüce Meclisin takdirlerine arz etmek istedim.
BAŞKAN
– Teşekkürler Sayın Özel.
Sayın
Muş, açıyoruz mikrofonunuzu. 
Buyurun.
21.- İstanbul Milletvekili Mehmet Muş’un,
savcılığın keyfî bir uygulamayla değil, ciddi ve vahim iddialardan ötürü
Diyarbakır Büyükşehir Belediye Başkanı Gültan Kışanak’ı gözaltına aldığına ve
Diyarbakır Milletvekili İdris Baluken’in yaptığı açıklamasındaki bazı
ifadelerine ilişkin açıklaması
MEHMET
MUŞ (İstanbul) – Sayın Başkan, burada, dün gözaltına alınan Diyarbakır
Büyükşehir Belediye Başkanı Gültan Kışanak’la alakalı bazı açıklamalar yapıldı
ve savcılığın açıklamaları ortadadır: PKK/KCK silahlı terör örgütüne üye olma,
sözde demokratik özerkliğin ilan edildiği, Demokratik Toplum Kongresine
katılmak ve burada olağan üye sıfatıyla örgüt lehine konuşma yapmak, PKK/KCK
silahlı terör örgütünün çağrısı ve talimatları doğrultusunda Diyarbakır’da
düzenlenen Nevruz etkinliklerinde terör örgütü lehinde söylemlerde bulunarak
özerklik çağrısı yapmak “ve benzeri… 
Burada,
iddialar ortadadır. Bu konuyla ilgili vurgulanacak olan husus şudur: Savcılık
keyfî bir uygulamayla değil, yukarıda sayılan ciddi ve vahim iddialardan ötürü
Gültan Kışanak’ı gözaltına almıştır. Hukuk karşısında herkes eşittir. Yargı bir
kişinin mesleğine, konumuna, statüsüne bakarak ona ayrıcalık tanımaz,
tanıyamaz. Bir kişinin belediye başkanı olması onu suçtan muaf duruma da
getiremez. Hukukun temel ilkesidir, eğer suç varsa ceza da vardır. Kimseyi
peşinen suçlu kabul etmiyoruz ama herkesi hukuka saygılı olmaya davet ediyoruz.
Herkes sabırla bağımsız yargının kararını beklemelidir. Kimse baskıyla, tehditle
yargı makamlarını etkilemeye çalışmamalıdır. HDP’li sözcülerin hukuki bir
soruşturmayı siyasileştirmeye çalışması ve bunun üzerinden provokasyon anlamına
gelen çağrılarda bulunmaları maksatlıdır. 
Uzun
süredir, çeşitli bahanelerle 6-7 Ekim olayları benzeri çağrılarda bulunanlar
bölgede karşılık bulamamış, hüsrana uğramıştır. Şimdi, birilerini yargıdan
kaçırmak için yapılan bu çağrılar da nafiledir. Demokratik bir hukuk
devletinde…
(Mikrofon
otomatik cihaz tarafından kapatıldı) 
BAŞKAN
- Açıyorum Sayın Muş.
MEHMET
MUŞ (İstanbul) - …terör örgütüne üye olma özgürlüğü diye bir özgürlük olamaz.
Şiddeti ve terörü övme, meşrulaştırma, teşvik etme gibi bir hürriyet yoktur.
Hukuku, Anayasa’yı, yasaları hiçe sayarak sözde özerklik ilan etme, vatan
topraklarını bölmeye çalışma özgürlüğü diye bir özgürlük yoktur. Kamu
araçlarını terör örgütünün emrine verme, kamu kaynaklarını teröre aktarma diye
bir uygulama söz konusu olmaz, olamaz. Bunların aksini iddia edenler demokratik
hukuk devletini değil, anarşizmi, bölücülüğü arzulamakta ve savunmaktadır.
Yapılan uygulama bir hukuki uygulamadır. Burada, iddia makamı ortadadır ve bir
şekilde karar verilecektir. Burada yargıyı, mahkemeyi baskı altında
çalıştırmaya kimse yeltenmesin. 
“Sonuçlarına
katlanacaklar.” diyerek de neyi kast ediyorsunuz Sayın Baluken? Yargıyı ve
devleti mi tehdit ediyorsunuz?
İDRİS
BALUKEN (Diyarbakır) – Sizin siyasi sonunuzu söylüyoruz, siyasi sonunuzu. 
MEHMET
MUŞ (İstanbul) – Kusura bakmayın, ne yargı ne de devlet…
(Mikrofon
otomatik cihaz tarafından kapatıldı)
MEHMET
MUŞ (İstanbul) – …sizin bu boş tehditlerinize pabuç bırakmaz, bırakmayacaktır. 
İDRİS
BALUKEN (Diyarbakır) – Kenan Evren gibi, Çiller gibi siyasi sonunuza işaret
ediyoruz, merak etmeyin. 
MEHMET
MUŞ (İstanbul) – Bizi diğerleriyle mukayese etmeyin. Türkiye bir hukuk
devletidir, her şey hukuk içerisinde hâl yoluna konulur, çözülür. Türkiye
Cumhuriyeti devleti hukuk içerisinde hareket eder. Oradan, “Sonuçlarına
katlanırlar.” diye de bizleri, devleti, ülkeyi tehdit etmeye kalkmayın. (AK PARTİ
sıralarından alkışlar)
BAŞKAN
– Teşekkür ederiz Sayın Muş. 
İDRİS
BALUKEN (Diyarbakır) – Sayın Başkan…
BAŞKAN
– Buyurun Sayın Baluken. 
İDRİS
BALUKEN (Diyarbakır) – Sayın Muş’un bütün konuşması sataşma doluydu. Bizi
provokasyon yapmakla, devleti tehdit etmekle itham etti. Sataşmadan söz talebim
var. 
BAŞKAN
– Sayın Baluken, iki dakika size söz vereceğim. 
Buyurun.

V.- SATAŞMALARA İLİŞKİN KONUŞMALAR (Devam)
7.- Diyarbakır Milletvekili İdris
Baluken’in, İstanbul Milletvekili Mehmet Muş’un yaptığı açıklaması sırasında
şahsına sataşması nedeniyle konuşması
İDRİS
BALUKEN (Diyarbakır) – Teşekkür ediyorum Sayın Başkan. 
Değerli
milletvekilleri, doğrusu, bu yargı bağımsızlığıyla ilgili söylediğiniz sözler
gözlerimizi yaşartıyor. Aynı yargı değil miydi, 17-25 Aralıkta bakan
çocuklarını, başbakan çocuklarını makam arabalarına koyup saklamaya
çalışıyordunuz? Aynı yargı değil miydi, MİT Müsteşarını haftalar boyunca siz
saklayıp işte, “Yargı bize darbe yapmaya çalışıyor.” diyordunuz? Aynı yargı
değil miydi, siz mahkeme koridorlarında, adliye koridorlarında “Her taraf
eşkıya doldu.” dediniz? Şimdi ne oldu? Şimdi aynı yargı mekanizmasını kendi
denetiminize aldığınızda bu yargıyla ilgili süreçleri meşrulaştırmış mı
oluyorsunuz? Hakan Fidan’la ilgili süreci “eşkıya” olmuş yargı üzerinden
tanımlayacaksınız da Gültan Kışanak’a yönelik süreci “savcının meşru soruşturma
süreci” olarak mı göstereceksiniz bize? Kim inanacak buna? 
“Demokratik
özerklik” dediği şeyi biz savunuyoruz, biz, bu kürsüden defalarca savunduk.
Türkiye’de, bütün Türkiye coğrafyasında var olan bütün sorunların çözüm projesi
olarak demokratik özerkliği Halkların Demokratik Partisi savunuyor ve Anayasa
Komisyonuna da teklif olarak verdi. Demokratik özerkliği sen hangi gerekçe
üzerinden suç sayıyorsun? 
Ha, terörle ilişki meselesine gelince, birazdan
ayrıntılı o meselelere gireceğiz, konuşacağız. Ancak, bunlarla ilgili
söylediğiniz sözlere hiç kimse inanmıyor. 
Diğer
taraftan, “devleti tehdit etme”, yok “halkı tehdit etme” gibi bir şey yok. Ben
size sizin siyasi sonunuzu gösteriyorum. Sizin siyasi sonunuz, tıpkı sizin
yöntemlerinizle bu halkın iradesini kırmaya çalışan Çiller gibi olacak, Ağar
gibi olacak, Kenan Evren gibi olacak. Siz, şimdi, bu siyasi sonu getirip bilmem
“Halkı tehdit ediyor, devleti tehdit ediyor.” gibi saptırmaya çalışmayın. Bu
yola madem girdiniz, “kesintisiz darbe süreci” dediniz, kesintisiz direniş
süreciyle hep beraber göreceğiz.
Teşekkür
ediyorum. (HDP sıralarından alkışlar)
BAŞKAN
- Teşekkürler Sayın Baluken.
MEHMET
MUŞ (İstanbul) - Sayın Başkan…
BAŞKAN
- Sayın Muş…
MEHMET
MUŞ (İstanbul) - Burada, bizim ne olacağımıza milletin iradesi karar verir.
Şimdiye kadar milletin reyiyle iktidara geldik ve milletin verdiği yetki
müddetince de görevde kalırız. Hiç kimse farklı tanımlamalar içerisine
girmesin.
MEHMET
EMİN ADIYAMAN (Iğdır) - Millet götürecek sizi zaten.
İDRİS
BALUKEN (Diyarbakır) - Millet götürecek sizi zaten diyoruz. Maskenizi
düşürdükçe millet götürür.
MEHMET
MUŞ (İstanbul) - Siz kendinize bakın, siz kendinize bakın.
MEHMET
EMİN ADIYAMAN (Iğdır) - Millet götürecek, onu söylüyoruz.
MEHMET
MUŞ (İstanbul) - Şimdi, bakınız değerli arkadaşlar…
İDRİS
BALUKEN (Diyarbakır) - Anlamamakta ısrar ediyorsunuz.
MEHMET
MUŞ (İstanbul) - Neden efendim? Demokratik özerklikten bahsediyorlar. Bakınız…
MEHMET
EMİN ADIYAMAN (Iğdır) - Sen başkanlıktan bahsediyorsun da demokratik özerklik
olmaz mı?
İDRİS
BALUKEN (Diyarbakır) - Sen fiilî olarak rejim değiştirdiğini söylüyorsun.
MEHMET
MUŞ (İstanbul) - Ben yaptığı sataşmalardan dolayı söz istiyorum. Buradan cevap
vermeyeceğim.
BAŞKAN
- Peki, buyurun Sayın Muş. (AK PARTİ sıralarından alkışlar)
İki
dakika…
8.- İstanbul Milletvekili Mehmet Muş’un,
Diyarbakır Milletvekili İdris Baluken’in sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET
MUŞ (İstanbul) - Aslında, kürsüye çıkıp bunun üzerine tekrar aynı şeyleri ifade
etmek istemezdim fakat öyle şeyler söyleniyor ki, öyle şeyler iddia ediliyor ki
ortada hiçbir şey yok, PKK terör örgütü diye bir örgüt yok, bunun bir şehir
yapılanması, KCK diye bir şey yok(!) Buna ortada bir destek var; farklı
dönemlerde buraya araç tahsis edilen görüntüler ortaya çıktı, gördünüz, bu
görüntüler var ortada. Bunlar sanki ortada yokmuş gibi, efendim, durup dururken
yargı burada bir adım altmış. Ne diyoruz biz? Bekleyin, yargı ne karar verirse
herkes bunu sabırla beklesin. 
Bakınız,
bir tanesi bir “tweet” atıyor, diyor ki: “Biz Cizre ile Gever’i kanton ilan
edelim.” “Fake” bir isimle atıyor bunu. Enteresanı şu: HDP’de milletvekilliği
yapmış Selma Irmak “Kesinlikle katılıyorum…” İşte, o şehirlere çukurlar
kazmalarının, o şehirlere bombalar, EYP’ler yerleştirmelerinin arkasında da
yatan budur. Ne ilan edeceklermiş? Kanton ilan edeceklermiş. “Efendim,
demokratik özerklik ilan ediyoruz.” Kanton diyemiyor önce, önce demokratik
özerklik, daha sonraki adımı ne? Kanton. Ondan sonra onu ifade edecek. Şimdi,
bunlar tıkandı, ilerleyemiyor, kesildi, millet bu işin gerçek yüzünü gördü, bu
feryat, bu figan ondan değerli milletvekilleri. Halkta bir karşılık bulmadığı
için bu kürsüden sürekli provokatif açıklamalar yapılıyor, tehditvari
açıklamalar yapılıyor. Eğer millet nezdinde bir karşılık bulmuş olsaydı farklı
konuşurlardı. Millet gerçeği gördüğü için, millet kendi ödediği vergilerle,
kaynaklarla nelerin finanse edildiğini, hangi amaçlarla kullanıldığını gördüğü
için bunlara destek vermiyor. Şu an yaptıkları bütün çağrılara rağmen de
milletin buna kesinlikle ve kesinlikle prim vermediği Diyarbakır’da ortaya
çıkmıştır diyorum.
Sizleri
saygıyla selamlıyorum. (AK PARTİ sıralarından alkışlar)
BAŞKAN
– Teşekkürler Sayın Muş.
İDRİS
BALUKEN (Diyarbakır) – Sayın Başkan, yeniden söz talebim olacak çünkü tekrar
sataştı, provokatif ve tehditvari konuşmalar yaptığımı söyledi. Öyle bir şey
yapmadım.
FİLİZ
KERESTECİOĞLU DEMİR (İstanbul) – Milletvekilinin kaburgasını kırarken ne
iradesi ortaya çıkmamış acaba?
İBRAHİM
AYDEMİR (Erzurum) – Sen ne diyorsun ya?
FİLİZ
KERESTECİOĞLU DEMİR (İstanbul) – “Sen” diye birisi yok. Saygı çerçevesinde
konuşacaksan konuş.
BAŞKAN
– Sayın Baluken, son bir kez size iki dakika söz veriyorum. Yeni bir sataşmaya
mahal vermeyin.
Buyurun.
9.- Diyarbakır Milletvekili İdris
Baluken’in, İstanbul Milletvekili Mehmet Muş’un sataşma nedeniyle yaptığı
konuşması sırasında şahsına sataşması nedeniyle konuşması
İDRİS
BALUKEN (Diyarbakır) – Bakın, biz demokratik özerkliği sadece Kürtlerin yoğun
yaşadığı iller için değil, bütün Türkiye için bir çözüm projesi olarak Anayasa
Komisyonuna sunduk. Demokratik özerkliği öyle saklayarak birtakım illegalize
görüntüyle falan tartışıyor değiliz. Bizim projemiz odur, projemiz. Siz,
bırakın projenizi, Türkiye'de fiilî olarak rejim değiştirdiğinizi
söylüyorsunuz. Bu ülkenin Adalet Bakanı mevcut yasaları ve Anayasa’yı elinin
tersiyle bir kenara iterek Türkiye'de fiilî rejim değişikliği yaptığını
söylüyor. Ya, rejim değişikliği eğer suçsa, bununla ilgili fiilî bir durum
yaratmak suçsa siz zaten o suçun âlâsını yapmışsınız. Biz şu anda fiilî bir şey
de yapmış değiliz. Demokratik özerklik projemizi Türkiye halklarına anlatıp
ülkenin tamamını 22 özerk bölgeden oluşan yeni bir idari ve siyasi sisteme
kavuşturmak istiyoruz. Bunun suçla herhangi bir alakası yok. 
Diğer taraftan, belediyelerin, bilmem, terörle
ilişkisi, suç meselesi, uzun uzun anlatmaya gerek yok. Sizin Başbakan
Yardımcınız söyledi ya. Parsel parsel her tarafı kime peşkeş çektiğinizi,
İstanbul Büyükşehirde, Ankara Büyükşehirde, Bursa Büyükşehirde, Antep
Büyükşehirde neler yaptığınızı bizzat sizin kendi yetkilileriniz kendi ağzıyla
söyledi. Bak, dumanı yeni tütüyor, sosyal medyada çok da revaçta. Açın siz de
izleyin, Antep Büyükşehir Belediye Başkanınızın sizin “darbeci” olarak
tanımladığınız yapılanmaya muhabbetlerini nasıl ağzından bal damlayarak...
Dolayısıyla, buraya gelip farklı şeyleri, gerçekleri çarpıtarak anlatmayın.
Diğer taraftan, şunu ifade edeyim: Yani biz, öyle
kimseyi tehdit falan ediyor değiliz. Kantonla ilgili bir şey yapsak onu da
gelir burada söyleriz. Kanton ilan etme gibi bir projemiz olsa, şey yapsak
hiçbirinizden de çekinmeyiz. Bizim projemiz nettir, projemizin arkasındayız.
Siz, bütün bu demokratik kazanımları ortadan kaldıran bir darbeyle Türkiye'de
fiilî rejim değişikliğini yaptığını söyleyen bir siyasi partisiniz. 
(Mikrofon otomatik cihaz tarafından kapatıldı)
İDRİS BALUKEN (Devamla) – Dolayısıyla, mevcut durumda
sizin siyasi akıbetinizi, siyasi sonunuzu bütün kamuoyuna aktarmak, bütün
Türkiye haklarına açıklamak da bizim görevimizdir.
Teşekkür ediyorum. (HDP sıralarından alkışlar) 
BAŞKAN – Teşekkürler Sayın Baluken.
MEHMET MUŞ (İstanbul) – Sayın Başkanım, tekrar söz
almayacağım fakat kayıtlara girsin. PKK ve KCK doğu ve güneydoğudaki
illerimizin bazılarında bir kanton hayali kurmuştur.
İDRİS BALUKEN (Diyarbakır) – Git, onu PKK’yle konuş,
bizimle konuşma.
MEHMET EMİN ADIYAMAN (Iğdır) – Git, onu PKK’yla konuş.
İDRİS BALUKEN (Diyarbakır) – Git konuş, git onlarla
konuş.
MEHMET MUŞ (İstanbul) – Ama, ülkemizin güvenlik
birimleri onları, o kazdığı çukurların içerisine gömdüğü için bu kanton suya
düştü. Bu da kayıtlara girsin. (AK PARTİ sıralarından alkışlar) 
BAŞKAN – Sayın milletvekilleri gündeme geçiyoruz.
Başkanlığın Genel Kurula sunuşları vardır. 
Meclis araştırması açılmasına ilişkin üç önerge vardır,
ayrı ayrı okutuyorum:
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Niğde Milletvekili Ömer Fethi Gürer ve
21 milletvekilinin, Niğde’de elma ve patates üreticilerinin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/339)
Türkiye Büyük Millet Meclisi
Başkanlığına
Niğde
İlinde 250 bin dekar patates tarımı yapılmaktadır. Nevşehir’le birlikte
ülkemizin en çok patates üretimi yapılan bölgesidir. Niğde'de 228 bin dekar
bahçede elma yetiştiriciliği yapılmaktadır. 11 bin dekar alanda da organik elma
yetiştirilmektedir.
Patates ve elma ürününde rekolte artışı olduğunda her
yıl üretici sorun yaşamaktadır. Hâlen Niğde'de patates ve elma depoda kalmış,
üretici mağdur durumdadır. Sorunun kalıcı bir çözüme ermesi, mevcut ürünün
pazarlanması, üretici zararının karşılanması, gelecek yıl benzer sorunların
yaşanmaması için kalıcı çözümleri de kapsayacak bir çalışmayla üreticiler ve
sorunlarının irdelenmesi gerekmektedir. Elma ve patates yetiştiriciliğinin
dolayısıyla elma ve patates üreticilerinin sorunlarının araştırılarak alınması
gereken önlemlerin belirlenmesi amacıyla Anayasa’nın 98, İç Tüzük’ün 104 ve
105'inci maddeleri uyarınca bir Meclis araştırması açılmasını arz ederiz. 
Saygılarımla.
1)
Ömer Fethi Gürer (Niğde)
2)
Hüseyin Çamak (Mersin)
3)
Özcan Purçu (İzmir)
4)
Niyazi Nefi Kara (Antalya)
5)
Mazlum Nurlu (Manisa)
6)
Orhan Sarıbal (Bursa)
7)
Şerafettin Turpcu (Zonguldak)
8)
Kadim Durmaz (Tokat)
9)
Muhammet Rıza Yalçınkaya (Bartın)
10)
Yakup Akkaya (İstanbul)
11)
Seyit Torun (Ordu)
12)
Namık Havutça (Balıkesir)
13)
Serkan Topal (Hatay)
14)
Haydar Akar (Kocaeli)
15)
Okan Gaytancıoğlu (Edirne)
16)
Akif Ekici (Gaziantep)
17)
Kazım Arslan (Denizli)
18)
Hüseyin Yıldız  (Aydın)
19)
Candan Yüceer (Tekirdağ)
20)
Gülay Yedekci (İstanbul)
21)
Ali Akyıldız (Sivas)
22) Sibel Özdemir (İstanbul)

2.- Adana Milletvekili Elif Doğan Türkmen
ve 22 milletvekilinin, Su Temin Projesi’ndeki anlaşmazlıkların ve bu
anlaşmazlıkların neden olduğu ekonomik kayıpların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/340)
Türkiye Büyük Millet Meclisi Başkanlığına
Türkiye'den
Kuzey Kıbrıs'a boru hatlarıyla götürülen ve “asrın projesi” olarak adlandırılan
Su Temin Projesi'nde suyun dağıtımı için gerekli 600 milyon liralık altyapı
yatırımını ve suyu kimin satacağı, dağıtacağı, işletmesini yapacağı konusunda
AKP Hükûmeti ile KKTC Hükûmeti arasında çıkan anlaşmazlık sonucu ada halkı
tekrar susuzluğa mahkûm olmuştur. Anlaşmazlık nedeniyle suyun iki aydır denize
akıtıldığı belirtilmektedir.
Su Temin Projesi'ndeki anlaşmazlıkların tespiti ve bu
anlaşmazlıkların neden olduğu ekonomik kaybın belirlenmesi, bu kaybın KKTC ve
Türkiye'ye etkilerinin saptanması, bundan sonraki dönemde maddi kaybı en aza
indirecek önlemlerin ve politikaların belirlenmesi amacıyla, Anayasa'nın
98'inci, TBMM İçtüzüğü'nün 104 ve 105'inci maddeleri uyarınca bir Meclis
araştırması açılması hususunu saygılarımızla arz ederiz.
1)
Elif Doğan Türkmen (Adana)
2)
Özcan Purçu (İzmir)
3)
Hüseyin Çamak (Mersin)
4)
Niyazi Nefi Kara (Antalya)
5)
Mazlum Nurlu (Manisa)
6)
Kadim Durmaz (Tokat)
7)
Yakup Akkaya (İstanbul)
8)
Orhan Sarıbal (Bursa)
9)
Ömer Fethi Gürer (Niğde)
10)
Namık Havutça (Balıkesir)
11)
Kazım Arslan (Denizli)
12)
Serkan Topal (Hatay)
13)
Okan Gaytancıoğlu (Edirne)
14)
Ali Akyıldız (Sivas)
15)
Muhammet Rıza Yalçınkaya (Bartın)
16)
Şerafettin Turpcu (Zonguldak)
17)
Seyit Torun (Ordu)
18)
Haydar Akar (Kocaeli)
19)
Akif Ekici (Gaziantep)
20)
Hüseyin Yıldız  (Aydın)
21)
Candan Yüceer (Tekirdağ)
22)
Gülay Yedekci (İstanbul)
23)
Sibel Özdemir (İstanbul)
Gerekçe:
Kuzey
Kıbrıs Türk Cumhuriyeti'nin (KKTC) su ihtiyacını karşılamak üzere 2011 yılında
yapımına başlanan ve 1,6 milyar lira harcanarak, 17 Ekim 2015 tarihinde Türkiye
ve KKTC'de düzenlenen iki ayrı törenle açılışı yapılarak hizmete alınan “asrın
projesi” diye adlandırılan Su Temini Projesi’nde iki ülke hükûmetleri
arasındaki anlaşmazlık nedeniyle su akışı kesilmiş, hatta suyun iki aydır denize
döküldüğü belirtilmektedir. 
Türkiye'den
Kuzey Kıbrıs'a boru hatlarıyla götürülen projede suyun dağıtımı için gerekli
600 milyon liralık altyapı yatırımını kimin yapacağı, suyu kimin satacağı,
dağıtacağı, işletmesini yapacağı konusunda AKP Hükûmeti ile KKTC Hükûmeti
arasına çıkan anlaşmazlık sonucu ada halkı tekrar susuzluğa mahkûm olmuştur. 
AKP
Hükûmeti, KKTC'deki belediyelerin su fatura tahsilat oranlarının çok düşük
olduğu ve ada içindeki su dağıtımı için gerekli 600 milyon liralık altyapı
maliyetinin KKTC Hükûmeti tarafından karşılanmasını ve suyun özel şirketlerin
katıldığı bir sistemle işletilmesini talep etmektedir. KKTC Hükûmeti ise mevcut
belediyelerin ve belediyelerin kurduğu şirketin su faturalarını tahsil etmesini
istemektedir.
KKTC
medyası, AKP Hükûmetinin yap-işlet-devret modeli ve özel şirkette ısrar
etmesinin ve ihaleye çıkartmak istemesinin ardından, ihaleyi alacak şirketin
bile belirlendiği haberlerine yer vermektedir. 
1
Ocak 2016'da, Kuzey ve Güney Kıbrıs elektrik şebekelerinin birleştirilmesi,
müzakere süreci ve adada çözüm adına önemli bir gelişme olurken Türk Hükûmeti
ile KKTC Hükûmetinin su konusunda uzlaşamıyor olması bütün dünya tarafından bir
ihale pazarlığı ve rant kavgası olarak izlenmekte ve değerlendirilmektedir.
İki
hükûmet arasında meydana gelen anlaşmazlıklar olası bir siyasi krize
dolayısıyla da müzakere sürecinin kesintiye uğramasına neden olursa bunun
sorumlusu ve KKTC'nin ve halkının, yerel yönetimlerinin iradesini yok sayarak
kendi formülünü dayatan AKP iktidarı olacaktır.
Yukarıda
bahsedilen nedenlerle, Su Temin Projesi'ndeki anlaşmazlıkların tespiti ve bu
anlaşmazlıkların neden olduğu ekonomik kaybın belirlenmesi, bu kaybın KKTC ve
Türkiye'ye etkilerinin saptanması, bundan sonraki dönemde maddi kaybın en aza
indirecek önlemlerin ve politikaların belirlenmesi amacıyla Anayasa'nın
98'inci, TBMM İçtüzüğü'nün 104 ve 105'inci maddeleri gereğince Meclis
araştırması açılması uygun olacaktır. 
3.- CHP Grubu adına, Grup Başkan Vekilleri
İstanbul Milletvekili Engin Altay, Ankara Milletvekili Levent Gök ile Manisa
Milletvekili Özgür Özel’in, basın-yayın mensupları ve kuruluşlarına yapılan
saldırıların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/341)
Türkiye Büyük Millet Meclisi Başkanlığına 
Basın-yayın
mensupları ve kuruluşlarına yapılan saldırıların tüm yönleriyle araştırılması
ve basın özgürlüğü ve halkın haber alma hürriyetini sağlamaya yönelik olarak
alınacak önlemlerin belirlenmesi amacıyla Anayasa'nın 98'inci ve TBMM
İçtüzüğü’nün 104 ve 105'inci maddeleri gereğince Meclis araştırması açılmasını
arz ve teklif ederiz. 11/01/2016
 Engin Altay  Levent
Gök  Özgür Özel 
 İstanbul  Ankara Manisa
 CHP Grup Başkan Vekili CHP
Grup Başkan Vekili  CHP Grup Başkan Vekili
Gerekçe:
Son
yıllarda, Türkiye'deki basın ve yayın kuruluşları ile basın mensuplarına karşı
fiilî saldırılarda bulunulmaktadır. Gazeteciler, köşe yazarları, medya
kuruluşlarının üst düzey yöneticileri fiilî saldırıya uğramış, medya
kuruluşlarının çalışma binaları taşlı, sopalı ve hatta bombalı saldırıya
uğramış, bazı medya kuruluşlarına yönelik de bombalı saldırı ihbarları
alınmıştır. 
Bu
saldırılara örnek göstermek gerekirse, Star Medya Yönetim Kurulu Başkanı Murat
Sancak'ın silahlı saldırıya, gazeteci Ahmet Hakan Coşkun'un evinin önünde fiilî
saldırıya uğraması, Star gazetesinin Basın Ekspres Yolu üzerinde bulunan
binasının bahçe duvarına bomba yerleştirilmesi, Hürriyet gazetesine
yönlendirilmiş bir grup tarafından taşlı sopalı saldırıda bulunulması, Sabah ve
ATV binalarına yapılan saldırılar sayılabilir. Cumhuriyet gazetesine yapılan
bombalı saldırı ihbarının da dikkate alınması gerekmektedir. Birçok basın-yayın
mensubu da saldırı tehditleri altında görevini yapmaya çalışmaktadır.
Basın-yayın
mensuplarına ve kuruluşlarına yönelik bu tür saldırılar ve yapılan tehditlerin
Anayasa’yla teminat altına alınmış olan basın özgürlüğüne yönelik büyük bir
tehdit oluşturduğu kuşkusuzdur. Bu tür saldırı ve tehditler halkın haber alma
özgürlüğünü de tehdit etmektedir.
Anayasa’nın
basın hürriyetini teminat altına alan 28'inci maddesi, aynı zamanda devleti
basın ve haber alma hürriyetlerini sağlayacak tedbirleri almakla yükümlü
kılmıştır.
Gazeteciler,
köşe yazarları, medya kuruluşlarının üst düzey yöneticilerine yönelik
saldırılar ve yapılan tehditlerin büyük bir bölümünün kaynağının henüz
aydınlatılamamış olması yeni saldırılar için uygun iklimin devam etmekte
olduğunu göstermektedir.
Basın
ve haber alma özgürlüğünü tehdit eden basın-yayın kuruluşları ve medya mensuplarına
saldırıların tüm yönleriyle araştırılarak basın özgürlüğü ve halkın haber alma
özgürlüğü üzerindeki tehditleri ortadan kaldırmaya yönelik olarak alınacak
önlemlerin belirlenmesi amacıyla bir Meclis araştırması açılmasını arz ve
teklif ederim.
BAŞKAN
– Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır. 
Danışma
Kurulunun bir önerisi vardır, okutup işleme alacağım ve oylarınıza sunacağım.
VIII.- ÖNERİLER
A) Danışma Kurulu Önerileri
1.- Danışma Kurulunun, bastırılarak
dağıtılan 426 sıra sayılı Kanun Teklifi’nin kırk sekiz saat geçmeden gündemin
"Kanun Tasarı ve Teklifleri ile Komisyonlardan Gelen Diğer İşler"
kısmının 1’inci sırasına alınmasına ve diğer işlerin sırasının buna göre
teselsül ettirilmesine ilişkin önerisi
Danışma Kurulu Önerisi
26/10/2016
Danışma
Kurulunun 26/10/2016 Çarşamba günü (bugün) yaptığı toplantıda, bastırılarak
dağıtılan 426 sıra sayılı Kanun Teklifi’nin kırk sekiz saat geçmeden gündemin
"Kanun Tasarı ve Teklifleri ile Komisyonlardan Gelen Diğer İşler"
kısmının 1'inci sırasına alınması ve diğer işlerin sırasının buna göre teselsül
ettirilmesinin Genel Kurulun onayına sunulması önerilmiştir. 
 İsmail
Kahraman
 Türkiye
Büyük Millet Meclisi
 Başkanı

Mehmet Muş Özgür Özel
Adalet ve Kalkınma Partisi  Cumhuriyet Halk
Partisi
Grup Başkan Vekili Grup Başkan
Vekili

İdris Baluken Erhan
Usta
Halkların Demokratik Partisi  Milliyetçi Hareket
Partisi
Grup Başkan Vekili Grup Başkan Vekili
BAŞKAN
– Danışma Kurulu önerisinin lehinde olmak üzere Samsun Milletvekili Sayın Erhan
Usta. (MHP sıralarından alkışlar)
Süreniz
on dakika Sayın Usta.
Buyurun.
ERHAN
USTA (Samsun) – Teşekkür ederim.
Sayın
Başkan, değerli milletvekilleri; Danışma Kurulunun bir önerisi var. Asgari
ücret, malum vergi diliminden dolayı 1.300 TL’nin altına düşüyordu. Biz, tabii
ki asgari ücretin bunun altına düşmesini arzu etmediğimiz için, buna ilişkin
kanun teklifini zaten hem Komisyonda destekledik hem de burada Genel Kurulda da
bir an evvel görüşüp geçirilmesini arzu ediyoruz. Bu, asgari ücretliler
açısından, vatandaşlarımız açısından önemli bir olaydır. 
Tabii
ki burada, temelde asgari ücretin -seçim öncesi hatırlarsanız bu tartışmalar
Türkiye'de çok yapıldı- 1.300 lira değil, 1.400 lira net asgari ücret olması
Milliyetçi Hareket Partisi olarak bizim görüşümüzdü. Dolayısıyla, yetersiz de
olsa bu 1.300 TL’lik asgari ücreti daha sonraki aşamalarda biz de destekledik. 
Şimdi,
vergi dilimi nedeniyle kayıp olmaması lazım burada, bu mutlaka olması gereken
bir husus. Burada tabii, şunu ifade etmemiz lazım: Yani gelir dağılımı
adaletsizliğinde ülkemiz maalesef, OECD ülkeleri arasında en kötü, sondan 2’nci
ülke. Dolayısıyla, gelir dağılımı adaletsizliği yüksek olduğu için, çok düşük
ücretlerle geçinmek zorunda kalan önemli bir kesim var. Yani, ben ara sıra
vurguluyorum bunu, nüfusu 5 gruba, yüzde 20’lik gruplara ayırdığımızda, en
düşük olan ilk 3 grup yani yüzde 60’lık kesimde gelirinden daha fazla tüketim
var dolayısıyla buralarda gelirin artırılması ihtiyacı var. Bu çok önemli bir
husus. 
Tabii,
diğer taraftan, işin bir de diğer taraftan özel sektör boyutu var, özel
sektörün rekabet gücü boyutu var. Kamuda çalışanlar için -zaten asgari ücretin
üzerinde bir ücret veriliyor- o anlamda, buradaki kadar bir sorun yok belki ama
özel sektör tarafında da istihdam kaybı oluşmaması için, özel sektör de
özellikle rekabetçi sektörlerde çok fazla sorun çıkmaması için müteşebbislerin,
sanayinin yani imalat sanayisinin bir miktar Hükûmet tarafından desteklenmesi
gerekiyor. Maliye politikasının burada biraz daha üretimi artırmaya yönelik
olarak dizayn edilmesi lazım. Burada, ben, enerji girdileri ve sosyal güvenlik
primi meselesini çok önemli görüyorum. Buralarda biraz daha, Hükûmetin maliye
politikasını belirlerken buraya yönelik birtakım işler yapması lazım. Yani,
sanayiye verilen enerjinin belki bir miktar daha ucuzlatılması lazım ve sosyal
güvenlik primlerinin bir miktar daha düşürülmesi lazım. Bu, hem sanayimizin
rekabet gücünü artıracaktır hem de istihdamın artmasına önemli katkıda
bulunacaktır. İşin bu kısmını ihmal edersek burada, belki asgari ücret
artışının bir kısım olumsuzlukları ortaya çıkar, ondan sonra millet olarak zor
durumda kalabiliriz. Dolayısıyla, işi bu şekilde dengeleyip daha fazla
istihdamı sağlamamız lazım. 
Az
önce ifade etmiştim; son üç ayda 385 bin kişi işsiz sayısında artış var, 300
bin kişilik istihdam kaybı var son üç ayda yani nisan-temmuz dönemi. Burada
daha son yaşadığımız bu siyasi sıkıntıların da çok fazla etkisi yok.
Dolayısıyla, istihdam kayıplarının daha fazla oluşmaması açısından sanayinin
rekabet gücünü artırıcı desteklerin de mutlaka yapılması lazım. Dolayısıyla
dengeli bir durum olacak; hem işçimizi, çalışanımızı hem de sanayicimizi
destekleyici bir maliye politikası çerçevesi çizmemiz lazım. 
Burada tabii çok önemli olan husus: Hep söylüyoruz
sanayide hep söylüyoruz, üretim kaybı var, üretim azalıyor, imalat sanayisi
üretiminin millî gelir içerisindeki payı düşüyor diyoruz. Bunun en önemli
nedenlerinden bir tanesi -defalarca vurguladık ama tekrar vurgulamamız
gerekiyor- ekonomideki kaynak tahsisindeki sorunlardır. Yani, sanayici bugün
parasını alıyor, gayrimenkul tarafına, inşaat tarafına kaydırıyor. Niye
kaydırıyor? Buradaki temel mesele de rant geliri meselesidir. Yani, orada bir
rant oluşuyor, oluşan rant nedeniyle orası o kadar kârlı hâle geliyor ki hiç
kimse işçi çalıştırmak istemiyor, hiç kimse imalat sanayisinde üretim yapmak
istemiyor.
Şimdi, bu işin çok önemli olduğu ortadayken ve
Hükûmetin de politikaları arasında yer alırken son orta vadeli programdan bu
rant vergisinin çıkartılmış olması büyük bir faciadır yani 2017-2019 dönemi.
Bakın, plan döneminde geçen bir dönem için bir orta vadeli program çıkartılıyor
ve burada rant vergisine yer verilmiyor. Rant vergisi daha önceki programlarda
vardı. Yapmasalar da en azından vardı. Belki bir yapma ümidi vardı ortada ama
şimdi bu ümidin de olmadığını görüyoruz. Rant vergisinin çıkartılması büyük bir
yanlıştır. Bu yanlıştan –Maliye Bakanı da burada- bir an evvel dönülmesinin ben
gerekli olduğunu düşünüyorum.
Bu düzenlemeyi yapmadığımız sürece bu ekonomiyi
büyütme, bu üretimi artırma imkânımız yok. Zaten başka yanlışlar da yapıyoruz;
bir yanlışın üzerine bu yanlış da devam ederse, buradaki bir düzeltme
yapılmazsa çok daha istihdam kayıplarıyla Türkiye karşılaşacaktır; bu
kaçınılmazdır. Yani, dolayısıyla, asgari ücrette yaptığımız bu düzeltmeler de
bizim işimizi görmeyecek, vatandaşımızın işini görmeyecek. 
Dolayısıyla, ben, bu konuda, Hükûmeti biraz daha
duyarlı olmaya ve bir şeyler yapmaya, bir çaba göstermeye davet ediyorum. Bu
rant vergisi meselesinin -orta vadeli programdan çıkartılmış olmakla birlikte-
önümüzdeki politika dokümanlarına konup bu yıl mutlaka yapılması gerekir. Bunun
hassasiyetle üzerine gidilmesi gerektiğini düşünüyorum. 
Ben Genel Kurulu saygıyla selamlıyorum. (MHP
sıralarından alkışlar) 
BAŞKAN – Teşekkür ederiz Sayın Usta.
Danışma Kurulu önerisinin aleyhinde olmak üzere ilk
konuşmacı Mardin Milletvekili Sayın Mithat Sancar. 
Süreniz on dakika.
Buyurun Sayın Sancar. (HDP sıralarından alkışlar) 
MİTHAT SANCAR (Mardin) – Sayın Başkan, değerli
milletvekilleri; bazı tartışmaları izlerken şu soruyu soruyorum samimiyetle:
Acaba çifte standardın da bir standardı yok mudur? Acaba çifte standardın da
bir sınırı olması gerekmiyor mu? Demin AKP grup başkan vekili burada “Yargının
kararına kimse itiraz edemez.” anlamına gelen sözler sarf etti. 
Şimdi hangi örnekleri hatırlatalım? Yakın zamanda
Cumhurbaşkanının “Anayasa Mahkemesinin kararına saygı duymuyorum, tanımıyorum.”
sözlerini mi; Anayasa Mahkemesi o zaman bir yargı organı değil miydi? 
Peki,
biraz gerilere gidelim, 400 milletvekilinin oyuyla kabul edilen Anayasa
değişikliği iptal edildiğinde AKP’li sözcüler Anayasa Mahkemesi için ne
demişti? Arşivleri açın, bakın. “Böyle yargı olmaz.” kullandıkları en hafif
tabirdi. 367 kararıyla ilgili, AKP’ye kapatma davası açılmasıyla ilgili neler
söylemiştiniz? Şöyle arşivleri bir açın, bakın. 
Peki,
hadi onlar biraz daha geride kaldı, iktidar oldunuz, o badireleri atlattınız,
güçlendiniz, güveniniz arttı kendinize; son bir iki ayda görevden alınan,
meslekten ihraç edilen, açığa alınan hâkim, savcı sayısı ne kadar? Binlerce;
sayısını da bilmiyoruz. Bu kadar kişiyi niye açığa aldınız? Sizin gerekçeniz şu
olmalı değil mi: “Bunlar hukuka uygun davranmıyorlardı, kanunlara göre karar
vermiyorlardı.” Neye göre karar veriyorlardı? “Keyfî karar veriyorlardı.” veya
“Talimatla karar veriyorlardı.” Peki, o zaman, bugün, eğer onlar böyle
davranıyor idiyse, mahkemeler bu kadar keyfî karar verebiliyor ise bu ülkede,
şimdi nasıl, savcının Gültan Kışanak ve Fırat Anlı’yla ilgili kararının
tartışılmaz olduğunu söyleyebiliyorsunuz? Hiç mi ufacık bir çekince bırakma
ihtiyacı duymuyorsunuz? Peki, burada bir etik sorun yok mu? Bu ülkede hukuk ve
yargı yüz yıldır tartışılıyor. 
Şimdi
birdenbire kontrolünüze girdi diye pak, pirüpak mı oldu? Bir tek, sözde
başörtüsü taktığı için 28 Şubatta terörist sayılan şeriatçı, bilmem ne sayılan
insanlar görevden atılırken o kararları veren yargı meşru mu davranıyordu? Bu
ülkede yargının, savcıların, hâkimlerin, tek bir sözü bile insanları terörist
ilan etmek için yeterli saydığını bilmiyor musunuz? Şimdiki Cumhurbaşkanı bir
şiir okudu diye halkı kin ve düşmanlığa tahrikten yargılanmadı mı? Ceza yemedi
mi? Bütün bunlar yanlıştı da şimdi başkalarına karşı, sizin sevmediğiniz, sizin
muhaliflerinize karşı yapılınca mı doğru oluyor? Demokratlık bu mu? Böyle
demokrasi olmaz. Darbeci zihniyetlerin tamamı bu keyfîliği aynen yapmışlardır.
Alın size 27 Mayıs yargılamaları. Aranızdan bir tek kişi “Adildir.” diyecek mi?
Demez, darbe yargısıydı. Niye? Darbe yargısı nasıl olur? Darbe yargısı kendi
siyasi hedeflerine göre davranan yargıdır; kurallara, evrensel hukuk
kurallarına göre değil, yürürlükteki kanunlara göre bile değil; bir siyasi
hedefe, bir siyasi amaca hizmet için karar veren yargıdır. 
12
Eylül yargısı, ondan önce 12 Mart yargısı adil miydi? Değildi çünkü
darbecilerin emriyle hareket ediyordu. Demek ki emir vermek, yargıyı emirle
yönetmek darbeci zihniyetin bir özelliğidir. 27 Şubat yargısı… Size göre 17-25
Aralık da zaten asla yargı değil. Peki, size dokununca kötü, başkalarına
dokununca pirüpak, olabilir mi böyle bir değerlendirme? 
Ben
size sadece burada şunu soruyorum: Demokrat olmak zorunda değil kimse, kimse
demokrasiyi savunmak zorunda değil ama bu siyasi bir meseledir yani demokrasiyi
savunup savunmamak siyasi bir meseledir ama çifte standart ahlaki bir
meseledir. Siyasi konularda istediğiniz tavrı takınabilirsiniz, burada
tartışırız. Demokratlık şart değildir dediğim gibi ama demokrat olmadığınız
hâlde demokrat gibi görünmek ve bunu yaparken de sayısız çifte standart
kullanmak, işte, bu olmaz. Burada siyasi alanı terk ediyoruz ahlaki alana
geliyoruz. Bu, ahlaki değildir.
Şimdi, dün ne oldu? Darbe Komisyonuna Sayın Kışanak
geldi, oturdu, anlattı. “Araştırın.” dediği konulara bir itirazınız var mı?
Varsa açık söyleyin. Habur nasıl akamete uğratıldı? Orada bulunan bir grup
başkan vekiliydi, BDP’nin grup başkan vekiliydi ve orada neler döndüğünü
örneklerle anlattı, hangi hâkim ve savcıların süreci sabote etmek için neler
yaptığını anlattı, isim verdi. İsim var, ortada; nerede o hâkim ve savcılar?
İçeride hepsi. Bunlardan biri MİT tırları savcısıydı, size dokununca içeri
girdi ama orada o oyunları yaparken, cemaatin planlarını hayata geçirirken
onunla ilgili bir şeyler yapma ihtiyacı duymadınız.
Peki, KCK operasyonlarının cemaatin provokasyonu
olduğunu pek çok milletvekiliniz ve sözcünüz söyledi ama o zaman işinize
geliyordu çünkü o dönemde bir siyasi tasfiyeyle önünüz açılıyordu. Ama o
operasyonların Türkiye'ye maliyetinin ne olduğunu çözüm süreci boyunca pek çok
AKP’li bakan, milletvekili açıkça söyledi. “KCK operasyonları bize rağmen
yapılmıştır.” dendi AKP’liler tarafından. E peki, yani bütün bunlar bu ülkede oluyorsa
yargı bu şekilde şimdi aklanabilir mi? Ya da şunu sorayım size: O dönemde çıkıp
da Başbakan -şimdi Cumhurbaşkanı- “KCK operasyonları sonuna kadar haklıdır ve
sonuna kadar gidecektir.” demişse bir sorumluluğu yok mudur? Bu kadar kolay mı
sorumluluktan kurtulmak? Eğer “Kolay.” diyorsanız, yaşadığınız sistem demokrasi
ve hukuk devleti değildir. Demokrasi havariliği yapmayın, yapmak zorunda
değilsiniz ama dürüst olmak, en azından dürüstlüğün asgari gereklerini yerine
getirmek insani bir yükümlülüktür, herkesin kendi inancına göre de dinî bir
vecibe olarak görülebilir.
Şimdi,
Sayın Kışanak çıktı, bütün bunları anlattı, uçağa bindi 19.40’ta, Diyarbakır’a
gitti. O daha uçaktayken belediye sarılmıştı. Bunca aydır Diyarbakır Büyükşehir
Belediyesinde onlarca müfettiş çalışıyor, tek bir yolsuzluk bulamadılar. İtham
etmek kolaydır. Bakın, “iddia” demiyorsunuz, yok efendim, arabasıyla terörist
taşımış. Hayır, cenaze taşımış. Cenaze taşıdığını iddia ediyor savcı. Cenazeye
tahsis etmiş. Cenaze kimin cenazesi olursa olsun, en başta “Müslümanım.”
diyenlerin en ufak bir itirazı olmamalı burada. Belediye hangi partiden olursa
olsun, gelen cenaze kime ait olursa olsun ona defin hizmeti sunmak hukuksal bir
vecibedir, aynı zamanda insani ve dinî bir yükümlülüktür. Bundan mı içeri
alınacak? 
Demokratik
özerklikle ilgili DTK kongresi söyleniyor. Onlarla ilgili söylenecek çok şey
var, zamanı değil. Bütün hepsinden, o kongrede alınacak kararlardan Hükûmetin
de haberi vardı, bilgi verildi. Orada amaç, demokratik özerklik ilan etmek
değildi, tam tersine, demokratik özerkliği siyasi alana çekmekti, “Burada
tartışalım.” demekti, çatışmaların önüne geçmekti. Bütün bunlar söylendi,
bunlar aktarıldı. Şimdi hepsi suç olarak çıkıyor karşımıza. Burada yapılan şey
zulümdür, ayıptır, günahtır. Bu yoldan vazgeçmek için hiçbir zaman da geç
değildir ama attığınız her adım ayıbı, zulmü, günahı artıracaktır. 
Saygılarımla
efendim. (HDP sıralarından alkışlar) 
BAŞKAN
– Teşekkür ederiz Sayın Sancar. 
Danışma
Kurulu önerisinin lehinde ikinci ve son konuşmacı, Kırıkkale Milletvekili Sayın
Ramazan Can. (AK PARTİ sıralarından alkışlar)
Sizin
de süreniz on dakika.
Buyurun.

RAMAZAN
CAN (Kırıkkale) – Sayın Başkan, değerli milletvekilleri; Genel Kurulu saygıyla
selamlıyorum. 
Danışma
Kurulu önerisini gruplar ortak, müşterek imza altına aldı. 
Burada,
kamuoyunun yakından beklediği Gelir Vergisi Kanunu’nda toplumun kısmen belli
bir kesimini rahatlatacak bir düzenleme. Gruplara bu manada teşekkür ediyoruz,
kırk sekiz saat geçmeden Genel Kurulun gündemine geldi. İnşallah, bugün hep
beraber yasalaştıracağız. Bir nebze de olsa, gelir vergisinden kaynaklanan,
kamunun ve vatandaşın lehine bir düzenleme yapacağız. 
O
nedenle, ben fazla konuşmak istemiyorum. Kanunu yasalaştırma çalışmalarına bir
an önce başlamamız gerektiğine inanıyor, gruplara şimdiden teşekkür ediyor,
saygılar sunuyorum. (AK PARTİ sıralarından alkışlar) 
BAŞKAN
– Teşekkür ederiz Sayın Can. 
Danışma Kurulu önerisinin aleyhinde ikinci ve son
konuşmacı İzmir Milletvekili Sayın Zekeriya Temizel.
On
dakika süreniz var.
Buyurun
Sayın Temizel. (CHP sıralarından alkışlar) 
ZEKERİYA
TEMİZEL (İzmir) – Teşekkür ederim Sayın Başkan.
Değerli
arkadaşlar, Meclisimizin 4 partinin mutabakatıyla gündeme alarak görüştüğü
konular bu dönem içerisinde pek fazla olmadı, geçmiş dönemde de olmadı. Böyle
bir konu ne olabilir diye, büyük bir ihtimalle tüm toplum merak ediyor ve bunun
tamamen işçi haklarıyla ilgili, emekçilerin haklarıyla ilgili bir konuda daha
önceden Meclis tarafından verilmiş olan bir sözün bire bir yerine getirilmesi
ve Meclis itibarının korunmasıyla ilgili olduğunu duyunca da büyük bir
ihtimalle şimdiye kadar uğradığımız itibar erozyonunun hiç değilse kırıntısını
telafi edebilecek konuma gelmiş oluyoruz.
Gelir
Vergisi Kanunu’nda değişiklik yapmak suretiyle sağlayacağımız olay çok basit,
net. Geçtiğimiz dönemde 2 seçim geçirmiş ülkemizde bütün siyasi partiler asgari
ücretin belirli bir miktardan aşağı olmaması konusunda topluma sözler verdiler.
Herkes değişik miktarlarda bulundu, iktidar partisi bunun 1.300 lira olarak
belirlenmesi ve net olarak da bunun ödenmesi konusundaki yasal düzenlemesini
gerçekleştirdi. Bu düzenleme gerçekleşirken elbette ki toplumun o andaki konumu
ve gelecekte de bunun düşmeyeceği varsayımı herkes tarafından peşinen kabul
edildi. Yani 1.300 liralık net asgari ücret daha sonra indirilmeyecekti,
düşmeyecekti. Hâlbuki bizim gelir vergisi sistemimizde matrah arttıkça
müterakki tarifeden vergilendirme nedeniyle, vergi oranlarının yükselmesi
nedeniyle daha fazla vergi ödenecek, bu 1.300 liralık miktar daha aşağı düşecek
idi. O zaman bunu düzenlerken düzenleme yapabilirdik, bunu telafi edecek
hükümler koyabilirdik, konulmadı. Şimdi konuluyor ve bu konuda yapılan
düzenlemede de mutabıkız. Biraz sonra bu yasa geçecek, herkes büyük ölçüde
derin bir nefes alacak. 
Burada
yaptığımız düzenlemeyle aslında 1.300 liralık asgari ücrete karşın hâlâ elden
1.000 lira alıp geri kalan kısımlarını cebe atan insanların varlığını ortadan
kaldırmıyoruz henüz, bu devam ediyor ve bununla aslında birazcık daha onlara çıkar
sağlıyoruz ama bütün bunlara rağmen bu konuların tartışma dışı olması
gerektiğini düşünüyoruz. 
Mutabık
kalmamıza karşın şu önerimizi daha sonradan grubumuz adına konuşacak
arkadaşımızın da net olarak belirteceği gibi bir daha gözden geçirilmesini istiyoruz.
1.300 liralık asgari ücretin net olarak ödenmesinde bekâr olan, evli olan, evli
tek çocuklu olan, evli üç çocuklu olan insanlar arasında farklılıklar
yaratıyoruz yaptığımız düzenlemeyle. Bekâr olanın asgari ücretinde herhangi bir
değişiklik yapmamamıza karşın evli olanlara asgari geçim indirimi altında
verilen sosyal bir desteğin ortadan kalkmasına neden oluyoruz. Altını bir daha
çizeyim: Biz birilerinin asgari ücretini 1.300 lira olarak korurken evli, iki
çocuklu bir ailenin sosyal destek olarak almış olduğu asgari geçim indirimini
törpülüyoruz. 
MALİYE
BAKANI NACİ AĞBAL (Bayburt) – Törpülemiyoruz Sayın Bakanım, dün de söyledim.
ZEKERİYA
TEMİZEL (Devamla) - Bu haksızlıktır Sayın Bakanım, bu haksızlıktır.
Bu
düzenlemenin hakkaniyete uygun olması için çocuklu ailelerin de bu hakkını
koruyacak olan düzenlemeyle beraber bunu çıkartırsak itibarımız katlanacaktır,
daha da fazla olacaktır. (CHP sıralarından alkışlar) Özellikle bunu öneriyoruz
bir defa daha. Bütün bunlara karşın da yine kanun konusunda herhangi bir
itirazımızın bu konu dışında olmadığını belirtmek istiyorum.
Saygılar
sunuyorum. (CHP sıralarından alkışlar)
BAŞKAN
– Teşekkür ederiz Sayın Temizel.
Sayın
milletvekilleri, Danışma Kurulu önerisini oylarınıza sunuyorum: Kabul edenler…
Kabul etmeyenler… Danışma Kurulu önerisi kabul edilmiştir.
Gündemin
“Seçim” kısmına geçiyoruz sayın milletvekilleri.
IX.- SEÇİMLER
A) Komisyonlarda Açık Bulunan Üyeliklerine
Seçim 
1.- Kamu İktisadi Teşebbüsleri Komisyonunda
açık bulunan üyeliğe seçim 
BAŞKAN
- Kamu İktisadi Teşebbüsleri Komisyonunda boş bulunan ve Adalet ve Kalkınma
Partisi Grubuna düşen 1 üyelik için Kırıkkale Milletvekili Abdullah Öztürk aday
gösterilmiştir.
Oylarınıza
sunuyorum: Kabul edenler… Kabul etmeyenler… Kabul edilmiştir.
2.- Tarım, Orman ve Köyişleri Komisyonunda
açık bulunan üyeliğe seçim 
BAŞKAN
- Tarım, Orman ve Köyişleri Komisyonunda boş bulunan ve Adalet ve Kalkınma
Partisi Grubuna düşen 1 üyelik için Adana Milletvekili Fatma Güldemet Sarı aday
gösterilmiştir.
Oylarınıza
sunuyorum: Kabul edenler… Kabul etmeyenler… Kabul edilmiştir.
Birleşime
on dakika ara veriyorum.
Kapanma Saati: 15.48
İKİNCİ OTURUM
Açılma Saati: 16.02
BAŞKAN: Başkan Vekili Pervin BULDAN
KÂTİP ÜYELER: Emre KÖPRÜLÜ (Tekirdağ), Sema KIRCI (Balikesir)
-----0-----
BAŞKAN – Sayın
milletvekilleri, Türkiye Büyük Millet Meclisinin 12’nci Birleşiminin İkinci
Oturumunu açıyorum.
Alınan karar
gereğince sözlü soru önergelerini görüşmüyor ve gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz.
1’inci
sıraya alınan, Adalet ve Kalkınma Partisi Grup Başkanvekili Kayseri
Milletvekili Mustafa Elitaş ve Isparta Milletvekili Süreyya Sadi Bilgiç’in,
Gelir Vergisi Kanununda Değişiklik Yapılmasına Dair Kanun Teklifi ile Plan ve
Bütçe Komisyonu Raporu’nun görüşmelerine başlayacağız. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup
Başkanvekili Kayseri Milletvekili Mustafa Elitaş ve Isparta Milletvekili
Süreyya Sadi Bilgiç’in, Gelir Vergisi Kanununda Değişiklik Yapılmasına Dair
Kanun Teklifi (2/1419) ile Plan ve Bütçe Komisyonu Raporu (S. Sayısı: 426) (x)
BAŞKAN
– Komisyon? Burada. 
Hükûmet?
Burada. 
Komisyon
Raporu 426 sıra sayısıyla bastırılıp dağıtılmıştır.
Şimdi
tasarının tümü üzerinde gruplar adına ilk konuşmacı, Cumhuriyet Halk Partisi Grubu
adına İzmir Milletvekili Sayın Musa Çam. (CHP sıralarından alkışlar) 
Sayın
Çam, süreniz yirmi dakika, buyurun. 
CHP
GRUBU ADINA MUSA ÇAM (İzmir) – Sayın Başkan, Türkiye Büyük Millet Meclisinin
saygıdeğer üyeleri; 426 sıra sayılı Kanun Teklifi üzerinde Cumhuriyet Halk
Partisi Grubu adına söz almış bulunuyorum. Hepinizi saygıyla selamlıyorum. 
Söz
konusu mesele, Türkiye’de asgari ücretle çalışan yaklaşık olarak 7 milyon işçi
kardeşlerimizin ücretleriyle ilgilidir. Bildiğiniz gibi, Türkiye’de 4857 sayılı
İş Kanunu’nun 39’uncu maddesine göre her yıl aralık ayında Asgari Ücret Tespit
Komisyonu toplanır, Türkiye’deki asgari ücreti belirlerdi. Çalışma Genel
Müdürü, İş Sağlığı Genel Müdürü, TÜİK temsilcisi, Hazine temsilcisi, Devlet
Planlama Teşkilatı temsilcisi, TÜRK-İŞ’ten 5 kişi ve Türkiye İşveren
Sendikalarından 5 kişi olmak üzere, her yıl aralık ayında bir sonraki yılın
ocak ve temmuz aylarındaki asgari ücretin tespitiyle ilgili toplanır ve
yaklaşık olarak enflasyon oranında da bir ücret belirlerdi. İnsanlar,
çalışanlar, işçiler, emekçiler yeni yıla girerken insanca yaşayabilecekleri,
insanca geçinebilecekleri bir asgari ücret beklerken yıl başından birkaç gün
önce toplanan Asgari Ücret Tespit Komisyonu, ne yazık ki yine enflasyon
oranında, ocak ayında yüzde 3, temmuz ayında da yüzde 3 olmak üzere, yıllık
yüzde 6 civarında bir artışla yaklaşık olarak 20-25 liralık bir zam öngörürdü. 
Geçtiğimiz
yıl yapılan 7 Haziran seçimlerine giderken Türkiye’de başta bizim partimiz
Cumhuriyet Halk Partisi olmak üzere, Milliyetçi Hareket Partisi ve Halkların
Demokratik Partisi seçim bildirgelerinde asgari ücretle ilgili bir önemli
girişimde bulundular. Milliyetçi Hareket Partisi 1.400 TL, Cumhuriyet Halk Partisi
olarak biz 1.500 TL, Halkların Demokratik Partisi de 1.800 TL gibi bir asgari
ücreti kamuoyuna açıkladı, “Bizim iktidarımız döneminde asgari ücret böyle
olacak.” dedi. AKP, on dört yıldır ülkeyi yöneten AKP Hükûmeti ise asgari
ücretle ilgili hiçbir şey söylemedi. O gün asgari ücret yaklaşık olarak net 920
lira civarında bir ücretti. 
Cumhurbaşkanı
Anayasa’yı çiğnedi. Yaklaşık olarak 30 ilde çeşitli temel atma ve açılışları
gerekçe yaparak miting yaptı. Yaptığı mitinglerde “400 milletvekili verecek misiniz?
Anayasa’yı değiştirecek misiniz? Başkanlık sistemini getirecek misiniz?” diye
oy istedi. Sonra da döndü “Muhalefet partilerinin kimisi asgari ücreti 1.400
lira yapacakmış, kimisi 1.500 lira yapacakmış, kimisi de 1.800 lira
yapacakmış.” deyip miting alanında bulunan insanlara yuhalattı bizleri. Yani,
sanki asgari ücret 2 bin lira da biz 1.500 liraya düşürüyoruz, kimimiz 1.800
liraya düşürüyoruz, kimimiz 1.400 liraya düşürüyoruz da bizi yuhalatıyor. (CHP
sıralarından alkışlar) 
Gel
zaman git zaman, 7 Haziran seçim sonuçlarında AKP istediği oyu alamadı ve
Türkiye’de başlatılan terörle birlikte 1 Kasıma gittik. 1 Kasıma giderken bir
baktık ki AKP hemen seçim bildirgesinin önemli bir bölümünde asgari ücreti
1.300 lira yapacakmış gibi ilan etti, sanki kafasına o anda taş düştü. O ana
kadar düşünememiş de muhalefet partileri bunu söyleyince iktidar partisi de
buna sarıldı, dedi ki: “Biz de 1 Kasım seçimlerinden sonra asgari ücreti 1.300
TL yapacağız.” İyi bir şey, kötü bir şey değil yani asgari ücretin Türkiye’de
yükseltilmesi önemli bir şeydir ama bunun, bir seçim malzemesi yapılmaması
gerekiyor. Türkiye’de gerçek anlamda asgari ücretin, insanların insanca
yaşayabileceği bir ücretin olması gerekir. 
Bir ekonominin gelişmişlik düzeyinin tek belirleyeni, o
ülkenin bir yıl boyunca ürettiği mal ve hizmetlerin oranındaki artış olarak
kabul edilmektedir. Hâlbuki odaklanılması gereken en önemli mesele, üretilen
değerin nasıl paylaşılacağıdır. Bunun temel belirleyenlerinden biri, kişi
başına düşen millî gelir ile ücretler arasındaki ilişkideki eğilimin yönüdür.
Eğer bir ülkede üretilen değerin miktarındaki artış ile ücretlerdeki artış
arasındaki makas açılıyorsa bu durum sömürünün arttığını, üretilen değerin
belli ellerde toplandığını bize göstermektedir.
Son yıllarda, giderek artan biçimde gündeme gelen
yolsuzluklar da bu bağlamda da ele alınmalıdır. Nitekim, kamu kaynaklarının
emekçilerin yaşam düzeylerini yükseltmeye değil, büyük para ve mal sahiplerinin
zenginleşmesi için kullanılması bütçelerin temel karakterini oluşturmaktadır.
Son yıllarda giderek artan teşvikler, prim destekleri, vergi indirimleri,
aflar, yurt içinde ve yurt dışında saklanan, gizlenen paraların Türkiye’ye geri
getirilmesi dâhil olmak üzere, birtakım insanlara yeni kaynak transferi aygıtı
hâline getirilmiştir Türkiye’de bütçeler. 
AKP hükûmetlerinin her türlü yolsuzluğu meşrulaştırma
ve her türlü denetim aygıtını kendi kontrolüne alma çabası, yine emekçilerin
millî gelirden aldıkları payı sınırlandıran önemli unsurlardan biridir. Kişi
başına düşen millî gelir ile asgari ücretin gelişim seyri, bu sürecin nasıl
işlediğini gösteren iyi bir örnektir.
Hükûmet ve sermaye temsilcilerinin belirleyiciliği
altında alınan Asgari Ücret Tespit Komisyonu kararlarında çoğunlukla enflasyon
hedefleri esas alınmakta, işçilerin geçim düzeyi ihmal edilirken ekonomik
gelişme bu kararlara yansıtılmamaktadır. Dolayısıyla, ekonomik refahın
paylaştırılması açısından en önemli araçlardan biri durumunda olan asgari ücret
ciddi bir baskı altındadır. 
Değerli
arkadaşlar, Türkiye’de resmî rakamlara göre 7 milyon civarında işçi asgari
ücretle çalışmaktadır ama bir rapora göre Türkiye’de 1 milyon 434 bin 262 iş
yerinde 10’dan az işçi çalışmakta, Sosyal Güvenlik Kurumu kayıtlarına göre bu
iş yerlerinde 3 milyon 900 bin işçi istihdam edilmekte, bu iş yerlerinde
çalışan işçilerin önemli bir kısmı asgari ücretlidir. Yani 1 milyon 434 bin iş
yerinde 10 ve daha aşağısı işçi çalışmakta, bunun miktarı da yaklaşık olarak 4
milyon çalışandır arkadaşlar. Bu tip yerlerde, 10’un altında işçi çalıştıran iş
yerlerinde banka hesabına para, maaş yatırmadan elden de ödemek mümkündür.
Dolayısıyla, 4 milyon işçinin çalıştığı bu iş yerlerinde patronda vicdan yoksa,
insaf yoksa işçiye 1.300 TL’nin altında ücret ödemekte ama 1.300 TL’lik bir
bordro imzalatmaktadır arkadaşlar; bunun sayısı yaklaşık 4 milyon civarındadır.
Geriye kalan 3 milyon insan ise resmî kayıtlara göre son derece kayıtlı ve
bordro üzerinde nasıl bir ücret gözüküyorsa onu almaktaydı. Ama geçtiğimiz ocak
ayından itibaren, asgari ücretin 1.300 TL olmasından sonra kayıt altında olan
birçok iş yerinde, özellikle madenlerde ve yer altında çalışan işçilerde şöyle
bir tabloyla karşı karşıya kalıyoruz: İşçiye 1.300 TL’lik bordro imzalatılıyor,
1.300 TL ödemiş gibi işlem görüyor veyahut da bankaya, hesabına 1.300 TL
gönderiliyor ama işçi sonra odaya çağırılıyor, deniliyor ki: “Bunun 200
lirasını, 300 lirasını geri vereceksin.” Şimdi, işçi işini düşünmekte ve
“Patronla nasıl kötü olayım, ben bu parayı geri vermezsem işten atılacağım,
sosyal güvenlik sistemini kaybedeceğim veya patrona karşı mücadele edeceğim.”
demektedir. Buna benzer onlarca olayı, ocak ayından beri Türkiye’de işverenler
asgari ücreti bahane ederek, yüksekliğini bahane ederek… Oysa işverenin
cebinden çıkan çok bir şey yok, düzenlemeyle birlikte devlet onları sübvanse
etti, destekledi ve asgari geçim indiriminden faydalandırdı ama buna rağmen,
işçiler ne yazık ki böyle bir durumla karşı karşıya. 
Sayın
Cumhurbaşkanı çıkıyor meydanlarda diyor ki: “Avrupa’da asgari ücreti 200 euro
olan ülkeler var.” Doğru söylemiyor. 200 euronun altında olan 2 tane ülke var
arkadaşlar. Bunlardan bir tanesi Bulgaristan, 194 euro; bir tanesi de
Arnavutluk, 157 euro arkadaşlar. Bunun dışında, Avrupa Birliği üyesi ülkelerde
800, 900, 1.000, 1.100, 1.200, 1.300 euronun altında olan hiçbir ülke yok
arkadaşlar. Kardeşimiz, yarımız olan Kuzey Kıbrıs’ta net asgari ücret şu anda
1.650 lira civarında arkadaşlar, net, 1.600 lira; Kuzey Kıbrıs Türk
Cumhuriyeti’nde asgari ücret şu anda 1.650 lira civarında arkadaşlar ama bizim
ülkemizde maalesef bu değil. 
Ocak
ayında, kasımdaki seçimlerden sonra, bu 1.300 TL’ye çıkarıldığı zaman biz
uyardık, dedik ki: Arkadaşlar, bakın, yanlış yapıyorsunuz. Biraz önce Sayın
Bakanımız, Sayın Zekeriya Temizel söyledi. Bekar, tek başına olan işçi var;
evli, çocuksuz, 1 çocuklu, 2 çocuklu, 3 çocuklu olan işçi arkadaşlarımız var,
kardeşlerimiz var. Bunları düşünerek asgari geçim indirimini bunun üzerine
koyarak değil, asgari geçim indirimini bunun dışında tutarak bir ücret
yapılanması yapılması gerekir. Aksi hâlde, ikinci altı aydan sonra, eylül
ayından sonra, ekim ayından itibaren bunlar yüzde 15’lik vergi diliminden yüzde
20’lik vergi dilimine gireceği için bunların ücreti 1.300 TL’nin altına düşecek
diye uyarılarımızı biz zamanında yaptık. O dönemin Sayın Çalışma Bakanı ve o
dönemin Maliye Bakanı “Ya, eylül ayı gelsin, bakarız.” dedi. Eylül ayı geldi ve
göstergeler gösterdi ki ekim ayından itibaren, ekim, kasım, aralık ayında, üç
ayda çalışanların, asgari ücretle çalışan, maaş alan kardeşlerimin ücretlerinin
1.300 TL’nin altına düşeceği kesinleşti arkadaşlar.
Dün
Plan ve Bütçe Komisyonunda 2015 yılının kesin hesabı, 2017’nin bütçe
görüşmelerini yaparken Gelir Vergisi Kanunu’nda yapılacak bir değişikliği Plan
ve Bütçe Komisyonuna getirdiler. Orada, Sayın Bakanın da katıldığı bir
toplantıda bütün siyasi partiler -iktidarı, muhalefeti, bütün partiler- bunun
düzeltilmesi ve asgari ücretin 1.300 TL’nin altına düşmemesi için elimizden
gelen bütün çabayı ve gayreti Plan ve Bütçe Komisyonunda gerçekleştirdik ve
bugün, yine, 4 siyasi parti olarak, Danışma Kurulunda görüşülmeksizin, hemen
imza edilerek bugün burada kabul edilmesine karar verdik ve biraz sonra, bizden
sonraki konuşmalardan sonra, burada oylanarak, asgari ücretin 1.300 TL’nin
altına düşmemesi için elimizden gelen bütün çabayı göstereceğiz. 
Ama arkadaşlar, bu, bu şekilde devam edemez, bu şekilde
devam etmemelidir. Bizim, asgari ücreti… 1 Ocak 2016’da yürürlüğe giren 1.300
TL’ye tam yıl boyunca hiçbir zam yapılmadı. Oysa, daha önceki dönemlerde Asgari
Ücret Tespit Komisyonu toplanır, ocak ve temmuz ayında mutlaka zam yapılırdı.
2016 yılında hiç zam yapılmadı, sadece 1.300 TL yapıldı, bırakıldı. Şimdi, 2017
yılı için Ocak ayında ve Temmuz ayında yeni zamların yapılması gerekiyor. Bunun
için de aralık ayında, 2017 Ocak ayı ve 2017 Temmuz ayındaki enflasyon oranında
zamların yapılması için Asgari Ücret Tespit Komisyonunun toplanması gerekir.
Ama şöyle bir ciddi endişem ve kaygım var: “Biz, asgari ücreti 1.300 TL yaptık,
tamam, 2017’de zam yapmaya gerek yok…” Zaten, eğer 2015 yılındaki zamların
üzerine ocak ve temmuz ayında enflasyon oranında zam yapılmış olsaydı bugün
asgari ücretimiz 1.300 TL civarına gelmiş olacaktı. Dolayısıyla, şimdi, 2017
yılında, tekrar, asgari ücretin yeniden belirlenebilmesi için aralık ayında
Asgari Ücret Tespit Komisyonunun toplanıp bunu belirlemesi gerekir. Ama bu
sorun böyle çözülemez. Bizler bu ülkede çalışan 7 milyon asgari ücretle geçinen
insanın kaderini seçim bildirgelerine veyahut da siyasi partilerin kaderine terk
edemeyiz. Bizim bunu kalıcı bir şekle dönüştürmemiz gerekiyor. Bunun için de:
1) Asgari ücret, işçinin ailesiyle birlikte tüm zorunlu
ihtiyaçlarını karşılayacak biçimde, insan onuruna yakışan bir düzeyde tespit
edilmelidir.
2) Asgari ücret, gelir dağılımını düzenleyici yönde
belirlenmeli ve ekonomik büyümeden mutlaka pay almalıdır. 
3) Asgari ücretlinin geçimi ile enflasyon arasındaki
uyumsuzluğun yoksullaştırıcı etkisi göz önüne alınarak enflasyon verilerinde
temel harcama kalemleri dikkate alınmalı, TÜFE sepeti emek örgütlerinin
katılımıyla belirlenmeli ve denetlenmelidir.
4) Asgari ücretle çalışanlar için elektrik, su, doğal
gaz kullanımı asgari ihtiyaç sınırına kadar ücretsiz olmalıdır.
5) Sabah 06.00-09.00 ile akşam 18.00-21.00 saatleri
arası ulaşım parasız olmalıdır.
6) Eğitimde hiçbir ad altında para alınmamalı, eğitim
parasız olmalıdır.
7) Sağlık parasız olmalıdır arkadaşlar. 
8) Asgari ücretlilerden vergi alınmamalıdır arkadaşlar.
(CHP sıralarından alkışlar)
Bunlar gerçekleşmediği takdirde maalesef asgari ücretle
ilgili sorunlar ve problemler devam edecek. 
Sayın Bakan, biraz sonra burada müşterek olarak
yapılacak düzenlemeyle asgari ücret 1.300 TL’nin altında olmayacak, tamam ama 1
Ocak 2017 yılında zorunlu bireysel emeklilik yürürlüğe girecek. Girecek mi
Sayın Bakan? Girecek. Şimdi, asgari ücret alan bir işçiyi -yaklaşık olarak 50
TL- zorunlu bireysel emekliliğe mecbur ettiniz siz. İsteğe göre değil, mecbur
kıldınız bunu. Şimdi her işçiden “zorunlu bireysel emeklilik” adı altında 50 TL
kesilecek, asgari ücret tekrar 1.300 TL’nin altına düşecek arkadaşlar. 
Buradan,
bu kürsüden uyarıyoruz, diyoruz ki: Arkadaşlar, bunu düzeltin. Zorunlu bireysel
emeklilik yürürlüğe girdiği andan itibaren de bununla ilgili bir sorunla karşı
karşıya kalacağımız açık ve nettir. Dolayısıyla, bu düzenleme, aile durumlarına
göre ödenen asgari geçim indirimi ücretin bir unsuru değildir, devletin bir
sosyal harcamasıdır, asgari ücretteki kayba bu yöntemi uygulayamazsınız. Asgari
ücrette bir değişim olmazsa çocuklu bir çalışanın ücretinde azalma olacaktır, 1
çocuklu, 2 çocuklu ve 3 çocukluda azalma olacaktır ve dolayısıyla bu düzenleme
bizim istediğimiz bir düzenleme olmayacaktır. Birazdan, maddeye geçtiğimizde bu
konuyla ilgili bir önergemiz olacak. Dün Plan ve Bütçe Komisyonumuzda sözcümüz
eski Bakanımız Sayın Zekeriya Temizel bu konuda çırpındı, bütün bilgisini,
deneyim ve tecrübelerini Komisyonda dile getirdi ama dinletemedi. (CHP
sıralarından alkışlar) Genel Kurulda bu önergeyle burada tekrar dile
getireceğiz ve bu yanlışlardan dönülmesi için, tekrar mükerrer düzenlemeler
yapmamamız için elimizden geleni yapmamız gerekiyor. 
Son
sözüm: Hazır Çalışma ve Sosyal Güvenlik Bakanı da burada -Çalışma ve Sosyal
Güvenlik Bakanımız Sayın Müezzinoğlu burada ama İçişleri eski Bakanıyla çok
derin bir muhabbet yapıyor, kulağı bizde mi değil mi, onu bilemiyorum- asgari
ücreti konuştuk. Sayın Bakan, Türkiye’de şu anda 11 milyon 800 bin emekli var,
bizi ekranlarda izliyorlar. Kahvehanelere gidiyorsunuz, köylere gidiyorsunuz,
mahallelere gidiyorsunuz, oturuyorsunuz bir kahvehanede, milletvekilisiniz, yan
masalarda okey oynayan, hoşgin oynayan, batak oynayan, 81 oynayan, tavla
oynayan, oyun oynayanlar bize bakarak diyor ki: “Vekil, siz işinizi bilirsiniz,
promosyonu kaptınız, işi biliyorsunuz.” 
ÖZGÜR
ÖZEL (Manisa) - Emeklininki ne olacak? 
MUSA
ÇAM (Devamla) – Peki, 11 milyon 800 bin emekli Parlamentodan bekliyor, diyor
ki: “Bizim promosyonumuz ne olacak?” Ne olacak? (CHP sıralarından “Bravo”
sesleri, alkışlar) 
Şimdi, Çalışma ve Sosyal Güvenlik Bakanımız Sayın
Müezzinoğlu burada, Sayın Maliye Bakanımız, paranın başındaki bakanımız da
burada. Bu kadar cimri davranmanıza gerek yok. 11 milyon 800 bin insan diyor
ki: “Ya insanca bir intibak yasası yapın, bizi bu sefalet ücretinden kurtarın
veya Parlamentoda siz nasıl hemen promosyonu -Türkiye Büyük Millet Meclisi
bankayla anlaşıyor- kapıyorsunuz, o zaman Çalışma ve Sosyal Güvenlik Bakanı da
11 milyon 800 bin emeklinin BAĞ-KUR, SSK, Emekli Sandığı…” Tarımdaki emekli
vatandaş da bekliyor, diyor ki: “Ben de promosyonumu isterim. 2017 yılına
girerken benim hak ettiğim bu promosyonu da bu ülkenin Hükûmeti, devleti bana
ödesin. Nasıl milletvekili aldıysa ben de bunu istiyorum.” 
Şimdi,
2 sayın bakanımız buradasınız.
ÖZKAN
YALIM (Uşak) – Evet, sor bunu.
MUSA
ÇAM (Devamla) - Ben de 11 milyon 800 bin emekli vatandaşımız adına burada
sizlere söylüyorum, diyorum ki: Gittiğimiz kahvede, tarlada, bahçede, sokakta,
banka kuyruklarında, pazarda insanlar bizi yakalıyorlar.
ÇALIŞMA
VE SOSYAL GÜVENLİK BAKANI MEHMET MÜEZZİNOĞLU (Bursa) – Banka kuyruğu yok.
MUSA
ÇAM (Devamla) – Size ulaşamıyorlar, size ulaşamıyorlar Sayın Bakan, bize
ulaşıyorlar. 
(Mikrofon
otomatik cihaz tarafından kapatıldı)
MUSA
ÇAM (Devamla) - Gittiğimiz her yerde -koruma yok, bir şey yok; sizin koruma ordunuzla
beraber vatandaş size ulaşamıyor- bize ulaşıyor, “Promosyonumuz ne olacak?” Biz
de buradan soruyoruz: 11 milyon 800 bin emeklinin promosyonu ne olacak.
Tüm
asgari ücretli arkadaşlarımıza Cumhuriyet Halk Partisi Grubu adına
sevgilerimizi, saygılarımızı sunuyoruz. (CHP sıralarından alkışlar)
BAŞKAN
– Teşekkür ederiz Sayın Çam.
İDRİS
BALUKEN (Diyarbakır) – Sayın Başkan, İç Tüzük 60’a göre söz talebim var.
BAŞKAN
– Gördüm Sayın Baluken, sisteme girmişsiniz, açıyorum mikrofonunuzu.
Buyurun.
VI.- AÇIKLAMALAR (Devam)
22.- Diyarbakır Milletvekili İdris
Baluken’in, İstanbul Milletvekili Mehmet Muş’un Halkların Demokratik Partisi
Hakkâri Milletvekili Selma Irmak’la ilgili bazı ifadelerine ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Bir
önceki oturumda AKP grup başkan vekili kürsüden Hakkâri Milletvekilimiz Selma
Irmak’a atfen bazı sosyal medya paylaşımlarını ifade etti. Ben verilen arada
Hakkâri Milletvekilimize ulaştım, kesinlikle Hakkâri Milletvekilimizin, sayın
grup başkan vekilinin belirttiği şekilde ifade ettiği sosyal medya paylaşımı
söz konusu değildir. Kendisi bunu kanıtlamakla yükümlüdür, kanıtlamazsa müfteri
pozisyonuna düşecektir.
Şunu da ifade edeyim: Yani eğer kantonal sistemi bir
idari sistem olarak biz savunmuş olsaydık bunu çok rahatlıkla her yerde de
ifade ederdik. Kantonal sistem de mevcut idari sistemlerden biridir.
İsviçre’nin kantonal sistemle yönetildiğini ve Türkiye'yle İsviçre arasındaki
millî gelir, kişi başına düşen millî gelir, kalkınma düzeyi ve demokrasi
düzeyini kıyaslarsak herhâlde AKP’nin kantonal sistem üzerinden kriminalize
etmeye çalışma çabalarının ne kadar anlamsız olduğunu görme şansımız olur.
Şöyle
de bir ironi oldu: Selma Irmak’a ulaştığım anda Diyarbakır’da Selma Irmak polis
saldırısı altındaydı. Selma Irmak, Besime Konca, Grup Başkan Vekilimiz Çağlar
Demirel, Leyla Birlik ve Ferhat Encu arkadaşlarımız biraz önce, benim telefonla
aradığım saatlerde yine darp edilecek şekilde acımasız bir polis saldırısıyla
karşı karşıya geldiler. Bu da AKP’nin yalan ve baskı imparatorluğunun aslında
ne kadar zavallı ve âciz durumda olduğunu gösteriyor.
Teşekkür
ederim. 
BAŞKAN
– Teşekkür ederiz Sayın Baluken.
MEHMET
MUŞ (İstanbul) – Sayın Başkan…
BAŞKAN
- Söz mü istiyorsunuz Sayın Muş?
Buyurun.
23.- İstanbul Milletvekili Mehmet Muş’un,
Diyarbakır Milletvekili İdris Baluken’in yaptığı açıklamasındaki bazı
ifadelerine ilişkin açıklaması
MEHMET
MUŞ (İstanbul) – Sayın Başkan, bir kere, burada sürekli ifade ettik; Türkiye
talanla değil, hukukla yönetilen bir ülkedir. Kanunlar kurumların ne şekilde
hareket edeceğini düzenlemiştir ve sürekli ifade ettiğimiz şu: Burada Türkiye
Cumhuriyeti devletinin karşı karşıya kalmış olduğu çok ciddi bir saldırı vardı
ve bu saldırı karşısında emniyet birimlerimiz orada egemenlik kurulmaya
çalışılan bir süreci sona erdirmiştir. Orada maksat neydi? Maksat şuydu:
“Burada bir egemenlik kurabilir miyiz? Burayı farklı yerlerle birleştirebilir
miyiz?”in hayaliydi. Dikkat edilirse bu işe girişenler rastgele ilçeler
ve iller seçmemişler; Suriye sınırında olan illerimizi ve ilçelerimizi
seçilmişler ve hem milletimizin feraseti ve tutumu hem de emniyet
birimlerimizin bu noktadaki kararlı duruşu neticesinde bu iş bertaraf
edilmiştir.
Ben
Sayın Irmak’la alakalı dile getirdiğime -o “tweet”le alakalı- bakacağım, size
getireceğim. Ha, kendisi bu iddiayı kabul etmiyorsa, “Böyle bir şey yok.”
diyorsa bunu da kabul ederiz, bunda aksi bir itirazımız olmaz ama orada, o
süreçte oluşturulmaya çalışılan “Hendeklerdeki gençleri anlamıyor musunuz?”
diye söylenenler hâlen ortadadır ve onların ne yapmaya çalıştığını bölge
halkımız çok iyi bildiği için bütün çabalara rağmen o girişime müsaade
etmemiştir, destek vermemiştir.
BAŞKAN
– Teşekkür ederiz Sayın Muş.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup
Başkanvekili Kayseri Milletvekili Mustafa Elitaş ve Isparta Milletvekili
Süreyya Sadi Bilgiç’in, Gelir Vergisi Kanununda Değişiklik Yapılmasına Dair
Kanun Teklifi (2/1419) ile Plan ve Bütçe Komisyonu Raporu (S. Sayısı: 426)
(Devam)
BAŞKAN
– Şimdi söz sırası gruplar adına ikinci konuşma, Milliyetçi Hareket Partisi
Grubu adına Konya Milletvekili Sayın Mustafa Kalaycı’ya aittir.
Süreniz
yirmi dakika Sayın Kalaycı.
Buyurun.
(MHP sıralarından alkışlar)
MHP
GRUBU ADINA MUSTAFA KALAYCI (Konya) – Sayın Başkan, değerli milletvekilleri;
görüşülmekte olan 426 sıra sayılı Kanun Teklifi üzerine Milliyetçi Hareket
Partisi grubu adına söz aldım. Bu vesileyle hepinizi saygılarımla selamlıyorum.
Bilindiği
üzere, 2016 yılı Ocak ayında asgari ücretin net tutarı 1.300,99 TL olarak
belirlenmiştir. Ancak, asgari ücretli, ekim ayından yani bu aydan itibaren
yüzde 20 vergi oranına yakalanmış olup asgari ücretin net tutarı 69,91 TL
azalmaktadır. Milliyetçi Hareket Partisi, yılın son üç ayında asgari ücretin
1.300 liranın altına düşeceğini baştan beri söylemiş, Hükûmeti uyarmış, bunun
giderilmesi yönünde önerilerde bulunmuştur. Hükûmet bu uyarılarımızı bugüne
kadar dikkate almamış, şimdi palas pandıras bu teklifi getirmiştir.
Bu
teklifte, Gelir Vergisi Kanunu’nun 103’üncü maddesinde yer alan tarife
nedeniyle 2016 yılı son üç ayında ücretlerde 1.300 liranın altına düşülmesi
sonucu oluşacak kayıpların ilave asgari geçim indirimi yoluyla telafi edilmesi
amacıyla bu düzenleme yapılmaktadır, asgari ücretin net tutarının 1.300 liranın
altına düşmemesi amaçlanmaktadır. Ancak, yapılan geçici düzenleme, asgari geçim
indirimiyle ilgili uygulanan sistemi bozmaktadır. Bu düzenlemeyle, ücretlinin
bekâr veya evli olmasına ve çocuk sayısına göre belirlenmiş asgari geçim
indiriminin amacına ve mantığına uygun olmayan sonuç ortaya çıkmaktadır.
Ücretli çalışanlar arasında eşit bir uygulama öngörülmemektedir. Vergi
kaçıranları, naylon faturacıları affetmeyi içeren düzenlemeleri büyük bir
hevesle yapan Hükûmet, çalışanlara gelince kılı kırk yarmakta, çok ince
hesaplar yapmaktadır. Ücret politikalarıyla çalışan kesim üzerinde baskıcı ve
sindirici bir yönetim biçimini benimseyen Hükûmet, milyarder yaratma konusunda ise
oldukça cömert davranmaktadır. Kriz dönemlerinde dahi milyarder sayısı artan
Türkiye, gelir dağılımının en fazla bozuk olduğu ülkeler arasında ilk sıralarda
gelmektedir. 
Çalışanlar
üzerinde ağır vergi yükü bulunmaktadır. Vergi kesintileri nedeniyle çalışanların
eline geçen ücret yıl içinde giderek gerilemektedir. “Sabit gelirli” olarak
tanımlanan çalışanlar vergi politikalarıyla azalan gelirli hâline gelmiştir.
Görüyorsunuz, asgari ücretlinin bile vergi dolayısıyla yıl içinde ücreti
azalmaktadır. Bu durum, vergideki adaletsiz yapıyı açık bir biçimde ortaya
koymaktadır. Çalışanların vergi yükü mutlaka hafifletilmelidir. 
Milliyetçi
Hareket Partisinin asgari ücret konusundaki görüşünü, seçim beyannamelerinde
yer verdiği ve daha önce kamuoyuyla defalarca paylaştığı üzere tekrar
hatırlatmak istiyorum. Milliyetçi Hareket Partisi, net asgari ücretin 1.400
lira olması, böylelikle asgari ücretin açlık sınırının üzerine çıkarılması,
asgari ücretlilere büyükşehirlerde aylık 100 lira ulaşım desteği verilmesi, asgari
ücretten vergi alınmaması ve ücretlilerin asgari ücret kadar gelirinin vergi
dışı bırakılması görüşündedir. Asgari ücretin vergi dışı bırakılması prim
matrahını da düşüreceğinden, işveren maliyetinin AKP’nin belirlediği asgari
ücrete göre oluşan maliyetten daha düşük olduğu görülecektir. 
Asgari
ücret üzerinden yapılan vergi, sigorta, fon gibi kesintiler çalışanların net
ücretini azaltırken işverenlerin de maliyetini artırmakta ve kayıt dışı
istihdama zemin hazırlamaktadır. Asgari ücret ile kayıt dışı istihdam
ilişkisinin niteliği asgari ücretin yüksek olmasından çok, kesintilerin
fazlalığı nedeniyledir. Yalnızca çalışanların ihtiyaçları dikkate alınarak
belirlenmiş bir ücretin doğrudan vergilendirilmesi sosyal devlet anlayışıyla
bağdaşmamaktadır. Bu nedenle, asgari ücretin vergi yükünün kaldırılması sosyal
ve ekonomik bir mecburiyettir. 
İnsan
Hakları Evrensel Bildirgesi’ne göre, çalışan her kimsenin, kendisine ve
ailesine insanlık haysiyetine uygun bir yaşayış sağlayan ve gerekirse her türlü
sosyal koruma vasıtalarıyla da tamamlanan adil ve elverişli bir ücrete hakkı
bulunmaktadır. Anayasa’mızın 55’inci maddesinde, asgari ücretin tespitinde,
çalışanların geçim şartları ile ülkenin ekonomik durumunun göz önünde
bulundurulması öngörülmektedir. Asgari Ücret Yönetmeliği’ne göre de asgari
ücret, işçinin gıda, konut, giyim, sağlık, ulaşım ve kültür gibi zorunlu
ihtiyaçlarını günün şartlarına göre asgari düzeyde karşılamaya yönelik
ücrettir. Asgari ücret belirlenirken maalesef Anayasa ve ilgili mevzuat
hükümleri göz ardı edilmekte, TÜİK tarafından hesaplanan bir işçinin geçim
şartları için gerekli harcama tutarı da dikkate alınmamaktadır. 
Bugünkü
asgari ücret sefalet ücretidir. Karın tokluğuna çalışan bir kişinin maliyeti
bile bu asgari ücretten daha fazladır. Nitekim TÜRK-İŞ tarafından yapılan
hesaplamaya göre, 2016 Eylül ayı itibarıyla, 4 kişilik bir ailenin sağlıklı,
dengeli ve yeterli beslenebilmesi için yapması gereken gıda harcaması tutarı
yani açlık sınırı 1.386,22 liradır. Gıda harcamasıyla birlikte giyim, konut,
ulaşım, eğitim, sağlık ve benzeri ihtiyaçları için yapılması zorunlu diğer
harcamaların toplam tutarı ise 4 milyon 515 bin 37 lira olmuştur. Buna göre,
mevcut asgari ücret çalışanların gıda harcamasını bile karşılamamaktadır. 
Ey
Hükûmet, asgari ücretliler geçinemiyor. Aldıkları parayla, 1.300 lirayla nasıl
geçinsinler? Sizlere soruyorum: Asgari ücretle geçinebilmek mümkün müdür?
Acaba, asgari ücretle geçinilebileceğine dair Sayın Maliye Bakanının
önerebileceği sihirli bir formülü var mıdır? Çalışanlar şiddetli geçim
sıkıntısı nedeniyle borç batağına da girmiştir. AKP Hükûmetinin asgari
ücretlileri, çalışanları nasıl borçlu hâle getirdiğini, nasıl süründürdüğünü,
tüketici kredisi kullanımıyla ilgili resmî rakamlar açıkça göstermektedir. 
Asgari
ücret çalışanlara ailesiyle birlikte insanlık onuruna uygun bir yaşayış
sağlayabilecek düzeyde olmalıdır. Asgari ücret işçinin emeğinin karşılığı
olmalıdır. Asgari ücretten vergi alınmamalıdır. Asgari ücret mutlaka ve mutlaka
açlık sınırının üzerinde olmalıdır. Bu kanun teklifi çalışanların
beklentilerini karşılamasa da asgari ücretin net tutarının ekim, kasım ve
aralık aylarında 1.300 liranın altına düşmemesini sağlayacağından Milliyetçi
Hareket Partisi olarak bu teklife olumlu oy kullanacağız.
Değerli
milletvekilleri, çalışanların sosyal güvenlik sistemiyle ilgili de çözüm
bekleyen birçok sorunu bulunmaktadır. Çalışan kadınların önemli bir beklentisi
sigortalılık öncesi doğumlarını borçlanabilmektir. Kadınların doğum borçlanması
yapabilmesi için doğumdan önce sigortalı olarak tescil edilmiş olmaları şartı
aranmaktadır. Bu nedenle, kadınlar işe girmeden evvel yaptıkları doğum
nedeniyle çalışma hayatından ayrı kaldıkları süreyi borçlanamamaktadır. Hâlbuki
sigortalı olarak işe başlayıp bir müddet sonra işten ayrılan kadınlar bu esnada
yaptıkları doğumları borçlanabilmektedir. Yine, emeklilik hizmetinden
sayılmayan staj süresinde yapılan doğumlar da borçlanılabilmektedir. 
Diğer
taraftan, erkekler sigortalılık öncesi askerlikte geçen süreleri
borçlanabilmektedir. Erkeklerin askerlikte geçen süreleri borçlanabilmeleri
için askerlikten önce sigortalı olarak tescil edilmiş olma şartı
aranmamaktadır. Bu itibarla, Anayasa’nın eşitlik ilkesi uyarınca ve
sigortalılar arasında norm ve standart birliği sağlanması amacıyla tüm sigortalı
kadınlara ve erkeklere eşit haklar verilmelidir. Kadınların sigortalılık
başlangıç tarihinden önce yaptığı doğumları da borçlanabilmeleri amacıyla 5510
sayılı Kanun’da gerekli değişiklik mutlaka yapılmalıdır.
Çalışanların
bir başka sorunu çıraklık ve staj sürelerinin boşa gitmesidir. Çıraklık ve staj
süreleri sigortalıların hizmetine sayılmamaktadır. Çıraklık ve staj süresine
mutlaka borçlanma hakkı tanınmalı, hizmete sayılmalı, bu süreler sigortalılık
başlangıç tarihinde dikkate alınmalıdır. Uygulamada bir yandan çırak ve stajyer
öğrenci olarak çalışanlar sigortalı sayılıp çırak ve stajyer olarak çalışmaya
başlanılan tarih sigortalılık başlangıç tarihi olarak kabul edilirken diğer
taraftan bu hakların sadece kısa vadeli sigorta kollarıyla sınırlı tutulması,
dolayısıyla emeklilik hizmetine sayılmaması eşitsizliğe ve mağduriyete neden
olmaktadır. Hâlbuki doğum, askerlik, aylıksız izin, doktora veya uzmanlık,
avukatlık stajı gibi bazıları bir çalışma ya da sigortalılık olmaksızın geçen
süreler borçlanılabilmektedir. Hâl böyleyken çıraklık ve stajyerlikte geçen
sürelerin hizmetten sayılmaması açıkça çelişkidir, eşitlik ve hakkaniyetle
bağdaşmamaktadır. Anayasa’nın eşitlik ilkesi de dikkate alınarak uygulamada
adaletin sağlanması ve yaşanan mağduriyetin giderilmesinin yanında, mesleki
eğitimin özendirilmesine de katkıda bulunmak amacıyla aslında fiilen bir
çalışmaya ve sigortalılığa dayanan çıraklık ve staj süreleri hizmetten
sayılmalı, geçmiş hizmetler için borçlanma hakkı verilmeli ve bu süreler sigortalılık
başlangıç tarihi olarak esas alınmalıdır. 
Çalışanların
yine çok önemli bir sorunu emekli olamama sorunudur. Ülkemizde anayasal güvence
altına alınan sosyal güvenlik hakkı ve bu güvenliğin sağlanmasına yönelik
uygulamalar yıllar itibarıyla irdelendiğinde eşitlik ve adalet ilkesinin
gerektiği şekilde tesis edilmediği gözlenmektedir. Sosyal güvenlik
politikalarının en önemli amaçlarından birisi, insanlar arasında oluşturduğu
güvenlik ağlarıyla toplumsal eşitsizlikle mücadeleyi desteklemektir. Bu anlamda,
devlet, tüm bireyler için eşit hak ve yükümlülükler içeren bir sosyal güvenlik
sistemi kurgulamakla yükümlüdür. Uygulamada karşılaşılan sorunlara çözüm
üretilirken de temel bakış açısının sosyal güvenlik hakkından yararlanmayı
kolaylaştırıcı ve hak yoksunluklarını asgariye indirgeyici bir bakış açısı olma
zorunluluğu vardır. İşe başladıkları tarihte yürürlükte olan mevzuata göre
emeklilik için gerekli prim ödeme gün sayısı ve sigortalılık süresini
tamamladıkları hâlde, bir başka ifadeyle emekli olma hakkını elde ettikleri
hâlde sonradan yaş şartına tabi tutulmaları birçok vatandaşımızı mağdur
etmiştir. Emeklilikte yaşa takılan vatandaşlarımıza emekli aylığı bağlanmadığı
gibi bir de genel sağlık sigortası primi ödemekle karşı karşıya kalmışlardır.
Kanunla aranan prim ödeme gün sayısını dolduran, dolayısıyla yıllarca gerekli
primleri ödemiş olan vatandaşlarımızın yaş haddinin dolmasını beklediği dönemde
genel sağlık sigortası primini ödemediği ileri sürülerek sağlık yardımından
yararlandırılmaması bir başka haksızlıktır. Emeklilikte yaşa takılanların
kimine beş sene, kimine yedi sene, kimine on sene yaştan vurmuş. Bu insanları
yaşı nedeniyle kimse işe almıyor. Maddi sorunlarından dolayı çocuklarını
okutamıyorlar, ailelerinin geçimini sağlayamıyorlar, bu insanlar ne yerler ne
içerler hiç düşünülmüyor.
AKP
Hükûmeti, emeklilikte yaşa takılanların sorunlarını görmezden gelmekte,
dertlerini bilmemekte, hâllerinden anlamamaktadır. Emeklilikte yaşa
takılanların dertleri erken emeklilik değil, haklarını almaktır. Onlar AKP
Hükûmetinden bir lütuf beklemiyor, onlar sadaka değil haklarını istiyor.
Emeklilikte yaşa takılanlar görmezden gelinmemelidir, emeklilikte yaşa
takılanlar için bahaneler üretilmemelidir. Bir haksızlığın giderilmemesinin
hiçbir haklı gerekçesi olamaz. Emeklilikte yaşı bekleyen vatandaşlarımız
yıllardır haklarını aramakta, Türkiye Büyük Millet Meclisinden çözüm
beklemektedir. Emeklilikte yaşa takılanların yaşadığı mağduriyetleri giderecek
düzenleme mutlaka yapılmalıdır. Meclisteki tüm siyasi partiler olarak bu soruna
bir çözüm bulabiliriz. Hiç olmazsa emeklilikte yaşa takılanlardan genel sağlık
sigortası primi alınmaması, prim ödeme gün sayısını doldurmakla birlikte işsiz
kalanlara işsizlik sigortası ödeneği verilmesi yaşanan mağduriyete kısmen çözüm
getirecektir. Milliyetçi Hareket Partisi bu yönde bir düzenlemeye de katkı ve
destek vermeye hazırdır. 
Değerli
milletvekilleri, ülkemizde çalışma hayatıyla ilgili çözüm bekleyen onlarca
sorun bulunmaktadır. Bu kapsamda, toplumun tüm kesimlerine insana yaraşır iş
fırsatlarının sunulduğu, iş gücünün niteliğinin yükseltilip etkin kullanıldığı,
çalışma şartlarının iyileştirildiği, ücret-verimlilik ilişkisinin
güçlendirildiği, iş sağlığı ve güvenliğinin sağlandığı bir çalışma hayatı ve iş
gücü piyasasının oluşturulması için gerekli yapısal reform ivedilikle yapılmalı
ve önlemler alınmalıdır. 
Taşeron
işçilik çalışma hayatının en temel sorunu hâline gelmiştir. İnsan onuruna
yaraşır, düzgün iş tanımını yok sayan taşeron işçilik uygulaması çalışma
hayatının dengelerini bozmuş, ekonomik ve sosyal olarak büyük bir tahribata
neden olmuştur. Kölelik sistemiyle eş değer bir hâle gelen ve kabul edilemez
olan bu uygulamaya dönük politikalar bir an önce terk edilmelidir. AKP
Hükûmeti, taşeron işçileri yıllardır oyalamakta ve aldatmaktadır. Kamuda
çalışan taşeron işçilere kadro verileceği sözlerine karşın bugüne kadar hiçbir
şey yapılmamıştır. Bizzat bir önceki Başbakan tarafından tüm taşeron işçilerine
müjde verilmiş, bunun üzerine taşeron işçiler âdeta bayram sevinci yaşamış
ancak ayrıntılar açıklanınca hayal kırıklığına uğramışlardır. Kamuya alınacağı
açıklanan taşeron işçiler zaten kamu işinde çalışmakta ve yargı kararlarına
göre kamu işçisi sayılmakta olup, esasen kamunun kadrolu personeli olmayı
beklemektedir. 
Öte
yandan, yapılan açıklamalar dahi bugüne kadar hayata geçirilmemiş, umut
tacirliğine devam edilmiştir. Sayın Başbakan geçtiğimiz günlerde “Taşeronlarla
ilgili konuyu biliyoruz, hem onları memnun edecek hem de kamuyu memnun edecek
bir müjdeyi açıklayacağız. Hiç merak etmesinler.” demiştir. Ne müjdesi Allah
aşkına! Kaç senedir müjde veren siz değil misiniz? Son olarak bir önceki
Başbakan seçim müjdesi olarak vermedi mi? Hükûmetin eylem planına göre, 2016
yılının ilk üç ayı içinde bu düzenlemeyi yapacaktınız. Ne oldu? Önceki
hükûmetin ve Başbakanı Sayın Ahmet Davutoğlu’nun verdiği söz sizi bağlamıyor
mu? Tabii ki verebilecek bir cevabınız yok ama ortada bir gerçek var ki
yandaşlarınızla birlikte taşeron işçilerin sırtından geçiniyorsunuz ve rant
sağlıyorsunuz. 
AKP
taşeronlaşmayı politikasının esası olarak uygulamakta ve bundan da siyasi nema
sağlamaktadır. Taşeron firmalarca alınan işçilerin tamamı AKP’li siyasetçilerin
referanslarıyla işe alınmaktadır. Taşeron firma işçileri işten çıkarma
tehdidiyle AKP’ye oy vermeye zorlanmakta, AKP’nin siyasi mitinglerinin kadrolu
elemanı olarak kullanılmaktadır. Taşeron firmalar daha çok kâr elde edebilmek
için daha fazla işçiyle yapılması gereken işi daha az işçiyle yapmaktadır.
İşçiler günde sekiz saatin üzerinde, fazla çalıştırılmakta, çoğu zaman haftalık
izin bile kullandırılmamaktadır. Taşeron işçilere mesai ücreti ödenmemektedir.
Taşeron işçilerin maaşları da düzenli verilmemekte, hakları gasbedilmektedir.
Taşeron işçilerin ücretlerinin gecikmeli ödendiği, sözleşme gereği ödenmesi
gereken ödemelerin ya hiç ödenmediği ya da eksik ödendiği Sayıştay raporlarına
bile yansımıştır. AKP Hükûmeti bu sömürüye, bu soyguna açıkça göz yummaktadır. 
Milliyetçi
Hareket Partisi, yargı kararlarını da dikkate alarak, kamuda sürekli
hizmetlerde çalıştırılan taşeron işçilere kadro verilmesini savunmaktadır. Bu
konuda öteden beri birçok kanun teklifi de vermiştir. Taşeron işçilerin
sorunları artık çözüme kavuşturulmalıdır. Bu kölelik sistemine, bu sömürü
düzenine artık son verilmelidir. AKP iktidarı işsizliği önlemeye yönelik
politikalar uygulamak yerine, işsizliğin olumsuzluğunu fırsata dönüştürerek bir
sömürü düzeni kurmuştur. Bugün birçok kamu hizmeti başta taşeron işçileri olmak
üzere, sözleşmeli, 4/C’li, vekil, geçici, fahri ve İŞKUR elemanı statüsünde
çalıştırılan personel eliyle yürütülür hâle gelmiştir. AKP’nin siyasi nema
sağlama amacıyla sürdürdüğü bu uygulamaların en büyük mağduru, yandaş olmayan
ve bu yollarla iş bulamayan işsiz gençlerimizdir. Bunlar, girdiği merkezî
sınavı kazanarak ataması yapılmayan, bir türlü sıra gelmeyen, sıra gelmeden de
kadroları başka yollarla doldurulan milyonlarca gencimizdir. AKP Hükûmeti,
yıllardır atanmayı bekleyen milyonlarca KPSS mağduru gencimizin haklarını yemiş
ve yemeye devam etmektedir.
Teşekkür
ediyor, saygılar sunuyorum.
Kanun
teklifinin hayırlara vesile olmasını diliyorum. (MHP sıralarından alkışlar)
BAŞKAN
– Teşekkür ederiz Sayın Kalaycı.
Şimdi,
gruplar adına, Halkların Demokratik Partisi Grubu adına Iğdır Milletvekili
Sayın Mehmet Emin Adıyaman. 
Süreniz
yirmi dakika.
Buyurun.
(HDP sıralarından alkışlar)
HDP
GRUBU ADINA MEHMET EMİN ADIYAMAN (Iğdır) – Teşekkür ederim Sayın Başkan.
Sayın
Başkan, değerli milletvekilleri; 426 sıra sayılı Kanun Teklifi’nin geneli
üzerinde Halkların Demokratik Partisi adına söz almış bulunmaktayım. Hepinizi
saygıyla selamlıyorum.
Değerli
milletvekilleri, 426 sıra sayılı Kanun Teklifi’ni, sembolik de olsa, cüzi bir
miktarda da olsa işçilerin ya da çalışanların lehine bir düzenleme olduğundan,
elbette ki destekliyoruz. Tabii, 1.300 lira üzerinden tespit edilen asgari
ücret tarifesinin Gelir Vergisi Kanunu’na göre asgari ücretin altına düşmüş
olması aslında Hükûmetin çalışanlara bakış açısını da ortaya koymaktadır. 50 ya
da 60 lira gibi cüzi farklarla asgari ücretin altına düşen ücretlerin 1.300
liraya çıkarılması aslında meselenin temeline bir çözüm getirmemektedir. Bakın,
1.300 lira ücretle çalışan bir işçinin almış olduğu ücret, özellikle, İstanbul,
İzmir, Bursa gibi metropol şehirlerde çalışanların neredeyse kiralarına
yetmemektedir. Bırakın çocuğunu okutmasını, bırakın sosyal yaşama dair diğer
ihtiyaçlarının giderilmesini, sadece iş yerine gidip gelme ve kira bedelini
karşılamayacak noktadadır.
Tabii,
asgari ücretle çalışan işçilerden daha vahim durumda olan çalışanlar var. Yani
bugün tekstil sektörü başta olmak üzere birçok sektörde on binlerce işçi
sigortasız ve asgari ücretin altında çalışıyor. Bu konuda hiçbir denetim
mekanizması olmadığı gibi, bu işçilerin sendikalaşma yönünde en ufak bir
girişimi işten çıkma sebebidir. Bakın, özellikle tekstil sektöründe,
atölyelerde bugün 18 ila 25 yaş arası daha çok kadın işçilerin çalıştığı bir
alan ve burada ödenen ücretler 750 ila 800 lira arasındadır ve bunun gibi pek
çok alanda çalışanlar asgari ücretin dahi altında çalıştırılmaktadır. Sadece bu
mudur? Bu da değil. Özellikle tarım sektöründe, bildiğiniz üzere, on binlerce
insan yine bırakın asgari ücret olan 1.300 lirayı almayı günlük 20 lira, 30
lira yevmiyelerle sigortasız olarak çalışmakta. 
Şimdi,
tabii, bu mevcut palyatif düzenlemeler esasında işçilerin, çalışanların,
emekçilerin hiçbir sorununa çözüm getirmeyeceği gibi, aslında AKP’nin
politikalarının emekçilere, çalışanlara bakış açısını da ortaya koyan bir
durumdur. Özünde AKP, sermayenin, sömürenin ya da kapitalin sözcülüğünü yapan
bir iktidar. Dolayısıyla, bu tür yüzeysel düzenlemelerle emekçilerin
sorunlarına çözüm üretilemeyeceği aşikârdır.
Değerli milletvekilleri, Türkiye'nin kaynaklarının,
özellikle mali kaynaklarının işçilerin, emekçilerin ve çalışanların hayat
standartlarının yükseltilmesi yerine, uygulanan politikalarla, gerek ülke
içinde gerek ülke dışında savaş konsepti üzerinden uygulanan politikalar sonucu
ülkenin kaynakları esas itibarıyla savaşa aktarılmaktadır. Bugün ülke dışında
ve ülke içerisinde sürdürülen savaş politikalarına yapılan harcamalar, yapılan
masraflar işçi ücretlerinin yoksulluk sınırının altında olmasını bırakın bir
yana, eğer bunlar çalışanlara, emekçilere aktarılmış olsa, mevcut kaynaklar
üzerinden değerlendirilmiş olsa hiç şüphesiz bizim seçim programımızda
belirttiğimiz üzere işçilerin asgari ya da çalışanların asgari ücret limiti en
az 1.800 lira olacaktı. Ama AKP’nin kaygısı, politikalarındaki hesabı
emekçilerin, çalışanların, çiftçilerin, esnafın, KOBİ’lerin hayat
standartlarını, gelir kaynaklarını yükseltmeye yönelik değil, tam tersine,
vergi yükü altında bu kesimleri daha çok ezmektir. Ülke ciddi anlamda bir kriz,
ekonomik kriz sürecinde, sadece siyasal kriz değil ama aynı zamanda ekonomik
kriz sürecini de yaşamaktadır. Onlarca esnaf siftah yapmadan dükkânını
kapatmakta, çiftçiler ellerindeki tarım arazisini geliri maliyeti
karşılamadığından boş bırakmakta, ekmemektedir. Dolar başını alıp gitmektedir.
Tabii, bütün bu gelişmeler karşısında emekçilerin durumlarının
düzeltilebilmesini AKP Hükûmetinden beklemek saflık olur.
AKP
Hükûmetinin odaklandığı tek bir süreç var. 15 Temmuz darbe girişimi sonrası
“Bu, Allah’ın bir lütfudur.” söyleminden hareketle hakikaten bu süreci bir
lütfa, bir fırsata ve kendi parti iktidarını inşa etme, parti iktidarı
üzerinden tek adam rejimini, başkanlık rejimini bu ülkenin gündemine sokma
çabası içerisindedir. 
15
Temmuz darbesini karşı darbeye çevirdi AKP, OHAL ve kanun hükmünde
kararnamelerle âdeta bu Meclisi baypas etti. Aslında, askerî darbe süreçleri
hariç yani sıkıyönetim dönemleri hariç bu ülkede sadece 1987 yılında 13
vilayette olağanüstü hâl ilan edilmiştir. Türkiye tarihinde, ülke genelinde
olağanüstü hâl ilanı hiçbir dönemde uygulanmamıştır doksan yıl boyunca. Ama,
ilk defa 15 Temmuz darbe girişimiyle birlikte AKP, bütün ülke sathında
olağanüstü hâli uygulayarak demokratik hak ve özgürlüklerin önünü kesme, aslında,
AKP’ye muhalif ister sağ ister sol ister liberal tüm kesimleri tasfiye etmeyi
hedefine koymuştur. Sadece pratikte uygulanan öncelikler sırasıdır. 
Dolayısıyla,
bugün gerek yandaş medya üzerinden gerek vesayet altına aldığı, âdeta tetikçisi
hâline getirdiği yargı üzerinden, başta Halkların Demokratik Partisi olmak
üzere Türkiye’deki sol ve sosyalist güçlere yönelik bir sindirme, bir siyasal
soykırım operasyonu uyguluyor. Ama, bu önceliklerini halledebildiği ölçüde
AKP’ye muhalif diğer siyasal parti, grup ve kesimlere yöneleceği de
kaçınılmazdır. Bunu nereden çıkarıyoruz? Bunu AKP’nin beslendiği zihniyetten ve
geçmiş dünya uygulamalarından çıkarmak mümkündür. 
Değerli
arkadaşlar, AKP bu ülkede iki ana eksen üzerinden siyaset yürütüyor. Biri,
Selefî mezhepçiliktir. Sünni mezhebinin dışındaki tüm mezhepler, AKP
paradigması açısından aslında hedeftir; yok edilmesi gereken, sindirilmesi
gereken, teslim alınması gereken kesimlerdir. Diğer, ikinci bir kesim ise yine,
milliyetçilik, etnik milliyetçilik üzerinden çoğunluğu konsolide ederek,
Kürtleri hedef göstererek kendisini inşa etmeye çalışıyor. AKP’nin gerek ülke
içinde gerek ülke dışındaki bu politikası, hem Selefî mezhebî politikası hem
etnik milliyetçi politikası bu ülkeye ancak bir çatışmayı, ancak iç savaşı, ancak
kardeş kavgasını getirir. Dolayısıyla, AKP’nin bu paradigmadan vazgeçmesi,
Allah’ın lütfu olarak kabul ettiği 15 Temmuz girişimini, demokrasi,
özgürlükler, hak ve adaletin gerçekleşmesi yönünde kullanması gerekiyor.
Değerli
arkadaşlar, AKP Hükûmeti olağanüstü hâli ilan ederken “Biz bunu devlete karşı
ilan ediyoruz.” söylemini geliştirdi. Aslında oradan kasıt, devlet içine sızmış
olan FETÖ üyelerinin tasfiyesi olarak kamuoyuna algı operasyonları üzerinden
verilmeye çalışıldı ama uygulamada aslında hedefin FETÖ örgütünü tasfiye etmek
olmadığı; zira, AKP’nin eğer amacı FETÖ’yü tasfiye etmekse on binlerce kamu
çalışanını tasfiye etmeden önce, yüzlerce gazeteciyi, akademisyeni, yine
yüzlerce esnafın üzerine yürümeden önce, kendi içindeki FETÖ’cü AKP’lileri ya
da AKP’li FETÖ’cüleri tasfiye etmesi gerekiyordu. FETÖ’nün siyasal ayağını, AKP,
içindeki FETÖ’cüleri ya da FETÖ’cü AKP’lileri tasfiye etmeden on binlerce
muhalifi çeşitli gerekçelerle, kimisini FETÖ üyesi olma gerekçesiyle, kimisini
farklı iddialarla, kimisini Kürt olmaları itibarıyla, terörize ederek görevden
alması, dışlaması, aslında AKP’nin FETÖ yapılanmasıyla iç içe olan durumunu
hiçbir zaman ayıklayamayacağı gerçeğiyle de bizi karşı karşıya getiriyor. 
Değerli
arkadaşlar, son iki gün içerisindeki gelişmeleri, sadece son iki gün içindeki
gelişmeleri değerlendirdiğimizde, aslında AKP’nin durumu gözler önüne serilmiş
oluyor. Bakın, son iki günde ne oldu? Şırnak’ta önce evleri, dükkânları,
parkları başına yıkılan on binlerce insan çadırlara mahkûm edildi. Akabinde,
son iki gün içerisinde Şırnaklı yurttaşlarımızın sığınmış olduğu naylon
çadırlar valilik emriyle, AKP direktifiyle zorla sökülüp atıldı ve oradaki
görevlilerin yurttaşlara söylediği söz, “Nereye gidelim?” sözüne verdikleri
cevap: “Irak’a gidin, Kerkük’e gidin.” 
Yine
son iki gün içinde Cizre’de zırhlı araçlarla 5 yaşındaki çocuk ezildi ve âdeta
bu, Cizre, Gever, Şırnak ve Nusaybin gibi il ve ilçelerde periyodik hâle
getirildi. Sürekli bir biçimde bir zırhlı araç ya bir yaşlıyı ya bir çocuğu veya
bir kadını bir şekilde ezmektedir ama hukuki boyutta, yapanın yanına kâr
kalmaktadır. 
Değerli
arkadaşlar, sadece bu mudur? Daha dün Darbe Komisyonunda beyanda bulunan
Diyarbakır Eş Belediye Başkanları, daha doğrusu Başkanımız Gültan Kışanak,
Darbe Komisyonunda bir gerçeğin altını çizdi. Neydi o? “Siz, kırk yıldır
FETÖ’yle iç içesiniz, kırk dakikalık bizi ziyaret etmenin hesabını soruyorsunuz
ya da bizi FETÖ’cü olmakla suçluyorsunuz.” şeklinde bir tarihî gerçeğin altını
çizdi. Belediye Eş Başkanımız, daha uçaktan iner inmez havaalanında gözaltına
alındı. 
Şimdi,
AKP sözcüleri her kürsüye çıktıklarında hukuktan, hukuk devletinden, hukukun
üstünlüğünden bahsediyor. Gerçekten bu ülkede hukukun üstünlüğü, hukuk devleti
ve hukukun bağımsızlığı söz konusu mudur, tartışılması gereken şey bu. Ne zaman
ki bu ülkede hukuk mercileri AKP’nin aleyhine bir karar verdiyse, başta
Cumhurbaşkanı olmak üzere, AKP’nin en alt kademesine kadar herkes mahkemelerin
ya da hukuk mercilerinin vermiş olduğu kararları tanımadıklarını hiç çekinmeden
kamuoyuna ilan ederler ama lehlerine bir karar verildiği zaman, işlerine,
onların paradigmasına, iktidarına, egemen güç olma heveslerine hizmet eden
kararlar veriliyorsa ne zaman ki yargı vesayet altında ve hâkimler ile savcılar
AKP’nin fetvalarıyla bir kadı gibi karar veriyorsa o zaman hukuktan, hukuk
devletinden bahsedilir. 
Değerli
arkadaşlar, Türkiye’de hukukun üstünlüğü, hukuk devleti, hâkim bağımsızlığı ve
hâkim teminatı yoktur. Hiçbir hâkim, bu ülkede, bir karar vermeden önce,
vereceği kararın AKP’nin çıkarlarına ne kadar denk düşüp düşmediğini
hesaplamadan bir karar verememektedir. Zira, AKP’nin çıkarına denk düşmeyen bir
karar veren hâkim, gereken bedeli ödeyeceğini biliyordur. Dolayısıyla, mevcut
koşullar içerisinde objektif karar verebilecek hâkim aramak, bulmak âdeta
samanlıkta iğne aramak gibi bir duruma sürüklemiştir. 
Değerli
arkadaşlar, tabii, AKP’nin ülke içerisinde uyguladığı bu despotik, bu
antidemokratik ve cunta rejim anlayışı sadece ülke içerisinde bedel ödetmiyor
halkımıza; aynı zamanda Musul’da, Rojawa’da uyguladığı politikalarla da bu
halka büyük bedeller ödetilmektedir. Âdeta Neoosmanlı hayallerle, Misakımillî
söylemleriyle, ülke içinde hamaset algısı ve söylemleriyle, yeni bir Osmanlı ve
bu Osmanlı’nın başında da bir sultan edasıyla, kamuoyu âdeta konsolide
ediliyor, yanıltılıyor, bilgi kirliliği üzerinden siyaset üretilmeye
çalışılıyor. 
Rojawa’da iki gün önce IŞİD’den alınan 5 köy Türk Hava
Kuvvetleri tarafından bombalanıyor. Bakın, altını çizerek söylüyorum: Şehba bölgesinde,
Suriye Demokratik Güçleri tarafından IŞİD’den alınan 5 köy helikopter ve
uçaklarla bombalanıyor. Bu, açıkça IŞİD’e destektir.
Yine, Musul’da Irak Hükûmetinin bütün açıklamalarına ve
Irak halkının koymuş olduğu tepkilere rağmen mezhep üzerinden Irak’ın iç
işlerine müdahale, sanki 1920’li süreçleri yaşıyormuşuz gibi Musul üzerinde hak
iddia etme, Musul’un Musul halkına ait olduğu söyleminin esasen Sünni Araplara
ait olduğu söylemi olarak dile getirildiği gerçeğini hepimiz biliyoruz. 
Musul Musulluların ise Şırnak kimin? Şırnak da
Şırnaklılarındır ama Şırnak halkını Şırnak’tan boşaltıyorsunuz. Kendi
vatandaşını, kendi yurttaşını yerinden yurdundan söküp başka yerlere göç etmeye
zorluyorsunuz “Musul Musul’undur.” diyorsunuz. 
(Mikrofon otomatik cihaz tarafından kapatıldı)
MEHMET EMİN ADIYAMAN (Devamla) - Bu politikanın
tutmayacağını, iflas edeceğini belirtip hepinizi saygıyla selamlıyorum. (HDP
sıralarından alkışlar) 
BAŞKAN – Teşekkür ederiz Sayın Adıyaman.
Sayın milletvekilleri, şimdi, tasarının tümü üzerine,
Hükûmet adına Maliye Bakanı Sayın Naci Ağbal konuşacak. 
Sayın Bakan, sizin de süreniz yirmi dakika.
Buyurun. (AK PARTİ sıralarından alkışlar)
MALİYE BAKANI NACİ AĞBAL (Bayburt) – Sayın Başkanım,
teşekkür ediyorum. 
Sayın Başkanım, değerli milletvekillerim; 426 sıra
sayılı Gelir Vergisi Kanununda Değişiklik Yapılmasına Dair Kanun Teklifi
hakkında Hükûmetimizin görüşlerini ifade etmek üzere huzurlarınıza gelmiş
bulunuyorum. Hepinizi saygıyla selamlıyorum. 
Sözlerimin
başında, kanun teklifine destek veren bütün parti gruplarına teşekkür ediyorum.
Gerçekten burada, yaklaşık 7 milyon vatandaşımızı ilgilendiren önemli bir yasal
düzenlemeyi hep birlikte yapıyoruz. Asgari ücretliler de dâhil olmak üzere
Hükûmetimiz döneminde gerek çalışanlarımız gerek emeklilerimiz her zaman için
özel olarak destek görmüştür. Hiçbir zaman için çalışanlarımız enflasyona
ezdirilmemiştir ve bu dönemde de refahları sürekli olarak artırılmıştır. Bu
çerçevede, hepinizin bildiği üzere, 2015 Kasım seçimlerinde AK PARTİ olarak asgari
ücretlilerin 2016 başındaki asgari ücretinin 1.300 lira olması konusunda bir
taahhüdümüz vardı ve bu taahhüdümüze de uygun bir şekilde 2016 başında bu
gerçekleşti ve şu anda asgari ücretlilerimizin 2015 yılında 1.000 lira olan
asgari ücret tutarı, 2016 başında yaklaşık 1.300 liranın üzerine çıkmış oldu. 
Hepimiz,
tabii, 1.300 lirayı konuşuyoruz ancak şunu da bilelim ki asgari ücret tutarı
asgari geçim indirimine bağlı olarak değişmektedir. Bugün, bekâr çalışan,
asgari ücret geliri elde eden bir kişinin ücret geliri, doğru, 1.300 liradır
ama evli, 3 çocuklu bir asgari ücretlinin eline geçen rakam da 1.384 liradır.
Dolayısıyla, 2016 yılında Hükûmet olarak yapmış olduğumuz bu önemli artışı yıl
sonuna kadar koruma amacıyla bir çalışma yaptık. Maliye Bakanlığı olarak,
Çalışma Bakanlığı olarak birlikte, hiçbir şekilde asgari ücretle çalışan
vatandaşlarımızın eline geçen net ücret tutarının 1.300 liranın altına
düşmemesi için “Ne yapabiliriz?” diye bir gayretimiz oldu. Farklı yöntemlerle
bunu yapmak mümkün ama burada en uygun yöntemin asgari geçim indirimi
tutarlarının son üç ayda artırılması suretiyle bu meselenin çözümlenebileceğini
gördük. Burada kişinin evli olmasına, çocuk sahibi olmasına bağlı olarak -demin
ifade etmiştim- asgari ücret tutarı değişiyor. Ocak ve eylül ayları arasında,
dokuz ay boyunca net 1.300 lira alan bir bekâr asgari ücretlinin veya evli, eşi
çalışan bir asgari ücretlinin ekim ayından itibaren aylığı 1.231 liraya
düşüyor. Dolayısıyla, ekim, kasım ve aralık aylarında ücretlimizin gelirinde yaklaşık
69 lira civarında bir azalma meydana geliyor. Bu söylediğim örnek evli, 1
çocuklu, 2 çocuklu değişik, farklı kişi örneklerinde tekrarlayabiliyor. Yani
bazen kişinin maaşı 1.249 liraya düşebiliyor, bazen 1.279 liraya düşebiliyor.
Burada yapmış olduğumuz hazırlıkta eğer kişinin geliri ekim ayından itibaren
herhangi bir şekilde 1.300 liranın altına düşerse, düşen kısım kadarlık ilave
asgari geçim indirimi uygulamasını getirmiş olduk. Böylelikle yılın başında
Hükûmet olarak söylediğimiz hususu yılın sonuna kadar gerçekleştirmiş oluyoruz.
Yani hiçbir asgari ücretlimiz, 2016 yılı içerisinde 1.300 liranın daha altında
bir ücret elde etmemiş oluyor, üzerinde kalıyor. Burada asgari geçim indirimini
bir yöntem olarak kullandık ve bu yolla da sorunu çözmüş oluyoruz. Yaklaşık 7
milyon vatandaşımız bu düzenlemeden yararlanıyor. Burada kamu maliyesine
vazgeçilen vergi olarak baktığımız zaman, kamu maliyesi olarak vergi
gelirlerimizden yaklaşık 1 milyar liralık bir vergiden vazgeçmiş oluyoruz ama
yaklaşık 7 milyon vatandaşımızı ilgilendiren bir sorunu da bütün partilerimizin
ortak olumlu yaklaşımıyla da çözmüş oluyoruz. Ben tekrar bütün parti
gruplarımıza vermiş oldukları desteklerden dolayı teşekkür ediyorum. 
Tabii, bugün burada hatiplerin, öncelikle bütün parti
gruplarının, parti sözcülerimizin, grup sözcülerimizin yapmış oldukları
açıklamalarda herkes tasarıya olan desteklerini ifade ettiler. Bu önemli ama
farklı bakış açılarına bağlı olarak ilave birtakım değerlendirmeler de
yaptılar. Bu konuda da değerlendirmelerimi sizlerle paylaşmak isterim. Bir
kere, biliyorsunuz, asgari geçim indirimi uygulaması AK PARTİ hükûmetleri
döneminde başladı ve asgari geçim indirimi uygulaması neticesinde asgari ücret
üzerindeki vergi yükünde aslında önemli indirimlere gidildi. Normalde gelir
vergisi tarifemizde en düşük gelir vergisi oranı yüzde 15’tir, nominal vergi
oranı olarak ifade ettiğimiz vergi oranı yüzde 15’tir. Fakat bir asgari ücretli
özelinde “efektif vergi yükü” dediğimiz yani, tamam, vergi yükü nominal olarak
yüzde 15 ama gerçekte kişi gelirine göre ne kadar vergi ödüyor diye
baktığımızda AK PARTİ hükûmetleri döneminde gerçekten asgari ücretlilerimizin
vergi yükünde önemli indirimlere gidilmiştir. Birkaç rakamla bunu ifade etmek
isterim. Bugün asgari ücret elde eden bekâr bir çalışanımızın, 2016 yılında
gelirine göre ödediği vergi yüzde 5,2. Yani nominal vergi oranı yüzde 15
olmasına rağmen, yapmış olduğumuz asgari geçim indirimi mahsubu neticesinde
ödemiş olduğu efektif vergi oranı yüzde 5,2. Evli bir asgari ücretlide bu oran
daha da düşük, yüzde 3,8’e düşüyor. Evli, 1 çocuklu bir asgari ücretlinin
ödediği vergi yüzde 2,6. Bakın, evli, 2 çocuklu bir asgari ücretlinin ödemiş
olduğu efektif vergi yükü yüzde 1,5. Evli, 3 çocuklu bir kişiyse gelir vergisi
ödemiyor yani tüm kazancı vergisiz hâle gelmiş oluyor. Dolayısıyla, burada
özellikle ücret gelirlerinde hükûmetlerimiz döneminde yapılan bütün bu
düzenlemeler gerçekten onların refahını artırmıştır.
Yine, ülkemizde gelir vergisi tarifesi, biliyorsunuz,
iki tanedir; ücretlilerin gelir vergisi tarifesi ayrı, diğer kazançların gelir
vergisi tarifesi ayrı. Vergi teorisinde biz buna “ayırma kuramı” diyoruz.
Dolayısıyla, sosyal adalet ilkesine uygun olarak, vergi adaleti ilkesine uygun
olarak da bugün gelir vergisi tarifemizde ücretliler lehine düzenleme
yapılmıştır. 
Bunun
dışında, vergi tarifesinin yapısı, vergi dilimlerinin aralığı konusunda farklı
yaklaşımlar ifade edebiliriz. Burada ortaya konulacak yaklaşımlar önemlidir ama
şu aşamada ben özellikle ekim ayından itibaren ortaya çıkabilecek sorunları
çözecek bu düzenlemeye verilen destekten dolayı bütün parti gruplarımıza, parti
sözcülerimize teşekkür ediyorum ve 7 milyon vatandaşımızı ilgilendiren bu yasal
düzenlemenin milletimize, memleketimize hayırlı olmasını diliyor, hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederiz Sayın Bakan. 
Şimdi,
şahıslar adına, Gaziantep Milletvekili Sayın Abdullah Nejat Koçer konuşacak. (AK PARTİ sıralarından alkışlar) 
Süreniz
on dakika Sayın Koçer.
Buyurun.

ABDULLAH
NEJAT KOÇER (Gaziantep) – Teşekkür ederim Sayın Başkan. 
Sayın
milletvekilleri, değerli arkadaşlarım; Gelir Vergisi Kanunu üzerindeki
değişiklikle ilgili söz almış bulunuyorum. Yüce Heyetinizi saygıyla
selamlıyorum. 
Dün
bu saatlerde Plan ve Bütçe Komisyonunda bütün muhalefet partileriyle birlikte
bir görüş birliği içerisinde oylayıp karara vardığımız bu kanun tasarısının,
bugün bu saatlerde Meclis Genel Kurulunda görüşülerek -inşallah- karara
bağlanması önemli, hızımız açısından bunu son derece önemli buluyorum. 
Özellikle
Cumhuriyet Halk Partisi ve Milliyetçi Hareket Partisi adına görüş belirten
değerli hatiplerin görüşlerini dikkatle dinledim. İçerisinde gerçekten değerli,
müzakere edilebilir, asgari ücret açısından oturup karşılıklı istişare edilebilir
öneriler var. Bu önerileri ben memnuniyetle dinledim. Zaten öneriler, proje
bazlı çalışmalar hep bizim genel isteğimiz, halkımızın bizden talep ettiği şey
de bu zaten, siyaseti yapıcı bir şekilde karşılıklı öneriler, projeler şeklinde
değerlendirilmesi. 
Elbette
gönül ister daha yüksek bir asgari ücretin oluşması ve bu asgari ücretin
enflasyonla ilgili bağının denge içerisinde yürümesi; uluslararası rekabet
açısından, maliyetler açısından tabii ki bir denge içerisinde yürümesi önemli. 
Bizim
AK PARTİ olarak seçim beyannamemizde yer alan ve daha sonra da yıl başında
Meclis gündemine getirdiğimiz ve 1.300 lira olarak karara bağlanan asgari
ücret, aslında bu yıl başı gerçekten iş piyasası açısından çok önemli bir
değişim getirdi. Bir yandan tabii ki yükselen asgari ücret, diğer yandan
yükselen maliyetler uzunca tartışmalar getirdi, iş âleminden yeni sesler
çıkmaya başladı ve Hükûmetimiz, çeşitli bakanlıklarımız bu konularda taraflarla
bir araya gelerek belli uzlaşma içerisine girmeye çalıştı. İşverenin yükünün
ağırlaştığı, bu yükün bir kısmının devlet tarafından karşılanması gerektiği
ifade edildi. Çünkü, uluslararası rekabet çok önemli, bölge ülkelerindeki
işçilikler çok önemli. Eğer, uluslararası rekabette geri kaldıysanız ithalatta
ve ihracatta sıkıntılar ortaya çıkabilir. Bütün bunlar yıl içerisinde
tartışıldı.
Evet,
asgari ücretin daha iyi olması, daha yüksek olması tabii ki hepimiz tarafından
arzu edilen bir şey ancak bütün bu dengelerin dışında, istediğimiz zaman
istediğimiz noktaya maalesef gelemiyoruz. Bu da bu dengelerin sonucu.
Evet,
bugün bu kanun tasarısında öngörülen şey, 1.300 lira olarak çıkan asgari
ücretin çeşitli vergi dilimlerinde oluşan değişiklikler nedeniyle 1.300 liranın
altına düşmemesini sağlayan bir çalışma. Bunu, inşallah, biraz sonra hep
birlikte kabul edeceğiz.
İş
piyasası ve çalışma hayatıyla ilgili son yıllarda AK PARTİ hükûmetlerimiz çok
önemli revizyonlara, çok önemli kararlara imza attı. Tabii ki daha iyisini,
daha güzelini amaçlıyor ve daha iyisini de yapmaya çalışıyoruz. Bu konuda gerek
hükûmetlerimizin açıkladığı beyannameleri gerekse seçim öncesi vermiş olduğumuz
sözleri bir bir yerine getirerek daha iyi bir noktaya gitmeye gayret ediyoruz
Türkiye olarak. 
Kayıt
dışıyla ilgili mücadele ve kayıtlı işçi sayımızın artırılmasıyla ilgili
mücadele yıllardır çok iyi sonuçlarla devam ediyor. Elbette bu daha da devam
edecek. Kayıt dışıyla mücadele her zaman yapılması gereken bir husus. Bu konuda
sonuna kadar bu işin hepimiz arkasında olmalıyız. 
İşsizliği
azaltacak ve istihdamı artıracak çok önemli tedbirler, özellikle bu yeni
dönemde, yılbaşından bu yana alınan birçok kararın ve burada kanunlaşan birçok
tasarının içerisinde yer aldı. Genç girişimciler için, kadın girişimciler için,
yeni iş açacak bireyler için verilecek destekler çok önemli çünkü bu her bir
girişimci yeni istihdam alanları açacak, yeni işçi çalıştıracak ve iş
piyasasına destek verecek. Yılda yaklaşık 1 milyon 200 bin yeni istihdam
pazarına giren nüfus kabul ediyoruz. Bu nüfusun işle buluşması, üretimle
buluşması ve gelir elde etmesi için de bu konuda yapılan çalışmalar bütün
bakanlıklarımızca devam ediyor. 
Tabii
üretim maliyetleri çok önemli. Burada sadece kendi yurt içinde değil, yurt dışı
pazarlarda da bunu çok fazla dikkate almalıyız. 
Asgari
ücret elbette her yıl enflasyona bağlı olarak artıyor ama… Tabii, burada asgari
ücretin artırılması önemli ancak kalifiye insanımızın, meslek sahibi olan
insanımızın sayısının artırılması da çok önemli çünkü asgari ücretli sayısını
ifade ederken kalifiye olmayan insanımızın, mesleksiz insan sayımızın da fazla
olduğu bir durum ortada. Bu konuda da Millî Eğitim Bakanlığımız gerçekten
mesleki eğitime yönelik çok önemli projeleri hayata geçiriyor ve geçirmeyi
istiyoruz. 
1.300 lira taban olmak üzere, asgari ücretin inşallah
altına inmemek üzere bu kanun tasarısını biraz sonra hep birlikte oylayacağız.
Hayırlı, uğurlu olsun dileklerimi öncelikle iletmek istiyorum.
Asgari ücretle ilgili genel bir tartışmanın yıl sonunda
yeni asgari ücret tespiti çerçevesinde tekrar yeniden yapılabileceğini, bu
önerilerin tabii ki dikkate alınabilecek önerilerin de müzakere edilebileceğini
özellikle belirtmek istiyorum.
Ben hepinizi sevgiyle saygıyla selamlıyor, hayırlı
uğurlu olsun diyorum. (AK PARTİ sıralarından alkışlar) 
BAŞKAN – Teşekkür ederiz Sayın Koçer.
Sayın milletvekilleri, şimdi soru-cevap işlemine
geçiyoruz. Sisteme giren sayın milletvekillerine sırasıyla söz vereceğim. On
dakika boyunca sayın milletvekillerinin Sayın Bakana ve Komisyon üyelerine soru
sorma hakkı var. Bu süreci on dakikalık süre içerisinde tamamlamalarını rica
ediyorum ve başlatıyorum soru-cevap işlemini.
Sayın Tanal? Yok.
Sayın Demirtaş…
ÜNAL DEMİRTAŞ (Zonguldak) – Sayın Bakan, çalışma
yaşamının on dört yılda biriken çok büyük sorunları var ve bu sorunlar
çözülmediği gibi derinleşerek devam ediyor. Asgari ücretlilerin de yaşadığı
birçok sorunu bugüne kadar çözemediniz. 
Çalışma yaşamının bir başka kanayan yarası da taşeron
işçiler. Taşeron işçiler aynı zamanda da asgari ücretin üzerinde ücret alamayan
bordro mahkûmları, hiçbir güvenceleri de olmayan çalışanlardır. 
Sayın Bakan, Davutoğlu Hükûmeti bir yıl önce taşeron
işçileri kadroya alma sözü verdi ama bu söz henüz tutulmadı. Bir yıldır bu sözü
neden tutmuyorsunuz? Taşeron işçilerin sorunlarını neden sürüncemede
bıraktınız? Taşeron işçileri ne zaman kadroya alacaksınız? Taşeron işçilere
diğer kamu işçilerinin sahip olduğu bireysel hakları ve toplu sözleşme
haklarını verecek misiniz?
Yine, birçok yerde taşeron işçilere işe başlamadan
önce…
(Mikrofon otomatik cihaz tarafından kapatıldı) 
BAŞKAN – Sayın Sertel…
ATİLA SERTEL (İzmir) – Sayın Bakan, ben emeklilerle
ilgili promosyon bedellerinin ne zaman ödeneceğini tarih olarak sizden
istiyorum. 
Ayrıca,
asgari ücretteki erimeyi göz önüne alarak ve dünya ülkelerine baktığımızda neredeyse
dörtte 1 oranında, Avrupa ülkelerine göre beşte 1 oranında asgari ücret
alanların yanı sıra Türkiye’de 5 milyon 850 bin civarında da işsiz var.
İşsizlerin büyük bölümünü de üniversite mezunları oluşturuyor. Buna ilişkin,
Hükûmetiniz, iktidarınız acaba ne gibi önlemler alıyor ve acaba işsizlik
nedeniyle kendi hayatından bezmiş olan gençlere tavsiyeniz nedir? 
BAŞKAN
– Sayın Aydın…
ERKAN
AYDIN (Bursa) – Teşekkür ederim Sayın Başkan. 
Özellikle
iktidarınız döneminde, sağlıkta dönüşüm kapsamında ve bu sağlık uygulama
tebliğleriyle uygulanan birtakım yaptırımlardan dolayı meslektaşlarımız
eczacılar özellikle erime dönemine girdi. Bununla ilgili, global bütçede
“indirim” adı altında, hiçbir sektörde olmayan, devlet eliyle bütçenin
kısıtlanmasından dolayı ciddi oranda eczacıların gelirleri düştü ve nefes
alamayacak durumdalar. Bununla ilgili, global bütçenin düzenlenmesiyle ilgili..
Ayrıca, biz, tabii ki ilaçta ya da sağlıkta tasarrufa karşı değiliz ama bunun
yanında da en büyük sağlık emekçileri olan, vatandaşın yükünü sırtında taşıyan
eczacıların da bu global bütçe baskısından kurtulmasıyla ilgili bir işlem
yapacak mısınız? 
BAŞKAN
– Sayın Gürer…
ÖMER
FETHİ GÜRER (Niğde) – Teşekkürler Sayın Başkan. 
Sayın
Bakan, 4/B’lilerle, 4/C’lilerle, taşeron işçilerle ve emeklilikte yaşa
takılanlarla ilgili çok sayıda yurttaşlardan bizlere ulaşan talepler var.
4/C’liler için toplu sözleşme uygulaması on dört aydır bekliyor, uygulama
gerçekleşmedi. Yaşa takılan emeklilerle ilgili bir umut vermeniz söz konusu mu?
4/B’lilerle ilgili düzenleme önümüzdeki yıl için yapılacak mı? İntibak
Yasası’nda 2000 yılı öncesine yönelik olarak düzenleme düşünülüyor mu?
Emeklilerin ilaç katkı payının kaldırılmasıyla ilgili bir çalışma var mı?
Çalışanlar lehine önümüzdeki dönemde ne yapılacak? 
Teşekkür
ederim. 
BAŞKAN
– Sayın Aydın…
KAMİL
AYDIN (Erzurum) – Sayın Bakanım, bir açıklamada bulundunuz, pastadaki en büyük
dilimi bütçe açısından Millî Eğitim Bakanlığına ayırdığınızı söylediniz. Millî
Eğitim Bakanlığına ayırdığınız bu bütçe içerisinde acaba 400 bini aşan, bir
öğretmenlik ataması bekleyen gençlerimize de bir mutlu haber verebilecek miyiz?
Malum, yaşadığımız süreçte gerçekten, hem öğretmen açığı mevcut hem de atamayı
bekleyen bir sürü gencimiz var. Diğer meslek gruplarında olduğu gibi bunlara da
bir müjde gibi telakki edebilir miyiz?
Bir
de, yine -ben de diğer arkadaşların değindiği gibi- prim sorunu olmayan
çalışanların yaşa takılma sorununu nasıl çözeceğiz? Bu konuda bir çalışmanız
var mı?
Teşekkür
ediyorum. 
BAŞKAN
– Sayın Özdiş…
İBRAHİM
ÖZDİŞ (Adana) – Teşekkür ediyorum Sayın Başkan.
Adana
Yüreğir’e bağlı Köklüce Mahallesi’nde bulunan Köklüce Ortaokulunun hâli
perişan. İlk ve ortaokulun bir arada eğitim gördüğü yaklaşık 200 öğrencili bu
okulda derslikler yetersiz, binalar bakımsız, duvarlar çürüyüp dökülüyor.
Yemekhane olmadığından dolayı öğrenciler okul bahçesinde yemek yiyor.
Fotoğraflar da yanımda. 2016 Türkiyesi’nde, sizin deyiminizle yeni Türkiye’de,
öğrenciler neden bu sıkıntıları çekiyor? Kış geldiğinde bu çocuklar nerede
yemek yiyecek?
Teşekkür
ediyorum Sayın Başkan.
BAŞKAN
– Sayın Kerestecioğlu…
FİLİZ
KERESTECİOĞLU DEMİR (İstanbul) – Sayın Bakan, bazı büyük tekstil firmalarının,
“Mango”, “Zara”, “Marksand Spencer” gibi 15 yaş altı Suriyeli mülteci çocukları
kot taşlama gibi yetişkinlerde dahi derin hasarlar bırakan işlerde 3,75 lira
ücretle ve on iki saatten fazla çalıştırdıkları BBC haberiyle 24 Ekimde ortaya
çıktı. Bu iş yerleriyle ilgili iş yeri müfettişleri görevlendirilmiş midir? En
son denetimler ne zaman yapılmıştır? Bununla ilgili, yapılması gerekenlerle
ilgili düşünceleriniz nedir?
Teşekkürler.
BAŞKAN
– Sayın Özdemir…
SİBEL
ÖZDEMİR (İstanbul) – Teşekkür ederim Sayın Başkan.
Sayın
Bakan, kürsüden 3 çocuklu bir asgari ücretinin 1.384 lira olduğunu söylediniz
ve Türkiye’de 4 kişilik bir ailenin asgari geçim haddi 4.723 lira. Cumhuriyet
Halk Partisinin tarihî seçim bildirgesiyle size on dört yıl sonra hatırlattığı
asgari ücretteki iyileştirmeyi bu rakamlar sonucunda “asgari ücretlilerin
refahını artırmak” olarak tanımladınız. Bu 7 milyon asgari ücretliye bir
haksızlık olmuyor mu?
Ayrıca,
Sayın Bakan, vergi dilimlerinden bahsettiniz, vergi dilimlerinin düştüğünü
asgari ücretten… Ancak, biliyorsunuz, ülkemizde içtiğimiz suda dahi vergilerin
çok fazla olduğunu ve AKP iktidarları döneminde ödediğimiz her şeyin vergisinin
giderek arttığını ve doğal olarak, asgari ücretlinin de almış olduğu asgari
ücretin giderek eridiği bir ortamda bu refah artışı…
(Mikrofon
otomatik cihaz tarafından kapatıldı) 
BAŞKAN
– Sayın Şimşek…
BAKİ
ŞİMŞEK (Mersin) – Teşekkür ediyorum Sayın Başkan.
Sayın
Bakanım, millî eğitime, sağlığa ve ormana geçici işçi statüsünde her yıl
binlerce insan alıyoruz ama maalesef, bunları şeffaf bir şekilde almıyoruz, işe
alımlar tamamen AKP teşkilatlarından gelen listelere göre yapılıyor. Bunun
kurayla ya da daha sağlam kriterlerle yapılması konusunda bir düşünceniz var
mı? 
Taşeron
yasasıyla ilgili ne düşünüyorsunuz? Seçimlerde vadedildi ama hâlâ bekletiliyor.
Bunu çıkarmayı düşünüyor musunuz? 
Seçim
bölgemize gittiğimiz zaman emekliler yakamıza yapışıyorlar, “Milletvekili
yeminini eder etmez promosyonu aldınız.” diyorlar. Bu, emeklilerin promosyonu
ne olacak? Bu konuda bir düşünceniz var mı?
Teşekkür
ediyor, saygılar sunuyorum.
BAŞKAN
– Sayın Arslan…
KAZIM
ARSLAN (Denizli) – Sayın Maliye Bakanına soruyorum: 
1)
Muharip gazilerin aldıkları maaşlar arasında farklılıklar var. Muharip
gazilerden emekli olanlar ile hiçbir sosyal güvenliği olmayanlar arasında bu
farklılık ne zamana kadar sürecek? Bu farklılığı ne zaman gidermeyi düşünüyorsunuz?
2)
15 Temmuz darbe girişiminde şehit olanlar ile ülke savunmasında şehit olanlar
arasında yardım ve maaş farklılıkları ortaya çıkarıldı. Bunu ne zaman gidermeyi
düşünüyorsunuz? Şehitler arasındaki bu farklılık nasıl giderilecek?
3)
Yaşa takılanlar, emekli olmak isteyenler oldukça fazla, çok büyük sıkıntı
içindeler. Bunlarla ilgili bir çözüm üretiyor musunuz?
Teşekkür
ediyorum.
BAŞKAN
– Sayın Tanal…
MAHMUT
TANAL (İstanbul) – Teşekkür ederim Sayın Başkan.
Sayın
Bakanım, asgari ücretle ilgili, zamlar karşısında asgari ücret sürekli eriyor.
Bu, asgari ücretlilerin maaşlarının, emeklilerin maaşlarının erimesi karşısında
herhangi bir tedbiriniz var mı? 
Soru 2) Bu, emeklilerle ilgili biz “İki maaş ikramiye
vereceğiz.” demiştik, Ramazan Bayramı ve Kurban Bayramı’nda. O dönem siyasi
iktidar da bunu iyileştireceği hususunda taahhütlerde bulundu. Bu
iyileştirmeniz nedir? Bir türlü yapamadınız. 
Soru 3: Emeklilerin maaşları yetmiyor. Bu
emeklilerimizin maaşlarını, daha iyi yaşanabilir bir Türkiye olması için,
artırmayı düşünmüyor musunuz?
Soru 4: Avrupa Birliğine ben gittim, orada
milletvekillerinin emeklilik maaşlarını sordum, mevcut olan maaşlarını da
sordum. Milletvekillerinin maaşı asgari ücretlinin 3 katı veya 4 katı, bizde 17
katı; ya milletvekillerinin maaşını düşürelim ya asgari ücretlinin maaşını
yükseltelim, aradaki bu farkı kaldıralım. Bu gerçekten adaletsiz.
(Mikrofon otomatik cihaz tarafından kapatıldı) 
BAŞKAN – Sayın Tüm…
MEHMET TÜM (Balıkesir) – Teşekkür ederim Sayın Başkan.
Diyarbakır Büyükşehir Belediye Başkanı Gültan
Kışanak’ın gözaltına alınması, ülkemiz barışı adına utanç verici bir durum,
öncelikle bunu kınıyoruz.
Hafta sonu Balıkesir’in Bandırma ve Gömeç ilçelerinde
Roman yurttaşlarımızın şenliklerine katıldım. 2010 yılında Başbakan Sayın Recep
Tayyip Erdoğan Roman açılımında şu konuşmayı yaptı: “Ben Kasımpaşa Kulaksız’da
siz değerli kardeşlerimle beraber büyüdüm. Roman vatandaşlarımıza peşinatsız,
ayda 100 TL taksitle, 20 yıl vadeyle ev vereceğiz. İnsanca yaşamak sizin de
hakkınız.”
Hükûmete sormak istiyorum: “Kentsel dönüşüm” adı
altında kaç Roman yurttaşımız evlerinden edildi? Bugüne kadar aylık 100 lira
taksitle ev sahibi yaptığınız Roman yurttaşımız var mıdır? Bunların sayısı
nedir? Hangi illere yerleştirdiniz? Roman mahallelerinde kentsel dönüşüm
uygularken neden bu kardeşlerimizi o mahallelerden sürüyorsunuz? Merkezî yerde
olan bu mahallelerde Romanlar neden gidip yaşamıyor? Birilerine rant elde etmek
için mi yapılıyor?
BAŞKAN – Sayın Bakan, kalan süre size aittir, on dakika
süreniz var.
Buyurunuz.
MALİYE BAKANI NACİ AĞBAL (Bayburt) – Sayın Başkanım,
teşekkür ediyorum.
Sayın
Demirtaş asgari ücretlilerle ilgili olarak bir soru sordular. Öncelikle şunu
ifade edeyim ki: Asgari ücretliler AK PARTİ hükûmetleri döneminde her zaman
enflasyonun üzerinde ücret artışı almışlardır. Bir iki rakamı sizlerle
paylaşayım. 2002 Aralık ayında asgari ücretlinin eline geçen net tutar 184
liraydı, 2016 yılı başında bu rakam 1.300 liraya çıktı. Bu dönemde gerçekleşen
enflasyon yüzde 229; 2002 Aralıkla 2016 Aralık arasında toplam enflasyon yüzde
229. Hâlbuki yapılan artış yüzde 606. Reel olarak asgari ücretlinin gelirinde
yüzde 115 artış yapıldı. Dolayısıyla, burada, hiçbir tereddüt yok ki AK PARTİ
hükûmetleri döneminde, gerçekten, asgari ücretlilerimiz başta olmak üzere, tüm
sosyal kesimlerin refah düzeyi artmıştır, gelirleri artmıştır. 
Değişik
sorularda farklı milletvekillerimiz de gündeme getirdiği için topluca cevap
vereyim: AK PARTİ hükûmetleri döneminde ne memurumuz ne emeklimiz ne
BAĞ-KUR’lumuz ne 65 yaş aylığı alan vatandaşımız ne şeref aylığı alan
vatandaşımız herhangi bir şekilde gelir kaybına uğramamıştır; tam tersine, bu
dönemde, bütün bu sosyal kesimlerin gelirlerinde önemli derecede artış
olmuştur. 
Biraz
önce ifade etmiştim, tekrar ifade edeyim: Bakın, bu dönemde, en düşük memur
maaşında reel olarak -bakın, enflasyondan arındırıyorum- yüzde 97 oranında
refah artışı sağlanmıştır. Aile yardımı hariç, ortalama memur maaşında reel
olarak yüzde 56,7 artış olmuştur. En düşük emekli aylığında, SSK, yüzde 62 reel
artış olmuştur. Tarım BAĞ-KUR emekli aylığında yüzde 352 reel artış olmuştur.
Esnaf BAĞ-KUR emekli aylığında yüzde 151 reel artış olmuştur. 65 yaş aylığı
alan vatandaşımızın bu dönemdeki aylığında reel olarak yüzde 191 artış
olmuştur. Birazdan geleceğim ama şeref aylığı alan gazilerimizin aylıklarında
reel olarak yüzde 52 artış olmuştur. Yine, bu dönemde, muhtar aylıklarında
yüzde 337 artış olmuştur. 
Dolayısıyla,
burada hem asgari ücretlilerimiz hem çalışanlarımız hem emeklilerimiz, bu dönem
zarfında, gerçekten, enflasyonun üzerinde ücret geliri, aylık geliri artışı
almıştır, asla hiçbir dönemde enflasyona ezdirilmemiştir. Bunu da ifade edeyim.

Diğer
taraftan, AK PARTİ Hükûmetleri döneminde gerek eğitimde gerek sağlıkta gerekse
altyapı yatırımlarında çok önemli, çok kapsamlı hizmetlere imza atılmıştır.
Bütün bunları yaparken de tabii ki bunları kamu çalışanlarımızın eliyle yaptık,
kamu çalışanlarımız sayesinde yaptık. Yine bu dönemde eğitim ve sağlıkta,
özellikle bu 2 alanda önemli ölçüde personel sayısında artışa gittik. 
2002
yılından bugüne kadar ilave 550 bin öğretmen işe alındı. Dolayısıyla, AK PARTİ
Hükûmetleri döneminde işe alınan öğretmen sayısı göreve başladığı dönemdeki
öğretmen sayısından daha fazladır. Onun için bu dönemde alınan öğretmen
sayısını önceki dönemlerle karşılaştırmak bile mümkün değildir.
Sayın
Sertel emeklilerimizle ilgili bir konuyu gündeme getirdi. Bu konuda Çalışma
Bakanımız, tabii, konuyla ilgili olduğu için çalışmalarını sürdürüyor, zaman
zaman da açıklamalar yapıyor. 
Sayın
Aydın, eczacılarımız her zaman bu dönemde, AK PARTİ Hükûmetleri döneminde hem
işlerini büyüttüler hem aşlarını büyüttüler hem de daha fazla gelir elde
ettiler.
ERKAN
AYDIN (Bursa) – Hiç göremedik.
MALİYE
BAKANI NACİ AĞBAL (Bayburt) – AK PARTİ Hükûmetleri döneminde, bir kere,
vatandaş ilk defa sağlığa daha kaliteli bir şekilde erişti. Eczacılarımızın
2002 yılındaki iş hacmiyle bugünkü iş hacmini karşılaştırın, dağlar kadar fark
var. Niye? Eskiden vatandaş ilaca erişemiyordu.
ÖZGÜR
ÖZEL (Manisa) – Bittik, bittik(!)
MALİYE
BAKANI NACİ AĞBAL (Bayburt) – Sayın grup başkan vekili de çok iyi biliyor,
beraber yıllarca çalıştık. Yani eczacılarımızın bu dönemde ciroları gerçekten
arttı. Daha da artsın, daha da çok artsın, eczacılarımız daha çok kazansın. AK
PARTİ Hükûmetleri döneminde de eczacılarımızın kazancı her yıl artmıştır.
Global bütçe uygulamaları yaptığımız bütün yıllarda eczacılarımızı bir kenara
koymuşuzdur, global bütçeyi öbür kenara koymuşuzdur. Eczacılarımız için global
bütçe hiçbir zaman için bir kayıp olmamıştır, her zaman için, her global bütçe
döneminde, her bütçe döneminde eczacılarımıza ilave imkânlar, olanaklar
getirmişizdir, her zaman eczacılarımıza ilave gelir kaynakları getirmişizdir.
Uzun bir süredir, bakın, eczacılarımıza sundukları hizmetten dolayı her reçete
başına ödeme yapmaya başladık. Dolayısıyla, bizim eczacımız biliyor, AK PARTİ
hükûmetlerinin kendisine yaptıklarını çok iyi biliyor, çok memnunlar. 
MAHMUT
TANAL (İstanbul) – 10 bin tane eczane kapandı.
MALİYE
BAKANI NACİ AĞBAL (Bayburt) – En son -grup başkan vekilimiz de biliyor- stok
affıyla ilgili bir talepleri vardı, onları da gerçekleştirdik. Dolayısıyla,
eczacılarımız gerçekten bu dönemde önemli ölçüde kazanımlara kavuştular.
ATİLA
SERTEL (İzmir) – İnşallah eczacılar dinler sizi!
MALİYE
BAKANI NACİ AĞBAL (Bayburt) – Sayın Gürer, özellikle emeklilerimizle ilgili bir
konuyu gündeme getirdiler. Tabii ki sosyal güvenlik sisteminde iştirakçiler
var, emekliler var. Sistemin kendi içinde bir aktüeryal dengesi var, ona da
mutlaka dikkat etmemiz gerektiğini ifade etmek durumundayım. 
Sayın
Aydın “Millî eğitime bütçeden çok kaynak ayırdınız.” dedi, bunu ifade
ettiğimizi söyledi. Teşekkür ediyorum. Gerçekten AK PARTİ hükûmetleri bütçede
birinci sırayı her zaman eğitime verdi. 2017 yılı bütçesinde de bütçeden en
fazla payı eğitime ayırdık. Yaklaşık 122 milyar lira eğitime kaynak ayırdık
yani burada bütçenin birinci sırasında eğitim var. Bu dönemde -demin ifade
ettim- 550 bin yeni öğretmen aldık, öğretmen almaya da devam edeceğiz. 
Sayın
Özdiş Köklüce Ortaokuluyla ilgili bir soru sordu. Sayın Özdiş, ben fotoğrafları
aldım. Yani bu dönemde çok ciddi okul yatırımları yaptık. Okullarımızın
bakımına, onarımına, tamirine çok ciddi paralar harcıyoruz ama bu konuyla
ilgili -Sayın Millî Eğitim Bakanımızla da paylaşacağım- herhangi bir sıkıntı
varsa, merak etmeyin, her zaman için bu konularla da ilgileniriz. 
Sayın
Kerestecioğlu, iş yeriyle ilgili... Bakın, zaman zaman yabancıların bu şekilde
haberleri kasıtlı olarak yaptıklarını biliyoruz. Özellikle 3 milyon Suriyeli
vatandaşımıza, Suriyeli kardeşimize topraklarını açmış, evini açmış, bağrını
açmış bir milletiz, bir devletiz.
FİLİZ
KERESTECİOĞLU DEMİR (İstanbul) – Siz inceleme yaptınız mı? Sorumun cevabı değil
ki.
MALİYE
BAKANI NACİ AĞBAL (Bayburt) – Ve bu insanların Türkiye'de Türk vatandaşları
gibi birinci sınıf vatandaş olması noktasında da her türlü gayreti
gösteriyoruz. Çok lokal… Olduğunu bile sanmıyorum. Bakın, bu bir algı
operasyonu. Bunların üzerinden, Suriyeli vatandaşlar üzerinden kimse bir algı operasyonu
yürütmesin. 
FİLİZ
KERESTECİOĞLU DEMİR (İstanbul) – Ya doğruysa!
MALİYE BAKANI NACİ AĞBAL (Bayburt) – Herkesin
kapılarını kapattığı bir dönemde 3 milyon Suriyeli kardeşimize kapımızı açtık,
bağrımızı açtık. Bunu da böyle bilin. 
FİLİZ KERESTECİOĞLU DEMİR (İstanbul) – Sorunun cevabı
bu değil ki. 
İDRİS BALUKEN (Diyarbakır) – Siz yarattınız o
mültecileri, siz. El-Nusra’ya, IŞİD’e, ÖSO çetelerine destek vererek siz
yarattınız. 
MAHMUT TANAL (İstanbul) – Ümraniye’de Roman
vatandaşlarımız ev arıyor.
MALİYE BAKANI NACİ AĞBAL (Bayburt) – Roman vatandaşları
bizim kardeşlerimiz, bu milletin birinci sınıf vatandaşlarıdır Sayın Tanal.
Merak etmeyin, o konuda bir tereddüdünüz olmasın. 
FİLİZ KERESTECİOĞLU DEMİR (İstanbul) – Sayın Bakan, siz
soruya cevap vermediniz. 
MALİYE BAKANI NACİ AĞBAL (Bayburt) – Sayın Özdemir,
asgari ücretlinin… (CHP sıralarından gürültüler) Sayın vekilimiz biliyor, sayın
vekilimiz biliyor.
Sayın Özdemir, asgari ücretlinin asgari yaşam
standardını artırdık bu dönemde, onu da ifade edeyim, demin rakamları ifade
ettim. 
Sayın Şimşek özellikle geçici işçi alımlarıyla ilgili
bir hususu belirtti. Bakayım yani öyle bir bilgi bende yok. 
Sayın Arslan, muharip gaziler konusuna bir açıklık
kazandırayım. Arkadaşlar, bakın, 2008 yılına kadar muharip gazilik ücreti alan
kardeşlerimizden -onlara ödenen ücretleri hiçbir şekilde asla parayla ölçmem, o
ayrı bir şey ama- hiçbir sosyal güvencesi olmayan ile sosyal güvencesi olan
aynı maaşı alıyordu. Kendi talepleri üzerine, sosyal güvencesi olmayanların maaşlarını
artırdık. Dolayısıyla, burada yapmış olduğumuz gerçekten hiçbir sosyal
güvencesi olmayan vatandaşlarımıza dönük olumlu bir çalışma oldu. 
Sayın Tanal, ücretlerde bir erime yok. Yani, AK PARTİ
hükûmetleri döneminde bütün sosyal kesimlerin, toplum olarak, bir bütün olarak
herkesin refahı arttı. 3 bin dolarlık millî gelirden 10 bin dolarlık millî
gelirlere ulaştık. İnşallah 2023 geldiğinde millî gelirimiz çok daha da
artacak, onu da ifade edeyim. 
Emekli maaşları konusunda, söylediğiniz konudaki teklifiniz
önemli bir teklif, onu sizin takdirinize bırakıyorum. 
(Mikrofon otomatik cihaz tarafından kapatıldı) 
MALİYE BAKANI NACİ AĞBAL (Bayburt) – Bir sorum kaldı.
BAŞKAN – Tamam Sayın Bakan, tamamlayın, buyurun. 
MALİYE BAKANI NACİ AĞBAL (Bayburt) – Teşekkür ediyorum
Sayın Başkan. 
Sayın Tüm Sayın Kışanak’ın gözaltına alınmasıyla ilgili
bir değerlendirmede bulundu. Grup başkan vekilimiz bu konuda değerlendirmeyi
yaptı. Yani, ben ayrıca, özel olarak bir değerlendirme yapmayayım ama sonuç
itibarıyla bir hukuk devletindeyiz. Herhangi bir kişi hakkında -Sayın Kışanak
da olabilir, hepimiz olabiliriz- bir suç isnadı olduğunda savcılık bunun gereği
olarak, bir tedbir olarak bir işlem yapmış. Tabii ki mahkemelerimiz bu konuyla
ilgili takibatı yaparak, hukuku tesis ederek bu konuyu takip edecektir.
Son olarak, bu Roman vatandaşlarımızla ilgili hiç
endişeniz olmasın. Birlikteyiz, beraber konuşuyoruz. Hükûmet olarak, Roman
vatandaşlarımızın gerek ekonomik koşullarının gerek sosyal koşullarının
iyileştirilmesi konusuyla ilgili çok güzel gayretlerimiz var, çabalarımız var.
MERAL DANIŞ BEŞTAŞ (Adana) – Normal vatandaş ölçünüz ne
Sayın Bakan?
MALİYE BAKANI NACİ AĞBAL (Bayburt) - Bir ara da
konuşuruz ne yapabiliriz Maliye Bakanlığı olarak, onu da ayrıca
değerlendiririz.
Sayın Başkanım, teşekkür ediyorum.
BAŞKAN – Teşekkür ederiz Sayın Bakan.
ÖZGÜR ÖZEL (Manisa) – Sayın Başkanım…
BAŞKAN – Sayın Özel…
ÖZGÜR ÖZEL (Manisa) - Sayın Başkan, Sayın Bakan
sorulara verdiği cevap sırasında “sayın grup başkan vekili” diyerek hem beni
işaret edip göstererek ve hiçbir şüpheye yer olmayacak şekilde, benim de konuyu
bildiğimi, eczacıların gelirleri kendi dönemlerinde arttı diye beni kendi
iddiasına şahit yapan ve doğrudan cevap vermemi gerektirecek bir şekilde
suçladı. Ona cevap vermek istiyorum efendim.
MALİYE BAKANI NACİ AĞBAL (Bayburt) – Yani
konuştuklarımızı unuttuk mu?
ÖZGÜR ÖZEL (Manisa) – Şimdi söyleyeceğim bakalım.
BAŞKAN – Sayın Özel, yalnız burada bir sataşma yok.
ÖZGÜR ÖZEL (Manisa) – Efendim, söylediği söz, kendisine
farklı bir şekilde atfedilen denen…
BAŞKAN – Tamam, yerinizden size söz vereyim,
açıklamanızı yapın Sayın Özel.
ÖZGÜR ÖZEL (Manisa) – Sayın Başkanım, tabii…
BAŞKAN – Sataşma olmadığı için…
ÖZGÜR ÖZEL (Manisa) – …şunu söyleyeyim: Sadece sataşma
değil, söylediği bir sözü bağlamından kopartılarak çarpıtılan milletvekilinin
de kürsüden açıklama hakkı var İç Tüzük 69’a göre ama ben, hangisini takdir
ederseniz o şekilde cevap vereyim.
BAŞKAN – Ben yerinizden söz vermeyi daha uygun
buluyorum…
ÖZGÜR ÖZEL (Manisa) – Peki efendim, olur Sayın
Başkanım.
BAŞKAN - …sataşma olduğunu düşünmüyorum, ben öyle
anlamadım çünkü.
Buyurun.
VI.- AÇIKLAMALAR (Devam)
24.- Manisa Milletvekili Özgür Özel’in,
Maliye Bakanı Naci Ağbal’ın 426 sıra sayılı Kanun Teklifi’nin tümü üzerinde
yapılan soru-cevap işlemi sırasındaki bazı ifadelerine ilişkin açıklaması
ÖZGÜR ÖZEL (Manisa) – Sayın Başkanım, çok teşekkür
ederim.
Şimdi, Sayın Bakanla geçmişte birlikte görev yaptığımız
dönem doğrudur. Ben Türk Eczacıları Birliğinin Genel Sekreteriyken kendisi
Maliye Bakanlığının çeşitli kademelerinde üst düzey bürokrattı, o doğru ama
doğru olmayan şu, diyor ki: “Biz, eczacıların gelirlerini her dönemde
artırdık.” Aslında bunu en söyleyemeyecek kişi Maliye Bakanı.
Şunu
söyleyebilir: “Biz ilaç harcamalarını azalttık.” Zaten bunu Türk Eczacıları
Birliği kurumsal olarak da destekledi, Cumhuriyet Halk Partisi de ilaçta israf
olmamasının ve bu konuda çeşitli tedbirler alınmasının her zaman yanında oldu. 
Buradaki
sıkıntı şu: Eczacıların gelirleri artmadı, aksine azaldı. Maliye Bakanı olarak
baksın. Eskiden vergi rekortmeni eczacılar varken bütün eczacılar şu anda vergi
sıralamasında geriye doğru gidiyor tüm gelirleri ve giderleri kayıt altında
olmasına rağmen. Eczacıların gelirleri azalıyor. Adalet ve Kalkınma Partisinin
yaptığı hata, eczacıyı bu sistemde yanına alabilmek için yüzdesel kârlılık
yerine, farklı bir modele geçmesi gerekirken… Tüm Avrupa ve dünya ülkelerinde
ilaç fiyatları düşerken böyle yapılıyor. Yapmadılar, yapmamayı tercih
ediyorlar. 
Bugün
Türkiye’nin gündeminde referandum var. 24 bin eczacıya resmî sandık kuralım ve
bu uygulamalardan yüzde 10’u “Memnunum.” desin, ben çıkacağım, Sayın Bakandan
da özür dileyeceğim, Adalet ve Kalkınma Partisinin de doğru yaptığını
söyleyeceğim. Bileklerimi keserim yüzde 10’u “Bu işten memnunum.” demez. (CHP
sıralarından alkışlar) 9 AKP milletvekili var eczacı. Bir tanesi çıksın ve
“Eczacıların durumu iyiye gidiyor.” desin, ben Bakandan özür dileyeceğim.
Eczacıların durumu kötüye gidiyor, sıkıntı var, tedbir almak lazım. 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Bir milletvekili “Eczacılar memnun hâlinden.” derse ben
sözlerimi geri alırım ama diyemezler. Sıkıntı büyük, çözüm istiyor eczacılar. 
Teşekkür
ederim. 
BAŞKAN
– Teşekkür ederiz Sayın Özel. 
ÜNAL
DEMİRTAŞ (Zonguldak) – Sayın Başkan…
MAHMUT
TANAL (İstanbul) – Sayın Başkan…
BAŞKAN
– Sayın Demirtaş, Sayın Tanal; buyurun. 
ÜNAL
DEMİRTAŞ (Zonguldak) – Efendim, ben de sordum sordum yanıtını alamadım. Ya ben
kendim anlatamadım ya Sayın Bakan anlamadı.
BAŞKAN
– Ama şimdi, böyle bir usul yok Sayın Demirtaş. Yani, Bakan size cevap verdi.
ÜNAL
DEMİRTAŞ (Zonguldak) – Yazılı olarak cevap istiyorum o zaman. 
BAŞKAN
– İsterseniz yazılı cevap verebilir size.
Sayın
Bakan, yazılı mı vereceksiniz?
MALİYE
BAKANI NACİ AĞBAL (Bayburt) – Evet. 
BAŞKAN
– Tamam, yazılı verecek. 
Sayın
Tanal… 
MAHMUT
TANAL (İstanbul) – Teşekkür ederim Sayın Başkan. 
Sayın
Bakan konuşmalarında benim adımı da zikrederek “Efendim, asgari ücretlinin
maaşı erimemektedir. Millî gelirden 10 bin dolar pay alıyor.” demektedir. Bu
açıkça bir sataşmadır. Bu sataşmadan dolayı…
MALİYE
BAKANI NACİ AĞBAL (Bayburt) – Yok, öyle demedim. 
BAŞKAN
– Yok, Sayın Tanal, bakın, Sayın Bakan da “Öyle bir şey söylemedim.” diyor. 
MAHMUT
TANAL (İstanbul) – Bakın, tutanakları getirin isterseniz. 
BAŞKAN
– Tamam, bakacağım ben tutanaklara Sayın Tanal. 
MAHMUT
TANAL (İstanbul) – Bakın, Sayın Başkan, tutanakları getirelim. Açıkçası şu:
Şimdi, madem vatandaş millî gelirden 10 bin dolar pay alıyorsa siz asgari
ücreti niye 1.300 lira yapıyorsunuz da… 10 bin dolar demek 30 bin TL’ye tekabül
ediyor. 30’u 12 aya böldüğümüz zaman vatandaşın aylığı 2.500 liraya geliyor.
Siz niçin 1.300’ü 2.500 yapmıyorsunuz da bu vatandaş 10 bin dolar millî
gelirden pay alıyor? Böyle bir şey olabilir mi? Böyle bir aldatma olabilir mi
Sayın Bakan? (CHP sıralarından alkışlar) 
BAŞKAN
– Sayın Tanal, teşekkür ediyoruz. 
MALİYE
BAKANI NACİ AĞBAL (Bayburt) – Kesinlikle böyle bir açıklama yapmadım.
MAHMUT
TANAL (İstanbul) – Ama doğrusu bu, söylediniz, tutanakları isteyelim. Açıkça
bunu söyledi Sayın Başkan.
BAŞKAN
– Tamam, bakacağız tutanaklara.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup
Başkanvekili Kayseri Milletvekili Mustafa Elitaş ve Isparta Milletvekili
Süreyya Sadi Bilgiç’in, Gelir Vergisi Kanununda Değişiklik Yapılmasına Dair
Kanun Teklifi (2/1419) ile Plan ve Bütçe Komisyonu Raporu (S. Sayısı: 426)
(Devam)
BAŞKAN
– Sayın milletvekilleri, teklifin tümü üzerindeki görüşmeler tamamlanmıştır. 
Maddelerine
geçilmesini…
ÖZGÜR
ÖZEL (Manisa) – Sayın Başkanım…
BAŞKAN
– Buyurun.
ÖZGÜR
ÖZEL (Manisa) – Teklifin tümü üzerinde şahıs adına Sayın Kazım Arslan
konuşacak.
BAŞKAN
– Bize iletilen bir şey yok.
ÖZGÜR
ÖZEL (Manisa) – Vardı efendim, 
BAŞKAN
- Hayır, yok.
ÖZGÜR
ÖZEL (Manisa) – Kazım Arslan diye yazdık ama…
BAŞKAN
– Sayın Özel, bize iletilen bir şey yok.
ÖZGÜR
ÖZEL (Manisa) – Hayır, var efendim. Yani arkadaşlar…
MAHMUT
TANAL (İstanbul) – Onların hizmet kusurundan dolayı biz mağdur olamayız ki.
ÖZGÜR
ÖZEL (Manisa) – İlettim, Emre Köprülü de şahit efendim. İlettik de size
iletmemişler, kusura bakmayın.
BAŞKAN
– Bana iletilmedi Sayın Özel, bana iletilmedi. Burada bir karışıklık var, bir
bakalım, bir saniye…
KÂTİP
ÜYE EMRE KÖPRÜLÜ (Tekirdağ) – Maddeye yazmışlar.
BAŞKAN
– Maddeye yazılmış Sayın Özel.
ÖZGÜR
ÖZEL (Manisa) – Talebimiz tümü üzerinde şahsı adına on dakika konuşmadır
efendim.
BAŞKAN
– Soru-cevap işlemini bitirdik ama…
RAMAZAN
CAN (Kırıkkale) – Geriye dönüş yok.
ÖZGÜR
ÖZEL (Manisa) – Hayır, olur mu canım öyle?
MAHMUT
TANAL (İstanbul) – Sayın Başkan, soru-cevaptan sonra oluyor zaten.
ÖZGÜR
ÖZEL (Manisa) – Sayın Başkanım, tümü üzerinde şahıs adına diye başvurduk. 
MEHMET
NACİ BOSTANCI (Amasya) – Özgür Bey, soru-cevap bitti, usulen olmaz.
BAŞKAN
– Sayın Özel, ben sizden rica ediyorum çünkü tümü üzerindeki görüşmeleri
tamamladık, madde üzerindeki görüşmelerde konuşur.
ÖZGÜR
ÖZEL (Manisa) – Tamam Sayın Başkanım, maddede konuşturalım o zaman.
BAŞKAN
– Teşekkür ederim Sayın Özel, sağ olun.
Sayın
milletvekilleri, teklifin tümü üzerindeki görüşmeler tamamlanmıştır. 
Maddelerine
geçilmesini oylarınıza sunuyorum. Kabul edenler… Kabul etmeyenler… Kabul
edilmiştir.
Birleşime
on dakika ara veriyorum.
Kapanma Saati: 17.54
ÜÇÜNCÜ OTURUM
Açılma Saati: 18.11
BAŞKAN: Başkan Vekili Pervin BULDAN
KÂTİP ÜYELER: Emre KÖPRÜLÜ (Tekirdağ), İshak GAZEL
(Kütahya)
-----0-----
BAŞKAN – Sayın milletvekilleri, Türkiye Büyük Millet
Meclisinin 12’nci Birleşiminin Üçüncü Oturumunu açıyorum.
426 sıra sayılı Kanun Teklifi’nin görüşmelerine
kaldığımız yerden devam ediyoruz.
Komisyon? Burada.
Hükûmet? Burada.
Şimdi, 1’inci maddeyi okutuyorum:

GELİR VERGİSİ KANUNUNDA DEĞİŞİKLİK YAPILMASINA
DAİR KANUN TEKLİFİ

MADDE 1- 31/12/1960 tarihli ve 193
sayılı Gelir Vergisi Kanununa aşağıdaki geçici madde eklenmiştir.
“GEÇİCİ MADDE 86 - 2016 yılı Ekim, Kasım ve
Aralık aylarına ilişkin net ücretleri Kanunun 103 üncü maddesinde yazılı tarife
nedeniyle 32 nci maddedeki esaslara göre sadece kendisi için asgari geçim
indirimi hesaplanan asgari ücretlilere 2016 yılı Ocak ayına ilişkin ödenen net
ücretin altında kalanlara, bu tutar ile 2016 yılı Ekim, Kasım ve Aralık
aylarına ilişkin olarak aylık hesaplanan net ücreti arasındaki fark tutar,
ücretlinin asgari geçim indirimine ayrıca ilave edilir. Bu fıkrada geçen net
ücret, yasal kesintiler sonrası ücret tutarına asgari geçim indiriminin ilavesi
sonucu oluşan ücreti ifade eder.
Kanunun bu maddeye aykırı olan hükümleri 2016
yılı Ekim, Kasım ve Aralık ayları için uygulanmaz.
Bu maddenin uygulanmasına ilişkin usul ve
esaslar ile mahsup şeklini ve dönemini belirlemeye Maliye Bakanlığı
yetkilidir.”
BAŞKAN
– 1’inci madde üzerinde ilk konuşmacı, gruplar adına, Halkların Demokratik
Partisi Grubu adına İstanbul Milletvekili Sayın Filiz Kerestecioğlu.
Süreniz
on dakika Sayın Kerestecioğlu. 
Buyurun.

HDP
GRUBU ADINA FİLİZ KERESTECİOĞLU DEMİR (İstanbul) – Teşekkürler Sayın Başkan. 
Değerli
milletvekilleri, sevgili halkımız; az önce Sayın Bakana çocuk işçilerle ilgili,
mülteci çocuk işçilerle ilgili yönelttiğim soruya aldığım cevap gerçekten
şaşırtıcıydı. Aslında, Merter’de, İstanbul’da bir iki dükkâna giderek cevabı
çok kolaylıkla bulunabilecek bu soruya maalesef “Yabancıların algı operasyonu.”
diye cevap aldım ama sizin o iki dükkâna giderek çok kolaylıkla cevabını
öğrenebileceğiniz bir gücünüz yoksa bu, sizin sorununuz, onu bilemeyeceğim ama
söz ettiğim çocuk işçilerdi, 15 yaş altı, on iki saatten fazla çalıştırılan,
kot taşlama gibi yetişkinlerin dâhi zarar gördüğü bir işte çalıştırılan çocuk
işçilerdi, mülteci çocuk işçilerdi. En azından, sorumluluk gerektiren bir
makamda bulunan kişinin “Bunu soruşturalım, doğru mudur değil midir, bir
bakalım.” demesini beklerdim. 
Evet,
işçilere verilen 1.300 lira bile önce bireysel emeklilik kesintisi, sonra da
vergi kesintisi tehlikesiyle karşılaştı. Vergi kesintisinin telafi edilmesi
tabii ki anlamlıdır ancak işçiler hâlen açlık sınırı ile yoksulluk sınırı
arasında yaşamlarını sürdürmeye devam edecekler. 
Asgari ücret, son otuz altı yılda ekonomik büyümeye
paralel büyüseydi işçilerin şimdi aldıkları 1.300 liranın çok daha üstünde bir
asgari ücret olması gerekirdi. Oysa, asgari ücret, yalnızca bu son otuz altı
yıllık dönemde yüzde 17 büyümüş. Mevcut 1.300 liralık ücretle 4 kişilik bir
hanede tek kişi çalışıyorsa açlık sınırının altında, 2 kişi çalışıyor ise
yoksulluk sınırının altında geçimlerini sürdürmekteler. Devrimci İşçi
Sendikalarının açıkladığı gibi, asgari ücretlinin, 2 kişi çalışmasına rağmen
çocuklarını yoksulluğa mahkûm etmemesi için asgari ücretin kimi sosyal
desteklerle birlikte en az 1.900 lira olması gerekir, en az 1.900 lira. Bugün
asgari ücrete zam yapıldıktan hemen sonra aslında tüketime, temel gıda
maddelerine daha çok zam geldi. Bu nedenle, tüketim vergilerinin de düşürülmesi
gerekir, asgari ücretten ise hiçbir şekilde vergi alınmaması gerekir. Eğitim,
sağlık, ulaşım ise sadece asgari ücretliler için değil, herkes için ücretsiz
olmalıdır, devlet olmanın gereği budur. Ancak, örneğin Kanada’da bütçe fazlası
olduğu zaman bu fazla halka dağıtılırken bizde halka reva görülen sadece 1.300
liradan kesintilerin kaldırılması oluyor. Bizim tartıştığımız, aslında -çok
fazla alkışla, birazdan birlikte onay vereceğimiz- sadece budur. 
Sarayın harcamaları ise binlerce asgari ücretliye daha
insanca bir yaşam sağlayacak düzeydedir. Aslında sayın halkımız, takdir sadece
bizim değildir, sadece Meclistekilerin değildir, sizindir takdir. Yani ister
sarayın ampullerini yakın isterse kendi ampullerinizi yakın, buna karar verecek
olan da yine sizlersiniz.
Evet, bir başka can yakıcı gündeme geçersek: Sevgili
Gültan Kışanak dün darbe teşebbüsünün araştırılması için Komisyona çağrılmıştı.
Komisyonda AK PARTİ’li milletvekilleri darbecilerin sorgu yöntemleriyle
Kışanak'ı birbiri ardına itham eden, yargılayan sorular sordular, bu durumu
utançla seyrettik. Susurluk Hükûmetinin Bakanı Mehmet Ağar’a gösterilen saygıyı
Gültan Kışanak'a göstermediniz. Belli ki bu aklı Süleyman Soylu’nun arkasındaki
asıl içişleri bakanı olan Mehmet Ağar gibilerinden, devletin kadim kara
kutularından alıyorsunuz.
Kışanak, Komisyonda “Buraya barış inancıyla geldim,
oluk oluk kan akıyor ülkede, silahlar susabilir, bu sorunu barıştan başka
çözmenin yolu yok.” derken karşımda oturan AK PARTİ’li vekil “Çözeriz,
çözeriz.” diyerek açıkça Sri Lanka’yı örnek gösteriyordu, 40 bin insanın
öldüğü, bugün yöneticilerin hâlen savaş suçlarıyla suçlandığı Sri Lanka’yı.
12
Eylülde askerî darbeyle hapsedilen 17 yaşındaki o genç devrimci kadını bugün,
otuz altı yıl sonra tekrar bir darbede hapsettiniz. Ayrıca, 15 Temmuzdaki
darbeciler Gültan Kışanak’a ne yapacaklardıysa bugün siz aynısını yapıyorsunuz.
Yani bugün darbe girişimi falan yok, darbe aslında devam ediyor, devam eden,
süregiden bir darbe var. Bugün sıradan insanları hapsederken ve özellikle de bizimle,
HDP’yle uğraşırken ne yapıyorsunuz biliyor musunuz? Kamuflaj, sadece kamuflaj.
Darbeci siyasilere, yüksek mevkidekilere dokunamadığınız için hedef şaşırtmaya
çalışıyorsunuz ama başaramayacaksınız. Her zulmün bir miadı vardır, bu da son
bulacak. 
Bugün
ihaleleri, kamu arazilerini yandaş şirketlerine veren, kamu binalarını yok
pahasına paravan STK’lara devreden, kolayca aldıkları kredileri halkın yararına
değil, birlikte iş tuttukları şirketlerin yararına kullanan belediyeler hâlen
başlarında kendilerini zengin etmiş AKP’li belediye başkanlarıyla
yönetiliyorlar. Oysa, halkın parasının tek kuruşu heba olmasın diye gecesini
gündüzüne katarak çalışan, kendi ikbali için tek bir adım atmamış tertemiz bir
insan Gültan Kışanak ise AKP’nin savcılarının iddianamesiyle gözaltına
alınıyor, evi aranıyor, halkın belediyesine el konuluyor. 
Bana
yargıdan söz etmeyin, sıkıyönetim mahkemelerinde de avukatlık yaptım ben, o
zaman da olanları gördüm; bugün olanların gerçekten daha beter olduğunu birçok
meslektaşım da söylüyor. O nedenle, bugünkü savcıların kalkıp da talimatsız
hareket ettiklerini bize anlatmaya, halka anlatmaya çalışmayın. 
Bakın, YARSAV’ı hareket edemez hâle getiriyorsunuz,
Murat Arslan hâlâ gözaltında. Kadınlar için siyaset yapan, kadınlar için
belediyede daire başkanlıkları açan, erkek ve devlet şiddetine karşı mücadele
eden, hiçbir zaman, hiçbir mevkide gözü olmamış, kadın mücadelesiyle kadınlarla
yan yana duran Kışanak bugün gözaltında. Unutmayın, kadınlar söz veriyor ve
diyor ki: “Güçlenen, itiraz eden, boyun eğmeyen tüm kadınlara verilmiş bu
gözdağını asla kabul etmiyoruz.” 
Gültan
Kışanak ne zamandır müfettişlerin belediyeden çıkmadığını, kent için yapılacak
projelerin engellendiğini söylüyordu. Yine de belediyenin tüm kaynaklarını
seferber edip çalışıyor, yeni projeler oluşturuyordu. Dün Komisyondan
“Belediyede çok işim var.” diyerek ayrıldı. Aynı zamanda da trajikomik ama şunu
söyledi: “Ben gideyim bir an önce de ben gitmeden kayyum atanmasın.”
Evet,
şunu iyi bilin ki eşitliğe ve özgürlüğe inanmış hiçbir kadına diz
çöktüremezsiniz. Diyarbakır Cezaevindeki işkencelerden çıktığında dahi barış
için mücadele etmekten vazgeçmeyen bir insanı ise asla susturamazsınız. 12
Eylülün açtığı yaraları onun ağzından dinleyin şimdi ama sizin de bugün aynı
yöntemleri kullanarak, bunları yaptığınızı bilerek dinleyin Gültan Kışanak’ın
sözlerini. Şöyle diyor: “Biz Türkiye’deki diğer insanlar gibi darbe olduğunu
TRT’den öğrenmedik, Diyarbakır Cezaevinde dayak yiyerek öğrendik. Çok dayak
yedik, mazgallardan izlenirdik. Cezaevi Komutanı Esat Oktay köpeğiyle beraber
içeri girerdi. Saatlerce bağırırdı: ’Burası kadın koğuşu, burası bizim
namusumuz.’ Esat Oktay bana altı ay boyunca, köpeği Co’nun kaldığı kulübede
’Ben Kürt değilim, Türk’üm.’ demediğim için hücre cezası verdi. Yaşadıklarım,
ruhumun derinliklerinde derin yaralar açtı. Hâlâ vücudumda fiziksel izlerini
taşıyorum. Ayak bileklerimde söndürülen sigaraların izleri, falaka izleri hâlâ
duruyor.” Evet, Gültan Kışanak o güzelim beyaz saçlarını boşuna ağartmadı. Siz
şimdi kimi alt etmeye, kime boyun eğdirmeye çalışıyorsunuz? Nedir bu düşmanlık?
Evet,
dün Amerika’da 6 mühendis bir yazılım firmasından istifa etti. Erdoğan’ın
Türkiye’de insanların gizli bilgilerini elde etmek, onların özel konuşmalarını
ele geçirmek için yapılmış olan bir yazılım programı Türkiye’ye satıldığı için
“Erdoğan’ın çılgınca planlarına alet olarak pişmanlık içinde hayatımızı
sürdürmeyeceğiz.” diyerek istifa ettiler. Peki, sizin içinizde bunu diyebilecek
hiç mi kimse yok? 
Yaşam
onurdur, yaşam herkes için başkalarına zulmetmeden var olmaktır. Bugün bütün
demokrasi güçlerine de çağrımdır: Faşizme karşı omuz omuza mücadele etmeden
dünyanın hiçbir yerinde mücadele kazanılmamıştır. 
Saygılar
sunuyorum. (HDP sıralarından alkışlar) 
BAŞKAN
– Teşekkür ederiz Sayın Kerestecioğlu. 
Sayın
Tanal, siz bir önceki oturumda sataşmadan dolayı söz istemiştiniz. Ben de
tutanaklara bakacağımı ifade etmiştim size. Arada tutanaklara baktım, size
herhangi bir sataşmanın olmadığını öncelikle belirtmek istiyorum ancak siz 60’a
göre yerinizden kısa bir açıklama yapma talebinde bulundunuz. Ben şimdi size
yerinizden söz vereceğim. 
Buyurunuz.

VI.- AÇIKLAMALAR (Devam)
25.- İstanbul Milletvekili Mahmut Tanal’ın,
Maliye Bakanı Naci Ağbal’ın 426 sıra sayılı Kanun Teklifi’nin tümü üzerinde yapılan
soru-cevap işlemi sırasındaki bazı ifadelerine ilişkin açıklaması
MAHMUT
TANAL (İstanbul) – Teşekkür ederim Sayın Başkanım. 
Sayın
Bakana benim sorum şuydu: Bu kadar zam ve enflasyon karşısında asgari
ücretlinin ücretleri eriyor, bu erime karşısında nasıl bir tedbir alacaksınız?
Sayın Bakan dedi ki: “Sayın Tanal, millî gelir arttı, burada millî gelir 10 bin
dolara yükseldi.” Yani, bu ne demektir? 10 bin dolara yükselmeyle asgari
ücretlinin geliri aslında 10 bin dolara ulaştı. 10 bin dolar, bugünkü dolar
karşısında yıllık 30 bin TL’ye tekabül ediyor. 30 bin TL’yi on iki aya
böldüğümüz zaman asgari ücretin aslında aylık 2.500 TL olması gerekirken asgari
ücret 1.300 TL’ye çıkarılıyor. O zaman 1.300 TL’ye çıkarmayalım, mademki
vatandaşın 10 bin dolar geliri var -30 bin TL yapıyor yıllık- asgari ücreti
2.500 TL yapalım. Benim dediğim buydu. E, Sayın Bakan “Arttı.” diyor. E,
arttıysa o zaman niçin 2.500 TL yapmıyoruz asgari ücreti? Yani, dar gelirli
perişan durumda, emekli perişan durumda. Emeklinin de maaşını artıralım. 
Açıklamam
buna yönelik, teşekkür ediyorum. 
BAŞKAN
– Teşekkür ederiz Sayın Tanal. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup
Başkanvekili Kayseri Milletvekili Mustafa Elitaş ve Isparta Milletvekili
Süreyya Sadi Bilgiç’in, Gelir Vergisi Kanununda Değişiklik Yapılmasına Dair
Kanun Teklifi (2/1419) ile Plan ve Bütçe Komisyonu Raporu (S. Sayısı: 426)
(Devam)
BAŞKAN
– Şimdi konuşma sırası Milliyetçi Hareket Partisi Grubu adına Samsun
Milletvekili Sayın Erhan Usta’da. 
Buyurun
Sayın Usta. (MHP sıralarından alkışlar) 
Süreniz on
dakika. 
MHP
GRUBU ADINA ERHAN USTA (Samsun) – Sayın Başkan, değerli milletvekilleri;
hepinizi saygıyla selamlıyorum.
Şimdi,
bugün burada aslında hem ücret hem de vergi konusunu konuşuyoruz. Dolayısıyla,
ben de bunlara ilişkin değerlendirme yapacağım. Ancak, bir süredir bizim Genel
Kurul sönük geçiyordu, Sayın Maliye Bakanımız geldi… 
Nerede
Maliye Bakanımız? Gitmiş. Yani biraz takılacaktım, heyecanlandırdı burayı
diyecektim. Ama, ben yine de kendisinin bir kısım şeylerine buradan cevap
vereceğim, nasıl olsa tutanaklarda var, kendisi de ulaşır. 
Ama
önce şunu söyleyelim, şu tespiti yapmamız lazım: Türkiye artık, ücret üzerinden
rekabet etmemeli, hele hele asgari ücret üzerinden. Türkiye teknolojiyle,
AR-GE’yle, inovasyonla rekabet etmeli. O yüzden asgari ücretin yükseltilmesi,
hatta bundan sonra mümkünse daha da yükseltilmesi Türkiye için doğru bir
karardır, bu karardan vazgeçmemek lazım. O yüzden biz burada, netinin de 1.300
liranın altına düşmemesi gerektiği konusunda bu kanun teklifini destekleyerek
zaten kendi görüşümüzü ifade ediyoruz.
Ancak,
burada hep söylediğimiz şey, az önce de ifade etmiştim, maliye politikamızı buradan
kaynaklanabilecek olumsuzlukları gidermek için -Sayın Teknoloji Bakanımız da
burada- AR-GE’ye, inovasyona, teknoloji geliştirmeye, teknolojinin
ticarileştirilmesine yönelmemiz, maliye politikamızı buna göre dizayn etmemiz
lazım. Yani, Türkiye bundan kırk yıl önceki, otuz yıl önceki, yirmi yıl önceki
maliye politikası çerçevesiyle gidemez. Dolayısıyla, bunu yapmamız lazım. Bunu
yaparsak ücretleri çok daha fazla artırma imkânımızın olduğunu hep birlikte
göreceğiz. 
Şimdi,
vergi sistemimiz adaletsiz diyoruz. Tüketim üzerinden ekseriyetle alınan bir
vergi sistemimiz var. Bizim sürekli ifade ettiğimiz şey, tüketim üzerinden
vergi alınmasının bir defa vergide adaletsizlik anlamında ciddi bir boyutu var.
Hükûmet açısından veya Türkiye ekonomisi açısından da şöyle bir riski daha var:
Şimdi, siz bütün vergiyi tüketimden alırsanız tüketimi kısmaya yönelik politika
uygulayamıyorsunuz. Tüketimi kısamadığınız zaman da tasarrufu artıramıyorsunuz.
Türkiye’de maliye politikası açısından ciddi bir risktir tüketimin bu kadar çok
vergilendirilmesi. Yani, o yüzden… Mesela, daha önce uluslararası kuruluşların
raporları da oldu. Bakın, uluslararası kuruluşlar dahi bunu söyleyebiliyor.
Normalde onların biraz daha kapitalin hani menfaatini düşündüğü iddia edilir.
Türkiye daha fazla sermaye kazançlarını vergilendirmelidir. Sayın Gelir İdaresi
Başkanımız da burada. Yani, mutlaka buna göre bizim vergi sistemimizi bu yönde
hareket ettirmemiz lazım. Burada daha önce konuştuk; işte, önümüzdeki üç beş
yıl için daha faiz kazançları vergi dışı bırakıldı. İsyan ettik “Faiz üzerinden
niye vergi almıyorsunuz?” diye. Bu kadar çok fakirin fukaranın üzerine
gidiyorsunuz ama faiz üzerinden vergi almayan bir sistem var. Sermaye
kazançları, rant meselesi… Gayrimenkulden oluşan rantın mutlaka vergilendirilmesi
lazım ve vergi sistemimizi buraya kaydırmamız hem adalet açısından önemlidir
hem de Türkiye’nin vergi güvenliği açısından ve sağlıklı maliye politikası
açısından önemlidir. Bunu mutlaka yapmak lazım ama Hükûmet hiçbir konuda adım
atmadığı gibi bu konuda da adım atmıyor. 
Şimdi
elimizde en son 2017-2019 Orta Vadeli Program var. Bakın, 2018’i de geçti, 2018
Kalkınma Planı’nın dönemiydi, 2019 dahi var. Burada aslında Kalkınma Planı
bağlamında baktığımızda gerçekleşen hemen hemen hiçbir tedbir yok yani tamamen
bir fiyasko var ama reformun adı var, kendisi söyleniliyor fakat bir şekilde bu
ülkede reform yapılmıyor. 
Şimdi,
Gelir İdaresinden arkadaşlar burada olduğu için ben biraz daha devam etmek
istiyorum. Kayıt dışılıkla mücadele mutlaka etkin bir şekilde sürdürülmelidir.
Kayıt dışı ekonomiyi eğer biz bu şekilde bırakırsak işte bu maliye
politikasında alan oluşturamıyoruz, ondan sonra sürekli vergi, sürekli vergi.
Rekabet açısından prim yükünün azaltılması, enerji giderlerinin azaltılması
konusunu az önce ifade etmiştim. Dolayısıyla, buralara alan oluşturmak ancak
kayıt dışılıkla etkin mücadeleyle olur. 
Arkadaşlar
sorarsa söylerim, vaktimi daha fazla kullanmak istemiyorum. Tabii, Türkiye’nin
zaten kendisinin bir çalışması maalesef yok, Hükûmet bu çalışmayı programa
koymasına rağmen bürokrasi bu çalışmayı bir türlü yapmadı. Ama şunu söyleyeyim
ben, şu iddiamı ortaya koyayım, cevap verilirse tekrar çıkar konuşuruz:
Schneider’in çalışmasına göre diğer 31 ülkeyle birlikte düşündüğümüzde, izafi
olarak Türkiye’de kayıt dışı ekonominin boyutu artmaktadır. Yani, hayatın
olağan akışından kaynaklanan düşüşleri dışarıda tuttuğumuzda ve kendimizi
Schneider’in çalışmasındaki diğer 31 ülkeyle mukayese ettiğimizde Türkiye’de
kayıt dışı ekonominin boyutu büyüyor. Kayıt dışı ekonomiyi bir yandan
büyüteceksiniz, ondan sonra da sürekli tüketim üzerinden vergilemeyle hem vergi
güvenliği açısından sıkıntılı bir iş yapacaksınız hem de gelir adaleti veya
vergi adaleti açısından son derece sakıncalı işler yapacaksınız. 
Şimdi,
Sayın Bakan şu konuda “Biz çok işler yaptık.” şeklinde birtakım şeyler söyledi,
“3 bin dolardan 10 bin dolara geliri getirdik.” 3 bin dolardan 10 bin dolara
geliri siz getirmediniz; bir. Bu, 57’nci Hükûmet Dönemi’nde Türkiye’nin yaptığı
reformlar neticesinde 3 bin dolardan gelir 2007-2008’de 10.444 dolara kadar
gelmiştir, onun sadece süresi size denk geldi. Bunun şundan farkı yok,
“Türkiye’ye iPhone’u biz getirdik.” demekten farkı yok, bunu bu kadar iddia
ediyorum. 57 Hükûmet, MHP’nin koalisyon ortağı olduğu dönemde yapılan reformlar
Türkiye’yi 2001 sonrası, 2002 sonrası buralara kadar taşıdı. Bunu siz yapmış
olsaydınız bunu siz devam ettirirdiniz. Türkiye nominal dolar rakamlarla 2008
yılında yakaladığı 10.444 dolar geliri bugün muhafaza edemiyor.
Bakın,
yine Hükûmetin programından söylüyorum: 2015 yılında kişi başı gelir... Bakın,
2008’de o reformların etkisiyle -çünkü reformların etkisi zaman içerisinde
görünür- 10.444 dolara gelen kişi başı gelir 2015 yılında 9.257 dolara düşmüş.
2016 yılında Hükûmet bunun 9.257 dolardan biraz daha düşeceğini, 9.243 dolara
düşeceğini söylüyor. Nerede 10 bin dolar? Nerede siz getirdiniz? Siz
getirseydiniz bunu muhafaza ettirir, 10.444’ü daha yukarıya taşırdınız. Bunu
iddia ettiniz ama maalesef, kötü politikalarınızla bunu yapamadınız. Ne
dediniz? Onuncu Kalkınma Planı çıkarılırken denildi: “25 bin dolar kişi başı
gelir yapacağız.” Şimdi bakalım, 25 bin dolar kişi başı gelir, Sayın
Cumhurbaşkanının da hiç dilinden düşürmediği, az önce 25 bin doları söylemedi
ama Maliye Bakanının da “2023’te çok daha iyi yerlere getireceğiz.” dediği 25
bin dolar gerçekleştirilebilir mi, buna bir bakalım. Şimdi, Orta Vadeli
Program’da arkadaşlar, kafadan konuşmuyoruz, bakın, kendi belgelerinizle
konuşuyoruz: “2019 yılında kişi başı gelir 10.926 dolar olacak.” diyorsunuz,
nominal olarak, 10.926 dolar. 2023’e var dört yıl. Hesap çok basit. Bizim Sayın
Genel Başkan diyor ya, işte “Bunu tek tek anlatacağız, heceleyeceğiz, kara
tahtayla anlatacağız, Mors alfabesiyle.” biz de bunu Hükûmete bir türlü
anlatamadık. 10.926 dolar, ne zaman? 2019 yılı. Kaç yıl var 2023’e? Dört yıl.
Bundan önceki dört yılın performansını bunun üzerine uyguladığımız zaman 12.800
dolar oluyor. Nerede 25 bin dolar, nerede 12.800 dolar? Türkiye krize girmemesi
koşuluyla bu da. Yani, bu 2015’teki performans, aşağı gidiş performansı tekrar
olursa bu da olmayacak. Maalesef, Türkiye’nin hayallerini yıktınız, bu ülkenin
hayallerini yıktınız. Şimdi, hâlâ çıkıp… Bunları konuşmayacaktım ben, bakın,
burada vergi analizi yapacaktım. Ama, Maliye Bakanı öyle bir dinamit koyuyor ki
ortaya yani bunu konuşmamak mümkün değil, çıkıyor geliyor, hâlâ “2023’te şunu
yapacağız, bunu yapacağız.” Yani, hesap kitap bilmeyen birisi olsa diyeceğim
ki…
Şimdi,
biraz da detayına bakalım bunun. Bu gelen, bugünkü gelir nasıl geldi? Şimdi,
2002 yılında kişi başı gelir 3.500 dolar. Bunu arkadaşlar çok dikkatli
dinlemenizi istirham ediyorum. O zaman, bu kişi başı geliri konuşuyoruz değil
mi, Türkiye ortalamasını? Kişi başı borç, hanehalkı borcu 202 dolar. Yani, 3.500
dolar gelir var, 202 dolar borç var. Şimdi dolarda da enflasyon olduğuna göre
gelin bunların hepsini 2015’e getirelim, 2015 dolarlarıyla konuşalım. Kişi başı
gelir o zaman 4.200 dolar oluyor 2015 fiyatlarıyla. Kişi başı borç 202 dolar,
deyin 200 dolar yuvarlak. 4.200 dolar kişi başı gelir, 200 dolar da borcu var
her ferdin. Şimdi, ne oldu? 4 bin dolar net gelirin olduğunu kabul edelim. 2015
yılı, bunu daha önceki tutanaklarda… Bunu ben Maliye Bakanına anlattım, o
yüzden diyorum tekrar tekrar anlatmak zorunda kalıyoruz diye. Tutanaklardan
konuşuyorum. Rakamlarda 2015’te küçük böyle birkaç dolar değişiklik olmuş
olabilir. 2015 yılına geldiğimizde, o gün konuştuğumuzda 9.200 dolarmış kişi
başı gelir. Hanehalkı borcu yüzde 55’e yükselmiş, 5.060 dolar. Yani, gelir
geliyor da bizim reformlar geliri getirdi ama siz başka bir şey daha yaptınız,
siz borcu da artırtınız. 5.060 dolar… Kolaylaştıralım, 5.060’ta 4.200 dolar. 
KAMİL
AYDIN (Erzurum) – Elde var sıfır. 
ERHAN
USTA (Devamla) - Elde var sıfır. Yani, Türkiye sizin zamanınızda, sizin
politikalarınızla geliriyle borcuyla birlikte düşünüldüğünde bir adım ileri
gidemedi. Ondan sonra tutup burada hâlâ sanki karşınızda hesap kitap bilmeyen
birileri varmış gibi böyle hesaplar ortaya koymanız son derece yanlıştır, yanıltıcıdır;
bunlardan kaçınmak lazım. Hep birlikte Türkiye’yi nasıl ileriye götüreceğiz
bunu konuşalım. Bakın, burada iktidardan çok muhalefet milletvekili var, biz
bunun sevdasındayız, biz bunu konuşmaya çalışıyoruz. (MHP ve CHP sıralarından
alkışlar) Her defasında oturuyoruz, bunları izah etmeye çalışıyoruz ama Sayın
Bakan çıkıyor, olmayacak laflar konuşup hem buradaki yani -daha fazla katma
değer- bir şeyler katmaya yönelik bizim gayretlerimizi engelliyor hem de işin
tadını tuzunu kaçırıyor. 
Ben
Genel Kurulu saygıyla selamlarım. (MHP sıralarından alkışlar) 
BAŞKAN
– Teşekkür ederiz Sayın Usta.
MEHMET
MUŞ (İstanbul) – Sayın Başkan…
BAŞKAN
– Buyurun Sayın Muş. 
MEHMET
MUŞ (İstanbul) – 60’a göre yerimden söz istiyorum.
BAŞKAN
– Tabii, buyurun.
VI.- AÇIKLAMALAR (Devam)
26.- İstanbul Milletvekili Mehmet Muş’un,
Hakkâri Milletvekili Selma Irmak’ın sosyal medya hesaplarında yapmış olduğu bir
paylaşıma ilişkin açıklaması
MEHMET
MUŞ (İstanbul) – Sayın Başkan, bugün Genel Kurulda yaptığım bir konuşmamda HDP
Milletvekilliği yapmış Selma Irmak’ın atmış olduğu bir twit’ten bahsettim. Daha
sonra Sayın Baluken, böyle bir şeyin olmadığını, benim bunu ispatlamam
gerektiğini, kendi milletvekilleriyle konuştuğunu, böyle bir paylaşımın
olmadığını ifade etti ve benim bunu göstermemem durumunda beni müfterilikle
suçlayacağını ifade etti; kendisinin, milletvekillerinin böyle kanton falan
gibi bir söyleminin olmayacağını ifade etti. Ben de dedim ki: Yani, böyle bir
söylemi yoksa tamam, biz bunu kabul ederiz. Fakat, ben daha sonra kendisine
dedim ki: Bunlarla alakalı çalışmayı ben size vereceğim. Benim elimde ekran
görüntüsü vardı konuştuğum zaman fakat bir kere daha teyit etme ihtiyacı
hissettim. Şimdi, kendisine bunları vereceğim, kendisi inceleyebilir. Bu, ekran
görüntüsü attığı twit’in. Burada -biliyorsunuz- 19 Ağustosta Hakkâri ve
Şırnak’ın ilçe olmasıyla alakalı bir tasarısı vardı ve bunu çıkarmıştık.
Bu çıktıktan sonra birisi bir twit atıyor, Selma Irmak atıyor bunu. 
(Mikrofon
otomatik cihaz tarafından kapatıldı) 
BAŞKAN
– Mikrofonu açıyorum, bir saniye Sayın Muş. 
Buyurun.
MEHMET
MUŞ (İstanbul) – “Şırnak ve Hakkâri’nin ilçe olması yasa tasarısından çekildi.”
diye atıyor bunu, bildiriyor. Arkasına bu “Heval_Che” diye bir hesap: “Bence
hazır bunlar vazgeçmişken Cizre ve Gever’i kanton ilan edelim.” Buna cevaben
Selma Irmak da: “Kesinlikle katılıyorum.” diyor. Bu twit’in bende ekran
görüntüsü vardı, daha sonra bu silinmiş, peş peşe atılan twit’ler var fakat
teknoloji öyle bir şey ki bir yerden silseniz öbür taraftan silemiyorsunuz hem
ekran görüntüsü İnternet’e düştüğü için yayılmış, aynı şekilde bu “Heval_Che”
denilen kullanıcı o atmış olduğu twit’in görüntüsünü alıp “Değerli vekilimiz de
buna katıldığına göre biz bunu yaparız.” diye bir ifade kullanıp bunu
gönderiyor. 
Şimdi
buradan sormak istiyorum: Siz Genel Kuruldan şimdi özür dileyecek misiniz?
Burada eğer bir müfteri arıyorsanız milletvekilinizle bir konuşun, size yanlış
bilgi vermiş olabilir. Ben, arzu ederseniz bunları sizlere vereceğim. Gerekli
şekilde de -ekran görüntülerini aldım şimdi hepsinin- inceleyebilirsiniz ve
sizi Genel Kuruldan özür dilemeye davet ediyorum. 
Bu
şuna benzedi: Hani Hurşit Külter’le alakalı ben sizi eleştirmiştim sürekli
“Nerede, nerede?” diye doksan gün boyunca. Nereden çıktı daha sonra? Dağdan. Bu
da ona benziyor şu an. 
Bu
açıdan sizi Genel Kuruldan özre davet ediyorum, bunları da size takdim
ediyorum, buyurun. (AK PARTİ sıralarından alkışlar)
İDRİS
BALUKEN (Diyarbakır) – Sayın Başkan… 
BAŞKAN
– Sayın Baluken… 
İDRİS
BALUKEN (Diyarbakır) – Sayın Başkan, açık bir sataşmada bulundu Sayın Muş,
benim yanlış bilgi verdiğimi ve Genel Kuruldan özür dilemem gerektiği söyledi.
Müsaade ederseniz… 
BAŞKAN
– Buyurun Sayın Baluken. 
MEHMET
NACİ BOSTANCI (Amasya) – Yerinden yapsa Sayın Başkan.
İDRİS
BALUKEN (Diyarbakır) – Sataşma var. 
BAŞKAN
– Sorun yok ya Sayın Bostancı. 
ÖZGÜR
ÖZEL (Manisa) – Sayın Bostancı da bir kere özgürlüğü savunsa ya, hep kısıtlama,
hep kısıtlama… 
BAŞKAN
– Buyurun Sayın Baluken. 
V.- SATAŞMALARA İLİŞKİN KONUŞMALAR (Devam)
10.- Diyarbakır Milletvekili İdris
Baluken’in, İstanbul Milletvekili Mehmet Muş’un yaptığı açıklaması sırasında
şahsına sataşması nedeniyle konuşması
İDRİS
BALUKEN (Diyarbakır) – Teşekkür ediyorum. 
Sayın
Başkan, değerli milletvekilleri; hepinizi saygıyla selamlıyorum. 
Sayın
Muş, Meclis tutanaklarını inceleyin, o tutanaklarda söylemiş olduğunuz cümleler
ortada. Selma Irmak’ın “Şırnak ve Cizre kantonlarını selamlıyoruz.” twit’ini
attığını ve bundan dolayı da kınanması gerektiğini belirten cümleler
kullandınız.
MEHMET
MUŞ (İstanbul) – Kantonla ilgili… 
İDRİS
BALUKEN (Devamla) - Şimdi, gidip gelip sosyal medya üzerinden birtakım şeyleri,
farklı adresler üzerinden, hesaplar üzerinden birtakım şeyleri Genel Kurula
aktararak burada vermiş olduğunuz yanlış bilgileri düzeltmezsiniz. 
Bakın,
biz açık konuşuyoruz, herhâlde anlamıyorsunuz. Ya, kantonla ilgili, kantonal
sistemle ilgili bir şeyi savunsak sizden çekinmeyiz. Bir kere, bu “kantonal
sistem” dediğimiz şey, yerel demokrasiyi esas alan şey. Sizin mevcut faşist bu
ceberut devlet anlayışından, tek adam rejiminden katbekat daha iyi. İsviçre ile
Türkiye kıyaslamasını ben söyledim ama bizim HDP olarak şu anda idari sistem
olarak önerdiğimiz demokratik özerklik projesi kantonal sisteme dayanmıyor,
halk meclisleri, yetkilerin yerele verilmesi, tek adamdan ya da Ankara’dan
yetkilerin alınarak bölgeye aktarılmasıyla ilgili bir idari sistemi
savunuyoruz. Dolayısıyla, bununla ilgili böyle herhangi bir çaba içerisinde
olmanıza gerek yok. Kantonu eğer savunursak çıkar burada rahat rahat ifade
ederiz. O açıdan hiçbir tereddüdünüz olmasın. Diğer taraftan, eğer bu sosyal
medya işine girersek inanın ki bu işin içinden çıkamazsınız, Fetullah Gülen’le
yapmış olduğunuz sosyal medya paylaşımlarından bilmem darbecilere yaptığınız
güzellemelere kadar bu işin yirmi dört saatini burada geçirmek zorunda
kalırsınız.
Hepinize
saygılar sunuyorum. (HDP sıralarından alkışlar)
BAŞKAN
– Teşekkürler Sayın Baluken.
MEHMET
MUŞ (İstanbul) – Sayın Başkan…
BAŞKAN
– Sayın Muş.
MEHMET
MUŞ (İstanbul) – Bana şahsımı hedef göstererek sataşmada bulunmuştur. Bu açıdan
lütfen söz istiyorum.
BAŞKAN
– Buyurun. (AK PARTİ sıralarından alkışlar)
İki
dakika… 
11.- İstanbul Milletvekili Mehmet Muş’un,
Diyarbakır Milletvekili İdris Baluken’in sataşma nedeniyle yaptığı konuşması
sırasında şahsına sataşması nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; burada sosyal medyayı
tartışacak değilim. Tutanakları lütfen hatip çıkartsın bir okusun, ben orada ne
demişim. Ben burada aynı Suriye’deki bir özlemin olduğunu burada kantonvari bir
şekilde bir hissiyat, bir istek içerisinde olduğunu ve bunun bir girişiminde
çukurlar kazılmak istendiğini, emniyet birimlerimizin ve en önemlisi de orada
vatandaşlarımızın üstün çabasıyla bunun bu hevesli olanların kursağında
kaldığını söyledim ve oradan bir referans verdim. Daha sonra kendisi bunun
yanlış olduğunu ifade etti. Ben de bu elde ettiğim bilginin yanlış olmadığını,
kendisinin incelemesi üzerine ilgili bilgileri kendisine takdim ettim. Konu
bundan ibarettir ve kendisini beni müfterilikle suçladığı için özre davet
ettim. İşin aslı sosyal medyayı tartışalım, tartışmayalım konusu değildir. Bir
söyleminizden dolayı… 
Sizi
milletvekiliniz yanıltmış olabilir -bir grup başkan vekili bilgi ister,
yanıltmış olabilir- bu silinmiş olabilir ama başka yerlerde var. Olmayan bir
şey üzerinden biz bir fikir, bir beyanat ortaya koymayız. Kaldı ki bu
bahsettiğimiz şahsın sadece Twitter’da değil -arzu ederseniz onları da sizlere
takdim edebilirim- basında da yer almış bu anlamda bir özlemi var. Her ne
olursa olsun Türkiye Cumhuriyeti devleti 81 vilayetten oluşur, idari yapısı
bellidir, hiçbir şekilde Türkiye’yi bölme hevesinde olanlara müsaade
etmeyecektir. Bunu özellikle bugün de ifade ettim. Neden özellikle Türkiye’nin
güney sınırları yani Suriye’ye sınır müzahir iller ve ilçeler seçilmiş. “Acaba
buradan bir egemenlik alanı kendimize oluşturup bunları Suriye tarafıyla
birleştirebilir miyiz?” Oyun buydu ve Türkiye Cumhuriyeti devleti, bu oyunu, 79
milyon vatandaşıyla, hep beraber bozmuştur ve tarihin karanlık sayfalarına
gömmüştür. 
Genel
Kurulu selamlıyorum. (AK PARTİ sıralarından alkışlar)
BAŞKAN
– Teşekkürler Sayın Muş. 
İDRİS
BALUKEN (Diyarbakır) – Sayın Muş bir kez daha aynı suçlamaları getirdi ve bu
sefer ülkeyi bölme iddiasını da işin içine kattı. Açık bir sataşmada bulundu.
Söz istiyorum. 
BAŞKAN
– Sayın Baluken, yeni bir sataşmaya mahal vermeyin. 
Son
bir kez size iki dakika daha süre veriyorum. 
Buyurun.
12.- Diyarbakır Milletvekili İdris
Baluken’in, İstanbul Milletvekili Mehmet Muş’un sataşma nedeniyle yaptığı
konuşması sırasında şahsına ve Halkların Demokratik Partisine sataşması
nedeniyle konuşması
İDRİS
BALUKEN (Diyarbakır) – Teşekkür ediyorum. 
Sayın
Muş, bu, kantonal sistemle ilgili yaptığınız değerlendirmeleri, en iyi tabirle,
bilgi eksikliğine bağlıyorum. Bir kere, “kantonal sistem” dediğimiz şey,
“bölgesel yönetimi esas alan idari sistem” dediğimiz şey ülkenin bölünmesi
anlamına gelmiyor. Şu anda hemen hemen bütün kıtalarda, birçok ülkede, Türkiye
gibi üniter, katı, ceberrut devlet anlayışını sürdüren birkaç ülke dışındaki
pek çok ülkede, “eyalet sistemi”, “federatif sistem”, “kantonal sistem”, “özerk
alanlar” dediğimiz idari sistem modellerine geçilmiş zaten. Bir yerde özerklik
var diye o ülke bölünmüyor, bir yerde kanton var diye o ülke bölünmüyor. Biz,
HDP olarak, eğer projemizi kantonal sistem üzerinden kurmuş olsaydık, burada
çıkar, çok rahat anlatırdık. Ben şimdi başlayacağım İsviçre ile Türkiye
kıyaslamasına, zaman yetmeyecek. Yani, ne kişi başına düşen gelir durumunda ne
kalkınma düzeyinde ne demokrasi ölçütlerinde ne insan haklarında siz Türkiye
ile İsviçre’yi kıyaslayabilir misiniz? İsviçre’de kantonal sistem var,
Türkiye’de katı, ceberrut bir devlet anlayışı, katı merkeziyetçi bir devlet
anlayışı var. 
Diğer
taraftan, bakın, öyle çok zorlamanıza gerek yok. Ben size buradan hem sosyal
medya hem medya paylaşımlarını söyleyeyim: 
Cumhurbaşkanı
Erdoğan Fetullah Gülen’e sesleniyor: “Bitsin bu hasret.” 
AKP
Genel Başkan Yardımcısı, “Cemaat devlete sızmış.” iddialarına cevap veriyor:
“Buna kargalar bile güler.” 
“Bu
yapıyı on bir yıldır biz yarattık.” diyen Enerji Bakanı. 
“Önümüzü
aydınlatıyor.” diyen Başbakan Yardımcısı. 
Başbakanın
selamlarını götürünce gözlerinin dolduğunu söyleyen Başbakan Yardımcısı. 
Yandaş kalemşörünüz “Cemaat AKP döneminde 15 kat
büyüdü.” diye övgüler dizmiş.
Cumhurbaşkanı “Ne istediler de vermedik.” demiş.
Adalet Bakanı “Kim Gülen’e ‘çete’ derse haksızlık
eder.” demiş yani sizin bugünkü bütün söylemlerinize sosyal medya üzerinden de
medya üzerinden de sayısız göndermeler var. 
(Mikrofon otomatik cihaz tarafından kapatıldı)
İDRİS BALUKEN (Devamla) - O tartışmaya, bir kez daha
tavsiye ediyorum, girmemeniz sizin hayrınıza olacak. 
Teşekkür ederim. 
BAŞKAN – Teşekkürler. 
MEHMET MUŞ (İstanbul) – Sayın Başkan, aynı şekilde,
yaptığım konuşmada -Sayın Baluken’e tutanakları almasını ve okumasını rica
ediyorum- orada ben ne demişim? Orada şunu demişim, diyorum ki: “Bakınız, bir
tanesi bir “tweet” atıyor, diyor ki: ‘Biz Cizre ile Gever’i kanton ilan edelim.’
“Fake” bir isimden atıyor bunu, bilinmeyen bir isim çünkü. Enteresanı şu:
HDP’de milletvekilliği yapmış Selma Irmak ‘Kesinlikle katılıyorum…’ İşte,
şehirlerde çukurlar kazmalarının, o şehirlere bombalar, EYP’ler
yerleştirmelerinin arkasında…” ve saire devam ediyor. Yani orada bir selamlama…

İDRİS
BALUKEN (Diyarbakır) – Kim devam ediyor ya?
MEHMET
MUŞ (İstanbul) – Orada bir selamlama… 
İDRİS
BALUKEN (Diyarbakır) – Çukur kazmaya kim devam ediyor?
MEHMET
MUŞ (İstanbul) – Orada bir selamlama falan yok. “selamlama” falan dediği için…
İDRİS
BALUKEN (Diyarbakır) – Mehmet Bey, kantonu savunursak söyleriz, merak etmeyin
çekinmeyiz.
MEHMET
MUŞ (İstanbul) – Alın tutanakları bir okuyun. Alın tutanakları bir okuyun.
BAŞKAN
– Teşekkür ediyoruz sayın milletvekilleri. 
İDRİS
BALUKEN (Diyarbakır) – Kanton sistemi de şimdiki sistemden daha iyi bir
sistemdir ama bizim projemiz o değil. 
MEHMET
MUŞ (İstanbul) – O ortada; onları da bir incelemenizi rica ediyorum. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup
Başkanvekili Kayseri Milletvekili Mustafa Elitaş ve Isparta Milletvekili
Süreyya Sadi Bilgiç’in, Gelir Vergisi Kanununda Değişiklik Yapılmasına Dair
Kanun Teklifi (2/1419) ile Plan ve Bütçe Komisyonu Raporu (S. Sayısı: 426)
(Devam)
BAŞKAN
– Şimdi, 1’inci madde üzerinde üçüncü ve son konuşmacı Cumhuriyet Halk Partisi
Grubu adına Denizli Milletvekili Sayın Kazım Arslan. (CHP sıralarından
alkışlar)
HAKAN
ÇAVUŞOĞLU (Bursa) – “Bu yediğin hurmalar gün gelir seni tırmalar.” diyor. 
İDRİS
BALUKEN (Diyarbakır) – Bakalım kimi tırmalayacak? Bakalım, az kaldı merak etme.

HAKAN
ÇAVUŞOĞLU (Bursa) - Gözaltına alınınca burada bas bas bağırırsın sonra.
Bağırmayacaksın kardeş. Yapıyorsan arkasında duracaksın “Niye aldılar?”
demeyeceksin.
İDRİS
BALUKEN (Diyarbakır) – Düzeyi düşürme. Bak, düzeyi düşürme. Burası senin
babanın çiftliği değil, 80 milyonun devleti. 80 milyonun devleti herkese eşit
olacak sen de bunu öğreneceksin. Babanın çiftliği değil burası. 
HAKAN
ÇAVUŞOĞLU (Bursa) – Ben öyle olmadığını söylüyorum zaten.
BAŞKAN
– Sayın Arslan’ı kürsüye davet ettim sayın milletvekilleri… 
CHP
GRUBU ADINA KAZIM ARSLAN (Denizli) – Sayın Başkan, değerli milletvekilleri;
hepinizi öncelikle sevgi ve saygıyla selamlıyorum. 
Değerli
arkadaşlarım, bugün burada asgari ücretin net 1.300 lira olması konusunda bir
karar vermek üzere toplanmış bulunmaktayız. 
Değerli
arkadaşlarım, Cumhuriyet halk Partisi olarak 7 Hazirandaki Seçim Bildirgemizde
asgari ücretin 1.500 lira olması noktasında bir vaadimiz vardı. Bu vaadimizi
söylediğimizde iktidar ayağa kalktı, “Ya, bu parayı nereden bulacaksınız, nasıl
vereceksiniz? Kaynağı nerede?” diye sormaya, sorgulamaya başladı. Biz de
kaynakları gösterdik; başta kaynağın, bir kere, ülke içinde bütçeden harcanan
israfın önlenmesiyle; iki, sarayın harcamalarının kısılmasıyla; üç, örtülü
ödeneğin kaldırılmasıyla bulunabileceğini de söyledik. Tabii bunlar yetmedi,
tartışma devam etti.
Hükûmetin
bakanlarından birçoğu işverenlerle toplantı yaptı, “Bu Cumhuriyet Halk Partisi
var ya, bu Cumhuriyet Halk Partisi asgari ücreti 1.500 lira yapmak suretiyle
sizi batırmak istiyor. Sakın ola ki bunlara oy vermeyin.” diye propaganda
yaptılar. Sonra seçimler bitti. Tabii, birçok işçimiz, işverenimiz buna
inanmadı. Sonuçta, çıkan 7 Haziran sonuçları itibarıyla baktılar ki -iktidar-
gerçekten Cumhuriyet Halk Partisinin tespiti doğru, işçinin bu paraya ihtiyacı
var. “Hayat pahalılığının bu kadar arttığı bir ortamda işçiye 1.500 lirayı
vermezsek veyahut da onun altında bir ücret vermezsek 1 Kasımdaki seçimlerde
zora düşeriz.” diyerek kendi seçim bildirgelerinde “1 Kasımda asgari ücreti net
1.300 lira yapacağız.” diye vaat ettiler. 
Tabii,
bu vaat sonrasında, seçimler bitti, yine Hükûmet iş başına geldi, AKP iktidarı
iş başına geldi. İnanır mısınız, bu 1.300 lira paranın net olarak nasıl
verileceği konusu günlerce tartışma konusu oldu. Hatta bu vaat yapılırken net
olarak verileceği söylendi iktidar tarafından, 100 lira iktidar tarafından
destek verileceği söylendi ama uygulamaya gelince, maalesef, bu da unutuldu,
bir kısım işveren paranın bir kısmını cebinden belirli bir süre vermek zorunda
kaldı.
Değerli
arkadaşlarım, şimdi, tabii, gelinen noktada 1.300 lira, vergi dilimleri
sebebiyle, ödeme sırasında işçinin eline düşük geçmesi sebebiyle yine tartışma
konusu oldu. Bu tartışmanın bitmesi noktasında, gerek kamuoyunun eleştirileri
gerekse Cumhuriyet Halk Partisinin eleştirileri sebebiyle, işçilerimizin de
talepleri çerçevesinde bunun, 1.300 liranın net olarak karşılanmasını ve açıkta
kalan paranın devlet tarafından ödenmesini bugün görüşmeye çalışıyoruz. Tabii,
bunu çok olumlu buluyoruz ama geç kalmış bir düzenleme olarak yapıldığını da
belirtmek isteriz.
Değerli
arkadaşlarım, değerli milletvekilleri, şimdi, bir sıkıntı da taşeron işçilerde
var. Taşeron işçilerle ilgili problemde Cumhuriyet Halk Partisi “Taşeron
işçileri kadroya geçireceğim.” sözünü verdi, iktidar da bunun üzerine aynı sözü
verdi ama günler ha bire geçiyor. Sayın Davutoğlu “Bunu mutlaka, kısa sürede
halledeceğiz.” dedi, geldiğimiz güne kadar hiçbir değişiklik yok, hiçbir
düzenleme yok, taşeron işçilerle ilgili de hiçbir çözüm yok ortada. 
Değerli
arkadaşlarım, şimdi, iktidar eğer bir sözü veriyorsa hesabını, kitabını yapmış,
bu sözün arkasında da durmuş olması gerekir. Onun için Davutoğlu söz verdi,
Binali Yıldırım’ın da bu sözün arkasında durması lazım. Bu iktidar ne söz
vermişse hep birlikte arkasında durup bu çözümün bulunması lazım. Taşeron
işçilerle ilgili problemin bir an önce Türkiye'nin gündeminden çıkarılması
gerekiyor, bunun için çalışma yapmamız gerekiyor. (CHP sıralarından alkışlar)
Yalnız, Sayın Başbakan bunları falan unuttu. Sayın Başbakanın bir tek derdi
var, ülkenin hiç başka derdi yokmuş gibi, başkanlık derdi var. Her gün, ikide
bir toplantılarda il başkanlarını topluyor onlara nasihatler veriyor,
“Anayasa’da ne yazarsa yazsın, siz bildiğinizi yapın, başkanlıkla ilgili
çalışma yapın.” diyor. Böyle bir çalışma olabilir mi arkadaşlar? Bir Başbakanın
Anayasa’ya aykırı biçimde, parlamenter sisteme aykırı bir şekilde bunu
söylemesini kesinlikle hoş görmüyoruz ve yadırgıyoruz. 
Değerli
arkadaşlarım, bu ülkenin başkanlık derdi yok, bu ülkenin huzura ve barışa
ihtiyacı var. Öncelikle bu barışı, huzuru sağlamadıktan sonra, hangi sistem gelirse
gelsin, mevcut sistemi korumadığınız sürece gerçekten ülkede gelişmeyi,
kalkınmayı sağlamak kesinlikle mümkün olmayacaktır. Bir kere, hepimizin bunu
öncelikle görmemiz gerekiyor. Onun için üretime önem vermemiz gerekiyor,
istihdama önem vermemiz gerekiyor. İşçiye bugün 1.300 lira asgari ücret vermek
isterken sadece aileden bir kişinin çalışmasına olanak sağlayacak bir yapı
değil, aileden her bir kişinin çalışabileceğini, eğer 4 kişi çalışırsa bir
ailede 4.200 lira bir haneye gelir gelebileceğini hesaplayan bir iktidar
olmalı. Bu hesaplar çerçevesinde de yatırımlar, istihdam alanları mutlaka
artırılmalı ve buna göre de gelişmeler sağlanmalıdır değerli arkadaşlarım.
Değerli arkadaşlarım, iktidarınız, maalesef, ne işçiyi
düşünüyor ne çiftçiyi düşünüyor ne köylüyü düşünüyor ne üreticiyi düşünüyor ne
sanayiciyi düşünüyor, bir tek düşündüğü şey var: Biz iktidarda daha fazla nasıl
kalırız, başkanlık sistemini nasıl getiririz, ülkenin kaynaklarını kendi
amaçlarımız doğrultusunda nasıl harcarız, nasıl yandaşlarımızı zengin ederiz
hesaplarını yapıyorsunuz. Artık bunlardan vazgeçin. Bakın, üretici, çiftçi
elmasını üretti, satamıyor. 10 kuruşa düşen Çivril elmasını alan satan yok,
üzümü alan satan yok; Manisa’da olsun, Denizli’de olsun, Buldan’da olsun,
Çal’da olsun, güneyde olsun, arkadaşlar, üzümler ortada kaldı, nar ortada kaldı
zeytinler ortada kaldı. Peki, bu üreticiyi desteklemeyeceğiz de, sahip
çıkmayacağız da gelecek senelerde nasıl bunlara üretim yaptıracağız? Nasıl
üretim yaptıracağız? Onları desteklemeliyiz, pazar desteği vermeliyiz.
Özellikle büyük şehirlerimiz bu imkânları kullanmalı, almalı bunları. Devlet
almalı bunları fakire fukaraya dağıtmalı arkadaşlar. En azından bunu
yapmalıyız. Malımızı, üreticimizi ancak bu şekilde değerlendirmiş ve desteklemiş
oluruz. Bunu yapmazsak gelecekte üreten insanları yok etmiş olacağız. Üreten
insanları bulamayacağız. Tarlalarımız boş kalacak, elma ağaçları kesilecek,
zeytin ağaçları kesilecek, üzüm bağları yok edilecek. Arkadaşlar, o noktaya
doğru gidiyoruz. Lütfen, bunu görün artık. Bunu görün ki çiftçimiz de biraz
imkân elde etsin. Çiftçimizden aldığımız artılar, gelirler esnafımıza,
esnafımızdan piyasaya ve böylelikle herkesin yararlanacağı bir yapıya hep
birlikte kavuşmuş olalım diye belirtmek istiyorum.
Vergide kayıt dışılığı mutlaka önlemeliyiz. Eğer
vergide kayıt dışılığı önlemezsek haksız rekabeti de önleyemeyiz. Bunun için de
Maliye Bakanlığı hızla tedbirleri almak, gerekli kontrolleri bir an önce yapmak
zorundadır diye belirtmek istiyorum.
Sözlerimi bitiriyorum, hepinizi saygıyla, sevgiyle
selamlıyorum, sağ olun. (CHP sıralarından alkışlar)
BAŞKAN – Teşekkür ederiz Sayın Arslan.
Şimdi, 1’inci madde üzerinde şahıslar adına ilk konuşma
Bursa Milletvekili Sayın Erkan Aydın’a aittir. (CHP sıralarından alkışlar) 
Süreniz beş dakika.
Buyurun.
ERKAN
AYDIN (Bursa) – Teşekkür ederim Sayın Başkan.
Asgari
ücretin ekim ayından itibaren 1.300 liranın altına düşmesiyle ilgili Gelir
Vergisi Kanunu üzerine söz almış bulunmaktayım. Hepinizin malumu olduğu üzere
asgari ücret, bu aydan itibaren dar gelirlinin aldığı ücret 1.300 liranın
altına düşecek. Bunun düzenlenmesine biz de karşı değiliz, destekliyoruz.
Ancak, bu düzenlemeyi yaparken 3 çocuk sahibi olan bir ailenin aldığı ya da bir
çalışanın aldığı asgari ücret 1.300 lira, üzerine de sosyal yardım olarak
verilen 84 lira bir hakla birlikte, asgari geçim indirimiyle birlikte 1.384
lira oluyor. Çocuğu olmayan bir asgari ücretlinin aldığı ücret de 69 lira olan
asgari geçim indirimiyle birlikte 1.300 lirayken o da 1.231 liraya düşüyor yani
1.300 liranın altına düşüyor, o da şimdiki düzenlemeyle 1.300 liraya
çıkarılıyor. Biz buna da karşı değiliz ancak çocuğu olan, 2 veya 3 çocuğu olan
bir çalışanın alacağı ücret 1.315 lirada kalıyor ekim ayından itibaren yani onu
düzenlemeye gerek kalmıyor. Bir başka deyişle 2 veya 3 çocuğu olan bir asgari
ücretlinin alacağı aylık 1.300’ün altına düşmediği için âdeta cezalandırılıyor.

Aslında “asgari geçim indirimi” adı altında verilen
sosyal yardımın bunun dışında tutulması gerekiyor. Hem diyeceksiniz ki her
fırsatta “3 çocuk yapın, fazla çocuk yapın.” hem de bu düzenlemeyle 3 çocuk
yapan bir aile, bir çalışan burada hak kaybına uğrayacak. Biz bunun, bu
düzenlemenin burada düzeltilerek 2 veya 3 çocuk sahibi olan kişinin de bu vergi
diliminin yüzde 15’ten yüzde 20’ye çıkmasıyla oluşan hak kaybından zarar
görmemesini söylüyoruz. 
Bir başka devamlı kullandığınız: “Kişi başı gelir 10
bin dolar.” E, böldüğünüzde… İşte, 3’le çarpsanız düz olarak 30 bin. Kişiye
böldüğünüzde aylık 2.500 lira yapıyor ama bugün bir ailenin eline geçen ise
1.300 lira. Buradaki çelişkilerin düzeltilmesi adına burada düzenlemelerin de
gözden geçirilmesi gerekir diye düşünüyoruz. 
Peki,
asgari ücretli sadece aldığı bu parada bir düzenlemeyle rahatlık ya da
ferahlama hissedecek mi? Maalesef ki hissedemeyecek. Neden hissedemeyecek? Aynı
çalışan -veya küçük esnafı da buna katabiliriz- aldığı her şeyde vergi ödüyor;
elektriğinde, doğal gazında, petrolünde, iletişiminde, yiyecekte, giyecekte,
sigarada vesaire. Bütün bunların hepsini kattığınızda da aslında zam gibi
gösterilen de diğer taraftan vergilere yapılan bu zamlarla, düzenlemelerle de
ÖTV’yle, KDV’yle de diğer cepten alınıyor yani bir cepten koyulan diğer cepten
alınıyor. O yüzden, biz diyoruz ki sosyal devletin gereği olan asgari ücretlinin
de Avrupa Birliği standartlarına çıkabilmesi için, millî gelirin de daha
yükseklere çıkarılabilmesi için daha yeni düzenlemeler şart. Sadece bunlar
olmaz, bunun yanında üretimin desteklenmesi, üretimle birlikte, çalışanın bu
gelirden daha adaletli bir şekilde pay sahibi olması gerekir diyorum.
Bu
düzenleme de şimdi dört aylık yapılmış ancak daha köklü bir yapılanmanın belki
bir dahaki dönem için yapılmasının da elzem olduğunu söylüyorum ve hepinize
saygılarımı sunuyorum. (CHP sıralarından alkışlar) 
BAŞKAN
– Teşekkür ederiz Sayın Aydın. 
Sayın
milletvekilleri, şimdi 1’inci madde üzerinde soru-cevap işlemini
gerçekleştireceğiz. On dakikalık süreç içerisinde beş dakikası sayın
milletvekillerine, geri kalan beş dakika Sayın Bakana ve Komisyona aittir. 
Sisteme
şu anda bir milletvekili girmiş.
Sayın
Özdemir, buyurunuz. 
SİBEL
ÖZDEMİR (İstanbul) – Sayın Purçu sanırım benim yerime giriş yaptı. 
Ben
az evvel Sayın Bakana asgari ücretle ilgili bir soru sormuştum, Sayın Maliye
Bakanımız cevaplamamıştı, belki tekrar sorabiliriz ama…
Şöyle
ki, az evvel Bursa Milletvekilimizin de açıkladığı gibi, 3 çocuklu bir ailenin
asgari ücreti 1.384 liraya yükseltilmişti. Ancak, Türkiye’de 4 kişilik bir
ailenin yoksulluk sınırı 4.700 TL. Bu konuda Sayın Bakan kürsüden bütün vatandaşlarımıza
asgari ücretlinin maaşında bir refah artışı yaptıklarını bir övünç olarak
söylemişti. Bu konuda, Sayın Bakanımızdan nasıl bir refah artışı sağladıkları
konusunda biraz daha ayrıntılı bilgi alabiliriz belki. 
Teşekkürler.

BAŞKAN
– Teşekkürler.
Sayın
Purçu, buyurun. 
ÖZCAN
PURÇU (İzmir) – Teşekkür ediyorum Sayın Başkanım, çok sağ olun.
Sayın
Başkanım, Türkiye'nin her yerine gidiyoruz. Biz hayalî vatandaş mıyız,
öncelikle Hükûmete soruyorum? 5 milyona yakın Roman vatandaşı var, hâlen
kaldırımlarda, barakalarda yaşıyor. Ne TOKİ’den bir gelişme var ne Aile ve
Sosyal Politikalar Bakanlığından bir gelişme var. Biz artık haykıra haykıra
bıktık. Söylemeye devam edeceğiz, bıkmayacağız ama Hükûmet, fakirleri görmüyor
hâlen. “Kimliksiz vatandaşımız var.” diyoruz, “Okula gitmeyen çocuklarımız
var.” diyoruz, “İstanbul’un göbeğinde çadırlarda yaşayan Türkiye Cumhuriyeti
vatandaşları var.” diyoruz, hâlen görmezlikten geliyorsunuz. Aile ve Sosyal
Politikalar Bakanlığından, TOKİ’den birçok talepte bulunduk, hâlen altı aydan
beri komisyon toplanacak da Roman vatandaşlara ev yapılacak. Kış geldi,
çocuklarımız dışarıda, kadınlarımız dışarıda, sanki biz Somali’yi yaşıyoruz.
Yani, bir kere daha Hükûmete sesleniyorum: Artık, fakirlere, yoksullara
dokunun. Yeter yani toplantı salonlarından çıkın artık. Ben artık bıktım.
Söylemeye devam edeceğim. 
BAŞKAN
– Sayın Özcan…
TANJU
ÖZCAN (Bolu) – Teşekkür ediyorum Sayın Başkan.
Öncelikle,
Sayın Özcan Purçu arkadaşımızın sitemlerinin çok boş olmadığını, dikkate
alınması gerektiğini ben de hatırlatmak istiyorum.
Sayın
Bakan, Türkiye'de gelir dağılımının her geçen gün bozulduğunu, ekonominin daha
da geriye doğru gittiğini görüyoruz. Sosyal yardımların da amacına uygun olarak
dağıtılmadığı kanaatindeyiz. Şimdi, bizim Cumhuriyet Halk Partisi olarak hem
2011’de hem de 2015’te toplumun önüne koyduğumuz bir proje var sosyal
yardımların adil olarak dağıtılmasına ilişkin: Aile sigorta sistemi. Siz veya
Bakanlığınız bürokratları hiç bu sistemi incelemiş mi, uygulanır bulmuş mu? Bu
konuda bir çalışma
yaptınız mı veya çalışma yapmayı düşünüyor musunuz? 
Teşekkür ediyorum.
BAŞKAN
– Sayın Özel, siz soru mu soracaksınız yoksa…
ÖZGÜR
ÖZEL (Manisa) – Efendim, ben hani arkadaşlar yetişsin diye girmiştim, sorum
yok.
Teşekkür
ederim.
BAŞKAN
– Teşekkürler.
Sayın
Tüm? Yok salonda.
Sayın
Şimşek…
BAKİ
ŞİMŞEK (Mersin) – Teşekkür ediyorum Sayın Başkan. 
Milletvekili
odalarının yapılacağı yere “Milletin Meclisini millet yapar." diye bir
yazı astık altına da “Gayrimenkul Yatırım Ortaklığı” diye bir yazı asıldı.
Oraya yapılacak olan yeni binayla ilgili Mecliste bulunan hiçbir
milletvekilinin bilgisi yok. Bunu daha önce gündeme getirmemize rağmen Meclis
Başkanlığından herhangi bir açıklama yapılmadı. Bu konuda Sayın Bakanımızın bir
bilgisi var mı, oraya ne yapacağız? 
İkincisi:
Milletvekillerine bir buçuk yıldır bir bilgisayar dağıtılacak. Defalarca form
doldurtuldu, nasıl klavye kullanıldığı soruldu ama herhâlde bir bilgisayar
alımını Meclis Başkanlığı gerçekleştiremedi.
Bir
de, Sayın Bakanımıza: İlk yerli uçağı ne zaman uçuracağız? İlk yerli arabayı ne
zaman piyasaya süreceğiz? Bununla ilgili bize bir tarih verebiliyor mu?
Teşekkür
ediyor, saygılar sunuyorum.
BAŞKAN
– Sayın Yalım…
ÖZKAN
YALIM (Uşak) – Teşekkür ederim Sayın Başkan.
Sayın
Bakanım, şimdi, çocuklu ve çocuksuz asgari ücretliyle ilgili tartışıyorsunuz.
Gerçekten hayretler içinde izliyorum. Bakın, çok şeyi kopyalıyorsunuz,
kanunları kopyalıyorsunuz ama çocuk parasının direkt anneye verilmesini
getirseniz bu tartışmanın hepsine son vereceksiniz yani çocuk parasını
kesinlikle maaşın içine koymayın, asgari ücretlinin ücretine dâhil etmeyin,
ayrı bir şekilde anneye ödeme işlemini getirirseniz bu tartışmalara son vermiş
olursunuz. 
Teşekkürler.

BAŞKAN
– Sayın Tarhan…
TAHSİN
TARHAN (Kocaeli) – Teşekkür ederim Sayın Başkan.
Sayın
Bakanım, sürekli yaz saati uygulamasında mali piyasalar olumsuz etkilenecek.
Avrupa ülkelerinde kış saatinin uygulandığı dönemde ortak işlem süresi bir saat
kısalacak. Amerika Birleşik Devletleri’yle kış saati uygulanan beş aylık dönemde
birlikte işlem yapma imkânı kalmayacak. Uluslararası havale ve EFT işlemleri de
bundan etkilenecek. Güvenlik zafiyetleri ve istikrarsızlık nedeniyle zaten
ülkemizden kaçan yatırımcı, uluslararası uyumsuzluk sonucunu doğuran bu
uygulama nedeniyle iyice ülkemizden uzaklaşacak. Hükûmeti uyarıyorum:
Ekonomimizi çok büyük zarara uğratacak bu uygulamadan bir an önce vazgeçilmesi
gerekiyor. Aksi hâlde, ilerleyen zamanda bu uygulama telafisi güç sonuçlar
doğuracak. 
BAŞKAN
– Sayın Bakan, buyurunuz. 
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Sayın Başkan, şimdi bu
soruların bir kısmına yazılı cevap vereceğiz, bir kısmına burada cevap
vereceğiz. 
Önce
Sayın Özdemir’in sorusu: Sayın Özdemir asgari ücretle ilgili bir soru sordu.
Bizim dönemimizde asgari ücret net yüzde 121 artış gösterdi. O bakımdan, bir
iyileştirme söz konusu ve yine gelir dağılımına baktığımızda Gini katsayısında
da bir iyileştirme olduğu görülecektir. 
Sayın
Purçu’nun sorusu vardı Romanların sorunlarıyla ilgili, buna yazılı cevap vereceğiz.

Yine,
Sayın Şimşek’in sorusu eski milletvekili lojmanlarıyla ilgili, buna Sayın
Maliye Bakanımız yazılı cevap verecek. 
İlk
yerli otomobil ve ilk yerli uçakla ilgili sorusu vardı. Bu konularda
çalışıyoruz, önümüzdeki günlerde ilk yerli otomobille ilgili modeli
açıklayacağız. Yine, uçakla ilgili… Türkiye bir savaş uçağı projesi üzerine
çalışıyor, bunda takvimle ilgili açıklamalarımız yakında olacak. 
Diğer
taraftan, Sayın Tarhan’ın sorusu vardı kış saatiyle ilgili. Bununla ilgili de
Sayın Maliye Bakanımız yazılı açıklama yapacaklar. 
Teşekkür
ediyorum. 
BAŞKAN
– Teşekkür ederiz Sayın Bakan. 
Süre
kaldı aslında, soru sormak isteyen iki sayın milletvekiline daha söz
verebilirim. 
ÖZKAN
YALIM (Uşak) – Sorumuzun cevabını alamadık ki. 
BAŞKAN
– Daha sonra Sayın Bakan yazılı cevap verir en azından, değerlendirelim. 
Sayın
Sarıbal? Yok.
İDRİS
BALUKEN (Diyarbakır) – Sayın Başkan, ben soru soracağım.
BAŞKAN
– Tamam Sayın Baluken, buyurun.
İDRİS
BALUKEN (Diyarbakır) – Gerçi Maliye Bakanı şu anda burada değil ama Sayın Bakan
kendisi cevap verebilir ya da iletebilir.
Bugün
birkaç vekil arkadaşımız da çok basit bir soru sordular bütün emeklilerin
beklediği promosyonlarla ilgili. Bugüne kadar verilen sözleri yerine getirmeyi
düşünüyor musunuz? Neredeyse her göreve başlayan bakan “İki ay sonra, bilmem,
Kurban Bayramı’nda, yılbaşında emeklilere promosyon vereceğiz.” diyor ama sonra
konu unutulup gidiyor. Birincisi bu.
İkincisi
de: Bu emeklilikte yaşa takılanlar yani prim borcunu ödeyip yaşa takılanlar ve
yine yaşını doldurup primle ilgili sorunu olanlarla ilgili Hükûmetinizin bir
çalışması olmayacak mı? Bu konuda çok yoğun bir mağduriyet var, yoğun bir
beklenti var. Sizin de aslında seçim dönemlerinde Hükûmetinizin verdiği sözler
var. Bu konuda herhangi bir cevap vermeyi düşünüyor musunuz?
Teşekkürler.
BAŞKAN
– Teşekkür ederiz Sayın Baluken.
Soru-cevap
işlemini bitirdik.
Şimdi,
1’inci madde üzerinde üç ayrı önerge var, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 426 sıra sayılı Gelir Vergisi Kanununda Değişiklik Yapılmasına Dair Kanun
Teklifi’nin 1’inci maddesinde geçen “sadece kendisi için” ibaresinin madde
metninden çıkarılmasını arz ve teklif ederiz.
 Mustafa Kalaycı Baki
Şimşek Erhan Usta
 Konya Mersin Samsun
 Saffet Sancaklı Fahrettin
Oğuz Tor
 Kocaeli Kahramanmaraş
Türkiye Büyük Millet Meclisi Başkanlığına
Görüşülmekte
olan Gelir Vergisi Kanununda Değişiklik Yapılmasına Dair Kanun Teklifi’nin
1’inci maddesinin aşağıdaki şeklinde değiştirilmesini arz ve teklif ederiz.
 Ömer Fethi Gürer Musa
Çam Atila Sertel
 Niğde İzmir İzmir
 Zekeriya Temizel Özgür
Özel
 İzmir Manisa
MADDE
1- 31/12/1960 tarihli ve 193 sayılı Gelir Vergisi Kanununa aşağıdaki geçici
madde eklenmiştir.
"GEÇİCİ
MADDE 86 - 2016 yılı Ekim, Kasım ve Aralık aylarına ilişkin net ücretleri
Kanunun 103 üncü maddesinde yazılı tarife nedeniyle 32 nci maddedeki esaslara
göre 2016 yılı Ocak ayına ilişkin ödenen net ücretin altında kalanlara, bu
tutar ile 2016 yılı Ekim, Kasım ve Aralık aylarına ilişkin olarak aylık
hesaplanan net ücreti arasındaki fark tutar, ücretlinin asgari geçim indirimine
ayrıca ilave edilir. Bu fıkrada geçen net ücret, yasal kesintiler sonrası ücret
tutarına asgari geçim indiriminin ilavesi sonucu oluşan ücreti ifade eder.
Kanunun
bu maddeye aykırı olan hükümleri 2016 yılı Ekim, Kasım ve Aralık ayları için
uygulanmaz.
Bu
maddenin uygulanmasına ilişkin usul ve esaslar ile mahsup şeklini ve dönemini
belirlemeye Maliye Bakanlığı yetkilidir."
BAŞKAN
– Şimdi maddeye en aykırı önergeyi okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 426 sıra sayılı Kanun Teklifi’nin 1’inci maddesinin aşağıdaki gibi
değiştirilmesini arz ve teklif ederiz.
 İdris Baluken Filiz
Kerestecioğlu Demir Mehmet Emin Adıyaman 
 Diyarbakır İstanbul Iğdır
 Mahmut Toğrul  Erol
Dora
 Gaziantep Mardin
“MADDE
1- 31/12/1960 tarihli ve 193 sayılı Gelir Vergisi Kanununa aşağıdaki geçici
madde eklenmiştir.
“GEÇİCİ
MADDE 86- 2016 yılı ilişkin net ücretleri Kanunun 103 üncü maddesinde yazılı
tarife nedeniyle 32 inci madde esaslarına göre 2016 yılında ödenen net asgari
ücretin altında kalan tutar, ücretlinin asgari geçim indirimine ayrıca ilave
edilir.”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz.
BAŞKAN
– Hükûmet katılıyor mu?
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN
– Önerge üzerinde, Gaziantep Milletvekili Sayın Mahmut Toğrul. (HDP
sıralarından alkışlar) 
Süreniz
beş dakika.
MAHMUT
TOĞRUL (Gaziantep) – Teşekkür ederim Sayın Başkan.
426
sıra sayılı yasa tasarısının 1’inci maddesi üzerine verdiğimiz önerge üzerine
konuşacağım. Bu vesileyle Genel Kurulu saygıyla selamlıyorum.
Sayın
Başkan, aslında, 7 Haziran seçimlerine giderken Hükûmet çevrelerinin asgari
ücretle ilgili açıklamaları bilmiyorum bu Genel Kuruldaki milletvekillerinin
hâlâ aklında mıdır. Yapılan açıklama aynen şu şekildeydi: “Asgari ücretin
artırılmasını talep etmek, işçilere yapılacak en büyük zulümdür.” Çünkü öyle
bir para verecekler ki, işçiler bu parayı nasıl yiyecek, nerede yiyecek, nasıl
hazmedecek, sanki bunu mesele etmişlerdi ve 7 Haziran seçimlerinin sonrasında,
tabii ki seçim sonuçlarını kabul etmeyen AKP iktidarı, 1 Kasım seçimlerinde bu
sefer asgari ücretin artırılacağını, 1.300 liraya çıkaracağını ifade etti.
Bugün üzerinde konuştuğumuz bu tasarı kısmen olumlu olmakla birlikte, değerli
arkadaşlar, TÜRK-İŞ’in verilerine göre Türkiye’de bugün açlık sınırı 1.386
lira, yoksulluk sınırı da 4.515 TL yani asgari ücret olarak belirlenen ücret açlık
sınırının altında. Bugün yine TÜRK-İŞ’in her ay düzenli olarak yaptığı Açlık ve
Yoksulluk Sınırı Araştırması eylül ayı sonuçları açıklandı. Buna göre 4 kişilik
bir ailenin sağlıklı, dengeli ve yeterli beslenebilmesi için yapılması gereken
aylık gıda harcaması 1.386,22 TL. Yani bunlara baktığımızda, değerli
arkadaşlar, gerçekten, bugün bahsettiğimiz ve üzerinde konuştuğumuz şeyin
aslında bir iyileştirme değil, yine çalışanları açlığa mahkûm etmek olduğunu
bir kez daha söylemek istiyorum. 
Değerli
arkadaşlar, yine, TÜİK 2015 yılı Gelir ve Yaşam Koşulları Araştırması sonuçları
açıklandı. Millî gelirden en fazla pay alan veya en zengin kısmı oluşturan
yüzde 20’lik kesimin geliri 0,6 puan artarken yüzde 20’lik en az alanların payı
0,1 oldu. Yüzde 20’lik en üst dilimin aldığı pay yüzde 46,5 iken, değerli
arkadaşlar, diğer yüzde 20’lik en alt alanlar yüzde 6,1’ini alıyor, yüzde
20’lik kesim sadece 6,1’ini alıyor.
Değerli
arkadaşlar, bugün aslında adım adım bir siyasal, ekonomik ve yönetim krizine
gittiğimiz şu günlerde sadece doların 2.9 liradan 3.1 liraya çıkması aslında
her vatandaşın cebinden 2.500 TL’nin çıkması anlamına geliyor. Bugün,
Türkiye’de yardım almadan yaşayamayacak olan kesim, neredeyse 79 milyonun her 5
kişiden 2’si yardım almadan yaşayamaz hâle gelmiş. 2012’de bu rakam 23 milyon
668 bin iken 2014 yılında 30 milyon 500 bine ulaşmış yani yaklaşık 7 milyon
yeni, yardıma muhtaç insan yaratmışız. Peki bunların tamamı nereden
kaynaklanıyor? Bunların tamamı, gittikçe, adım adım sürüklendiğimiz bir ekonomik
krizden kaynaklanıyor. Değerli arkadaşlar, barışın olmadığı, huzurun olmadığı,
demokrasinin olmadığı, insan haklarının olmadığı bir yerde ekonomik kriz
kaçınılmazdır. 
Bugün,
artık Türkiye’de başlatılan Kürt karşıtı politika, neredeyse, gerçekten bu ülkede
yaşanmaz seviyeye gelmiştir. Bu ülkenin işkencecilerinin, 12 Eylül
işkencecilerinin dize getiremediği Gültan Kışanak, dün darbeyle mücadele,
darbeyi önleme -ki ben aklama komisyonu diyorum- komisyonuna bilgi verdikten
sonra Diyarbakır’da tutuklandı. Şunu bir kez daha ifade ediyorum: Hiç kimse ama
hiç kimse ne Kürt’ün iradesini kıracaktır ne Kürt hiç kimseden korkup
direnişini azaltacak ya da düşürecektir. Bunu bilmenizi istiyorum. (HDP
sıralarından alkışlar)
BAŞKAN
– Teşekkür ederiz Sayın Toğrul.
ABDURRAHMAN
ÖZ (Aydın) – Sen kendin Kürt müsün?
MAHMUT
TOĞRUL (Gaziantep) – Evet.
ABDURRAHMAN
ÖZ (Aydın) – Kayıtlara geçsin diye söyledim.
MAHMUT
TOĞRUL (Gaziantep) – Niye bunu öğrenmek istiyorsun ki?
BAŞKAN
– Tamam Sayın Toğrul.
MERAL
DANIŞ BEŞTAŞ (Adana) – İsterseniz kafatası ölçümü de yapın.
BAŞKAN
– Sayın milletvekilleri, önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer
önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan Gelir Vergisi Kanununda Değişiklik Yapılmasına Dair Kanun Teklifi’nin
1’inci maddesinin aşağıdaki şeklinde değiştirilmesini arz ve teklif ederiz.
Ömer Fethi Gürer (Niğde)
ve arkadaşları
MADDE
1- 31/12/1960 tarihli ve 193 sayılı Gelir Vergisi Kanununa aşağıdaki geçici madde
eklenmiştir.
“GEÇİCİ
MADDE 86 - 2016 yılı Ekim, Kasım ve Aralık aylarına ilişkin net ücretleri
Kanunun 103 üncü maddesinde yazılı tarife nedeniyle 32 nci maddedeki esaslara
göre 2016 yılı Ocak ayına ilişkin ödenen net ücretin altında kalanlara, bu tutar
ile 2016 yılı Ekim, Kasım ve Aralık aylarına ilişkin olarak aylık hesaplanan
net ücreti arasındaki fark tutar, ücretlinin asgari geçim indirimine ayrıca
ilave edilir. Bu fıkrada geçen net ücret, yasal kesintiler sonrası ücret
tutarına asgari geçim indiriminin ilavesi sonucu oluşan ücreti ifade eder.
Kanunun
bu maddeye aykırı olan hükümleri 2016 yılı Ekim, Kasım ve Aralık ayları için
uygulanmaz.
Bu
maddenin uygulanmasına ilişkin usul ve esaslar ile mahsup şeklini ve dönemini
belirlemeye Maliye Bakanlığı yetkilidir.”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz. 
BAŞKAN
– Hükûmet katılıyor mu?
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan. 
BAŞKAN
– Önerge üzerinde Niğde Milletvekili Sayın Ömer Fethi Gürer. (CHP sıralarından
alkışlar) 
Sayın
Gürer, iki gündür çok söz aldınız Niğde’nin sorunları hakkında. Sizi bir kez
daha kutluyoruz. (CHP sıralarından alkışlar) 
Buyurun.

ÖMER
FETHİ GÜRER (Niğde) – Sayın Başkan, değerli milletvekilleri; asgari ücreti 7
Haziran 2015 seçimlerinden önce Cumhuriyet Halk Partisi net 1.500 liraya
çıkaracağını açıkladı. Adalet ve Kalkınma Partisi bunun olabilirliğini
tartışmaya açtı ancak 1 Kasım 2015 seçimleri öncesi Adalet ve Kalkınma Partisi
de 1.300 liraya net asgari ücreti çıkaracağı sözünü verdi. Bununla ilgili
Hükûmetin yaptığı düzenlemede asgari ücretin 1.300 liraya çıkarıldığı
açıklandı. Ne var ki asgari geçim indirimi net asgari ücrete eklenerek yapılan
bu uygulamada, özünde asgari ücret 1.177 lira olarak gerçekleşti. Asgari
ücretin vergi dilimi nedeniyle şimdi bir düzenlemeye gidiliyor, asgari
ücretteki 70 liralık düşmenin önlenmesi amaçlanıyor. Uygulamayı doğru ancak
yetersiz buluyoruz. 
Hükûmetin
bugün getirmeyi düşündüğü çözümün, asgari ücretin az üzerinde ücret alan
kesimler dâhil olmak üzere, geri kalan milyonlarca ücretliye hiçbir katkısı
olmayacaktır. Bu böyle yapılacağına göre, geriye bir tek, vergi matrahı ne
olursa olsun eğer işçinin eline asgari ücretin altında bir ücret geçiyorsa
bunun yukarıya doğru tamamlanması işlemi kalıyor. Bu işlem nasıl yapılacak,
henüz net değil. Ancak burada esas soru şu: Asgari ücret değerlendirilirken
asgari geçim indirimi tutarı mı esas alınacak yoksa asgari geçim indirimi
hariç, çıplak, gerçek asgari ücret yani net 1.177 lira mı? Çünkü asgari geçim
tutarları her ücretliye göre farklılık göstermekte, eşinin çalışıp
çalışmamasından çocuk sayısına kadar değişiklikler göstermektedir. 
Asgari geçim indirimi tutarı dâhil değerlendirildiğinde
bu işçileri hâlen vergi kesintileri bekliyor olacak. Bu konuyu irdelemekte ve
takip etmekte yarar var çünkü Hükûmet yetkililerinin açıklamaları kimsenin
1.300 TL’nin altında alamayacağı şeklinde. 
Yakın zamanda bekleyen başka bir tehlike, zorunlu
bireysel emeklilik. 1 Ocak 2017’den itibaren zorunlu bireysel emeklilik sistemi
devreye giriyor. Hükûmet darbe ve OHAL’in sağladığı toz duman ortamı içinde
Varlık Fonu’yla zorunlu bireysel emeklilik sistemini yasallaştırdı. 
Ocak ayından itibaren tüm çalışanların prime esas
kazançlarından yüzde 3 oranında zorunlu bireysel emeklilik kesintisi yapılacak.
Asgari ücretin bugünkü tutarını esas aldığımızda, her çalışandan ocak ayından
itibaren 50 Türk liralık kesinti yapılacak. Kesinti miktarları işçi ve
emekçilerin brüt kazançlarına göre ise artacak. Örneğin, 3 bin lira brüt
kazancı olandan her ay 90 lira kesinti olacak demek. İki ay içerisinde bu
sistemden çıkılabilecek ancak bu sürede çıkılmaz ise sistemden geri çıkış da
artık mümkün değil. 
Bu konu, 2017 yılı için belirlenecek asgari ücret
tartışmalarını ve vergi kesintilerini de yakından ilgilendiriyor. 
Değerli Başkan, değerli milletvekilleri; Sayın Bakan
asgari ücreti “enflasyona yoksulların ezdirilmediği” ifadesiyle tanımlıyor ama
ancak uygulamada yoksullar ile varlıklılar arasındaki gelir dengesi, ne yazık
ki yoksullar aleyhine giderek bozuluyor. 
Bunun yanında 4/B’lilerle, 4/C’lilerle, taşerona
verilen kadro sözüyle, yaşa takılan emeklilerin sorunlarıyla; İntibak
Yasası’yla, 2000 yılı öncesindeki emeklilerle ilgili düzenlemelerle,
emeklilerin ilaç katkı payıyla ilgili sorularımıza ne yazık ki Bakan yanıt
vermiyor. Çalışanlar, her alanda olduğu gibi bu konuda da Hükûmetin unuttuğu
kesim hâline gelmiş durumda. 
Özünde, burada yapılan düzenlemeyle bir mağduriyet giderilmiyor;
hak ettiklerini, emeğinin karşılığını alamayan işçilere, gelir vergisi
diliminden dolayı kısmen kaybolan haklarının verilmesi şeklinde bir uygulama
gerçekleşiyor. Dediğimiz gibi, uygulama doğru ama yeterli bulmuyoruz. 
Genel Kurulu saygıyla selamlıyorum. (CHP sıralarından
alkışlar)
BAŞKAN – Teşekkür ederiz Sayın Gürer.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 426 sıra sayılı Gelir Vergisi Kanununda Değişiklik Yapılmasına Dair Kanun
Teklifi’nin 1’inci maddesinde geçen “sadece kendisi için” ibaresinin madde
metninden çıkarılmasını arz ve teklif ederiz.
Fahrettin
Oğuz Tor (Kahramanmaraş) ve arkadaşları
BAŞKAN – Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz. 
BAŞKAN – Hükûmet katılıyor mu?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Önerge üzerinde Kahramanmaraş Milletvekili
Sayın Fahrettin Oğuz Tor. 
Süreniz beş dakika.
Buyurun Sayın Tor. (MHP sıralarından alkışlar)
FAHRETTİN OĞUZ TOR (Kahramanmaraş) – Sayın Başkan,
değerli milletvekilleri; 426 sıra sayılı Gelir Vergisi Kanununda Değişiklik
Yapılmasıyla İlgili Kanun Teklifi’nin 1’inci maddesiyle ilgili önerge üzerinde
MHP adına söz almış bulunuyorum. Bu vesileyle, Genel Kurulu saygıyla
selamlıyorum.
Değerli
milletvekilleri, benden önce de konuşan arkadaşların ifade ettiği gibi, Eylül
2016 itibarıyla 4 kişilik ailenin açlık sınırı 1.386 liradır, yoksulluk sınırı
4.515 TL’dir. Mutfak enflasyonu bir önceki aya göre aylık yüzde 1,81 oranında
artış göstermiştir. Aylık asgari ücretin net 1.300 TL olduğu günümüzde sadece
bir kişinin geçim maliyeti aylık 1.712 TL’dir. Özet olarak yoksulluk ülkenin
temel sorunlarından biri olmaya devam etmektedir. 
Türkiye
İstatistik Kurumu tarafından açıklanan Gelir ve Yaşam Koşulları Araştırması’nın
2015 yılı sonuçlarına göre yoksulluk oranı yüzde 21,9’dur, diğer bir ifadeyle
ülkede yaşayan her 5 kişiden biri devletin resmî kurumunun belirlediği
kriterlere göre yoksuldur. TÜRK-İŞ araştırmasının Eylül 2016 ayı sonucuna göre
4 kişilik bir ailenin sağlıklı, dengeli ve yeterli beslenebilmesi için yapması
gereken aylık gıda harcaması tutarı 1.386 TL’dir. Gıda harcamasıyla birlikte
giyim, konut, ulaşım, eğitim, sağlık ve benzeri ihtiyaçlar için yapılması
zorunlu diğer aylık harcamaların toplam tutarı 4.500 TL civarındadır. Ancak,
hanede çalışan sayısı az ve ele geçen ücret düzeyi geçim şartlarını karşılamakta
yetersiz kaldığında insan onuruna yaraşır bir yaşam sağlamak mümkün
olamamaktadır. Gıda fiyatlarındaki değişim özellikle yoksul kesimlerin yaşam
şartlarını doğrudan etkilemektedir. TÜRK-İŞ hesaplamalarına göre Eylül 2016’da
aylık gıda harcaması tutarı bir önceki aya göre 25 TL artmıştır, aynı şekilde,
aylık yaşam maliyeti için bir önceki aya göre 80 TL daha fazla harcama
yapılması gerekmektedir. 
Değerli
milletvekilleri, giderlerdeki bu artışı karşılayacak oranda bir gelir artışı
gerçekleşmemiştir, hatta diyebiliriz ki mevcut gelir vergisi mevzuatı nedeniyle
gelirde gerilemeler yaşanmıştır. Kim ne derse desin, dar gelirli ailelerin elde
ettiği gelirin yeterli ve dengeli beslenme için gerekli harcamaları bile
karşılayabilecek düzeyde olmadığı açıktır. Dar gelirli çoğu zaman fiyatı yüksek
olan gıda maddeleri yerine, fiyatı düşük olan gıda maddelerini seçmektedir. Bu
durumda olan aileler, büyük bir olasılıkla beslenme dışı harcamalarının bir
kısmını da beslenme harcamalarından kısarak elde edebilmektedir. Sonuçta, gelir
düzeyinin düşük ve yetersiz olması, dar gelirli kişi ve ailelerin sağlıksız ve
dengesiz beslenme yapması, bu da başta sağlık olmak üzere, eğitim ve diğer
başka problemleri beraberinde getirmektedir. 
Değerli
milletvekilleri; özellikle iş gücü piyasası verileri üzerinde de birkaç söz
söylemek istiyorum. 2015 Ocak döneminde, geçen yılın aynı dönemine göre 30 bin
kişinin üzerinde işsiz artarak yaklaşık 3 milyon 300 bin kişiye ulaşmıştır.
2016’da durumun turizmdeki kriz ve terör nedeniyle daha da kötü olması kuvvetle
muhtemeldir. İşsizlik oranı ise yüzde 11’lerin üzerindedir. İşsizlik oranının
yaklaşık on dört yıl sonrasında geldiği nokta, kriz dönemlerinin de
üzerindedir. 1991 krizinde yüzde 8,2; 1994 krizinde 8,5; 2001 krizinde 8,4 iken
TÜİK verilerine göre bugün işsizlik oranı yüzde 10,7 seviyesindedir. Genç nüfus
işsizlik oranının artması, kayıt dışı çalışanların oranının yüzde 15’lerden
indirilememesi kötü gidişin örnekleridir. Hükûmet belli konularda ne kadar
övünse de ortada bir gerçek vardır ki işsizlik çözülememiştir, artmaya devam
etmektedir. Orta ve dar gelirlilerin durumlarında bir iyileşme yaşanmamıştır.
Bununla beraber, bankalarda 1 milyon lira ve üzerinde mevduat bulundurulan
hesap sayısı 2012 yılı ilk çeyrekte 46.695 iken aradan geçen beş yılda yüzde
102 artışla 94. 529'a yükselmiştir. Artış yüzde 78’dir. 
Sonuç
olarak şunu söylemek istiyorum ki getirilen tasarı toplumun, ücretli ve dar
gelirlinin problemini çözecek seviyeden çok gerilerdedir. 
Bu
vesileyle yüce heyetinizi saygıyla selamlıyorum. (MHP sıralarından alkışlar)
BAŞKAN
– Teşekkür ederiz Sayın Tor. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
1’inci
maddeyi oylarınıza sunuyorum: Kabul edenler… Kabul etmeyenler… Madde kabul edilmiştir.

Birleşime
yarım saat ara veriyorum. 
Kapanma Saati: 19.33
DÖRDÜNCÜ OTURUM
Açılma Saati: 20.12
BAŞKAN: Başkan Vekili Pervin BULDAN
KÂTİP ÜYELER: Emre KÖPRÜLÜ (Tekirdağ), Sema Kırcı
(Balıkesir)
-----0-----
BAŞKAN – Sayın milletvekilleri, Türkiye Büyük Millet
Meclisinin 12’nci Birleşiminin Dördüncü Oturumunu açıyorum.
426 sıra sayılı Kanun Teklifi’nin görüşmelerine
kaldığımız yerden devam ediyoruz.
Komisyon burada.
Hükûmet burada.
2’nci
maddeyi okutuyorum: 
MADDE 2 - Bu Kanun 1/10/2016 tarihinden geçerli olmak
üzere yayımı tarihinde yürürlüğe girer.
BAŞKAN
– 2’nci madde üzerinde ilk konuşmacı, Halkların Demokratik Partisi Grubu adına
Diyarbakır Milletvekili Sayın İdris Baluken. 
Süreniz
on dakika. 
Buyurun.
(HDP sıralarından alkışlar) 
HDP
GRUBU ADINA İDRİS BALUKEN (Diyarbakır) – Teşekkür ediyorum. 
Sayın
Başkan, değerli milletvekilleri; hepinizi saygıyla selamlıyorum. 
Halkların
Demokratik Partisi olarak, asgari ücretteki iyileştirmeyi esas alan bu yasa
tasarısının gerek Plan ve Bütçe Komisyonunun gündemine alınması gerekse de
Komisyondan geçtikten hemen sonra Genel Kurulda görüşülmesine en başından beri
gerekli katkıları sunduk. Biz, Türkiye’deki bütün ekonomik sorunların yapıcı
bir temelde çözümüne dair bugüne kadar bu Parlamentoda yürütülen bütün tartışmalara
katkı sunmayı esas aldık. Bu yasa tasarısıyla ilgili de genel yaklaşımımız bu
oldu. Ancak, ben, geçen hafta da bu Meclis kürsüsünde yaptığım konuşmada bir
ülkedeki ekonominin, ekonomik iyileşmenin, kalkınmanın o ülkedeki demokrasiyle
ve toplumsal barışla doğrudan ilişkisi olduğunu söylemiştim. Bir ülkede
demokrasi yoksa orada ekonominin iyileşmesi mümkün değildir. Bir ülkede
toplumsal barış yoksa, ülkenin bir bölgesinde ağır bir savaş süreci varsa o
ülkede ekonomik düzelmeyi ya da ekonomiyle ilgili birtakım yasal düzenlemelerle
çözüm üretmeyi beklemek ham bir hayalin ötesine geçmez diye düşünüyoruz. 
Bakın,
içerideki savaş süreci yetmedi. Şimdi, Irak ve Suriye’de de bütün bölge
halklarının iradesine rağmen, bütün bölgesel devletlerin ve küresel güçlerin
karşı koymasına rağmen ısrarla bu ülkeyi savaşın içerisine sürüklemek isteyen
bir Hükûmet pratiğiyle karşı karşıyayız. Siz, savaşı artırdığınız sürece
emekçinin, yoksulun, işçinin sofrasındaki ekmeği küçültürsünüz; bu kadar
nettir. Savaşa can da dayanmaz, ekonomi de dayanmaz. 
Bakın,
ekonomik çöküntünün işaretleri ortaya çıkmaya başladı. Her geçen gün daha fazla
ağırlaşıyor. 
Yürüttüğünüz
politikalarla bir taraftan savaş ekonomisinin kara deliğini olabildiğince
büyüttünüz, bir taraftan da Türkiye’yi yatırım yapılması gereken ülkeler
listesinden çıkarmayı başardınız. Şu anda bütün uluslararası kuruluşlar, artık
Türkiye’yi yatırım yapılamaz ülke olarak görüyor. Niye öyle görüyor? Hani
siyasi değerlendirmeler falan diyorsunuz ya... Ancak yürütmüş olduğunuz
politikalarla bakın, bir iş adamının -bugün bizi iş adamları ziyaret etti- kırk
yıllık emeğine, kırk yıllık birikimine bir gecede el koyuyorsunuz. Yani, ne
dinde ne inançta ne ahlakta ne insanlıkta böyle bir şey olabilir mi? Ya, bir
insan bir cemaate yakınlık duydu diye ya da sempati duydu diye ya da o cemaatin
liderinin bir kitabını bilmem evinde bulundurdu diye kırk yıllık birikimine el
koyma hakkına sahip olabilir misiniz, böyle bir anlayış olabilir mi? 
Yine,
aynı şekilde, size muhalif olan bütün kesimlerin mal varlıklarına, şirketlerine
el koymanın yasal düzenlemelerini yapıyorsunuz. Bu ortamda işverenin, sermaye
sahibinin nasıl bu ülkede kendisini güven içerisinde hissetmesini
bekliyorsunuz? Kamu emekçileri için aynı şey geçerli. Sabaha uyandığında “İşine
son verilecek mi verilmeyecek mi, açığa alınacak mı alınmayacak mı?” bu korkuyu
yaşayan bir işçi, bir emekçi bu ülkedeki ekonomik duruma nasıl bir katkı
sağlayabilir? Kendi geleceğiyle ilgili belirsizlik varken bu ülke adına nasıl
bir artı değer, nasıl bir katma değer yaratabilir? Bütün bunları siz enine
boyuna tartışmadan herhangi bir şekilde yol alamazsınız. Adım adım bu ülkeyi
büyük bir uçurumun maalesef aşağısına itmiş oldunuz. Ben artık uçurum kenarı
falan demiyorum, uçurumdan itmiş oldunuz. 7 Hazirandan bugüne kadar bu ülke
sayenizde bir gün bile rahat bir nefes almadı. Üç tane masa devirdiniz; önce,
müzakere masasını devirdiniz. Hani “devirdiniz” derken sizi kastetmiyorum,
sizin adınıza bu siyaseti belirleyen Recep Tayyip Erdoğan’dan bahsediyorum.
Önce müzakere masasını devirdi, sonra koalisyon masasını devirdi, sonra anayasa
masasını devirdi. Devrilen üç masa sayesinde Türkiye’de üç büyük kriz oluştu;
büyük bir siyasi kriz oluştu, büyük bir bölgesel kriz oluştu, işte son aylarda
da artık kendisini iyice hissettiren büyük bir ekonomik kriz oluştu. Ne adına?
Başkanlık adına, iktidar hesabı adına.
Halkın
gündeminde böyle bir şey var mı? Yok. Halk, 7 Hazirandan sonra bu ülkenin temel
meseleleriyle ilgili büyük bir umut beslemişti ancak dediğim gibi, siz,
maalesef, çok bilinçli politikalarla ülkeyi büyük bir uçuruma atmış oldunuz.
Hâlâ buradan çıkışla ilgili de herhangi bir muhasebe falan yapıyor değilsiniz.
Gündeminizde demokrasi yok, gündeminizde barış yok, gündeminizde bu ülkenin
kalkınmasıyla ilgili, ekonomik refahıyla ilgili bir durum yok, gündeminizde
güvenceli çalışma yok, gündeminizde iş adamlarının, sermaye sahiplerinin
rahatlamasına dönük bir şey yok. Dolayısıyla bu mevcut kaosu derinleştirme
dışında hiçbir şey yapmıyorsunuz. İçeride savaş, dışarıda savaş, ayakları da
yere basmıyor. 
Enver
Paşa’nın maceracı o birtakım hezeyanları vardı ya, şimdi onun Neoosmanlıcı
formatını siz Orta Doğu coğrafyası gibi kurtlar sofrasında hayata geçirmeye
çalışıyorsunuz. “Hem sahada hem masada olacağız.” derken ne sahada kaldınız ne
masada kaldınız. Doksan dakika boyunca saha kenarında koşup ısınan bir yedek
oyuncunun ötesine geçemediniz. Ha bire takım kaptanının onayı olmamasına
rağmen, maçı yöneten hakemin onayı olmamasına rağmen sahaya girmeye
çalışıyorsunuz, hemen sizi sahanın dışına atıyorlar çünkü oyunu kuralına göre
oynamadınız. 
ALİM
TUNÇ (Uşak) – Kendini anlatıyorsun galiba.
İDRİS
BALUKEN (Devamla) – Sizsiniz, siz. 
ALİM
TUNÇ (Uşak) – Kendini anlatıyorsun.
İDRİS
BALUKEN (Devamla) – Sizsiniz. 
HALUK
İPEK (Amasya) – Hakem kim, hakem?
İDRİS
BALUKEN (Devamla) – Hakem bölge halkları. Bölge halklarını esas alsaydınız
böyle olmazdı. Biz en başından beri söyledik. 
Bakın,
doksan dakikayı böyle tükettiniz. Şimdi, artı üçte yine kural ihlali yaparak
sahaya girmeye çalışıyorsunuz. Mümkün mü bu? Böyle bir şey mümkün değil ancak
daha büyük felaketler getirme dışında hiçbir işe yaramaz. 
Bakın
içerideki savaş süreciyle ilgili her gün hamaset söylemleri geliştiriyorsunuz.
Ya, biz burada, bakın ta bir yıldır “PKK’nin elinde bulunan esir askerler için
ne yaptınız?” diye sorduk. Ya, aradan bir yılı aşkın süre geçmiş, askere giden
ya da vazifesi icabı polis olarak bölgede görev yapan 13 insan şu anda PKK’nın
elinde alıkonulmuş durumda. Kılınızı kıpırdatmamışsınız. Böyle bir hakkınız var
mı? Aileler perişan. Her gün ölen askerler üzerinden burada siyaset yürütürken,
burada hamasi söylemlerle nutuk atarken…
ALİM
TUNÇ (Uşak) - Teröristlerden bahsediyorsun. Teröristle pazarlık olmaz.
İDRİS
BALUKEN (Devamla) - …bugüne kadar bu askerlerle ilgili kılınızı
kıpırdatmamışsınız. Oysaki bakın siz, bir İsrail askeri için Hamas’la,
Filistin’deki örgütlerle bizzat o diplomatik görüşmeleri yürüten bir
Hükûmetsiniz. Böyle bir hakkınız var mı? Devlet kendi askerine, kendi polisine
sahip çıkmaz mı? Ben soruyorum: Bugüne kadar bu alıkonan polis, askerler için
ne yaptınız? Bakın isimleri burada: “Astsubay Semih Özbek, Polis Vedat Kaya,
Polis Sedat Yabalak, Er Sedat Sorgun, Er Müslüm Altıntaş, Er Adil Kavaklı,
Uzman Çavuş Sedat Vardar, Uzman Çavuş Ferdi Polat” diye liste uzuyor. Yani
böyle bir Hükûmet, böyle bir devlet anlayışı olabilir mi? Eğer siz bu
anlayışınızı terk etmezseniz böyle ölümler üzerinden, kan anket diyalektiği
üzerinden iktidar hesapları yaparsanız o iktidarınız çöker. “Kan aktıkça iktidar
yolum kısalacak, kan aktıkça anketlerde oyum artacak.” diye düşünürseniz büyük
yanılırsınız, büyük kaybederseniz. 
Şimdi,
kan anket diyalektiğini öfke anket diyalektiğine de çevirdiniz. “Öfkeyi
artırayım ki kutuplaşma artsın, öfkeyi artırayım ki toplumsal gerilim artsın,
bunun üzerinden ben iktidarın yolunu kısaltırım.” gibi hesap içerisine
giriyorsunuz. 
Bakın,
gerçekten biz üzülüyoruz. Yani bu politikalarla herhangi bir sonuç alınmaz. Bu
bedeli ödeyecek olan bir tek siz olmayacaksınız. 80 milyonun tamamıyla ilgili,
ödenecek bir bedelle ilgili bu kaygılarımızı dile getiriyoruz. Halkımıza bu
kötülüğü yapmanıza asla rıza göstermemizi beklemeyin. O nedenle, yol yakınken
bu politikalardan vazgeçmeniz, kendi iç barışını sağlamış, bölgesel politikada
da bütün bölge halklarının güvenini kazanmış, barışçıl, diplomatik, siyasi
çözüme katkı sağlayan bir ülke pozisyonuna Türkiye’yi getirmeniz gerekiyor. O
yönlü politikalar oluşturduğunuzda, burada, ekonomiyle de ilgili, toplumsal
barışla da ilgili, hukuk devletiyle ilgili, insan haklarıyla ilgili her türlü
düzenlemede de bizler katkı sunarız diyorum. 
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederiz Sayın Baluken. 
Madde
üzerinde ikinci konuşmacı, Cumhuriyet Halk Partisi Grubu adına İzmir
Milletvekili Sayın Atilla Sertel. 
Süreniz
on dakika.
Buyurun
Sayın Sertel. (CHP sıralarından “Bravo” sesleri, alkışlar)
CHP
GRUBU ADINA ATİLA SERTEL (İzmir) – Sağ olun.
Sayın
Başkan, kıymetli milletvekilleri; herkesi sevgi ve saygıyla selamlıyorum. 
Öncelikle,
burada çok uzunca bir süredir asgari ücreti tartışıyoruz. Aslında güzel bir söz
vardır, “Attığın taş ürküttüğün kurbağaya değsin.” derler ama değmiyor çünkü
1.300 lira zaten asgari ücretlinin aldığı rakam ve açlık sınırının altında bir
rakam ve bu ücretle insanlar evlerinin ekmek, çocuklarının okul ihtiyacını,
ulaşım ihtiyacını karşılamaya çalışıyor. Aslında Avrupa’yla kıyaslandığında
Türkiye, ne yazık ki, beşte 1 oranında asgari ücretle yaşayan insanlar...
İsviçre’de, Avusturya’da, Almanya’da 2.800 eurolarda olan asgari ücret,
Türkiye’de, ne yazık ki, 468 dolar civarında. 
Şimdi Sayın Maliye Bakanını dinlediğimde kendimi farklı
bir ülkede zannettim. Dedim ki: Ya, ne kadar rahat bir ülkede yaşıyoruz,
insanlar ne kadar mutlu, ne kadar güzel bir ülke. Ama döndüm baktım ki, 2002
yılında AKP iktidar olduğunda asgari ücret -o dönemki rakamla milyon okunuyordu
paralar- 184 milyon liraydı ve 2002 yılında altın fiyatı 23,5 milyondu. Eğer
bugünkü rakamla söylersek 184 lira alıyordu bir asgari ücretli, 23,5 liraya bir
çeyrek altın alabiliyordu. 2002’de bir asgari ücretli maaşını hiç harcamadan
kuyumcuya gitse 8 çeyrek altın alabiliyordu. Bugün aynı işçi, asgari ücret
artmış olmasına ve Cumhuriyet Halk Partisinin “1.500 lira” diyerek çıtayı
yükseltmesine, AKP’nin peşinden gelmesine ve 1.300 lira olmasına rağmen, bugün
aynı asgari ücretli 2002 yılında 8 altın alırken bugün 6 çeyrek altın
alabiliyor. 
Şimdi, Sayın Maliye Bakanı burada olsaydı ona sormak
isterdim; bu 2 çeyrek altını asgari ücretlinin cebinden kim tırtıkladı, kim
çaldı? Asgari ücretliler zaten yaşamın en dibinde olan ve geçmiş dönemden bu
yana en büyük sıkıntıyı yaşayan kesimdir ama bunun yanı sıra asgari ücretliyi
de geçtik iş güvencesi olmayan taşeron işçiler, yine taşeron olmaya razı 5 milyon
850 bin civarında işsiz; bütün bunlar AKP’nin yarattığı ne yazık ki acı tablo. 
Arkadaşlar, rakamlar söylüyor ve o rakamlardan size
örnek vermek istiyorum: Gıda harcaması, konut, giyim, kira, ulaşım, eğitim,
sağlık ve benzeri harcamalar zorunlu olarak yapmaya kalkışıldığında, paraları
alt alta yazdığınızda toplam 4.515 TL rakam çıkıyor ortaya, biz ise asgari
ücretliye 1.300 lirayı konuşuyoruz. Aynı durumda yaşayan emekliler, aynı
sıkıntıyı yaşayan 11 milyon emeklinin de yaşadığı sıkıntıların asgari ücretliden
pek farkı yok. 
ABD’de
yıllık asgari ücret 15.080 dolar, İsrail’de 14.413 dolar, Belçika’da 25.030
dolar, bir de, Fransa’da 23.737 dolar, hani OHAL’le kıyaslıyorlar ya Fransa’yı…
Türkiye’de, ülkemizdeki yıllık asgari ücret ne kadar? 5.050 dolar, yani onların
beşte 1’i kadar ücret alıyor bizim işçilerimiz. 
Memurlar
için, emekliler için aynı sıkıntıları yaşıyoruz. Emekliler için 12 Nisan
2016’da bir kanun teklifi vermiştim, diğer milletvekili arkadaşlarımız da
imzalamıştı. Bu kanun teklifi 12 Nisandan beri Meclisin komisyonlarında
bekletiliyor. Burada demiştim ki: İnsanların, günümüzde gelişmiş ülkelerde
çalışan insanların ilerleyen yaşlarında iş güçlerinin yetersiz hâle gelmesi,
onların mağdur duruma düşmemeleri için bu kişilere emeklilik hakkı tanınmıştır.
Emeklilik aylıkları ise kesilen primlerle karşılanıyor. 
Bugün
ülkemizde emekliler açısından üç farklı tarih karşımıza çıkmaktadır: 8 Eylül
1999 tarihinde sigortalı olanların durumu, 8 Eylül 1999 ile 30 Nisan 2008
arasında sigortalı olanların durumu ve 30 Nisan 2008 sonrasında sigortalı
olanların durumu. İntibak yasasının ele alınmasını ve emeklilerin durumlarının
düzeltilmesini istemiştik arkadaşlarımızla beraber. Bu kanun teklifi hâlâ
Meclisin tozlu arşivlerinde duruyor. Kim bilir ne zaman çıkacak. 
Sevgili
arkadaşlarım, asgari ücretliler için verilecek çok örnek var. İzmir’de yaşayan
arkadaşlarımızın, asgari ücretle çalışan arkadaşlarımızın bir kısmının gündüz
fabrikada, gece taksi şoförlüğü yaptığını biliyorum. Çocuklarının onlara hasret
kaldığını ve onları görmeden büyüdüğünü de biliyorum. Hiç abartmadan söylemek
istiyorum ki iki iş yapmasına rağmen aldığı maaşla evini geçindiremeyen ve bu
ülkede bu ülkeye bağlı, namuslu, yurtsever, bu ülkeyi seven, bayrağına,
vatanına bağlı çocuklar yetiştirmek için, eğitim masraflarını sağlamak için
sürekli çalışan, koşturan insanlar var. 
Biz
şimdi ne yapıyoruz arkadaşlar? Dönüp kendimize bir sormamız gerekmiyor mu?
Cumhuriyet Halk Partisi “1.500 lira olsun.” dediğinde hep bir ağızdan “Nereden
bulacaksın?” diye bağıranlar, asgari ücreti 1.300 lira yaptığında eğer
kendilerini burada öve öve bitiremiyorlarsa vay bu memleketin hâline derim.
(CHP sıralarından alkışlar) Ne yazık ki 1.300 lirayı da tam olarak veremediniz,
şimdi düzeltme yoluna gidiyoruz vergi kanunuyla. Ama şunu bilin: Cumhuriyet
Halk Partisinin bütün belediyelerinde asgari ücret 1.500 lira net olarak
ödenmektedir. Cumhuriyet Halk Partili belediyeler hem taşeronu kaldırmışlardır
ve kaldırmaktadırlar ve onları iş güvencesiyle çalıştırmaktadır, sendikalı yapmaktadır
ve asgari ücreti de 1.500 lira yapmaktadır. 
Gelin
şimdi şu taşeron olayına bir kez daha değinelim. Ahmet Davutoğlu -kulakları
çınlasın- uzunca bir süredir Meclise gelmiyor. Ben gelmesini isterim ve burada
bulunmasını isterim. Ahmet Davutoğlu bir söz verdi ve bir müjde verdi; bütün
Türkiye'de gazetelerin manşetlerini süsledi, televizyonlarda dakikalarca
taşeron işçisinin güvenceye kavuşacağını ve taşeronun kaldırılacağını söyledi.
Bu söz Adalet ve Kalkınma Partisinin sözü değil midir? Bu söz Adalet ve
Kalkınma Partisini bağlamamakta mıdır? Bu söz Sayın Başbakan Binali Yıldırım’ın
bir kulağından girip diğerinden çıkmış mıdır? Ahmet Davutoğlu, “Taşeron
işçisini güvenceye kavuşturacağım.” derken bir de baktı ki kendisi güvence
altında değil, kendisine de taşeron uygulaması yapıldı ve görevine son verildi.
Süresi dolmadan, 23,5 milyon oy almasına ve Adalet ve Kalkınma Partisini seçime
sokup birinci parti yapmasına rağmen hiçbir güvencesi olmadığının da altını
burada kalınca çizmek istiyorum. 
Geliyorum
Sayın Başbakana. Sayın Başbakan Binali Yıldırım’ın da hiçbir güvencesi yoktur,
ne kadar süre kalacağı belli değildir, ne kadar süre Başbakanlık yapacağı belli
değildir ve ardından kimin Başbakan yapılacağı da buradaki Adalet ve Kalkınma
Partililer tarafından değil, bir kişi tarafından belirlenmek istenmektedir. O
zaman, Türkiye'de her şeyi belirleyen bir kişi, asgari ücreti belirleyen ve o
konuda emir ve komuta zinciri içerisinde uygulama yapan da bir kişi olmasın.
Biz burada eğer insanların insanca yaşayabileceği, çocuklarına bakabileceği,
evinin kirasını ödeyebileceği, evine ekmeğini, sebzesini, meyvesini alabileceği
bir ücreti konuşuyorsak bu ücret bugünkü koşullarda en az 4,5-5 bin TL
civarındadır. Bu, Türkiye’nin en somut gerçeğidir. Biz ise 1.300 liranın
üzerinde edebiyat yaptık ve kimimiz eleştirdik, kimimiz övdük ama yine de
asgari ücretlilerin buradan gelecekte en güzel yılları bizimle yaşayacağını
söyleyerek sözlerimi bitirmek istiyorum, sağ olun. (CHP sıralarından alkışlar) 
BAŞKAN
– Teşekkür ederiz Sayın Sertel.
Gruplar
adına üçüncü ve son konuşmacı, Milliyetçi Hareket Partisi Grubu adına Osmaniye
Milletvekili Sayın Ruhi Ersoy. 
Buyurun.
(MHP sıralarından alkışlar) 
MHP
GRUBU ADINA RUHİ ERSOY (Osmaniye) – Saygıdeğer milletvekilleri, bugünkü, üzerine
muhalefet şerhi belki yapılmadan geçecek bir kanun ama bu vesilelerle siyasi
partiler bu konudaki görüşlerini ifade ediyorlar, söz haklarını kullanıyorlar. 
Milliyetçi Hareket Partisi aldığı söz haklarının
içeriğini tamamlamak adına konuyla alakalı düşüncelerini şu şekilde ifade
ediyor: Özellikle dar gelirli ailelerin, asgari ücretle geçinen insanların
gündelik yaşam içerisinde aile müessesini koruyabilmeleri için, sürdürülebilir
bir toplum yapısı için tartışmasız bir şekliyle bu gelirlerinin standartlarının
artırılmasından taraftır. Elbette ki hepimiz bu standardın artırılmasını
istiyoruz fakat kış aylarına girdiğimiz, girmek üzere olduğumuz bu günlerde,
çocuklarının harçlıklarını, onların giyim kuşamlarını ve kışın yakacakları
kömürün, doğal gazın hesabını yapan dar gelirli insanları düşündüğümüzde
Türkiye'de durumun hiç de iç açıcı olmadığını görüyoruz. Sebebi nedir diye
baktığımızda üretime dayalı bir istihdam politikasının olmaması, üreten
ekonominin âdeta damarlarının kesilmiş gözükmesi bunun temel problemidir. Biz
aile müessesesini sürdürebilir hâle getirebilmek için ailenin temel
ihtiyaçlarını karşılamak durumundayız. Anne-babanın, çoluğunun çocuğunun
karşısında mahcup olmamasını sağlamak durumundayız. 
Şimdi, Türkiye'de gerçekten zor ve olağanüstü günler
yaşanıyor. Yani şu an adını bildiğimiz, belki de bilmediklerimizle beraber
alfabede harflerin kalamayacağı kadar terör örgütleriyle bir taraftan mücadele,
bir taraftan da küresel emperyalizmin bölgeyle alakalı mücadelesi ve buna karşı
duruşumuz. Bütün bunların içerisinde biz moral değerini yüksek tutmak
zorundayız. Moral değerini yüksek tutarken de altyapıdan kopuk, rasyonaliteden
kopuk olmaması gerekiyor. Çocuklarımızın, gençlerimizin yarınlarına dair
umutlarını yitirmemesi gerekiyor. Özellikle üniversite mezunu gençlerimizin
istihdam politikasında beklentilerinin karşılık bulamaması umutsuzlukları
beraberinde getiriyor. 
Türkiye,
eğitimli insan gücünü işe koşma konusunda sadece devlet kapısının işveren
olduğu algısını nereye kadar sürdürecek ya da devlet kontrolünde toplumdaki bu
algı nasıl değişecek? Bu soruya cevap vermek durumunda. 
42
bin Türk dili ve edebiyatı bölümü mezunu -gıda mühendisini saymıyorum, Türk
halk bilimi bölümü mezunlarını saymıyorum, tarih bölümü, idari bilimler
fakültesi mezunlarını saymıyorum- bu arkadaşlarımız kendi aralarında
dernekleşerek haklarını arama ve “Ne olur bize bir iş.” diyerek
milletvekillerinin kapılarını çalmakta. Türk gençliğinin bu pozisyona düşmesi
gerçekten üzücü ama biz eğitim programımızı, politikamızı da bu vesileyle belki
tartışmaya açabiliriz. Neden çocuklarımız kendisini ifade edebilerek çok
değişik alanlarda kendilerine ekmek bulamıyorlar da hep devletin kapısını
çalıyorlar? Bu da cevaplanması gereken ayrı bir soru işareti. 
Ama,
bütün bu olumsuzlukların içerisinde millî birlik ruhunun, gerçekten seferberlik
ruhunun gönülde fikren, ruhen büyük Türk milletine verilmesi ve onların
aşlarıyla, ekmekleriyle imtihan edilmemesiyle üzerimizde dolanan bu felaketleri
de aşabiliriz, bu felaketlerden çıkabiliriz diye düşünüyoruz. 
Birtakım
olağanüstülükler ve musibet hadiseleri, tabiri caizse fetret dönemleri Türk
milletinin tarihinde olmuştur ve fetretten sonra hep aydınlık gelecekler ve
birtakım hamleler gerçekleşmiştir. Biz Türk millî birikiminin ve bu tecrübenin
yeniden bir kalkınma hamlesi yapabileceğine inanıyoruz. Bugün itibarıyla Türk
ordusunun başta Fırat Kalkanı Operasyonu’yla ve PKK terörüyle mücadelesinde,
aynı şekilde Türk devletinin içeride FETÖ’ye karşı vermiş olduğu mücadelede
Türkiye bu birikimle yol alıyor. Bu birikim eğer iyi değerlendirilir ve millî
mutabakat zemini üzerinden yürünür, insanlar ekmekleriyle imtihan edilmezlerse,
ekmekleri ile ideallerini yan yana koyarak daha iyi işler yapmanın zemini
Türkiye’yi bekliyor. 
1970
ve 1980 arası Türkiye’nin en karanlık dönemleriydi, yaşayan büyüklerimiz
bunları bilir. Siyasal kaoslar beraberinde kan, gözyaşları, darbeler ve Türk
siyasi tarihinin 1970’lerinde “Türkiye ne yapabilir? Türkiye bunu yapmamalı.”
denildiği bir dönemde, başta Avrupa’nın ve Amerika’nın karşı olduğu dönemde
EOKA terör örgütüne karşı 1974 Kıbrıs Barış Harekâtı’nı gerçekleştirebilmiştir.
O şartlar altında Türkiye, Türk milletinin sözcüsü olarak yavru vatana gitmiş
ve oradaki tehdit unsurlarından vatandaşlarını korumuştur.
O
yıllardan sonra Türkiye’de yapılan işler, o krizden sonra, uluslararası anlamda
ihtiyaç duyduğumuz hadiseler dâhil, çok ciddi hamleler olmuştur. Yani bugün
itibarıyla Kırıkkale Silah Fabrikasından, ROKETSAN’dan HAVELSAN’a kadar,
insansız hava uçaklarına kadar ciddi anlamda savunma sanayisinde birikimimiz
var. Ama, bunlarla beraber, ekonomik birikimle, sosyal birikimle, millî
birikimi de eğer sağlıklı bir zeminde toparlayabilirse Türkiye değil Fırat
Kalkanı, Mercidabık’ın tarihî mirası olan Dabık’a kadar, Halep’ten başlar,
Musul, Kerkük’ten, millî yemin olan Misakımillî’yi namusu olarak görür ve o
coğrafyada tehdit altında bulunan, teröristlerin tehdidi altında bulunan kendi
soydaşlarını, kendi dindaşlarını, her şeyden önemlisi insanlığı kurtaracak bu
hamleyi fazlasıyla yapabilir ve yapıyor da Allah’a şükür. Bunu yaparken de
Sayın Genel Başkanımız Devlet Bahçeli Beyefendi’nin ifadesiyle “Ankara
yaklaşımı” ve millî bir akılla devam ettiği müddetçe bunun sonuç almaması
mümkün değil. Bu sonucu, bizim Ankara’da, Adana’da, Erzurum’da, Edirne’de
vatandaşımızı rahat ettirmek için yapmak zorunda olduğumuz gerçeği için yapar.
Ama, biz bu mücadeleyi verirken asgari ücretlinin karnını doyurmak
durumundayız.
Bugün
kitleler hâlinde coşkuyla mitinglerde siyasi liderleri alkışlayanlar, belki de
iktidarı, belki de siyasal aktörleri destekleyenler, o mitinglerdeki birtakım
kaynaklar olmasa bu kadar coşkuyla alkışlayabilir mi? Bu noktada -rahmetle
anıyorum- Süleyman Demirel’in bir sözünü paylaşarak sözlerimi tamamlamak
istiyorum: “Sizi kitleler alkışlarlar, coşku verirler ama o kitlelerin
ekmeklerini, beklentilerini karşılamazsanız nereden aldığı bilinmeyen o
taşlarla sizi taşlamaya başlarlar.” 
Dolayısıyla,
ekonomi programında, dar gelirlide, asgari ücretlide sadece sosyal devletin
gereği olan sosyal yardımları yapalım, kabul ama üreten ekonomi programını
bölgesel hamlelerle hayata geçirmek için Milliyetçi Hareket Partisi AR-GE’sinde
ve seçim beyannamesindeki bilgileri biz paylaşmaya hazırız. Bu konulardaki
görüş ve düşüncelerimizi de başta Plan ve Bütçe Komisyonu olmak üzere,
problemlerin çözümüyle alakalı her türlü platformlarda ifade edeceğimizi, ifade
ettiğimizi Genel Kurula tekraren beyan ediyor, saygılar sunuyorum. (MHP
sıralarından alkışlar) 
BAŞKAN
– Teşekkür ederiz Sayın Ersoy.
Sayın
milletvekilleri, 2’nci madde üzerinde başka konuşmacı yok.
Soru-cevap
işlemi yok. 
Önerge
yok. 
2’nci
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir.
Sayın
Özdemir’in yerinden kısa bir söz talebi vardır 60’a göre.
Buyurunuz
Sayın Özdemir.
VI.- AÇIKLAMALAR (Devam)
27.- İstanbul Milletvekili Sibel
Özdemir’in, AK PARTİ iktidarı döneminde gelir dağılımı adaletsizliğinde
herhangi bir düzelme olmadığına ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
Sayın
Bakana soru-cevap kısmında bir sorum olmuştu asgari ücretlilerin refah artışına
yönelik. Kendisi de açıklamasında gelir adaletsizliğini ölçen Gini katsayısında
kendi iktidarları döneminde bir iyileşme olduğu konusunda bilgi vermişti. Şöyle
ki Sayın Bakan: Gelir adaletsizliğini ölçen Gini katsayısı 0,40 iken 0,41
olarak değişmiştir. 34 OECD ülkesi arasında gelir dağılımı adaletsizliğinde
Türkiye, 34 ülke arasında 32’nci sıradadır yani sondan 2’nci sıradayız.
İktidarlarınız döneminde gelir adaletsizliğinde bir iyileşme gerçekleşmemiştir.
Servetin paylaşımı ve bölüşümü noktasında ise yüksek gelirli gruplar lehine bir
düzelme olmuştur, asgari ücretlilerin refahında bir değişme olmamıştır. 
Bir
de şöyle bir veriyi paylaşmak istiyorum: Yine, OECD verilerine göre Türkiye'de
en zengin yüzde 10’luk kesim ile en yoksul yüzde 10’luk kesim arasındaki gelir
uçurumu tam 12,5 kat artmıştır ve OECD ülkeleri arasında sondan yine 5’inci
sıradayız ve Avrupa’nın en kötüsü durumunda bir ülkeyiz.
(Mikrofon
otomatik cihaz tarafından kapatıldı) 
SİBEL
ÖZDEMİR (İstanbul) – TÜİK verilerinde hane halklarının yüzde 22,4'ü yoksulluk
sınırının altında yaşamaktadır yani ülkemizde yaklaşık 20 milyon yoksul insan
bulunmaktadır. Bu veriyi de kayıtlara geçmesi açısından paylaşmak istedim. 
BAŞKAN
– Teşekkür ederiz Sayın Özdemir.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup
Başkanvekili Kayseri Milletvekili Mustafa Elitaş ve Isparta Milletvekili
Süreyya Sadi Bilgiç’in, Gelir Vergisi Kanununda Değişiklik Yapılmasına Dair
Kanun Teklifi (2/1419) ile Plan ve Bütçe Komisyonu Raporu (S. Sayısı: 426)
(Devam)
BAŞKAN
– 3’üncü maddeyi okutuyorum:
MADDE
3- Bu Kanun hükümlerini Bakanlar Kurulu yürütür.
BAŞKAN
– 3’üncü madde üzerinde konuşmacı yok. 
Soru-cevap
işlemi yok. 
Önerge
yok. 
3’üncü
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, buyurunuz.
VI.- AÇIKLAMALAR (Devam)
28.- Manisa Milletvekili Özgür Özel’in,
hayatını kaybeden Gazetici Nail Güreli’ye Allah’tan rahmet dilediklerine
ilişkin açıklaması
ÖZGÜR
ÖZEL (Manisa) – Sayın Başkanım, teşekkür ederim.
Biraz
önce Türkiye Gazeteciler Cemiyetinin eski başkanlarından Nail Güreli’yi
kaybettiğimizi üzülerek öğrenmiş bulunuyorum. Bu çağdaş, aydın gazeteci yazara
Allah’tan rahmet, onun görev yaptığı ve çok sevdiği önce Türkiye basın
ailesine, yakınlarına başsağlığı diliyoruz.
Teşekkür
ederim.
BAŞKAN
– Teşekkür ederiz Sayın Özel.
İDRİS
BALUKEN (Diyarbakır) – Sayın Başkan, ben de söz istiyorum.
BAŞKAN
– Sayın Baluken…
29.- Diyarbakır Milletvekili İdris
Baluken’in, hayatını kaybeden Gazetici Nail Güreli’ye Allah’tan rahmet
dilediklerine ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Sayın
Başkan, bizler de yıllarca Türkiye Gazeteciler Cemiyeti Başkanlığı yapmış,
düşünce ve ifade özgürlüğü için büyük mücadele yürütmüş, insan hakları
savunucusu Nail Güreli’nin vefatını büyük bir üzüntüyle öğrenmiş bulunmaktayız.
Basının bu kadar baskı altında olduğu bir dönemde kendisinin varlığı bütün
basın camiasına güç veriyordu. Ancak, bugün almış olduğumuz haberle basına dair
duymuş olduğumuz kaygının, endişenin daha fazla arttığını ifade etmek isterim.
Kendisi her zaman basın özgürlüğüyle ilgili bütün çalışmalara her türlü katkıyı
en kötü koşullarda bile veren bir kişiydi. Kendisine Allah’tan rahmet
diliyoruz. Ailesine ve tüm halklarımıza da başsağlığı dileklerimizi iletiyoruz.

Teşekkürler.
BAŞKAN
– Teşekkür ederiz Sayın Baluken.
Sayın
Muş, buyurunuz.
30.- İstanbul Milletvekili Mehmet Muş’un,
hayatını kaybeden Gazetici Nail Güreli’ye Allah’tan rahmet dilediklerine
ilişkin açıklaması
MEHMET
MUŞ (İstanbul) – Biz de hayatını kaybeden Nail Güreli’ye Allah’tan rahmet
diliyoruz; yakınlarına, sevenlerine başsağlığı ve sabırlar diliyoruz. 
BAŞKAN
– Teşekkür ederiz.
III.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili
Pervin Buldan’ın, hayatını kaybeden Gazeteci Nail Güreli’ye Allah’tan rahmet
dilediğine ilişkin konuşması
BAŞKAN
– Biz de merhum Nail Güreli’ye Allah’tan rahmet diliyoruz. Sevenlerine ve
gazeteci camiasına başınız sağ olsun diyoruz. 
Sayın
Akçay, buyurunuz size de söz veriyoruz.
VI.- AÇIKLAMALAR (Devam)
31.- Manisa Milletvekili Erkan Akçay’ın,
hayatını kaybeden Gazetici Nail Güreli’ye Allah’tan rahmet dilediklerine
ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Biz
de Milliyetçi Hareket Partisi Grubu olarak, bugün hayatını kaybettiğini
öğrendiğimiz merhum Nail Güreli’ye Allah’tan rahmet, ailesine ve basın
camiasına başsağlığı dileklerimizi iletiyoruz. Merhum Nail Güreli, tabii
Türkiye’nin çok önemli, duayen basın emekçilerinden, gazetecilerinden ve gazete
yöneticilerinden birisi. Biz, kendisini ılımlı, dengeli, itidalli, objektif ve
mümkün olabildiğince tarafsız gazeteciliğin sembollerinden birisi olarak
biliriz ve bu örnek gazeteciliğinin de, bu günümüz basın camiasının içinde
bulunduğu sorunlarda örnek niteliğinin de bu vefatı vesilesiyle bir
farkındalığa da vesile olmasını temenni eder, tekrar başsağlığı dileklerimizi
iletiriz. 
Teşekkür
ederim. 
BAŞKAN
– Teşekkür ederiz Sayın Akçay.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup
Başkanvekili Kayseri Milletvekili Mustafa Elitaş ve Isparta Milletvekili
Süreyya Sadi Bilgiç’in, Gelir Vergisi Kanununda Değişiklik Yapılmasına Dair
Kanun Teklifi (2/1419) ile Plan ve Bütçe Komisyonu Raporu (S. Sayısı: 426)
(Devam)
BAŞKAN
– Sayın milletvekilleri, teklifin tümü açık oylamaya tabidir. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için üç dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için öngörülen üç dakikalık süre içerisinde
Başkanlığa ulaştırmalarını rica ediyorum.
Ayrıca,
vekâleten oy kullanacak sayın bakanlar var ise hangi bakana vekâleten oy
kullandığını, oyunun rengini ve kendisinin ad ve soyadıyla imzasını da taşıyan
oy pusulasını yine, oylama için öngörülen üç dakikalık süre içerisinde
Başkanlığa ulaştırmalarını rica ediyorum.
Oylama
işlemini başlatıyorum.
(Elektronik cihazla oylama yapıldı)
BAŞKAN
– Sayın milletvekilleri, Adalet ve Kalkınma Partisi Grup Başkan Vekili Kayseri
Milletvekili Mustafa Elitaş ve Isparta Milletvekili Süreyya Sadi Bilgiç'in,
Gelir Vergisi Kanununda Değişiklik Yapılmasına Dair Kanun Teklifi’nin yapılan
açık oylama sonucunu açıklıyorum:
“Kullanılan
oy sayısı  : 188
Kabul 
: 187
Ret
 : 1 (x)

 Kâtip Üye Kâtip Üye
 Emre Köprülü Sema Kırcı
 Tekirdağ Balıkesir”
Teklif
kabul edilmiş ve kanunlaşmıştır.
Birleşime
beş dakika ara veriyorum.
Kapanma Saati: 20.56
BEŞİNCİ OTURUM
Açılma Saati: 21.03
BAŞKAN: Başkan Vekili Pervin BULDAN
KÂTİP ÜYELER: Emre KÖPRÜLÜ (Tekirdağ), Sema Kırcı (Balıkesir)
-----0-----
BAŞKAN
– Sayın milletvekilleri, Türkiye Büyük Millet Meclisinin 12’nci Birleşiminin
Beşinci Oturumunu açıyorum.
Sayın
Erdem’in yerinden kısa bir söz talebi var.
Buyurunuz
Sayın Erdem.
VI.- AÇIKLAMALAR (Devam)
32.- İstanbul Milletvekili Arzu Erdem’in,
426 sıra sayılı Kanun Teklifi’nin açık oylamasında yanlışlıkla "ret"
oy kullandığına ve oyunu "kabul" olarak düzelttiğine ilişkin
açıklaması
ARZU
ERDEM (İstanbul) – Çok teşekkür ederim Sayın Başkan.
Kanunla
alakalı oylamaya geldim ve hızlı bir şekilde girdiğim için yanlış bir şeye
bastım, redde bastım; onun “kabul” olarak değiştirilmesini talep ediyorum. Bu
konuyla ilgili kabulünüzü rica ediyorum.
BAŞKAN
– Tamam Sayın Erdem. 
Kabul
sayısı 187’ydi, sizin açıklamanızla birlikte 188 oldu.
Teşekkür
ediyoruz.
ARZU
ERDEM (İstanbul) – Teşekkür ederim Sayın Başkan. 
BAŞKAN
– Sayın milletvekilleri, 2’nci sırada bulunan, 388 sıra sayılı Kanun Tasarısı
ile Adalet Komisyonu Raporu’nun görüşmelerine başlıyoruz. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Bilirkişilik Kanunu Tasarısı (1/687) ve
Adalet Komisyonu Raporu (S. Sayısı: 388)
BAŞKAN – Komisyon? Yok.
Ertelenmiştir.
3’üncü sırada bulunan, 405 sıra sayılı Kanun Tasarısı ile Millî Eğitim, Kültür, Gençlik ve Spor
Komisyonu Raporu’nun görüşmelerine başlıyoruz. 
3.- Millî Eğitim Bakanlığının Teşkilat ve
Görevleri Hakkında Kanun Hükmünde Kararname ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/721), Tebligat
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/693), Osmaniye Milletvekili Ruhi Ersoy ve Milliyetçi
Hareket Partisi Grup Başkanvekili Manisa Milletvekili Erkan Akçay’ın 2547
Sayılı Yükseköğretim Kanununda Değişiklik Yapılmasına Dair Kanun Teklifi (2/511),
Erzurum Milletvekili Mustafa Ilıcalı’nın Yükseköğretim Kanununda Değişiklik
Yapılmasına Dair Kanun Teklifi (2/546), Konya Milletvekili Mustafa Kalaycı ve
Milliyetçi Hareket Partisi Grup Başkanvekili İzmir Milletvekili Oktay Vural’ın
Yükseköğretim Kanununda Değişiklik Yapılmasına Dair Kanun Teklifi (2/666) ile
Millî Eğitim, Kültür, Gençlik ve Spor Komisyonu Raporu’nun (S. Sayısı: 405)
BAŞKAN
– Komisyon? Yok.
Ertelenmiştir.
Bundan
sonra da komisyonların bulunamayacağı anlaşıldığından, kanun tasarı ve teklifleri
ile komisyonlardan gelen diğer işleri sırasıyla görüşmek için 27 Ekim 2016
Perşembe günü, alınan karar gereğince, saat 14.00’te toplanmak üzere birleşimi
kapatıyorum.
Kapanma Saati: 21.04




(x) 426 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.




