



TBMM Tutanak Müdürlüðü




26 Haziran 2014
Perşembe
BİRİNCİ OTURUM
Açılma Saati:
14.00
BAŞKAN: Başkan
Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Muhammet Rıza YALÇINKAYA (Bartın) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 109’uncu Birleşimini açıyorum.


lll - Y O K L A
M A


BAŞKAN –
Elektronik cihazla yoklama yapacağız.
Yoklama için üç
dakika süre veriyorum.
(Elektronik
cihazla yoklama yapıldı)
BAŞKAN –
Toplantı yeter sayısı yoktur.
On dakika ara
veriyorum.
 Kapanma
Saati: 14.03

İKİNCİ OTURUM
Açılma Saati:
14.13
BAŞKAN: Başkan
Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Muhammet Rıza YALÇINKAYA (Bartın) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 109’uncu Birleşiminin İkinci Oturumunu açıyorum.


lll - Y O K L A
M A


BAŞKAN – Açılışta yapılan yoklamada
toplantı yeter sayısı bulunamamıştı. Şimdi, yoklama işlemini yineleyeceğim.
Üç dakika süre veriyorum.
(Elektronik
cihazla yoklama yapıldı)

BAŞKAN – Toplantı yeter sayısı vardır,
görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, İstanbul Tuzla’da
yaşanan fırtına ve hortumun bölgeye ve bölge esnafına verdiği zarar ziyan
hakkında söz isteyen İstanbul Milletvekili Mahmut Tanal’a aittir.
Buyurunuz Sayın Tanal. (CHP
sıralarından alkışlar) 



MAHMUT TANAL (İstanbul) – Değerli
Başkan, değerli milletvekilleri; hepinizi saygıyla, hürmetle selamlıyorum.
19 Haziran 2014 tarihinde İstanbul ili
Tuzla ilçesinde meydana gelen hortum, kasırga ve fırtına nedeniyle Tuzla
bölgemizde oturan esnaflarımız hakikaten büyük bir zarar ve ziyan görmüşlerdir.
Bu fırtına ve kasırga, hortum nedeniyle
Tuzla’da 22 taneye yakın tekne batmış, çok fazla sayıda esnafımız büyük zararlar
görmüştür. Esnafımızın tabii ki bu zararları kendisinin karşılama imkânı
yoktur. Bu açıdan devletin şefkat duygularına ihtiyacı vardır. Ancak, devletin
en azından buraya el atarak, burada oturan hem esnafımızın hem bölgede,
Tuzla’nın uzantısı anlamında Pendik ilçemizde bulunan vatandaşlarımızın maddi
anlamda oluşan zararlarını karşılaması lazım. Aksi takdirde buradaki
mağduriyeti vatandaşın kendi imkânlarıyla karşılaması çok zor ve mağdur
durumda. 
Aynı zamanda, Tuzla ilçemizle ilgili
hangi sorunlarımız? 
Orada arıtma tesislerinin bulunmaması
Tuzla’yı etkilemekte, büyük pis kokular oluşmaktadır. 
Tuzla’da deniz ulaşımı açısından iskele
var ancak vapur yanaşamıyor, iskele restoran olarak kullanılmakta. 
Aynı zamanda, Tuzla ilçemizin
mahallelerinin genelinde, çoğunda hem mülkiyet sorunu var hem imar sorunu var.
Uzun süreden beri Tuzla’da AKP’den belediye başkanı olan arkadaşlarımızın hepsi
seçim beyannamelerinde “Tuzla’nın imar sorununu, Tuzla’nın mülkiyet sorununu
halledeceğiz.” dedikleri hâlde, bugüne kadar Tuzla’nın imar sorunu, mülkiyet
sorunu çözümlenmemiş, Tuzla’nın hem imar sorunu hem mülkiyet sorunu sürekli
artmakta. 
Aynı zamanda, Tuzla’da deri sanayisi
içerisinde bulunan arıtma tesisleri zaman zaman çalıştırılmıyor. Tabii, deri
sanayisi içerisinde bulunan arıtma tesislerinin çalıştırılmasının herhâlde bir
maliyeti var, bu açıdan çalıştırılmayarak çevreye pis kokular saçılmakta,
vatandaşımız bundan rahatsız olmakta. 
Tuzla ilçemizin Mimar Sinan ve Şifa
Mahallelerinde yine gecekondu sorunu var, vatandaşlarımızın gecekondularla
ilgili mülkiyet sorunu var, imar sorunu var. Bugüne kadar, bu iki mahallemizle
ilgili hem imar sorunu hem mülkiyet sorunu Büyükşehir Belediyesi tarafından,
Tuzla Belediyesi tarafından ve iktidar tarafından halledilmemiş, vatandaşlarımız
aynen mağdur durumda. 
Aynı şeklide, yine Tuzla ilçemizin
Aydınlı Mahallesi’nde bulunan yeşil alan benzin istasyonu yapılmış durumda.
Tabii ki, bu malum çevreler tarafından yine bu yeşil alan benzin istasyonuna
çevrilmiş durumda.
Yine, Tuzla sahilde bulunan Tuzlaspor
Çay Bahçesi… Bu hafta içerisinde yapılan ihaleyle sahilde bulunan yeşil alanlar
özel sektöre devredilmiş ve kamunun yararlanabileceği sahil kesimindeki yeşil
alan da yok edilmeyle karşı karşıya.
Tuzla ilçemizde bulunan devlet
hastanesinde araç gereç yetersiz, doktor yetersiz, hemşire yetersiz, yatak
kapasitesi yetersiz. Bu anlamda Tuzla halkı mağdur durumda. 
Tuzla’da aynı şekilde son zamanlarda
uyuşturucu çetesi var. Okulların önünde uyuşturucu satılmakta. Emniyet
yetkilileri bu konuda herhangi bir tedbir almamakta. Son birkaç gün öncesi yani
bu hafta içerisinde 13 yaşında bir kardeşimiz, hakikaten, bu şekilde bir
uyuşturucu komasıyla vefat etmiş durumda. Yani, bu açıdan Tuzla’nın çok büyük
sorunları var. Mevcut olan iktidar uzun süreden beri burada hem mahallî anlamda
belediye kendilerinde olduğu hâlde, büyükşehirde belediye kendilerinde olduğu
hâlde Tuzla’nın ne imar sorunu ne mülkiyet sorunu ne uyuşturucu çeteleriyle
ilgili mücadelesi, bunların hiçbirisi halledilmedi. 
Şu anda biz yaz ayındayız. Tuzla’dan
Taksim’e gelen otobüslerin hepsi eski. Eski olması nedeniyle klimaları yok,
klimaları çalışmıyor ve yetersiz. Ve, aynı zamanda bu otobüsler periyodik
olarak, servis açısından da uzun süreyle kalkmakta. Periyodik olarak, düzenli
olarak kalkmadığı için vatandaşlarımız da servis yetersizliğinden dolayı,
belediye hizmetinden dolayı mağdur durumdadırlar. Hele hele geç vakitlere kadar
misafirliğe giden vatandaşlarımız geri dönemiyorlar. Ulaşım açısından da
Tuzlalılar mağdur durumdadır. 
Mümkünse buradan iktidara ve
belediyelere sesleniyorum: Tuzla’nın bu mağduriyetini gidermelerini arz eder,
hepinize saygılarımı sunarım. (CHP ve MHP sıralarından alkışlar)
BAŞKAN – Teşekkür ederiz Sayın Tanal.
Gündem dışı ikinci söz, “Balkanlarda
ramazan ve kardeşlik” hakkında söz isteyen İstanbul Milletvekili Şirin Ünal’a
aittir.
Buyurunuz Sayın Ünal. (AK PARTİ
sıralarından alkışlar)



ŞİRİN ÜNAL (İstanbul) – Sayın Başkan,
değerli milletvekilleri; Balkanlarda ramazan ve kardeşlik konusunda gündem dışı
söz almış bulunuyorum. Bu vesileyle, yüce heyetinizi saygıyla selamlıyorum. 
Değerli milletvekilleri, sözlerime
başlamadan evvel, rahmet ve mağfiret ayı mübarek ramazan ayının ülkemiz,
milletimiz ve tüm İslam âlemi için hayırlara vesile olmasını temenni ediyor, barış
ve birlik getirmesini diliyorum. Sizlerin de mübarek ramazanınızı en iyi
dileklerimle kutluyorum. 
Balkanlar, coğrafi, siyasi ve ekonomik
açıdan olduğu kadar, tarihî, kültürel ve insani bağlar bakımından da Türkiye
için öncelik taşımaktadır. Coğrafi olarak Türkiye'nin Avrupa kıtasına
uzantısını teşkil eden Balkanlar, Türk ulusunu şekillendiren tarihî süreçteki
özel konumu, bölgesel bütünleşme ve tüm bölge ülkeleriyle paylaştığımız Avrupa
Birliği üyelik hedefi bağlamında geleceğe dönük içerdiği potansiyeliyle de
büyük önemi haizdir. 
Bir bölge ülkesi sıfatıyla Türkiye,
Balkan ülkeleriyle ikili ilişkilerine büyük önem atfetmekte ve bölge
ülkelerinin tümüyle iyi ilişkilerini sürdürmektedir. İkili ilişkilerimiz,
bağımsızlık, egemenlik ve toprak bütünlüğüne saygı ve içişlerine karışmama
prensipleri üzerine kurulmuş, tarihî bağlarımız ve iyi komşuluk ilkesi ışığında
daha da gelişmiştir. 
Değerli milletvekilleri, yerel bazda
bir örneğinden bahsetmek gerekirse: İstanbul Bayrampaşa Belediyesi olarak 2005
yılında dönemin belediye başkanı ve şu anda Meclis çatısı altında hizmetlerine
milletvekili olarak devam eden değerli kardeşimiz, İstanbul Milletvekilimiz
Sayın Hüseyin Bürge’nin başlattığı Balkanlarda Ramazan, Kardeşlik Sınır Tanımaz
Projesi, Balkanlarla Türkiye arasında gönül köprüleri kurmuş en büyük kültür,
dostluk ve kardeşlik projesidir. 
Balkanlar, kültürel birleşmemizin ve
kardeşliğimizin yanı sıra, maalesef, ayrışmanın ve çatışmanın da merkezi
olmuştur. Balkanlarda Ramazan etkinlikleriyle ayrışma birleşmeye, düşmanlıklar
dostluğa dönüşmüştür. Bölgede kanlı ellerin açtığı yaralar Kardeşlik Sınır
Tanımaz Projesi’yle sarılmıştır. Dokuz yıl boyunca Hırvatistan, Bosna-Hersek,
Sırbistan, Karadağ, Arnavutluk, Kosova, Makedonya, Yunanistan ve Bulgaristan
olmak üzere toplam 9 Balkan ülkesinin her bir şehrinde ve Bayrampaşa’da ayrı
ayrı iftar sofraları kurmak zoru başarmaktır. Bu zoru başaran Belediye
Başkanımız Sayın Atilla Aydıner’e ve ekibine huzurlarınızda teşekkür ediyorum.

Tarih şahittir
ki Balkanlardaki kardeşlerimizle asırlarca yan yana yaşadık, onlarla komşu
olduk, akraba olduk, kaynaştık ve bütünleştik. Bazen aynı bazen de farklı
siyasi sınırlar içinde yaşasak da bu gerçek hiçbir zaman değişmemiştir. Bölge
ağır savaşlara ve kanlı zulümlere rağmen mimarisiyle, kent dokusuyla,
sanatıyla, edebiyatıyla, folkloruyla, sosyokültürel bütünlüğünü korumuştur.
Dünden bugüne uzanan köklü bağlarımız ve Osmanlıların kültürel mirası
Türkiye’nin Balkanlara yönelik proje üretmesine vesile olmuştur. Bu yıl,
Balkanlarda, Ramazan ayında 10’uncusu gerçekleştirilecek olan “Kardeşlik Sınır
Tanımaz Projesi” kapsamında bereket konvoyumuzu 21 Haziran Cumartesi günü
Bayrampaşa’dan selametle uğurladık. İnşallah, 9 ülkede 21 farklı şehirde 10
binlerce kardeşimizle tekrar iftar yapmayı ve buluşmayı planlıyoruz, hayırlı
olsun.
Bu projeyi
büyüterek geliştiren Belediye Başkanımız Sayın Atilla Aydıner’i bir kez daha
tebrik ediyorum, Başkanımıza ve ekibine başarılar diliyorum. 
Sözlerime son
verirken değerli kardeşimiz Sayın Cemil Yavuz’un şu dizelerini sizlerle
paylaşmak istiyorum.
“Anadolu’ya
Anadolu ile Balkanları birleştiren bir damar vardır, 
Dicle’nin
Fırat’ın kardeşi Tuna, Neretva, Vardar vardır,
Akıncıların
atlarını sulamış pınarlar vardır,
Dedelerimin
nasırlı elleriyle yapılmış duvarlar vardır,
Ecdadıma beşik
vermiş çınarlar, huzurla uyuduğu mezarlar vardır,
Balkanlardan
kardeş kokusu getiren rüzgârlar vardır,
Her bayramda
kulağı Balkanlar’da gençler, ihtiyarlar vardır,
Mezarı
Anadolu’da makamı Balkanlar’da evliyalar vardır,
Ayrılığın bile
ayıramadığı, ayrılığın bile ayıramadığı ruhlar vardır.”
Hepinize
saygılarımı sunuyorum. (AK PARTİ sıralarından alkışlar)
BAŞKAN –
Teşekkür ederiz Sayın Ünal.
Gündem dışı üçüncü söz, Erzincan’ın
sorunları hakkında söz isteyen, Erzincan Milletvekili Muharrem Işık’a aittir.
(CHP sıralarından alkışlar) 
Buyurunuz Sayın Işık.



MUHARREM IŞIK (Erzincan) – Sayın
Başkan, değerli milletvekilleri; öncelikle hepinizi saygılarımla selamlıyorum. 
Değerli milletvekilleri, Erzincan’ın
sorunlarıyla Türkiye’nin sorunları arasında bir fark olduğunu düşünmüyorum.
Erzincan’da yaşanan sorunların 80 ilde de aynen yaşandığını düşünüyorum. Tabii,
biz sorunları dile getirdiğimiz zaman, özellikle iktidar tarafı bizim hayal
gördüğümüzü düşünüyor ama gerçekler ortada.
Bu çağda suyu olmayan, su gitmeyen ya
da HES’ler yüzünden su verilmeyen köyler var. Örneğin: Üzümlü’nün Sölperen
köyünde, Esenyurt köyünde; Kemah’ın Karacalar köyünde; Tercan’ın Kuzuören
köyünde şu anda susuz bir şekilde yaşıyorlar.
Kuraklık dolayısıyla tarlasını sulayamayan,
perişan olan çiftçilerimiz var. Bütün sorumluluğu sulama birliklerine atarak
kurtulmaya çalışan bir iktidarla karşı karşıyayız. Her seçim öncesi “Erzincan’a
cazibeli su getireceğiz.” diye halkı kandıran bir iktidarla karşı karşıyayız.
“Bana oy vermedi.” diye ayrım yapılan,
hizmet götürülmeyen köylerimiz var. Şunu anlarım, belki derim ki: “Bir köyde
hiç oy çıkmamış, bir şey yapılmasın.” Ama Erzincan’da Göyne köyü diye bir
köyümüz var. Bu köy, Erzincan’a 29 kilometre uzaklıkta bir köy. Boydan boya
yürüdüğünüz zaman 1.000 metre, yukarıdan aşağıya yürüdüğünüz zaman 1.000 metre
olan bir köy. Bu köyün bir özelliği var: Köyün üst tarafında yani kuzeyinde
olan yerde AKP’ye oy çıkar, alt tarafta kalan yerde yani güneyde kalan yerde
CHP’ye oy çıkar. Bu köyü bir görmenizi isterim. Üst tarafta kalan yerin hepsi
asfalt, her şeyi bitmiş; alt taraftaki yere kaba bir beton bile çekilmemiş, kum
bile çekilmemiş durumda duruyor. Sırası gelince, tabii, hiç ayrımcılık
yapılmadığı söyleniyor. AKP’li olunca asfaltları yapılan, AKP’li olmayınca 1
metre bile çakıl verilmeyen beldelerimiz var maalesef.
İşçi alırken yapılan ayrımcılıklar diz
boyu. Aras Elektrik’te işe başladı ama referans bölümünde benim ismim yazıldığı
için on dört gün sonra işten çıkarılan genç var.
Özel şirkete bile liste verilerek “Şu,
şu kişileri işe alacaksın.” şeklinde verilen talimatlarla yaşıyoruz. “Sıkıysa
benim dediğimden başka birini işe al da göreyim!” diye tehdit eden “Hemen
sözleşmeni fes ederim.” diyen bir zihniyetle karşı karşıyayız. En küçük hak
arayışında ses çıkaranları hemen bastıran, baskı kuran bir iktidarla karşı
karşıyayız, Erzincan’da da bunlar oluyor yani.
“HES’ler yüzünden ağaçlarımız kurudu,
tarlalarımız kurudu, biraz sesimizi çıkaralım.” diye ufak bir toplantı yapmaya
çalışanlara hemen baskı
kuranlar var devlet imkânlarıyla, kendi partileri aracılığıyla. 
Üzümlü ilçemizde -HES yüzünden Üzümlü de zarar gördü-
oradaki halk “Muhalefet milletvekilini de çağıralım, belki sesimizi duyururuz.”
diye bir toplantı yapmaya kalktı. Yapılan baskı hiç kimsenin başına gelmesin. 
Meclis üyeleri biraz ses çıkardı diye meclis toplantılarında
ve geride, meclis üyesinin boynundan tutup yukarı kaldıracağını söyleyecek
kadar ileri giden, ayrımcılık yapan zihniyetle karşı karşıyayız. 
İlçe başkanları aracılığıyla köy muhtarları ilçe
başkanlıklarına çağrılıyor. “Ne ihtiyacınız var?” diye sorulduktan sonra “Eğer
Cumhurbaşkanlığında oy vermezseniz size kesinlikle hizmet götürmeyeceğiz.” diye
tehditler bugünden başlamış durumda. 
TOKİ yaptırılırken tüm eziyeti çeken muhalefet belediyeleri.
Yeri tespit ediliyor, geliyor oradan işlemleri yapıyor, bütün işleri bitiriyor
ama ne hikmetse TOKİ çekilişi yapılacağı zaman, kuralar çekileceği zaman,
belediye başkanını sırf MHP’li olduğu için çağırmayıp, orada bırakıp sonra
baskının üzerine –utanma belası- davetiye gönderen bir zihniyetle karşı
karşıyayız.
Tabii, Erzincan’daki en önemli sorun şu anda kuraklık.
Erzincan’da, ne yazık ki şu anda özellikle Fırat’ta su yüzde 10’lara düşmüş
durumda ama önlem alınması için hiçbir çaba gösterilmiyor. 
Erzincan’da 3 tane büyük sulama birliğimiz var: Akbulut 80
bin dönüm araziyi sulamak için görevli. Altınada’da 36 bin dönüm arazi var. Sol
Sahil’de 65 bin dönem arazi var. Ama şu anda bunların hepsi kurumuş durumda,
bir sefer bile su verilmeyen yerlerimiz var. 
HES yapılacağı zaman bütün imkânlar sağlanıp bütün
derelerdeki suların bir yere toplanmasına izin verilirken sulama birlikleri tek
başlarına bırakıldılar; hiçbir tedbir alınmıyor, hiçbir destek verilmiyor.
Özellikle dile getirdiğimiz zaman “Sulama birliklerine işler verildi, biz artık
buna karışmıyoruz.” diye bırakılıp sulama birlikleri vatandaşla karşı karşıya
bırakılıyor. 
P-2 pompası elektrikle çalışıyor. Altınada’da bir kısım
yerler elektrikle çalışıyor. Elektrik özelleştikten sonra gününde ödenmediği
zaman zaten hemen elektriği kesiyorlar. Onlar da borç geleceği için
çalıştırmıyorlar. 
Şu anda burada sulama birlikleri başkanları gelmiş, toplantı
yapıyorlar ama toplantıdan hiçbir sonuç çıkmayacağını biliyoruz çünkü baştan
beri söylenen şey şu özellikle doğuda: “Ekim yapmayın, hiçbir iş yapmayın,
doğuyu terk edin, başka yerlere göçün.” Biz oradaki madenleri, suları
değerlendirip oradaki birilerine peşkeş çekeceğiz zihniyeti var. 
Türkiye’de ve özellikle Erzincan’da bu sene kuraklıktan
dolayı yapılan bu zulmü bir an önce durdurmak, oradaki çiftçinin karşılaştığı
sorunları çözmek için önemle tedbirlerin alınması istiyoruz. Bu konuda Hükûmeti
de göreve çağırıyoruz.
Hepinizi saygılarımla selamlıyorum.
(CHP sıralarından alkışlar) 
BAŞKAN – Teşekkür ederiz Sayın Işık.
Gündeme geçmeden önce, sisteme girmiş
sayın milletvekillerine birer dakika söz vereceğim. 
Önce, grup başkan vekilinden
başlayacağım.
Sayın Vural…



OKTAY VURAL (İzmir) – Teşekkür ederim
Sayın Başkan.
Maalesef, Kerkük’te Irak Türkmen
Cephesi Yürütme Kurulu üyesi ve Kerkük Merkez İlçe Meclisi Başkanı Münir
Kafili, kalleşler tarafından şehit edilmiştir. Cenab-ı Hak’tan rahmetler
diliyorum, başımız sağ olsun. Ama, işte, beslenen, bu noktaya getiren IŞİD
terör örgütünün Türkmenlere yürüttüğü bu süreç içerisinde, maalesef, Kerkük’te
de Türkmen varlığı tehdit altına alınmıştır. Bu, küresel bir projenin
Türkmenler ve Türkiye üzerinde devam ettirildiğini ortaya koyuyor.
Ayrıca, Milliyetçi Hareket Partisi
Grubu olarak, milletvekilleri olarak AKP Grup Başkan Vekili Sayın Mahir Ünal’ı,
kendisini gerçekten bu mutlu gününde kutluyoruz, Allah mutlu etsin. Bütün
milletvekillerimiz olarak kendisine Cenab-ı Hak’tan iki cihan saadeti vermesini
niyaz ediyoruz.
Tekrar, Sayın Mahir Ünal’a mutluluklar
diliyoruz efendim.
BAŞKAN – Teşekkür ederiz Sayın Vural.
Sayın Yeniçeri…



ÖZCAN YENİÇERİ (Ankara) – Teşekkür
ederim Sayın Başkan.
AKP önünde esnaf bir vatandaş canhıraş
bir biçimde şu sözleri söylüyor: “İşte, bizi mağdur eden Tarım Bakanı budur, benim
çoluk çocuğumu perişan etti. Beni kovalıyorsun, elli senelik esnafım, 50 kişi
elimden ekmek yiyordu, bu Hükûmet döneminde mağdur oldum, Allah’ta sizi mağdur
etsin.” Vatandaş daha ne desin! Bu vatandaşın çığlığı ve sitemi duyulmasın diye
vatandaşın ağzı korumalar tarafından kapatılıyor. 
Ey AKP! Vatandaş sözünü de
söyleyemeyecekse, hıçkırıklarını dile getiremeyecekse o vatandaşın yüzüne nasıl
bakacaksınız? Sizin uyguladığınız ekonomi politikanızın ülkeyi getirdiği yer
burasıdır. AKP Hükûmeti, samandan angusa kadar her şeyi ithal ederek çiftçiyi,
esnafı perişan etti; esnafının değil, alışveriş merkezlerinin Hükûmeti oldu;
üretmeyip tüketen, ihraç etmeyip ithal eden bir iktidar hâline geldi;
Türkiye’yi ticaret ve tüketim toplumuna çevirdi; sonuç da ortada.
BAŞKAN –
Teşekkür ederiz Sayın Yeniçeri.
Sayın Sarıbaş…



ALİ SARIBAŞ
(Çanakkale) – Sayın Başkan, Yüce Atatürk’ün mirası olan Atatürk Orman
Çiftliği’nde yapılmakta olan Başbakanlık binası, kongre merkezi, düğün salonu
ve spor kompleksi inşaatı, Mimarlar Odası Ankara Şubesi ile birlikte 5 meslek
odasının Danıştaya açtığı davada durdurma kararı çıkmasına karşın tüm hızıyla
sürmekte, Atatürk Orman Çiftçiliği talan edilmektedir. Atatürk Orman
Çiftliği’nin talan edilmesine göz yumup yasaları ayaklar altına alan hukuk
tanımaz birinin Cumhurbaşkanı adayı olma cesareti göstermesi Cumhurbaşkanlığı
Köşkü’nde hak, hukuk ve yasaları tanımayacağının ip uçlarını vermiyor mu? Böyle
bir kişinin Cumhurbaşkanı adayı olmasına nasıl bakılıyor? “Ahmet ve Mehmet
önemli değil, davamız önemlidir.” diye sürekli beyanatlar veren Recep Tayyip
Erdoğan, bu davaların ne olduğunu halkımız merak ediyor, yoksa Anayasa’dan,
cumhuriyet ilkelerinden, laiklikten vazgeçen bir devlet anlayışından mı
bahsediyorsunuz?
BAŞKAN –
Teşekkür ederiz Sayın Sarıbaş.
Sayın Demir…


NURETTİN DEMİR
(Muğla) – Teşekkür ederim Sayın Başkan.
Mahir Ünal’ı ben
de kutluyorum. 
Şanlıurfa’nın
Suruç ilçesinde Uludüz ve Aşağı Oylum Mahallelerinde sulama projesinden
kaynaklı yeni tapulaşma, paylaşım çalışmaları yapılmaktadır. Ancak, sulama
projesini yapan yetkili firma çiftçilerin görüşüne dahi başvurmadan, hatta
vatandaşın onay imzasını dahi almadan, köylere bile uğramadan yeni tapular
tahsis etmiştir. Hüyükyanı Mahallesi’nde tapulaşma çalışması esnasında da kavga
çıkmış, 1 kişi ölmüş, 1 kişi de yaralanmıştır. Yapılan adaletsizliklerle
insanlar birbirine düşürülmüştür. Sulama projesi ihalesini verdiğiniz şirket
halka hizmet değil, zulüm yapmaktadır. Bu konuyla ilgili olarak Valilik, Gıda,
Tarım ve Hayvanlık Bakanlığı yöre halkının hakkını ve malını gasbetmek için mi
yandaş şirketlere görev vermiştir?
(Mikrofon
otomatik cihaz tarafından kapatıldı) 
 BAŞKAN
– Teşekkür ederiz Sayın Demir.
Sayın Erdemir.





AYKAN ERDEMİR (Bursa) – Teşekkür ederim
Sayın Başkan.
Bu yıl 6’ncı yılına giren Türkiye Küçük
Millet Meclisi, Haziran ayında Türkiye’deki 19 farklı ilde toplandı. Bu
toplantılara 12 meslek odası, 30 sendika, 151 dernek, vakıf ve sivil girişim
temsilcisi katıldı ve bu toplantının ortak payda raporunun sonuçlarını kamuoyunun
dikkatine sunmak istiyorum. 3 maddede özetlenebilir.
1) 176 sayılı
Uluslararası Çalışma Örgütü Sözleşmesi imzalanmalı ve her sektörde taşeronlaşma
yasaklanmalı.
2) İş sağlığı ve
güvenliğiyle ilgili mevzuat yazılı metin olarak kalmamalı, uygulamaya geçmeli.
3) Mevcut her iş
dalı için ilgili denetim birimleri, eğitimli ve bağımsız olmalı, kadro sayısı
olarak da düzenli denetim yapabilecek yeterlilikte olmalı.
Hükûmeti sivil
toplumun ortak aklının sesi olan Türkiye Küçük Millet Meclisi ortak payda raporuna...
(Mikrofon
otomatik cihaz tarafından kapatıldı) 
BAŞKAN –
Teşekkür ederiz Sayın Erdemir.
Sayın Akar...





HAYDAR AKAR
(Kocaeli) – Sayın Başkan, daha önce defalarca belirttiğim gibi, Kocaeli
Türkiye'nin sanayi başkentidir. Kocaeli, sanayi başkenti olmasına rağmen üretim
yapan büyük sanayi kuruluşlarının genel merkezleri İstanbul’dadır. Bu durumda
vergiler İstanbul’daki Büyük Mükellefler Vergi Dairesi’ne yatmaktadır. Bu
nedenle Kocaeli kendi ürettiği vergiden alacağı paydan mahrum bırakılmakta ve büyük
hak kaybına uğramaktadır. 
Sanayicinin
işlerinin daha hızlı çözülebilmesi için Kocaeli’nin hak kaybının önlenebilmesi
için Kocaeli ilinde büyük mükellefler vergi dairesi açılması ve üretim
tesisleri Kocaeli’de olan sanayi kuruluşlarının vergi dairelerinin Kocaeli’ye
taşınması gerekmektedir. Sanayi Bakanını da buradan uyarıyorum ve
hatırlatıyorum.
Teşekkür ederim.
BAŞKAN –
Teşekkür ederiz Sayın Akar.
Sayın
Dedeoğlu...






MESUT DEDEOĞLU
(Kahramanmaraş) – Teşekkür ediyorum Sayın Başkanım.
Kahramanmaraş, tarihî
ve doğal güzellikleri olan sayılı şehirlerimizden biridir ama gün yüzüne
çıkartılmamış tarihî eserleri bulunmaktadır. Bunlardan sadece bir tanesi
Kahramanmaraş’ta hâlâ yer altında bulanan Germenicia Antik Kenti’dir.
Kahramanmaraş bu tarihinin Türk ve dünya turizmine açılması noktasında gerekli
çalışmaların yapılması, ilgili kurumların ve Bakanlığın derhâl devreye girerek
buraya bütçe ayrılmasını önemle rica etmekteyiz. 
Teşekkür ediyorum.
BAŞKAN – Teşekkür ederiz Sayın
Dedeoğlu.
Sayın Kaplan…



MEHMET HİLAL KAPLAN (Kocaeli) –
Teşekkür ediyorum Sayın Başkan.
Gebze bölgemizde ve Tuzla’nın da içinde
bulunduğu, Şişecam Topluluğuna bağlı 10 iş yerinde, Kristal-İş’e bağlı işçiler
greve gitmiştir, bugün beşinci günü. İşçilerin toplu iş sözleşmesinden doğan
hakkını kullanarak talep ettikleri şu: 60 dereceye varan sıcak ortamda çalışma
koşullarının iyileştirilmesi ve iş güvenliği tedbirlerinin alınması, ortalama
bu sıcaklıkta 1300 Türk lirası olan ücretlerinin iyileştirilmesi ve
Türkiye’deki açlık sınırının altına inmemesi ve çalışanlar arasında ücret
ayrımının ortadan kaldırılması gibi talepleri var. Bunların makul ve kabul
edilebilir bu haklı taleplerine rağmen, yetkililerin bu konuda uzlaşmaz
tutumunun ilgili yetkililer ve Bakanlık tarafından bir uzlaşıyla bu grevin sona
erdirilmesi konusunda yardımcı olmalarını bekliyorum.
Teşekkür ediyorum.
BAŞKAN – Teşekkür ederiz Sayın Kaplan.
Sayın Demiröz…



İLHAN DEMİRÖZ (Bursa) – Teşekkür
ediyorum Sayın Başkanım.
Bursa’mızın güzel ilçelerinden biri
olan, barışla, sevgiyle, turizmle özdeşleşen, tarihe ışık tutan Mudanya’mızın
Belediye Başkanı Hayri Türkyılmaz’dır. Sosyal demokrat bir belediyenin
gereklerini yapan, kapılarını halka açan, Mudanyalı hemşehrilerimizle
bütünleşen Belediye Başkanımız bir saldırıya uğramıştır. Bu saldırıyı
kınıyorum. Soru önergelerine çok kısa cevap vermeyi alışkanlık hâline getiren
İçişleri Bakanı Sayın Efkan Ala’nın faillerini de en kısa zamanda adalete
teslim edeceği düşüncesiyle saygılar sunuyorum.
BAŞKAN – Teşekkür ederiz Sayın Demiröz.
Sayın Işık…





ALİM IŞIK (Kütahya) – Teşekkür ediyorum
Sayın Başkan.
Mayıs ayı başında ödenmesi gereken
tarımsal desteklerin bugüne kadar ödenmemiş olması nedeniyle ülkemizin değişik
bölgelerinden çok sayıdaki çiftçimiz bu soruna çözüm getirilmesini beklemektedir.
Zaten, büyük sıkıntılar içerisinde ayakta durmaya çalışan çiftçilerimizin ciddi
mali sorunlar yaşadığı hepimizin malumlarıdır. Bir yanda hayali üretimler
nedeniyle Gıda, Tarım ve Hayvancılık Bakanlığı desteklerini alan çiftçiler
varken diğer yanda gerçek üretici durumundaki çiftçilerimizin yasal haklarının
verilmemesi manidardır. Hükûmeti, daha fazla gecikmeye yol açmadan hakkı olan
tarımsal destekleri hak etmiş çiftçilerimize bu desteklerini ödemeye davet
ediyor, mağduriyetin giderilmesini talep ediyorum.
Teşekkür ediyorum.
BAŞKAN – Teşekkür ederiz Sayın Işık.
Sayın Bayraktutan…

UĞUR BAYRAKTUTAN (Artvin) – Teşekkür
ediyorum Sayın Başkan.
Artvin’de Cerattepe mevkisinde
çıkartılmak istenen madenle ilgili olarak, ilgili firma en başta 38 hektarlık alanla
ilgili olarak kapalı galeri usulüyle bakır madeni çıkartılmasıyla ilgili
başvuru yapmış, bu ÇED raporuna karşı açılan dava hâlen devam etmektedir. Ama
aradan zaman geçtikten sonra aynı yerde 19,8 hektarlık alan için daha önceki
iddialarından vazgeçerek, kapalı galeri işletme usulüyle maden çıkartmasına
ilişkin iddiasını geri alarak, bu sefer yüzde 60-70 eğimli olan kentin üzerinde
açıkça bir cinayet işleyerek açık alan usulüyle altın madenciliği yapmak
istemektedir. Bu konuda idareye ÇED raporu için başvurulmuştur. Valilik makamı
da ÇED raporunun gerekli olduğunu ileri sürmüştür. 
Bu konuda Artvin’i silahla mı yok
edelim, bombayla mı yok edelim arasında bir tercih yapılmaktadır. İlgili
firmanın yapmış olduğu bu girişim bir hukuk cinayetidir. Artvinliler bu
girişime şiddetle karşı çıkmaktadırlar. Bütün duyarlılığımız, bu maden çıkartma
işleminin…
(Mikrofon otomatik cihaz tarafından
kapatıldı)
BAŞKAN – Teşekkür ederiz Sayın
Bayraktutan.
Sayın Atıcı…


AYTUĞ ATICI (Mersin) – Teşekkür ederim
Sayın Başkan.
Sayın Başkan, Millî Eğitim Bakanlığı
yaklaşık olarak bir yıl kadar önce bazı yöneticileri bazı görevlere atadı. Bu
atamaları da yaparken insanlara dedi ki: “Bakın, hem yazılı yapıyorum hem de
mülakat yapıyorum.” Sonra yazılı sınavlarını hiç dikkate almayarak mülakatlar
üzerinden atamalarını gerçekleştirdi. Tabii ki olay yargıya taşındı ve Danıştay
bu uygulamayı doğal olarak iptal etti. 
Ancak dün bir utanç yaşadık. Dün, bu
uygulamanın geriye dönük olarak uygulanmasını öngören bir yasa tasarısı, bir
yasa maddesi komisyonda kabul edildi ve geçmişe yönelik olarak yapılan,
hukuksuz olduğu Danıştay tarafından ispat edilen, gösterilen, karara bağlanan
atamaların kanun yoluyla geçerli olduğunu AKP Hükûmeti…
(Mikrofon otomatik cihaz tarafından
kapatıldı)
AYTUĞ ATICI (Mersin) – …yeniden gündeme
getirdi, bu skandaldır.
Teşekkür ederim. 
BAŞKAN – Teşekkür ederiz Sayın Atıcı. 
Sayın Ünüvar…



NECDET ÜNÜVAR (Adana) – Teşekkürler
Sayın Başkanım. 
Bugün 26 Haziran Dünya Uyuşturucu
Kullanımı ve Kaçakçılığı ile Mücadele Günü’dür. Bugün vesilesiyle, uyuşturucu
problemiyle mücadele eden bütün görevlileri şükranlarımı sunuyor, bu illetten
mustarip vatandaşlarımıza sağlık diliyorum. 
Yarın 27 Haziran 1998 Ceyhan depreminin
16’ncı yıl dönümü. Bu depremde hayatını kaybeden 145 vatandaşımıza Allah’tan
rahmet, yaralanan 1.500 vatandaşımıza uzun ömürler diliyorum. Hükûmetimiz
depremle ilgili pek çok tedbiri alıyor ama vatandaşlarımızın da depremle ilgili
kendi üzerine düşen vazifeleri öğrenmesi gerektiğini bu vesileyle vurgulamak
istiyorum. 
Ayrıca, 28 Haziran Cumartesi günü
başlayacak olan ramazanı şerifin milletimize ve İslam âlemine hayırlar
getirmesini diliyor, son olarak da bugün evlenecek olan Grup Başkan Vekilimiz
Mahir Ünal’a iki cihan saadeti diliyor, hepinizi saygıyla selamlıyorum. 
BAŞKAN – Teşekkür ederiz Sayın Ünüvar. 
Sayın Öğüt…



KADİR GÖKMEN ÖĞÜT (İstanbul) – Teşekkür
ederim Sayın Başkanım. 
İstanbul’da İSKi son üç yılda tüketici
fiyat endeksi yüzde 26 arttığı hâlde vatandaşa sattığı suyun fiyatını yüzde 33
artırmıştır. Yani tüketici fiyat endeksinden yüzde 6-7 daha fazla satmaktadır. 
Aynı şekilde, mübarek ramazanın
yaklaştığı şu günlerde pide, kuru gıda ve et fiyatlarının da insafsızca
arttığını görmekteyiz. Fakir halkın yanında olmamız gerektiğini düşünerek bu
önlemlerin bir an önce alınmasını hatırlatıyorum. 
Ayrıca, İstanbul’da susuzluğa karşı
önlemin daha fazla zam olarak alınmaması gerektiğini düşünüyorum, daha başka
önlemlerin alınması gerektiğini düşünüyorum. 
Teşekkür ediyorum. 
BAŞKAN – Teşekkür ederiz Sayın Öğüt. 
Sayın Dibek…



TURGUT DİBEK (Kırklareli) – Sayın
Başkanım, teşekkür ediyorum. 
Az önce Sayın Kaplan da dile getirdi
ülke genelindeki çok sayıda fabrikada, Şişecam Grubuna bağlı Kristal-İş üyesi
yaklaşık 5.800 işçi grevde. Bu işçilerin 2.200’e yakını da Kırklareli’nde,
benim ilimdeki Şişecam fabrikalarında çalışıyorlar. 
Sayın Başkanım, işçilerimizin çok
haklı, makul taleplerin dahi karşılanmamasının yanında gördüğüm kadarıyla
işveren, gerek toplu sözleşmeden gerekse yasaya aykırı bir şekilde içerideki
malları dışarıdan taşeron ya da farklı kişilerle çıkarmaya çalışıyor. Ben
buradan bizi dinleyen Bakanlık yetkililerini de uyarıyorum. Orada bir iş
barışının ortadan kalkması -çünkü az önce de görüştüm, baktım orada polis var,
jandarma var- söz konusu olabilir. Bakanlığın derhâl konuya müdahil olması ve
oradaki sorunu gidermesini buradan talep ediyorum Sayın Başkanım.
BAŞKAN – Teşekkür ederiz Sayın Dibek.
Son olarak, Sayın Karakelle…



SEBAHATTİN KARAKELLE (Erzincan) – Çok
teşekkür ediyorum Sayın Başkanım.
Biraz önce gündem dışı konuşma yapan
Erzincan Milletvekilimiz Muharrem Işık Bey, Erzincan’da AK PARTİ ilçe
başkanlarının muhtarları çağırarak “Eğer Cumhurbaşkanlığı seçiminde AK
PARTİ’nin adayına oy vermezseniz hizmet gelmeyecek.” şeklinde ifade kullandı.
Kendisini ispata davet ediyorum. Seçmene selam konuşmaları bu kürsüden
yapılmaz. 
Bir diğeri: İl genel meclis
hizmetlerinin ayrımcılık yapılarak… Oysa, eğer gider incelerse, inceleme
fırsatı bulursa bugüne kadar il genel meclisimizin aldığı kararlar oy birliğiyle
alınmıştır muhalefetiyle iktidarıyla. Oraya da davet ediyorum, o hizmetlere de
bakmasına.
(Mikrofon otomatik cihaz tarafından
kapatıldı)
SEBAHATTİN KARAKELLE (Devamla) – Bir
diğer konu da sulama birlikleriyle ilgili. Erzincan’ımızda 3 tane sulama birliği
vardır. Bunlar hakikaten mevcut imkânlar ölçüsünde üzerlerine düşeni
yapıyorlar. Hiçbir çiftçimize ayrım yaparak “Şuraya suyu verdik, buraya
vermedik.” gibi bir durum yoktur. Bizim artık bundan böyle konuşmalarımız bu
milletin birlik ve beraberliğini sağlamaya yönelik olmalıdır diyorum. Seçmene
selamla bu işleri elbette düzeltmemiz mümkün değil.
Teşekkür ediyorum.
BAŞKAN – Teşekkür ediyoruz.
Gündeme geçiyoruz sayın
milletvekilleri.
Başkanlığın Genel Kurula sunuşları
vardır.
Meclis araştırması açılmasına ilişkin
üç önerge vardır, okutuyorum:






Türkiye Büyük
Millet Meclisi Başkanlığına
Ülkemizde yakın dönemde Ortaca'dan
başlayarak, Hekimhan, Kırıkhan, Çorum, Malatya, Sivas, Erzincan, Maraş, Sivas
Madımak, Gazi ve Ümraniye katliamları ile Başbağlar gibi çok sayıda
"kitlesel katliam" yaşanmıştır. Büyük çoğunluğu Alevilere yönelik
olan bu katliamlar, toplumumuzun sağduyusu ve geleneksel barışçı tavrı
sayesinde karanlık odakların amaçladığı çatışmalara dönüşmemiştir. Yaşanan bu
katliamlar, ülkemizdeki toplumsal vicdanı tatmin edecek biçimde
araştırılmamıştır. Ülkemizde farklı etnik ve inançsal kesimlerin toplumsal
barış içinde, özgürce ve kardeşçe yaşaması amacıyla sorunlarımızla yüzleşmek,
karanlıkları aydınlatmak için çaba göstermek zorundadır.
Ülkemizde büyük acılara neden olan bu
kitlesel katliam zincirini tüm boyutları ile incelemek amacıyla bu konu ile
ilgili olarak Anayasa’nın 98’inci, TBMM İçtüzüğü’nün 104 ve 105’inci maddeleri
uyarınca Meclis araştırması açılmasını arz ve teklif ederiz. 25/06/2012
1) Celal Dinçer  (İstanbul)
2) Hülya Güven  (İzmir)
3) Gürkut Acar  (Antalya)
4) Veli Ağbaba  (Malatya)
5) Kadir Gökmen Öğüt  (İstanbul)
6) Yıldıray Sapan  (Antalya)
7) Candan Yüceer  (Tekirdağ)
8) İhsan Özkes  (İstanbul)
9) Mustafa Sezgin Tanrıkulu  (İstanbul)
10) Ahmet İhsan Kalkavan  (Samsun)
11) Özgür Özel  (Manisa)
12) Haluk Eyidoğan  (İstanbul)
13) Aylin Nazlıaka  (Ankara)
14) Bülent Tezcan  (Aydın)
15) Mehmet Şevki Kulkuloğlu  (Kayseri)
16) Rahmi Aşkın Türeli  (İzmir)
17) Ali İhsan Köktürk  (Zonguldak)
18) Ali Sarıbaş  (Çanakkale)

19) Ali Rıza Öztürk  (Mersin)
20) Namık Havutça  (Balıkesir)
21) Turgut Dibek  (Kırklareli)
22) Haydar Akar  (Kocaeli)

Gerekçe:
Ülkemizde yakın dönemde Ortaca'dan
başlayarak, Hekimhan, Kırıkhan, Çorum, Malatya, Sivas, Erzincan, Maraş, Sivas
Madımak, Gazi ve Ümraniye katliamları ile Başbağlar gibi çok sayıda kitlesel
katliam yaşanmıştır. Büyük çoğunluğu Alevilere yönelik olan bu katliamlar
toplumumuzun sağduyusu ve geleneksel barışçı tavrı sayesinde karanlık odakların
amaçladığı çatışmalara dönüşmemiştir.
Yaşanan bu katliamlar, ülkemizdeki
toplumsal vicdanı tatmin edecek biçimde araştırılmamıştır. Yargı süreçlerinde
gerçek nedenler ve sorumlular ortaya çıkarılamamış, toplumumuz bu kitlesel
katliamlarla henüz gerektiği gibi yüzleşememiştir. Mevcut durum bu iken 13 Mart
2012 tarihinde “Madımak Katliamı” ile ilgili davayı gören mahkeme Madımak
katilleri için "zaman aşımı kararı" vermiştir. Başbakan'ın,
"zaman aşımı kararı" sonrası, "Bu karar Türkiye'ye hayırlı
uğurlu olsun." demesi ise zaman aşımı kararından daha yaralayıcı olmuştur.
Bu katliamlar, nedenleri ve sonuçları ile yeterince açıklığa kavuşturulmadıkça,
gerçekler ortaya çıkarılmadıkça, harcanan çabalara rağmen demokrasinin tüm
kurum ve kuralları ile işlemesinin önünde birer engel olarak kalmaya devam
edeceklerdir.
Ülkemizde farklı etnik ve inançsal
kesimlerin toplumsal barış içinde özgürce ve kardeşçe yaşaması amacıyla
sorunlarımız ile yüzleşmek, karanlıkları aydınlatmak için çabalar göstermek
zorundadır.
Ülkemizde büyük acılara neden olan bu
kitlesel katliam zincirini tüm boyutları ile inceleyecek bir TBMM Araştırma
Komisyonunun en kısa zamanda oluşturularak faaliyete geçirilmesi gereklidir.


Türkiye Büyük
Millet Meclisi Başkanlığı’na
Ölçme Seçme ve Yerleştirme Merkezinin
(ÖSYM) yapmış olduğu her sınavın skandalla sonuçlanması, bu konuda siyasi irade
tarafından bugüne kadar bir önlem alınmaması milyonlarca insanının geleceğini
ve kariyerini olumsuz yönde etkilemeye devam etmektedir. ÖSYM tarafından
yapılan yanlışların ve hataların nedenleriyle birlikte tespit edilmesi,
bunların önlenmesine yönelik politikaların oluşturulması ve Kurumun yeniden
güvenilirliğinin sağlanması amacıyla TBMM İçtüzüğünün 104 ve 105. maddeleri
uyarınca Meclis Araştırması açılmasını arz ve teklif ederiz.
Saygılarımızla.
1) Aytuğ Atıcı  (Mersin)
2) Ali İhsan Köktürk  (Zonguldak)
3) Ali Serindağ  (Gaziantep)
4) Arif Bulut  (Antalya)
5) İhsan Özkes  (İstanbul)
6) Bülent Tezcan  (Aydın)
7) Gürkut Acar  (Antalya)
8) Mahmut Tanal  (İstanbul)
9) Haluk Ahmet Gümüş  (Balıkesir)
10) İlhan Demiröz  (Bursa)
11) Selahattin Karaahmetoğlu  (Giresun)
12) Ramis Topal  (Amasya)
13)Orhan Düzgün  (Tokat)
14) Kemal Değirmendereli  (Edirne)
15) Muharrem Işık  (Erzincan)
16) Ümit Özgümüş  (Adana)
17) Vahap Seçer  (Mersin)
18) Ali Rıza Öztürk  (Mersin)
19) Osman Oktay Ekşi  (İstanbul)
20) Ferit Mevlüt Aslanoğlu  (İstanbul)
21) Mustafa Moroğlu  (İzmir)
22) Mustafa Serdar Soydan  (Çanakkale)
23) Turgut Dibek  (Kırklareli)
24) Haydar Akar  (Kocaeli)
Gerekçe: 
Ön lisans, lisans ve lisansüstü
öğretime öğrenci yerleştirme, akademik personel seçimi, kamu kurum ve
kuruluşları veya özel hukuk tüzel kişileri tarafından talep edilen mesleğe
giriş, yeterlilik, görevde yükselme, yabancı dil bilgi düzeyinin ölçülmesi gibi
oldukça geniş bir yelpazede sınav hizmetlerini yürüten, sınavları değerlendiren
ve sonuç belgelerini düzenleyen Ölçme Seçme ve Yerleştirme Merkezi (ÖSYM),
geçtiğimiz yıla kadar en güvenilir kurumlardan biri olma özelliğini korumaktaydı.
Özellikle son iki yıl içinde Kamu
Personeli Seçme Sınavı'nda (KPSS) kopya, Yükseköğretime Geçiş Sınavı'nda (YGS)
şifreli ve hatalı soru kitapçığı basma gibi ardı arkası kesilmeyen skandallar,
ÖSYM'nin profesyonelliğinin ve yaptığı sınavların gizlilik, eşitlik, adalet
gibi prensiplere ne kadar uyduğunun sorgulanmasına neden olmuştur. Örneğin,
2010 yılı KPSS sınavında 300'ü aşkın kişinin 120 soruda 120 net yapması, bu
kişilerin aynı evde yaşayan evli çiftler, kardeşler veya arkadaşlar olması sınavdan
önce soruların sızdırıldığının en büyük kanıtıdır. 2011 yılında, İzmir Dokuz
Eylül Üniversitesi İktisadi ve İdari Bilimler Fakültesi'nde Akademik Personel
ve Lisansüstü Eğitim Girişi Sınavı’na (ALES) giren yaklaşık 500 kişiye, eksik,
tekrarlı, hatalı ve bazı sayfaları boş olan soru kitapçıkları dağıtılması
sonucu sınavın oldukça geç başlaması ve adayların sınavlarını stres altında
tamamlamaları da ÖSYM'nin bu konudaki yetersizliğine en önemli örneği teşkil
etmektedir. 29 Mayıs 2011'de yapılan Yurtdışı Yükseköğretim Diplomaları
Denkliği İçin Seviye Tespit Sınavı'nın Tıp doktorluğu 2'nci aşama
kitapçığındaki 100 sorudan 75'inin bir önceki sene yapılan sınavdakilerle aynı
olması ortaya çıkan başka bir skandaldır. 2011 İdari Yargı Hâkim Adaylığı
Sınavı'nda, bazı kadın hâkim adaylarının sınav giriş belgelerine erkek
adayların fotoğrafları yerleştirilerek başka bir kaos ortamına zemin
hazırlanmıştır. Koordinasyon konusunda da eksik ve hatalı davranan ÖSYM,
Hükûmet yetkilileri tarafından durdurulan ve seçim sonrasına bırakılan KPSS
puanı ile memur alımlarına ilişkin 2011 Tercih Kılavuzu'nu İnternet sitesinde
önce yayımlamış, sonra da yayından kaldırmıştır. 2011 LYS'de, orta öğretim
başarı puanlarının yanlış hesaplandığının son anda ortaya çıkması ve bu hatanın
5 binin üzerinde öğrencinin sıralamasını ve tercihlerini etkilemesi de ÖSYM'nin
sınav değerlendirme konusundaki
güvenilirliğine gölge düşürmüştür.
İmza attığı tüm bu hata ve skandallara
rağmen devletin en üst düzeyinden destek görmesi ve kuruluşundan bugüne kadar
yapmış olduğu sınav ihalelerini alan tek firmayla sağlıksız ilişkilerinin
saptandığı Cumhurbaşkanlığı Devlet Denetleme Kurulu (DDK) raporlarının göz ardı
edilmesi de ÖSYM'nin hatalarının artarak devam etmesine neden olmaktadır.
Sonuç olarak, Türkiye'de milyonlarca
insanımızın kariyerini, gençlerimizin geleceğini ilgilendiren sınavların bundan
sonra ÖSYM tarafından yapılıp yapılamayacağının belirlenmesi, bugüne kadar
yapılan hataların nedenlerinin tespit edilmesi, bunlara yönelik çözüm
yollarının ve politikaların şimdiden oluşturulması amacıyla bir araştırma
komisyonunun kurulması kaçınılmazdır.



Türkiye Büyük
Millet Meclisi Başkanlığına
İstanbul-Bursa-İzmir Otoyolu Projesi,
otoyol güzergâhıyla ilgili olarak pek çok yerleşim alanlarında itirazlar bulunmaktadır.
Otoyol Projesi’nin Bursa geçiş güzergâhında, gözlerden kaçırılan, Türkiye ve
Bursa'nın geleceği adına çok önemli kusurlar yer almaktadır. Otoyol Projesi’nin
Bursa ili geçiş bölümünde Uluabat Gölü'nün güney ve kuzeyinden geçen;
Gebze-Orhangazi, Orhangazi-Gemlik güzergâhları ayrıntılı bir şekilde ele alınıp
incelenmemiştir.
Uluabat Gölü güneyinden geçecek otoyol
güzergâhı, tarımsal alanlar, çevrenin ve sulak alanların korunması, ülke
ekonomisi, devlet hazinesi, millî servetler, teknik olarak yapılabilirlik,
yakıt tüketimi, bakım ve işletme maliyetleri gibi tüm kamu menfaatleri
açısından daha uygun görülmektedir.
Ancak otoyol
kuzey güzergâhının ise, tarımsal ve çevresel etkileri ile kamu yararı açısından
incelendiğinde, Uluabat Gölü’nün güneyine alınması Bursa sivil toplum
kuruluşları, belediye başkanları, Bursa Otoyol Platformu, Bursa Akademik Odalar
Birliği (BAOB) ve bölgede yaşayan vatandaşlarımız tarafından zorunluluk olarak
görülmektedir.
Ayrıca Orhangazi ve Gemlik Ziraat Odası
başkanlarının açıklamalarına göre bölgelerinde 100-150 bin zeytin ağacının,
Bursa genelinde ise 200-250 bin zeytin ağacının yok olacağı tespit edilmiştir.
Bununla beraber Orhangazi geçişiyle ilgili olarak daha önceden hazırlanan
alternatif bir güzergâh ve proje olmasına rağmen, Orhangazi ilçesi ile İznik
Gölü söz konusu alüvyal alanlarda yapılacak 5-10 metre yüksekliğindeki dolgular
nedeniyle Çin Seddi gibi bir engelle birbirlerinden koparılacaktır.
Otoyolun Bursa geçiş güzergâhı olarak
düşünülen kuzey güzergâhı, Bursa'nın ve Türkiye'nin en verimli tarım alanlarını
bünyesinde barındıran Karacabey ve Mustafakemalpaşa ovalarındaki tarıma büyük
zarar verecektir. Ayrıca, maliyet ne olursa olsun, heba edilen, tahrip edilen
toprağın tekrar geri kazanımı mümkün olmayacaktır. Kaybedilecek tarım
toprakları nedeniyle, gelecekte ülkemizin de gıda kaynakları sorunlarıyla karşı
karşıya kalması mümkün olacaktır.
Otoyol projesinin Bursa Uluabat Gölü
güney geçişi alternatifi olarak sunulan yeni kuzey güzergâhta otoyol alansal
genişliği 670 hektardır. Otoyol koruma bandı genişliği 45 metre+55 metre
üzerinden olup arazi koşullarına göre bu alan arttırılabilmektedir. Ayrıca
viyadük, gişeler, park, hizmet ve bağlantı yolları alanları ise 139,4 hektar
-1.394 dekar- olarak saptanmıştır. Otoyolun kuzey güzergâhı sırasında
kullanılan toplam tarım arazisi alanı 809 hektar, 8.090 dekardır.
İstanbul-Bursa-İzmir Otoyol
Projesi’nin, otoyol çevresinde tarımsal alanlar, tarımsal ürün kaybı, kalite
düşüşü, tarımsal alanların parçalanması, çevresel olumsuz etkileri, arazi
zemini ve taş ocakları bakımından, depremsellik durumu göz önüne alınarak, su
baskınları oluşturma riskleri, kamu kaynaklarının israfı, kamulaştırma
bedelleri ve devlet hazinesine zararı, teknik yönlerden uygunluk ve
yapılabilirliğine yönelik bugünkü sorunların ve daha sonraki yıllarda ortaya
çıkabilecek sorunların bu günden tespit edilerek gerekli önlemlerin alınması
için Anayasa’mızın 98’inci, TBMM İçtüzüğü’nün 104 ve 105’inci maddeleri
gereğince Meclis araştırması açılmasını arz ve teklif ederiz.
Saygılarımızla.
1)
İlhan Demiröz  (Bursa)
2)
Aykan Erdemir  (Bursa)
3)
Sena Kaleli  (Bursa)
4)
Doğan Şafak  (Niğde)
5)
Namık Havutça  (Balıkesir)
6)
Sakine Öz  (Manisa)
7)
Veli Ağbaba  (Malatya)
8)
Selahattin Karaahmetoğlu  (Giresun)
9)
Sedef Küçük  (İstanbul)
10)
Nurettin Demir  (Muğla)
11)
Candan Yüceer  (Tekirdağ)
12)
Hurşit Güneş  (Kocaeli)
13)
Aytun Çıray  (İzmir)
14)
Turhan Tayan  (Bursa)
15)
Mahmut Tanal  (İstanbul)
16)
Engin Özkoç (Sakarya)
17)
Uğur Bayraktutan  (Artvin)
18)
Recep Gürkan  (Edirne)
19)
Kazım Kurt  (Eskişehir)
20)
Musa Çam  (İzmir)
21)
Müslim Sarı  (İstanbul)
22)
Gürkut Acar  (Antalya)
23)
Ali İhsan Köktürk  (Zonguldak)
24)
Turgut Dibek  (Kırklareli)
25)
Mehmet Ali Susam  (İzmir)
26)
Osman Aydın  (Aydın)
27)
Özgür Özel  (Manisa)
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis araştırması
açılıp açılmaması konusundaki görüşmeler sırası geldiğinde yapılacaktır. 
Sayın milletvekilleri, on dakika ara veriyorum.
 Kapanma
Saati: 15.01
ÜÇÜNCÜ OTURUM
Açılma Saati:
15.13
BAŞKAN: Başkan
Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Fehmi KÜPÇÜ (Bolu) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 109’uncu Birleşiminin Üçüncü Oturumunu açıyorum.
Gündemin “Özel Gündemde Yer Alacak
İşler” kısmına geçiyoruz. 
Bu kısımda yer alan, haberleşme özgürlüğüne
ve özel hayatın gizliliğine yönelik ihlallerin tespiti ve önlenmesine ilişkin
tedbirlerin belirlenmesi amacıyla kurulmuş bulunan Meclis Araştırması Komisyonu
Raporu üzerindeki genel görüşmeye başlıyoruz.







İzmir
Milletvekili Rıza Mahmut Türmen ve 25 Milletvekilinin; MHP Grubu adına Grup
Başkanvekilleri İzmir Milletvekili Oktay Vural ve Mersin Milletvekili Mehmet
Şandır’ın; İstanbul Milletvekili Mustafa Sezgin Tanrıkulu ve 30
Milletvekilinin; Ak Parti Grubu adına Grup Başkanvekilleri Giresun Milletvekili
Nurettin Canikli, Kayseri Milletvekili Mustafa Elitaş, İstanbul Milletvekili
Ayşe Nur Bahçekapılı, Adıyaman Milletvekili Ahmet Aydın, Kahramanmaraş
Milletvekili Mahir Ünal ve 135 Milletvekilinin; Şırnak Milletvekili Hasip
Kaplan ve 21 Milletvekilinin ve BDP Grubu adına Grup Başkanvekilleri Iğdır
Milletvekili Pervin Buldan ve Bingöl Milletvekili İdris Baluken’in; Haberleşme
Özgürlüğüne ve Özel Hayatın Gizliliğine Yönelik İhlallerin Tespiti ve
Önlenmesine İlişkin Tedbirlerin Belirlenmesi Amacıyla Bir Meclis Araştırması
Açılmasına İlişkin Önergeleri ve Meclis Araştırması Komisyonu Raporu (10/74,
471, 472, 473, 474, 475) (S. Sayısı: 489)(x)
BAŞKAN – Komisyon ve Hükûmet yerinde.
İç Tüzük’ümüze göre Meclis araştırması
komisyonunun raporu üzerindeki genel görüşmede ilk söz hakkı önerge sahibine
aittir; daha sonra İç Tüzük’ün 72’nci maddesine göre siyasi parti grupları
adına birer üyeye, şahısları adına iki üyeye söz verilecektir. Ayrıca istemleri
hâlinde Komisyon ve Hükûmete de söz verilecek, bu suretle Meclis araştırması
komisyonu raporu üzerindeki genel görüşme tamamlanmış olacaktır. 
Konuşma süreleri komisyon, Hükûmet ve
siyasi parti grupları için yirmişer dakika, önerge sahipleri ve şahıslar için
onar dakikadır. 
Komisyon Raporu 489 sıra sayısıyla
bastırılıp dağıtılmıştır.
Şimdi rapor üzerinde söz alan sayın
milletvekillerinin isimlerini okuyorum önerge sahipleri olarak: Mersin
Milletvekili Aytuğ Atıcı, Mersin Milletvekili Mehmet Şandır, İstanbul
Milletvekili Mustafa Sezgin Tanrıkulu, Denizli Milletvekili Bilal Uçar, Şırnak
Milletvekili Hasip Kaplan, Bingöl Milletvekili İdris Baluken.
Gruplar adına: Milliyetçi Hareket
Partisi Grubu adına Isparta Milletvekili Nevzat Korkmaz, Halkların Demokratik
Partisi Grubu adına Şırnak Milletvekili Hasip Kaplan, Cumhuriyet Halk Partisi
Grubu adına Denizli Milletvekili İlhan Cihaner, Adalet ve Kalkınma Partisi
Grubu adına Bartın Milletvekili Yılmaz Tunç; Komisyon olarak Yozgat
Milletvekili Yusuf Başer; Hükûmet adına Bilim, Sanayi ve Teknoloji Bakanı Fikri
Işık.
Şahısları adına: İzmir Milletvekili
Erdal Aksünger, İzmir Milletvekili Hamza Dağ konuşacaktır.
Şimdi ilk konuşmacıyı kürsüye davet
ediyorum, Mersin Milletvekili Aytuğ Atıcı. 
Buyurunuz
Sayın Atıcı. (CHP sıralarından alkışlar) 
AYTUĞ
ATICI (Mersin) – Teşekkür ederim Sayın Başkan. 
Değerli
milletvekilleri, Haberleşme Özgürlüğüne ve Özel Hayatın Gizliliğine Yönelik
İhlallerin Tespiti ve Önlenmesine İlişkin Tedbirlerin Belirlenmesi Amacıyla
Kurulan Meclis Araştırma Komisyonu Raporu üzerinde söz almış bulunuyorum. Kumpas
kültürünü desteklemeyen, bu işe aracı olmayan, sözünü yiğitçe söyleyen,
başkasının ne konuştuğunu merak edip gözetlemeyen, kendisinin ne konuştuğuna
güvenen herkesi saygıyla selamlıyorum.
Değerli
arkadaşlarım, yasal olmayan telefon dinlemeleri Türkiye'de büyük bir hukuksal
ve toplumsal sorun niteliğini kazanmıştır. Hesabına geldiği zaman yasa dışı
dinlemelere sessiz kalan, hesabına gelmediği zaman ise feryat figan eden
Hükûmet ise bu konunun tek sorumlusudur diyebilirim. 
Değerli
arkadaşlarım, bu sorunların araştırılması amacıyla bir komisyon kurulmasına
yönelik ilk teklif İzmir Milletvekilimiz Sayın Rıza Türmen tarafından
verilmiştir ve tarih Haziran 2011’dir. 2011 Haziranında feryat eden Cumhuriyet
Halk Partisi, “Telefon dinlemeleri yasa dışıdır, Hükûmet de bunun içinde
olabilir.” diyen Cumhuriyet Halk Partisinin feryatları duyulmamış, ne zamanki
ucu azıcık Hükûmete dokunmaya başlayınca Ocak 2013 tarihinde yani bir buçuk
yıldan daha fazla bir zaman sonra Türkiye Büyük Millet Meclisinde bir komisyon kurulmasına
karar verilmiştir ve bu Komisyon çalışmalarını 2013 yılında yani 12 Haziran
2013 tarihinde tamamlamış ve raporunu Başkanlığa sunmuştur. Üzerinden bir
yıldan daha fazla bir zaman geçtiği hâlde, Hükûmet de bas bas bağırıp “Ben de
bu telefon dinlemelerinden mağdurum. Ben de böceklerden mağdurum.” dediği hâlde
bugüne kadar bu raporun konuşulması ertelenmiştir çünkü bu rapor da -birazdan
göreceğiniz üzere- yine Hükûmet ve Başbakan tarafından istismar edilecektir.
Değerli arkadaşlarım, Başbakan partisinin
bir grup toplantısında “önlenemediği için utanılması gereken bir hukuksuzluk”
olduğunu söylemiştir yasa dışı dinlemelerin. Evet, doğru; evet, siz, eğer yasa
dışı dinlemeleri önleyemiyorsanız bu ayıptır ve utanmanız gerekir ancak bunu
söyleyen Başbakan hemen arkasından dönüp Genel Başkanımızın attığı her adımın
izlendiği ve takip edildiğini de büyük bir onurla, gururla söylemiştir. Ancak,
ne zaman ki Başbakanlık ofisindeki böcekler ortaya çıktı, iktidarın kirli
işlerinin deşifre olma ihtimali yükseldi, o zaman herkesin etekleri tutuştu,
hele ki 17 Aralık 2013’te ortaya çıkan rüşvet ve yolsuzluklar nedeniyle bu işin
ucu Hükûmete dokunmaya başladı ve konu gündeme getirilmeye başladı. 
Tabii, bu konu aslında çok daha önce
gündeme getirilebilirdi. Niye bugün getirildi, niye bugüne kadar bekletildi?
Çünkü önümüzde bir Cumhurbaşkanlığı seçimi var, AKP her zaman olduğu gibi “Neyi
istismar ederim?”in peşinde. Burada Başbakanın meydanlara çıkıp yine mağdur
edebiyatı yapmasını ben bekliyorum, göreceğiz, bakacağız. Bu rapor burada
konuşulduktan sonra Sayın Başbakan Cumhurbaşkanlığı için çıktığı meydanlarda
acaba “Ben de dinleniyordum, benim de ofisime böcekler koydular. Ah bunlar ah,
ah bu paralel, vah.” deyip propaganda yapacak mı? Bütün bunların hepsini
birlikte göreceğiz ve değerlendireceğiz. 
Bugüne kadar siyaseten çıkarınıza ne
geldiyse onu gündeme aldınız, bugün de siyaseten bu, çıkarınıza geldiği için
bunu gündeme aldınız. Hâlbuki rapor biter bitmez gündeme alsaydınız biz de bu
şekilde bir düşünceye kapılmayacaktık ve sizi bu şekilde itham etmeyecektik. O
nedenle, değerli arkadaşlarım, bu konu istismar konusu edilecektir diye de
endişe ediyorum. Evet, biz endişe ediyoruz ama Başbakanlıkta oturan istismar
uzmanı zat da yavaş yavaş yeniden dinlemelerden şikâyet etmeye başladı, bu da
bizim söylediklerimizin doğru olduğunu ifade ediyor.
Peki, değerli arkadaşlarım, acaba bu
dinlemeler, iktidarın işine yarayan bu dinlemeler size bir atasözünü
hatırlatıyor mu? Hatta bu atasözünü biraz daha modifiye edebiliriz, “Bana dokunmayan
yılan bin yaşasın.” diye bir söylem var, size dokunmadığı sürece, hatta bu
atasözünü “Bana hizmet eden yılan bin yaşasın.” diye de değiştirebiliriz sizin
sayenizde. Ne zamanki size dokunmaya başladı, bu durumda etekleriniz tutuştu.
Peki, komisyon çalıştı, bir rapor
hazırladı. Bu rapor doğrultusunda acaba neler yapılmalı, şimdi bu konuya biraz
zaman ayırmak istiyorum.
Değerli arkadaşlarım, çok basit işler
yapacaksınız, hep birlikte yapacağız. Dört tane önemli noktayı hep birlikte
dikkate alalım ve üzerinde çalışalım. 
Eğer bir dinleme hukuka aykırı ise
bununla mutlaka mücadele edilmelidir. Bunun için de, 2011 yılından beri yine
Sayın Rıza Türmen’in verdiği bir kanun teklifi var, CMK 174’e bir ekleme
yapıyor ve diyor ki: “Mahkeme, hâkimin iddianameyi kabul etmeyerek iddia ettiği
durumlar konusunda, bunlardan birisi olarak hukuka aykırı delilleri de
koyuyor.” Yani, siz hukuka aykırı bir dinleme yaptıysanız, hukuka aykırı bir
delil elde ettiyseniz bunu kesinlikle kullanmanız mümkün değildir diyor. Yasa
teklifi rafta, tozlarını silkeleyip indireceksiniz, hemen geçireceğiz eğer bu
raporu istismar etmeyecekseniz ve samimiyseniz. İlk yapacağınız şey bu. Hukuka
aykırı olan dinlemelerden hepimizin derhâl kurtulması lazım.
İki: Eğer dinleme kararı bir hâkim
tarafından verilmişse yani şeklen hukuka uygunsa, o zaman yapılacak olan işlem
hâkimin verdiği kararın ne kadar hukuka uygun olduğunun araştırılmasıdır yani
öyle hâkimler gördük ki, kendi telefonunun dinlenmesi için de altına imza
atmış; öyle işler gördük ki “terör suçu” diyerek hâkimin önüne bazı evraklar
getiriliyor, imzadan sonra başka telefon numaraları ekleniyor. Neden? Çünkü,
burada bir katakulli yapılıyor ve hâkime sunulan telefon numaralarının
karşısında isim yok, bir gizlilik ibaresi var. Bu nedenle, hâkim kim için
dinleme kararı verdiğini dahi bilmiyor. O yüzden, bunun önüne geçmek için
Avrupa İnsan Hakları Mahkemesinin dinleme kararlarında olması gereken
nitelikleri derhâl bizim iç hukukumuza almamız gerekiyor, zor bir şey değil.
“Biz bu işi istismar etmeyeceğiz, biz gerçekten hukukun üstünlüğünü savunuyoruz
ve samimiyiz.” diyorsanız -Avrupa İnsan Hakları Mahkemesi bunun için size yol
göstermiş, biz de bir teklif vermişiz- buyurun, hemen yasalaştıralım. Ne diyor
Avrupa İnsan Hakları Mahkemesi? Diyor ki: “Bir hâkim eğer bir dinleme kararı
verecekse suçun niteliği dinleme kararında açıkça yazılmalıdır.” Yani, hangi
kişi o suçtan yargılanacaksa bunu mutlaka yazmak gerekir. Avrupa İnsan Hakları
Mahkemesi, ayrıca, mutlaka dinleme süresini yazacaksınız kardeşim diyor.
İlanihaye dinleme olmaz, terör suçu yazdın, dinlemeyi uzat babam uzat, uzat
babam uzat! Böyle bir şeyi söz konusu bile edemezsiniz diyor ve ne yapacağınızı
size gösteriyor. Hemen gelin, bu kararları çıkaralım ve iç hukukumuza bunları
aktaralım. 
Üçüncü olarak yapmamız gereken en
önemli şey, suç ile ilgili konuşmaların ayıklanmamasını mutlaka ortadan
kaldırmamız lazım. Yani, hâkim bir dinleme kararı veriyor ve bu dinleme
kararını evrensel hukuka, uluslararası hukuka ve Avrupa İnsan Hakları Mahkemesinin
önerileri doğrultusunda veriyor ve siz bu insanları dinliyorsunuz ancak bu
dinlemeler arasında suçla ilgili olmayan konuşmalar var. Yani, o kişi eşiyle
konuşuyor, o kişi bir başkasıyla konuşuyor, suçla bir ilgisi yok. Bunun mutlaka
mutlaka ayıklanması gerekir, bunun için de Ceza Muhakemeleri Kanunu’na özel bir
hüküm eklemek yeterlidir ama yine istismar etmeyecekseniz. Sayın Başbakanın
“Bunun neresi özel kardeşim, genel, genel.” dediğini “tape”lerden çıkarıp sizin
de dikkatinize sunmam mümkündür. Çözüm için adım atmayan, sadece meydanlarda
“paralel”, “paralel” diye söyleyip bunu da istismar eden “tape”leri de yine
dikkatinize sunarım. 
Dördüncü olarak yapmamız gereken belki
de en önemli şeylerden bir tanesi, dinleme ile basının ilişkisini kurmaktır.
Bakın, bir hâkim kurallara uygun bir şekilde, AİHM kurallarına uygun bir
şekilde karar verdi 1’inci, 2’nci maddede önerimize göre. Sonra, bu 2 kişi
arasındaki suçla ilgili olmayan konuşmaları ayıkladınız ve işleme başladınız.
Ancak, basın bir şekilde bunu ele geçirdi ve yaymalı mı, yaymamalı mı… İşte,
burada basın özgürlüğünü mutlaka demokratik toplumlarda ele almak zorundayız ve
demokratik toplumlarda basının özgür olduğunu ve bu bilgileri kullanabileceğini
ancak kişisel hakları ciddi anlamda istismar eden konularda da bazı
engellemeler getirilebileceğini yine karara bağlamamız lazım. Bunu söylerken de
siyasetçilerin eleştirilmesinin normal insanlara göre değerlendirilemeyeceğini
hatırlatmam gerekiyor. 
Saygılar
sunuyorum. (CHP sıralarından alkışlar) 
BAŞKAN – Teşekkür
ederiz Sayın Atıcı. 
Mersin
Milletvekili Mehmet Şandır. (MHP sıralarından alkışlar) 
Buyurunuz Sayın
Şandır. 
MEHMET ŞANDIR
(Mersin) - Sayın Başkan, değerli milletvekili arkadaşlarım; öncelikle yüce
heyetinizi saygıyla selamlıyorum. 
Gerçekten, çok önemli
bir konuda, çok önemli bir değerde Meclisimizin kurduğu araştırma komisyonunun
raporunu tartışıyoruz. Ancak, bu manzarada tartışıyoruz. Bir konunun ne kadar
değerli olduğu, muhataplar tarafından nasıl algılandığıyla ölçülür. 
Bu konuyu yani
özel hayatın gizliliğinin ihlal edilmesiyle ilgili Türkiye’de çok sık yaşanan
olayların sebep ve sonuçlarının araştırılmasıyla ilgili kurulan komisyonun
raporunu bugün, şu sebeple tartışıyoruz: Sayın Başbakanın geçen hafta
itibarıyla Başbakanlık ofisinin dinlenmesine, dinleyenlerin yargı tarafından
serbest bırakılmasına isyanı üzerine bu komisyon raporunu görüşmeye aldık,
müzakere ediyoruz. Halbuki bu konu yeni değil. 2013 tarihinde, 2013’ün birinci
ayında, Ocak ayında kurulmuş bir komisyon. O zaman da Sayın Başbakanın ofisinin
dinlendiğiyle ilgili iddialar vardı. Hatta gazetelere yansıdığı kadarıyla
söyleyeyim, Türkiye’ye, Türk milletine yakışmaz bir komiklikte, Başbakanın
ofisinde böcek arayan polisler tarafından yerleştirilen böcekler yakalanıyor bu
defa. Bunları koyan polisler soruşturuluyor, yargı suçsuz buluyor, salıveriyor
savcı ve hâkim. Akabinde Sayın Başbakan diyor ki: “Başbakanın ofisi dinlenecek
ve Başbakanın ofisinin dinlenmesini, ilgili Başbakanlık Teftiş Kurulu bütün
bilgileri toplayacak ama yargı bunları serbest bırakacak.” “Nasıl serbest
bırakırsınız?” diye de yargıya çıkışıyor. İşte, bu rapor ondan sonra geliyor.
Bu sebeple, bir garabet, acınacak bir
durumumuzu bu vesileyle tespit etmek fırsatını buluyoruz.
Değerli arkadaşlar, özel hayatın
gizliliği konusu, medeni olmanın, demokrat olmanın, hukuk devleti olmanın,
insan hak ve özgürlüklerine bağlı bir hukuk devleti olmanın olmazsa olmaz
şartı. Anayasa’mızın ilgili maddelerinde bu konu çok net olarak tanımlanmıştır.
Ayrıca, yalnız bizim Anayasa’mızda değil…
Anayasa’nın 20’nci, 21’inci ve 22’nci maddelerinde özel hayatın gizliliği,
konut dokunulmazlığı ve haberleşme hürriyeti, vazgeçilmez bir temel hak ve
özgürlük alanı olarak belirlenmiş.
Aynı konu İnsan Hakları Evrensel
Belgesi’nin 12’nci maddesinde, yine Avrupa İnsan Hakları Sözleşmesi’nin 8’inci
maddesinde de bir “ortak değer” olarak tanımlanmış ama Türkiye’miz, maalesef
Başbakanın ofisini bile dinlemeyi… Ki Başbakanın ifadesiyle söylüyorum: “Sayın
Cumhurbaşkanı hakkında da düzenlenmiş dosya var, Sayın Genelkurmay Başkanı
hakkında da düzenlenmiş dosya var.” diye feveran ediyordu. Anlaşılıyor ki
Türkiye’de Cumhurbaşkanından, Genelkurmay Başkanından yani sade vatandaşa sıra
geldi mi bilmiyorum ama…
SEYFETTİN YILMAZ (Adana) – Ona da
gelmiştir.
MEHMET ŞANDIR (Devamla) - …Türkiye'nin
her yeri dinlenmiş, izlenmiş, dosyalanmış, birilerinin kasalarında, birilerinin
çekmecelerinde bir tehdit ve şantaj unsuru olarak, bir baskı aracı olarak
kullanılmayı bekliyor. Türkiye’yi bu noktaya getirdik. On iki yılın sonunda Sayın
Başbakanın bu serzenişi bir acziyetin ifadesidir. Türk milletine yakışmayan,
Türkiye Cumhuriyeti devletine yakışmayan, zamana yakışmayan… Sayın Başbakan
yargıya sesleniyor, diyor ki: “Sizin evlerinizi, yatak odalarınızı izleseler,
dinleseler ne yaparsınız?” Sayın Başbakan, Sayın Bakan; Türkiye’yi siz
yönetiyorsunuz, Türkiye’nin geldiği noktaya kızmak değil, üzülmek konumunda
olan en çok sizlersiniz yani üzülmek değil -bana göre doğru kelime- utanmak
durumunda olan sizlersiniz. Türkiye’nin geldiği durum bu. Böyle bir devletin
uluslararası düzlemde bir ağırlığı olur mu?
Değerli arkadaşlar, bu önerge, bu
önergeler, bu araştırma komisyonu kurulsun talepleri 2013 yılı öncesine
dayanıyor ama 2013 yılının birinci ayında komisyon kurulması kararı çıkıyor,
haziran ayında da raporunu veriyor. Rapor üzerinde ayrıca konuşmak gerekir. Ben
uzun müddettir bunları takip eden bir arkadaşınız olarak, örneği çok görülmemiş
bir rapor örneğiyle karşı karşıyayız. Bu araştırma komisyonu raporları, Meclis
raporu, dolayısıyla bir ortak rapor olma özelliğinde. Hâlbuki, burada her grup
muhalefet şerhi yazmış. Bizim partimizden iki sayın milletvekilimizin yazdığı
3-4 sayfalık muhalefet şerhinde çok ağır, sıkıntılı iddialar var, hatta 14 tane
de önerme var. Dolayısıyla, rapor, bir sorunu çözmek için ortak aklı oluşturmak
amacı gütmemiş anlaşılan. 2013 Haziranında tanzim edilen bu rapor, çok sayıda
uzman kişiyi, kuruluşu dinleyerek oluşturulan öneriler anlaşılıyor ki ya
tutarsızdı ya da hiç Hükûmet tarafından dikkate alınmadı ki tam bir yıl sonra,
2014’ün Haziranında Sayın Başbakanın ofisinde yine böcek yakalanıyor, koruma
polisleri tarafından konulan böcekler yakalanıyor ve Başbakan çığlık çığlığa
“Benim ofisimi dinlediler.” diye toplumun önünde yine bir mazlumiyet, bir
mağduriyet seremonisi geçiyor. Buna hakkınız yok değerli milletvekilleri.
Türkiye’yi içine getirdiğiniz, içine düşürdüğünüz bu durumdan, geldiğimiz bu
noktadan dolayı en azından milletten özür dilemeniz gerekiyor. 
Değerli arkadaşlar, toplumda
dinlendiği, gözlendiği, yatak odasının izlendiği güvensizliği oluşursa bu
devlete sadakat kalmaz, devlete güven kalmaz, huzur kalmaz. Benim evime hırsız
girdi, polise sordum “Evi mi satayım, evi mi değiştireyim, yatak odasını mı
değiştireyim?” diye çünkü biliyorum ki o hırsız bir şey çalmak için girmemişti,
bir şeyler yerleştirmek için girmişti. 
Değerli arkadaşlar, bazı değerleri
dikkatlice savunmamız lazım. Birilerine yapılınca görmemezlikten gelmek, gün
olur senin de kapını çalabilir. Milliyetçi Hareket Partisinin ve Cumhuriyet Halk
Partisinin maruz kaldığı bu izleme ve dinleme haysiyetsizliğine Hükûmet, AKP
Hükûmeti gerekli tepkiyi koyabilse, tedbiri alabilseydi bugün bu dinlenme ve
izlemeden şikâyet etmez, Türkiye bu noktaya gelmezdi. O gün, biraz önce sayın
milletvekillinin söylediği gibi…
SEYFETTİN YILMAZ (Adana) – Bir de
kullandılar onu, bir de kullandılar. 
MEHMET ŞANDIR (Devamla) –…partiler
aleyhinde bir istismar aracı, bir suçlama aracı, bir seçim propaganda aracı
olarak kullanırsanız bugün aynı zillet sizin kapınızı da çalabilir. Olan,
ülkemize olmaktadır. Çok temel hürriyetlerimizde, haberleşme hürriyetinde,
özel hayatın gizliliğinde eğer bir güvenlik duymuyorsak, güvenemiyorsak
Türkiye’de yaşamanın onuru, sevinci, kıvancı kalmaz. Türkiye’yi yaşanmaz hâle
getirdiniz. Sizi milletimize şikâyet ediyorum. 
Bu rapor hiçbir derde çözüm
olmayacaktır. Rapor yetersizdir, rapor gayriciddidir. Bu rapor, bir başka amaç
için kullanılmış ve zamanlama da ona göre seçilmiştir. 
(Mikrofon otomatik cihaz tarafından
kapatıldı) 
SEYFETTİN YILMAZ (Adana) – Yasak savma…
MEHMET ŞANDIR (Devamla) – Dolayısıyla
Milliyetçi Hareket Partisi olarak biz bu rapora, grubumuz ne karar verir
bilmiyorum ama, destek vermeyeceğimizi düşünüyorum. 
Saygılar sunuyorum. (MHP sıralarından
alkışlar)
BAŞKAN – Teşekkür ederiz Sayın Şandır. 
Şırnak Milletvekili Hasip Kaplan,
buyurunuz.
HASİP KAPLAN (Şırnak) – Teşekkür ederim
Sayın Başkan. 
Sayın Başbakan geçen gün, feryat figan
“Benim böceklerimi koyanlar serbest kalıyor. Böcek koyan 5 kişi vardı,
bırakılmışlar.” dedi, sonra bir baktık, akşama “böcek koyanlar” diye, birileri
tutuklandı. Acaba, diyorum ki, bu ülkede gizli dinleme kurbanı olmak için veya
kaset, şantaj mağduru olmak için veya en mahremine girip, telefonlarının,
evinin yatak odasına kadar gözlenmesi, dinlenmesi, izlenmesi, kayda alınması
için, bu ülkede faillerin yakalanması için illa bir başbakan olmak mı gerekir?
Arkadaşlar, bu ülkede 1 Başbakan var yani 77 milyon nüfus var, diğerleri ne
olacak? 
Bakın, geldiğimiz günden bu yana,
Mecliste uyardık: “Darbeciler bunu yaptı.” dedik. “Çeteler yaptı.” dedik.
“Gladio yaptı.” dedik. “Derin devlet yaptı gizli dinlemeleri.” dedik.
“Kontrgerilla yaptı.” dedik. Teknoloji, İnternet, iletişim gelişmiş. Böcekler
piyasada beleş satılıyor, beleş, 50 liraya dinleme böcekleri alabiliyorsunuz,
bu kadar basit -ve dedektiflik büroları var, özel güvenlik 500 bin sınırında-
herkes herkesi dinleyebiliyor. Genelkurmay istihbaratı daha önce ayrıydı,
Jandarmanın istihbaratı ayrıydı, Emniyetin istihbaratı ayrıydı, bir de GES
Komutanlığı vardı biliyorsunuz, bütün bunlar dinleme yapabilir.
OKTAY VURAL (İzmir) – Ama Meclis
dinleyemez, dinlemez.
HASİP KAPLAN (Devamla) – TİB, yeni
kuruldu, herkes dinleyebilir… Meclisteki milletvekilleri de dinlemeden
şikâyetçi oluyor ama kendileri dinlemiyorlar.
Şimdi, hava sıcak, dışarısı güzel,
bahçede çiçekler, gölge var, çay kahve de geliyor, hiçbiri dinlemiyor. Niye?
Çünkü dertleri değil, onlar için ancak kapıya dayanınca dinleme…
OYA ERONAT (Diyarbakır) – Biz
buradayız.
HASİP KAPLAN (Devamla) – Sizler buradasınız,
burada olanları takdir ediyorum ben, kusura bakmayın, yani yüzde 5 oranında var
burada insanlar.
Şimdi, burada, mikro ses kayıt
cihazlarından dijitale, ses telefon kayıt cihazlarından casus kaleme,
gözlüklerden anahtarlıklardan kameralardan mikro kulaklardan dinleme
sistemlerine, GSM ortam dinlemeden bilgisayar dinlemeye, izlemeye her türlü
cihaz sokakta.
Ben, kendim, Araştırma Komisyonu
üyesiydim, Emniyet ve Jandarma istihbarat müdürlerine sordum, dedim: “Bu
cihazlar piyasada satılıyor, haberiniz var mı?”, “Yok.” dediler, “Kaç kuruş?”
dedim, “Yok.” dediler. Ben, İnternet’ten açtım, bir yeri gördüm, aradım,
onların önünde canlı canlı pazarlık yaptım “60 liraya ağabey, en iyisinden
dinleme cihazını kargoyla hemen gönderiyoruz sana, ne zaman istersen.” dedim
“Ya, bu suç muç değil mi?”, “Yok, kardeşim, yer şeyi yasal.” Yani ben Meclis
Komisyonunda bunu canlı canlı yaptım arkadaşlar.
Şimdi, burada, geldiğimiz noktada, siz,
kişilik haklarından, özel hayatın dokunulmazlığından, mahremiyetinden
bahsedebilir misiniz? Avrupa İnsan Hakları Sözleşmesi’ne taraf olan bir
ülkeyiz. 2001 Anayasa değişikliklerinin içinde haberleşme hürriyeti, konut
dokunulmazlığı, aileye saygı olayı, bütün bunlar anayasal hüküm altına alındı
ama her ne hikmetse, Cumhurbaşkanı dinleniyor, Başbakan dinleniyor, Anayasa
Mahkemesi, üst yargıçlar dinleniyor, bu ülkede dinlenmeyen kalmadı.
OKTAY VURAL (İzmir) – Hepsini Başbakan
dinliyor.
HASİP KAPLAN (Devamla) – Şimdi, sorduk
soruşturduk, bu önergeyi verdik ve bu önergeden sonra Komisyon kuruldu, biz de
hasbelkader bu Komisyonun üyesi olduk. O zaman, Barış ve Demokrasi Partisi
adına bu Komisyonla beraber arkadaşlarla incelemeler yaptık ve gittik Emniyet
İstihbarata, dedik ki: “Arkadaşlar, siz şöyle nasıl dinliyorsunuz, bize bir
anlatın bakayım.” Bizimle dalga geçtiler arkadaşlar, bize bir bilgisayar ekranı
gösterdiler, bir oda, o odaya kartla giriliyormuş, kartla çıkılıyormuş –şimdiki
Meclis odaları gibi, şimdi Meclis odalarına da biliyorsunuz, artık kartımızla
giriyoruz, çıkıyoruz ya- sonra, bir tane fare vardı, bir de ekran vardı,
dediler ki: “Biz buradan dinliyoruz.” O kadarını biliyoruz, bilgisayarda nasıl
dinleme olduğunu, TİB üzerinden yaptığınızı. Sonra, şunu sorduk: “Nasıl
dinleme?” İki türlü dinleme var; bir: Adli dinleme var. Adli dinlemede mahkeme
kararı gerekiyor. Mahkeme kararı için başvuruluyor ve bunun örneklerini
çıkardım, Komisyona verdim, hâkim kendi telefonunun altına imzayı çakmış. Kendi
telefonunu yazmışlar “hâkimin dinlenmesine” diye, hâkim kendi telefonuyla
ilgili dinleme kararı yazmış arkadaşlar. Bunu ben Komisyona verdim. Sonra,
gazeteciler kod adlarıyla yazmışlar, Pastör, Pastör’ün telefon numarası, Mehmet
Altan’ın ve diğerlerinin, diğer gazetecilerin, onların da dinlenme kararı
verilmiş. Milletvekilleriyle ilgili kararlar var. Arkadaşlar, milletvekilinin
dokunulmazlığı var bu ülkede, dinlenmez; bunu herkes bilir ama bir Bakan,
İçişleri Bakanı geldi, şu kürsüde dedi ki: “Ben milletvekillerini dinledim.”
Eski İçişleri Bakanı İdris Naim Şahin, herkes biliyor yani. Şimdi, o İçişleri
Bakanı yeni İçişleri Bakanına diyor ki: “Sen bizi dinliyorsun ‘paralel maralel’
diyerek.” Eski İçişleri Bakanına cevap veriyor yeni İçişleri Bakanı, diyor ki:
“Oo, senin zamanında ne dinlemeler gördük.”
Arkadaşlar, özel yetkili mahkemelerin
gizli tanık, gizli dinleme, gizli savcılık, gizli soruşturma, gizli
dosyalarıyla bu ülkede binlerce insan içeri konuldu, hapsedildi, uzun süre
tutuklandı, üç sene mahkemeye çıkarılmadı. Bu ülkeyi uzun tutukluluk belası
sardı, adil yargılanma hakkı ihlal edildi, adaletin olmadığı kaygısı ortama
hâkim oldu. Ne oluyor şimdi? Bakıyoruz, Anayasa Mahkemesi birer birer ihlal
kararları veriyor, Ergenekon, Balyoz, ondan sonra sporda şike olayı. 
Şimdi, bakıyoruz arkadaşlar, uzun
tutukluluk, adil yargılama, KCK davasında belediye başkanı ve siyasetçiler
tutuklu. Onlarla ilgili niye karar verilmiyor? Yok, çifte standart var bir
kesime, Kürt oldu mu yurttaş değil sanki, bir ayrımcılık… 
Peki, dosyalarda ne var? KCK
davalarının dosyalarını incelediğimiz zaman, adli dinlemenin dışına çıkıldığını
gördük arkadaş. 
2937 sayılı Kanun’da önleyici dinleme
diye bir hüküm var. Bu önleyici dinleme, MİT’in de zaman zaman yaptığı… Gerçi
bu son MİT Yasası’yla artık MİT her şeyi yapabilir, yani onun yetkisi, sınırı,
her şeyi verildi. Önleyici dinlemelere her ilde, vali, emniyet müdürü ve
komutan karar verebiliyor arkadaş. İlçelerde kaymakam, müdürler düzeyine düşen
bir önleyici dinleme var. Bu önleyici dinlemelerin bir kısmı TİB üzerinden
yapılıyor, bir kısmı GSM şirketlerinin üzerinden yapılıyor, bir kısmı yerinden
yapılıyor, bir kısmının dinleme araçları var. Sonra soruşturduk, 11 tane
dinleme aracı kayıp. Bu devletin demirbaşları nerede? Kimisi diyor ki “Ankara
Büyükşehir Belediye Başkanının garajındadır.”, kimisi bilmem, nerede diyor. 11 tane
koskoca dinleme aracı kayıp; uçtu mu, buharlaştı mı, sanki son Malezya uçağı
gibi birdenbire kayboldu; hâlâ bu ülke bulamadı. Hâlâ bu ülke Baykal’ın
kasetini çıkaranı bulamadı, hâlâ bu ülke MHP’ye yönelik bir seçim operasyonu
olan o kasetleri, o şantajcıları yapanı, dinleyeni… Bir kişilik bir olay değil,
örgütlü bir güç olayıdır bu. Eğer bu yüzlerce kişi üzerinde yoğunlaşıyorsa, çok
sistemli, siyasi, ahlak dışı suç teşkil eden örgütlü bir harekettir ve
bulunamadı. Nasıl oluyor bulunamıyor? Birileri yapıyor, birileri koruyorsa
bulunmaz arkadaşlar. Bu böyledir, fail bulunmaz. Eğer failin arkasında devletin
yetkisini, gücünü kullananlar varsa onlar bulunmaz. Buradan açıklıkla
söylüyorum, biz çok net söylüyoruz. Öyle böcek möcek peşine düşenlere şunu söylemek
istiyorum ben: Çok çeşit böcekler var; kapalı devre böcekler, telefon hattı
böcekleri, şehir böcekleri, açık devre cihazları, optik böcekler, ultrasonik
böcekler, radyo frekansı, “wifi” böcekleri, 3G böcekleri ama en kötü böcekler
var ya, bu böcekleri koyan böceklerdir. Asıl bu böcekleri temizlemeye başlamak
lazım. O zaman önleyici dinleme sağlanır. 
Buradan, bu araştırma raporunda imzası
olan bir arkadaşınız olarak -şimdi bir görüşmemiz var, Yüksek Seçim Kuruluna
gidip geleceğiz- size çok çok daha teknik nasıl önlenebilir, öyle hava civa
değil… Bu ülkede istenirse Meclis bir haftada bu gizli dinlemeyi bitirebilir.
Bunun bütün örneklerini burada anlatacağım.
Teşekkür ediyorum.
BAŞKAN – Teşekkür ederiz Sayın Kaplan.
Mardin Milletvekili Erol Dora.
Buyurunuz Sayın Dora.
EROL DORA (Mardin) – Sayın Başkan,
değerli milletvekilleri; 489 sıra sayılı Haberleşme Özgürlüğüne ve Özel Hayatın
Gizliliğine Yönelik İhlallerin Tespiti ve Önlenmesine İlişkin Tedbirlerin
Belirlenmesi Amacıyla Kurulan Meclis Araştırma Komisyonu Raporu üzerine
Halkların Demokratik Partisi adına söz almış buluyorum, Genel Kurulu saygıyla
selamlıyorum.
Kanuna aykırı biçimde yapılan ve adına
ise ister önleme ister adli ister ortam dinlemesi densin, netice itibarıyla
muhaberatın gizliliği esası ortadan kalkmış durumdadır. 
Son yıllarda hukuka aykırı düzenlemeler
artmış, bu durum son birkaç yıldır tüm eleştiri ve hukuka aykırılığın
giderilmesi adına yürütülen çabalara rağmen devam etmektedir. Önceleri Adalet
Bakanlığı bu dinlemelerden haberdar olduklarını ve dinlemelerin hukuka uygun
olduğunu belirtmişken, hâlihazırda durumun kontrolden çıktığı malumdur.
Değerli milletvekilleri, demokratik bir
hukuk devletinde delil elde etme soruşturmanın temel amacı ve kolluğun görevi
olmakla birlikte, bu amaç ve görev insan hakları ihlallerini meşrulaştırıcı ve
hukuka aykırı davranmanın bir mazereti olamaz. Nitekim, Anayasa’nın 22’nci
maddesi kural olarak “Herkes, haberleşme özgürlüğüne sahiptir. Haberleşmenin
gizliliği esastır.” der. Tarafı olduğumuz ve onaylamakla iç hukuk mevzuatına
dâhil ettiğimiz Avrupa İnsan Hakları ve Temel Özgürlüklerin Korunması
Sözleşmesi’nin 8’inci maddesinde de herkesin, haberleşmesine saygı gösterilmesi
hakkına sahip olduğu kurala bağlanmış. Bu hakka bir kamu otoritesinin
müdahalesinin ancak, ulusal güvenlik, kamu emniyeti, ülkenin ekonomik refahı,
dirlik ve düzenin korunması, suç işlenmesinin önlenmesi, sağlığın ve ahlakın
veya başkalarının hak ve özgürlüklerinin korunması için, demokratik bir
toplumda gerekli olan ölçüde ve yasayla öngörülmüş olmak koşuluyla söz konusu
olabileceği belirtilmiştir. 
Değerli milletvekilleri, Türkiye’de,
seçilmişler, atanmışlar, medya mensupları, politik mücadele yürüten yurttaşlar,
neredeyse herkes dinlenebilmekte, bu hâliyle haberleşme özgürlüğü ve özel hayatın
gizliliği hakkı âdeta ortadan kalkmış bulunmaktadır. Nitekim, KCK
operasyonlarında Barış ve Demokrasi Partisi milletvekillerinin dinlendiği
bizzat İçişleri eski Bakanı Sayın İdris Naim Şahin tarafından itiraf
edilmişken, geçen iki yıla yakın sürede “Selam” terör örgütü adı altında,
toplamda 7 bin kişinin dinlendiği bilgisi de gazete manşetlerine yansımıştır.
Haberleşme özgürlüğü ve özel hayatın
gizliliğine yönelik ihlallerin tespiti ve önlenmesine ilişkin tedbirlerin
belirlenmesi, aslında, ülkemizde yıllardır gündemleşmesi gereken bir konu iken,
AK PARTİ mensuplarının gizli dinlemelere maruz kalmaları sonucu böyle bir
komisyonun kurulmuş olması, özgürlükler konusunda Türkiye’de yaşanan bencil
siyasi tutumların önemli bir göstergesidir.
Değerli milletvekilleri, AK PARTİ
iktidarı, özel yetkili mahkemeler örneğinde olduğu gibi, özgürlüklerin
kısıtlanması, engellemeler ve siyasi tasfiye girişimleri kendi iktidarına
yönelene kadar her türlü hukuksuzluğa sessiz kalmış, hatta yaşanan
hukuksuzlukları “Efendim, adli mercilere müdahale etmemiz uygun değildir.”
sloganlarıyla geçiştirmek suretiyle alkışlayabilmiş, ancak benzer girişimler
kendi iktidarlarına yöneldiğinde, sözüm ona demokrasi ve özgülük hamisi
kesilebilmişlerdir. 
Sayın Başkan, değerli milletvekilleri;
geçmişte olmasa da bugün gizli dinlemelerle ilgili itham edilen ve adına
“paralel yapı” denilen organizasyona ilişkin, bu organizasyonun
gerçekleştirdiği hukuksuzluklarla ilgili Hükûmet yetkilileri her ortamda
yüzeysel ifadelerle büyük tehlikelerden söz etmektedirler ancak Hükûmet
yetkilileri bu paralel yapılanmanın ne gibi cürümler işlediği, bu cürümleri
işlerken nereden, hangi kişi ve kurumlardan cesaret ve destek aldıkları, bu
destekleri hangi biçimlerde aldıkları, bu “paralel yapı” olarak adlandırılan
organizasyonu kim ya da kimlerin himaye ettiğiyle ilgili gerek Parlamentoyu
gerekse kamuoyunu aydınlatacak bilgiler vermekten de özenle kaçınmaktadırlar. 
Değerli milletvekilleri, tüm siyasi
partiler, tüm milletvekilleri ve tüm siyaset yapan bireyler “demokrasi”
kavramını oldukça yoğun biçimde kullanmaktadırlar. Ancak şu soruyu sormak
gereklidir diye düşünüyorum: Bizler demokrasiyi ve özgürlükleri, temel hakları
yalnızca bir zümre, belli bir siyasi grup, bir etnik ya da dinî kimlik için mi
istiyoruz yoksa Türkiye Cumhuriyeti yurttaşı olan herkes için ve tüm farklı
siyasi eğilimler için eşit ölçüde mi istiyoruz? Bu soruya vereceğimiz yanıt
aslında demokrasi algımızı, özgürlükler algımızı, adalet algımızı gözler önüne
serecektir.
Değerli milletvekilleri, 17 ve 25
Aralık yolsuzluk operasyonları kapsamında gözaltına alınan ve birer yetişkin
olmalarına rağmen kamuoyuna “bakan çocukları” biçiminde yansıtılmak suretiyle
dramatize edilen tablolar karşısında Hükûmet yetkilileri bu durumu “paralel
yapının iktidarı tasfiye girişimi” sayabilmiş, binlerce polis ve onlarca
hâkimin görev yerleri değiştirilmiştir. Ancak geçtiğimiz haftalarda Adana’da
henüz 15 yaşında olan İbrahim Aras adlı bir çocuğun, polisin yakın mesafeden
attığı bomba nedeniyle kafatası bedeninden ayrılmış ve kafatası parçalanmış ve
İbrahim yaşamını yitirmiştir. İbrahim Aras için Hükûmet yetkilileri, bakan
çocuklarının bir süre gözaltında tutulmaları karşısında gösterdikleri tepkinin
yüzde 1’ini dahi gösterememişlerdir veya Hükûmet yetkilileri 17 ve 25 Aralık
operasyonları kapsamında gözaltına alınanlarla ilgili sürekli dillendirdikleri
“masumiyet karinesi” kavramına dair tutumlarını kendi Hükûmetleri döneminde
haksız yere cezaevlerinde yıllarca tutuklu olarak bekletilen diğer tutuklularla
ilgili de takınamamışlardır. Dolayısıyla, görmekteyiz ki Hükûmet, demokrasi,
hukuk devleti ve kişi hürriyeti gibi kavramları ancak iktidarında bir çatlak
oluştuğunda önemsemektedir. 
Sayın Başkan, değerli milletvekilleri;
haberleşme özgürlüğü, evrensel hukukta da karşılığını bulduğu üzere,
engellenmemelidir. Haberleşme hürriyetinin engellenmesine dönük her türlü
girişim elbette hukuk devleti dairesinde karşılığını bulmalıdır. Diğer
taraftan, ayrıca belirtmek gerekir ki haberleşme hürriyetinin engellenmesine
yönelik tartışma konusuyla 17 ve 25 Aralık benzeri yolsuzluk operasyonlarının
kapsamları da farklı kategorilerde ve titizlikle ele alınmalıdır. Haberleşme
özgürlüğüne ve özel hayatın gizliliği ilkesine aykırı davrananların yanında,
yolsuzlukla mücadele ve yolsuzlukların açığa çıkarılması kapsamında kurumsal
yetkilerin yarattığı nüfuzu kullanmak suretiyle kamunun zarara uğratılması ve
haksız şahsi kazanç elde edilmesi, yolsuzluk, rüşvet biçiminde cürüm ve
cüretlerin faillerinin de ivedilikle ve adil bir biçimde araştırılması ve
adaletin önüne çıkarılması gerekmektedir. 
Değerli milletvekilleri, haberleşme
özgürlüğü ve özel hayatın gizliliğine yönelik mücadelede gösterilen performans,
yolsuzluk ve rüşvetle mücadelede de gösterilebildiğinde belki ilke açısından
siyasi bir tutumdan söz edilebilir. Aksi takdirde, haberleşme özgürlüğü ve özel
hayatın gizliliğine dönük yasal düzenlemeler, yolsuzluk ve rüşvetle ilgili
yürütülen soruşturmaları perdelemek niyetinde yürütüldüğünde yönetimin
şeffaflığı ilkesinden bahsedemeyiz. Mesele, birilerinin tutuklanıp birilerinin
serbest bırakılması değildir. Bizler de bütün yurttaşlar gibi adaleti referans
alan yasalar, adaleti sağlamaya çalışan yargıçlar ve bunlara saygı duyan bir
iktidar ve hükûmet istiyoruz. 
Sayın Başkan, değerli milletvekilleri;
komisyon raporu vesilesiyle Halkların Demokratik Partisi ve şahsım adına altını
çizerek belirtmeliyim ki bizler, Türkiye’de kişi hak ve özgürlüklerinin
evrensel hukuk standartları çerçevesinde sağlanabilmesi için her türlü meşru
mücadeleyi, bugüne kadar olduğu gibi, bugünden sonra da vermeye devam edeceğiz.
Aynı biçimde, altını çizerek belirtmem gereken bir nokta da şudur ki: Bir
hükûmetin hesap verebilmeye, denetlenebilmeye açık ve hazır olması, bir
iktidarın demokratlık ve şeffaflık karnesinde önemli noktaları işgal
etmektedir. Zira, bir iktidarın denetlenebilir olması ya da olmaması iktidarın
diğer alanlardaki politika ve icraatlarının da bir aynası niteliğindedir. 
Bu temelde,
komisyon raporunun, muhalefet şerhlerinin bir bütün olarak AK PARTİ iktidarı
tarafından dikkate alınarak gereken adımların atılması elzemdir diyor, Genel
Kurulu tekrar saygıyla selamlıyorum.
BAŞKAN –
Teşekkür ederiz Sayın Dora.
Antalya
Milletvekili Gürkut Acar.
Buyurunuz Sayın
Acar. (CHP sıralarından alkışlar)
GÜRKUT ACAR (Antalya)
– Sayın Başkan, değerli milletvekilleri; haberleşme özgürlüğüne ve özel hayatın
gizliliğine yönelik ihlallerin tespiti ve önlenmesine ilişkin tedbirlerin
belirlenmesi amacıyla kurulan Meclis araştırma komisyonu hakkında söz aldım.
Hepinizi saygıyla selamlıyorum.
Değerli
arkadaşlarım, bu rapor aslında Türkiye Büyük Millet Meclisine yakışmayan bir
rapordur. Tamamıyla yasak savma kabîlinden getirilmiştir ve oyalamaya,
aldatmaya yöneliktir. Özellikle, insan yaşamının en önemli bölümü olan özel
hayatın gizliliği konusunda bu rapor hiçbir şey taşımamaktadır. 
Değerli
arkadaşlarım, yıllarca bu gizli kayıtlardan şikâyet edildi ama siz Adalet ve
Kalkınma Partisi olarak hiçbir adım atmadınız. Muhalifler dinlendiği için hiç
şikâyet etmediniz. Başbakan seçim meydanlarında bunları kullandı, Adalet Bakanı
adaleti sağlaması gereken Bakan, yasa dışı dinlemelerden medet umdu. Şimdi,
Başbakan böcekten şikâyet ediyor, buna hakkı var mı? Bunların sorumlusu,
bunları besleyip büyüten Adalet ve Kalkınma Partisi değil midir, Sayın
Başbakan değil midir? 
Değerli
arkadaşlarım, bakınız, bu raporda yer alan bazı konuları hep birlikte görelim.
Burada, bu raporda, bu Komisyonun dört ay çalıştığı söyleniyor ancak bu
Komisyon bu kadar çalışmamıştır. Çalışmaların devamı için de ek bir süre
tanınacağı beklenirken bir aylık süre uzatımı rapor yazım süresi için
kullanılmıştır. Çalışmalar sırasında, iki haftadan fazla sürede alt komisyon
başkanlarının programları gerekçe gösterilerek çalışma yapılmamış, neredeyse
bir buçuk aylık bir süre heba edilmiş, Komisyon çalışmaları engellenmiş ve
kamuoyundan kaçırılmıştır. 
Değerli arkadaşlarım, özellikle,
Komisyonda talep edilmesine rağmen, muhalefet parti temsilcilerinin Komisyona
bilgi verilmesini istedikleri kişi ve kuruluşlar getirilip burada dinlenmemiştir,
Komisyona çağrılmamıştır; çağrılan kurum ve kuruluşlar ise, Komisyona yeterli
bilgi ve belgeyi vermemiştir. 
Değerli arkadaşlarım, burada, ülkemizde
yaşanan yasa dışı dinlemelerle ilgili suç ve suçlulara karşı yetkili
kuruluşların neden görevlerini yerine getirmedikleri bu raporda yer almamıştır.
Sınırlı bilgi ve yetkiye sahip kurum temsilcilerinin Komisyonda sunum yapması
nedeniyle bir çok konu açıklığa çıkarılmamıştır. Burada, gizlilikler, gizli
dinlemelerle şeffaf hâle getirilmiştir; her türlü edep ve etik duygudan yoksun
bir şekilde itibarsızlaştırma, suçlama ve dışlama vesilesi yapılmıştır. Bu
gizli dinlemelerden dolayı ağır mağduriyetler yaşanmıştır.
Komisyona sunum yapan eski Emniyet
Genel Müdür Yardımcısı Emin Eraslan’ın, kaybolduğu iddia edilen 11 dinleme
aracıyla ilgili olarak yaptığı bilgilendirmede; İsrail, Kanada, Amerika
Birleşik Devletleri firmalarından veya Almanya’da bazı firmalardan temin
edildiği bildirilen bu araçların hangi ülkelerden alındığı, hangi amaçlarla
nerede kullanıldığı, ithalatları yapılırken hangi prosedürün uygulandığı,
paraların nasıl ödendiği, bunların amacı dışında bir büyükşehir belediye
başkanının dahi bu araçlardan kullandığı iddiaları araştırılmamıştır. 
Değerli arkadaşlarım, çok ilginç,
Türkiye’ye dışarıdan bazı tırlar giriyor, girişi belli ama çıkışı belli değil.
Bazı tırlar kayboluyor. Bu tırlarda ne olduğu araştırılırken bu sefer
Türkiye’ye dinleme araçları geliyor, ithal ediliyor ama dinleme araçları
Türkiye’de kayboluyor. Nerede olduğu belli olmayan dinleme araçları var. 
Değerli arkadaşlarım, bakınız, TTNET-Phorm, Türk Trust
konuları da raporda yer almış olmasına rağmen, Türk Trust şirketinin ürettiği,
insanların tüm kişisel hesap hareketlerine, banka bilgilerine, elektronik
postalarına, yazışmalarına kadar müdahale etme yetkisine sahip iki adet hatalı
sertifikanın bir tanesinin EGO Genel Müdürlüğü tarafından kullanıldığının
tespit edilmesi gözlerin Ankara Büyükşehir Belediyesine çevrilmesine neden
olmuştur ve buna rağmen bu sertifikanın nerelerde kullanıldığı, hangi
işlemlerin yapıldığı, alt sertifikaların üretilip üretilmediği tespit
edilmemiştir. 
Komisyona sunum yapan Sabri Uzun’un, Türkiye’de yapılan yasa
dışı işlemlerin tamamının devlet görevlileri tarafından yapıldığına ilişkin
sözleri, kurumlardaki insanların izni ya da iradesi olmadan böyle bir şeyin
gerçekleştirilemeyeceği iddiası Hükûmetin bu konuda da sorumlu olduğunu
göstermektedir. Değerli arkadaşlarım, bütün bu dinlemeleri yapanların resmî
kişiler olduğu açıkça ortada olduğu hâlde, bugün Adalet ve Kalkınma Partisi bu
resmî kişilerden bir tekini bile tespit etmemiştir. Komisyon raporunda bu konu
da üstü kapalı şekilde geçmiştir.
Öncelikle, Türkiye’de özellikle son on yılda yaşanan yasa
dışı izleme ve dinlemelerin kimler tarafından yapıldığı, hangi amaçlarla
yapıldığı, kimlere servis edildiği, harcamaların nereden ve nasıl karşılandığı,
örtülü ödeneklerinin kullanılıp kullanılmadığı bu raporda yer almalıydı,
almamıştır. 
Türkiye’de hangi yabancı istihbarat örgütlerinin bulunduğu,
eleman sayıları, bunların çalışma alanları, Türkiye’de hangi faaliyetlerde
bulundukları, Türkiye’de ne kadar süre daha kalacakları, masraflarının nasıl
karşılandığı, örtülü ödenek kullanıp kullanmadıkları, yaptıkları faaliyetlerden
Türk Hükûmetinin haberinin olup olmadığı konularında da bu raporda hiçbir şey
yoktur. 
Değerli arkadaşlarım, Komisyon üyelerinin dinlenecek kişiler
ve kurumlarla ilgili talepleri karşılanmamış, gerek şahıs olarak Komisyona
başvuranlar gerekse Komisyon üyelerinin dinlemesini istediği kişilerle ilgili
başvuruları sonuçsuz kalmıştır.
Değerli arkadaşlarım, bu rapor, tamamıyla, bu işin âdeta
örtbas edilmesi için, yasak savmak için yapılmıştır ve bu rapordan ağır şekilde
yararlanması gereken kimse yararlanamamıştır.
Bakınız, raporda, Türkiye'de dinleme
yapmaya yetkili kuruluşların hangi araç ve gereçleri kullandıkları, bu araç ve
gereçlerin envanterlerinin olup olmadığı, nasıl ithal edildikleri, nerelerde
hangi amaçlarla kullanıldığı da yer almamıştır ve özel hayatın gizliliği
tümüyle ihlal edilmiştir. Türkiye'de büyük acılar yaşanmıştır, fişlemeler
yapılmıştır, fişleme sorumlularından da hesap sorulmamıştır. Özel hayatın
gizliliği ağır şekilde ihlal edilmiştir. Kişisel bilgiler, veriler
yayınlanıyor, bu bilgilere şifreli ulaşma yetkisi olanlar “Şifre benim ama ben
sızdırmadım.” diyor ama bu dinlemelerden gelen bütün bilgiler basında yer
alıyor ve bu gizli dinlemeler itibarsızlaştırma, insanları önceden suçlama ve
ondan sonra da onlar hakkında adli işlemlerin yapılmasına sebebiyet veriyor. 
Değerli arkadaşlarım, raporda “log”
kayıtlarının tutulmasının önemi vurgulanırken Hrant Dink cinayetinde “log”
kayıtlarının nasıl ve kimler tarafından, hangi amaçla değiştirildiğinden
bahsedilmemiş, özellikle taklit baz istasyonları konusu yer bulmamış, A15, A25
araçlarının envanterleri ve nerelerde kimler tarafından hangi amaçla
kullanıldıkları, hangi verilerin elde edilerek kimlere servis edildiği konusu
da raporda yer almamıştır. 
Siyasi parti yöneticilerine karşı
yapılan itibarsızlaştırmalarla ilgili operasyonların nasıl, kimler tarafından
hangi yetkilerle yapıldığı, elde edilen bulguların kimlerle paylaşıldığı konusu
da raporda yer almamıştır. 
Değerli arkadaşlarım, bir partinin
genel başkanı hakkında onun istifasına sebebiyet verecek olan, bu konuda özel
hayatını deşifre eden kasetlerin bugüne kadar nereden, kim tarafından nasıl
basına servis edildiği, nasıl sızdırıldığı, özel hayatın böylesine acımasızca
nasıl ilan edildiği konusunda da maalesef bu raporda hiçbir şey yoktur. Türkiye
Büyük Millet Meclisi bu raporda aslında bütün bunların cevaplarını bulması
gerekirken raporda hiçbir şey yer almamıştır. Yasak savma kabîlinden bu rapor
ortaya konulmuştur. 
Değerli
arkadaşlarım, Türkiye Büyük Millet Meclisi herkesin hakkını koruyacak, herkesin
güven duyduğu, herkesin kendi hakkı ihlal edildiği zaman yardımına koşacak, ona
sahip çıkacak bir kurum olmaktan böylece çıkmaktadır. Türkiye’de maalesef
insanlar hakkını teslim edecek herhangi bir makam bulamıyor. Siyasetçiler
objektif hukuk kurallarını bir yana bırakıp “Sandık bizi akladı.” anlayışına
gidiyor.
Son olarak şunu
söylemek istiyorum: Türkiye Büyük Millet Meclisinde çoğunluk olmak her şeyi
örtbas ederek kendisinin aleyhinde olan her konuyu ötelemek değildir. Keser
döner, sap döner, gün gelir burada bu emirleri verenler ortaya çıkar ve bugün
iktidarda oldukları için hesap veremeyenler yarın hesap verir duruma
gelecektir. 
Hepinizi bu
düşüncelerle saygıyla selamlıyorum. (CHP sıralarından alkışlar) 
BAŞKAN –
Teşekkür ederiz Sayın Acar.
Denizli
Milletvekili Bilal Uçar.
Buyurunuz Sayın
Uçar. (AK PARTİ sıralarından alkışlar) 
BİLAL UÇAR
(Denizli) – Sayın Başkan, değerli milletvekilleri; Haberleşme Özgürlüğüne ve
Özel Hayatın Gizliliğine Yönelik İhlallerin Tespiti ve Önlenmesine İlişkin
Tedbirlerin Belirlenmesi Amacıyla Bir Meclis Araştırması Açılmasına İlişkin
Önergeleri ve Meclis Araştırması Komisyonu Raporu üzerinde önerge sahibi olarak
söz aldım. Bu vesileyle yüce Meclisi saygılarımla selamlıyorum.
Sayın Başkan,
değerli milletvekilleri; kişinin can ve mal emniyeti kadar önemli bir konu da
bireyin kendi iç dünyasıdır, özel hayatıdır. Kişilerin özel hayatı da canı ve
malı kadar önemlidir ve dokunulmazdır. Özel hayatın mahremiyeti, dokunulmazlığı
Anayasa’da düzenlenmiş, ayrıca Avrupa İnsan Hakları Sözleşmesi başta olmak üzere
evrensel hukukta da koruma altına alınmıştır. Özel hayatın korunması ne kadar
yasal teminata bağlansa da bilişim çağında gelişen teknoloji karşısında bundan
korunmanın pek mümkün olmadığı maalesef bir gerçektir. Dünyanın her yerinde,
başta siyasetçiler olmak üzere, pek çok kişinin haberleşme özgürlüğünün ihlali
yoluyla mağdur edildikleri herkesin malumudur. Bu öyle bir mağduriyet ki
kişinin özel hayatının, gizli hâllerinin, kendi iç dünyasında yaşadıklarının
gizlice kaydedilmesi ister basın yoluyla isterse sosyal medyada ya da üçüncü
bir kişinin yanında ifşa edilmesi, cana kast gibi etki yaratmakta, kişinin
toplum içinde onurunu yok etmekte, insan içine çıkamaz hâle getirebilmekte,
âdeta yaşarken öldürmektedir. Hangi sebeple olursa olsun, kişilerin özel hayatının
ihlal edilmesi asla kabul edilemez. Kime yapılırsa yapılsın, böyle bir durumda
herkes ilkeli davranmalı, değil rakibine, düşmanına karşı bile yapılsa tevil
yoluna bile gitmeden karşı çıkılmalıdır.
Buna rağmen,
İnternet çağında kişilerin özel hayatı bugün çok daha büyük bir tehdit
altındadır. Tehlikeyi bir yandan cebimizde taşıyoruz. Kişilerin özel hayatının
ses ve görüntü olarak kayıt altına alınması çok kolay. Yanımızdan ayırmadığımız
cep telefonları bir yandan hayatımızı kolaylaştırırken diğer yandan da özel
hayatımıza bir tehdit olarak her daim hazır vaziyette.
Özel hayatın
korunması noktasında devlet her türlü tedbiri mutlaka alacaktır, yaptırımların
caydırıcı olması da önemlidir. 2012 yılında Türk Ceza Kanunu’nda yapılan
değişiklikle özel hayatın gizliliğinin ihlalinde verilecek cezalar
artırılmıştır. Bunu basın yoluyla gerçekleşmesi hâlinde de yine aynı ceza,
basın için geçerli hâle getirilmiştir. Ancak bu konuda toplumsal bir
duyarlılık, bir bilinç oluşturmak gerektiğine inanıyorum. Daha anaokulundan
başlamak üzere eğitim kurumlarında bu konu işlenmeli, başkasının özel hayatını
ihlalinin büyük bir suç ve günah olduğu mutlaka öğretilmelidir. 
Sayın Başkan, değerli milletvekilleri;
burada en önemli görev siyaset kurumuna düşmektedir çünkü özel hayatın ihlaline
en fazla siyasetçiler maruz kalmaktadır. Aslında siyaset kurumunun burada iyi
bir sınav verdiği de söylenemez. Doğru olup olmadığı anlaşılmadan, yasal olup
olmadığına bakılmadan, özellikle bir yerlerden servis edilen telefon
dinlemelerinin çarşaf çarşaf afişe edilmesi, sırf rakiplerini yıpratmak için
sahip çıkılması siyasi çürümüşlüğün göstergesidir. Geçmişte “Şu şuna karşı
yaptı da işte, bugün bu böyle oldu.” diyerek hiçbirimiz bu konuda mazeret
üretmemeliyiz. Nereden ve kimden gelirse gelsin, ilkesel bir duruşla karşı
çıkmalıyız. 
Bununla birlikte, kişilerin gizli yaşam
alanına girerek veya başka suretle başkaları tarafından görülmesi mümkün
olmayan bir özel yaşam olayının görüntülü veya sesli olarak saptanması ve
kaydedilmesi suçtur. Ülkemizde tüm bu yasal düzenlemelere ve etkin ceza
yaptırımlarına rağmen, gerek yasal düzenlemelerden ve gerekse uygulamadan
kaynaklanan bazı sorunların olduğu görülmektedir. Yasa dışı biçimde
konuşmaların dinlendiği, kayda alındığı ve bu kayıtların kimi zaman basın
yoluyla hukuka aykırı bir şekilde kullanıldığı, buradan siyasi bir sonuç
alınmak istendiği yakın zamanda Türkiye'nin yaşadığı acı bir gerçek olmuştur.
Özellikle kamu görevi yapan bazı şahısların görevlerini kötüye kullanarak yasa
dışı dinlemelerin içinde olmaları vatandaşın gözünde devleti töhmet altında
bırakacak bir sonuç çıkarmıştır. Çünkü yasa dışı dinlemelerin devlet
imkânlarıyla yapıldığı yolunda çok ciddi iddialar eskiden beri mevcut idi.
Komisyon üyeleri olarak inceleme yaptığımız bazı kurumlarda bize
anlatılanlardan bu noktada çok da tatmin olmamıştık. İşte, 17 ve 25 Aralık
olaylarında yasa dışı dinlemelerin devlet içine sızan bir ihanet şebekesi
tarafından yapıldığı ortaya çıktı. Daha geçenlerde basına da yansıyan bir
dinleme skandalı bu konunun ne kadar ciddi olduğunu bize göstermektedir. Birçok
siyaset adamının farklı isimlerle ve bazı terör örgütleriyle
irtibatlandırılarak mahkeme kararıyla dinlendikleri belirtilmektedir. Buna
benzer bir hadisede binlerce, belki de on binlerce insanın sahte isimlerle
dinlendiği ortaya çıkmıştı. Hukuki süreç bu konuda devam etmektedir. Bu
ahlaksızlığı yapanlar elbette yargıda bunun hesabını vereceklerdir.
SEYFETTİN YILMAZ (Adana) – Dün
alkışlıyordunuz ama!
LÜTFÜ TÜRKKAN (Kocaeli) – Beraber kucak
kucağa geçti on bir sene!
BİLAL UÇAR (Devamla) – Özellikle bu
noktadan sonra yeni bir düzenleme yapılması ihtiyacı elzem olarak görüldüğünden
Ceza Muhakemesi 135’inci maddede değişiklik yapılarak dinleme kararı verilmesi
çok ağır şartlara bağlanmıştır. 
Dinleme kararları sadece ağır ceza
mahkemeleri tarafından oy birliğiyle verilecektir. Toplumun tamamına yakınında
“Dinleniyor muyum acaba?” şeklinde bir endişenin bulunması demokratik hukuk
devletinde kabul edilemez. En kısa zamanda bu algının ortadan kaldırılıp
başkasının hak ve özgürlüğünü ihlal etmeyen, kişi ve özgürlüklerinin
korunmasına ve mahremiyetine saygı gösterilen, güvenli, şeffaf, kanunlara uygun
ortamların oluşturulması gerekmektedir. Kişilerin özel hayatının ve
gizliliğinin korunması için mevcut cezaların bu tarz suçların işlenmesinde
caydırıcı olması da önemlidir. 
Sayın Başkan, değerli milletvekilleri;
işte haberleşme özgürlüğüne ve özel hayatın gizliliğine yönelik ihlallerin
tespiti ve önlenmesine ilişkin tedbirlerin belirlenmesi amacıyla kurulan Meclis
Araştırma Komisyonu, Türkiye Büyük Millet Meclisindeki tüm siyasi parti
gruplarının ortak iradesi ve mutabakatıyla kurulmuştur. Böyle bir Komisyonun
kurulması kamuoyunda büyük bir ilgi uyandırmış, sorunun çözüm yollarının ve
alınması gereken yasal, istihbari ve gerekli diğer idari tedbirlerin tespiti
noktasında bir beklenti oluşturmuştur. Bu nedenle, Türkiye Büyük Millet
Meclisinde grubu bulunan iktidar ve muhalefet partilerinin tamamının ortak
iradeleriyle kurulan Komisyonumuz çalışmalarını tamamlamış ve bugün görüştüğümüz
rapor ortaya çıkmıştır. 
Komisyon çalışmaları esnasında iktidar
ve muhalefet milletvekilleri büyük bir özveri, uyum içinde çalışmış, rapora her
bir Komisyon üyesi çok ciddi katkı sağlamıştır. Muhalefete mensup
milletvekillerinin muhalefet şerhlerinde de dikkate alınması gereken hususlar
bulunmaktadır. İşte bu noktadan sonra özel hayatın gizliliğinin korunması,
haberleşme özgürlüğüne yönelik ihlallerin ortadan kaldırılması amacıyla aynı
ortak irade ve kararlılığın devam etmesi gerekmektedir. Rakiplerine karşı
yapıldığında ses çıkarılmadığı zaman günün birinde kendilerinin de böyle bir
tehlikeye maruz kalabileceği unutulmamalıdır. Bu konu toplumun genel bir
hassasiyetidir. Özel hayatın korunması için alınması gereken tüm tedbirler
alınmalıdır. 
Bu raporun, bu ihlallerin son bulması
noktasında gelişmelere vesile olmasını diliyor, yüce heyeti saygıyla
selamlıyorum.(AK PARTİ sıralarından alkışlar)
BAŞKAN – Teşekkür ederiz Sayın Uçar. 
Milliyetçi Hareket Partisi Grubu adına
Isparta Milletvekili Nevzat Korkmaz…
Buyurunuz Sayın Korkmaz. (MHP
sıralarından alkışlar) 
MHP GRUBU ADINA S. NEVZAT KORKMAZ
(Isparta) – Sayın Başkan, değerli milletvekilleri; kanunsuz dinlemeler için
kurulan Meclis araştırma komisyonunun raporunun görüşülmesinde Milliyetçi
Hareket Partisinin görüşlerini açıklamak üzere huzurlarınızdayım. Heyetinizi
saygıyla selamlıyorum. 
Değerli milletvekilleri, bu kürsü,
milletin kürsüsü, milletin sorunlarının dillendirildiği bir platform olmalı
tabii ki. Millet aldatılmaz. Burada yapılan tüm konuşmalar samimi olmalı ve
sonuç odaklı olmalı. “Dostlar alışverişte görsün.” tavrıyla zaman kazanmak ya
da iş yapmayıp da yapıyormuş gibi görünmek, bir kere, millî iradeye
saygısızlık.
Ortada muhalefetin yıllarca söylediği,
ancak 17-26 Aralık yolsuzluk hadiselerinden sonra da iktidarın can havliyle
sıkça dillendirdiği bir suç var: İnsanların anayasal hakkı olan haberleşme
hürriyeti ve özel hayatın gizliliğini ihlal eden gayrimeşru dinlemeler. İddia
olmaktan çıkmış. Ülkenin yönetiminden sorumlu Başbakan Cumhurbaşkanından Meclis
Başkanına, şahsından ailesine ve çocuklarına kadar dinlenmedik kimsenin
kalmadığını itiraf ediyor. 
TİB 2012-2013 yıllarında 510 bin
kişinin mahkeme kararıyla dinlendiğini açıklıyor. Bu sayı kanunsuz dinlemeler
hariç. TİB’deki 2012 öncesi kayıtlar silinmiş değerli arkadaşlar. Tarih
manidar. 2011 seçimlerinde Milliyetçi Hareket Partisine kurulan gayrimeşru
dinleme tuzaklarının ve faillerinin hâlen daha bulunamadığını, bu ahlaksız
tezgâhı ortaya çıkarmak namus borcu olduğu hâlde AKP’nin bu olaylarla ilgili
kulağının üzerine yatmış olduğunu hatırlatmama bilmem gerek var mı? 
Millî Savunma Bakanı Sayın İsmet
Yılmaz’ın 510 bin kişinin dinlenmesine vicdanı müsaade etmemiş olmalı ki “Bu
sayı makul değil, ölçü kaçmış.” diyor. Evet değerli milletvekilleri, ölçü kaçtı
ki ne kaçtı. Şu sıralarda oturup da dinlenmediğinden emin olan var mı merak
ediyorum. Vatandaş tedirgin, toplum huzursuz. Bir paranoya oluşmuş toplumda.
Herkes kendi telefonlarından, bilgisayarlarından korkar hâle gelmiş. Evet, ey
AKP, nereden nereye. 
Herkesin bildiği gibi rüzgâr eken
fırtına biçermiş. 2011’de Milliyetçi Hareket Partisini Meclis dışında bırakmak
için kurulan bu namussuz dinleme tezgâhına karşı eğer ülkeyi yöneten Başbakan
ve AKP sözcüleri adam gibi bir tepki koysalardı, bir muhalefet lideri hakkında
ortaya sürülen CD ve kasetlere zevkten dört köşe olmuş bir hâlde “Efendim,
eline beline diline sahip olacaksın.” denmeseydi ve “Ne özeli kardeşim, genel
genel.” diye vicdanları sızlatan naralar atılmamış olsaydı bugün yaşanan kaos
ve karmaşa bu boyutlara ulaşmayacaktı, AKP’nin en azından söyleyeceği bir
şeyleri olacaktı. Maalesef Hükûmet, bu ahlaksız senaryoları hayata geçirenler
karşısında âdeta onay verircesine sessiz kalmış, hatta alkışlamıştır. 
Tekrar edelim ki buradaki dramatik
sorun, iktidarın bu kanunsuz dinleme ve gözetlemelerin engellenmesi ve
sorumluların ortaya çıkması için gayret sarf etmemiş olmasıdır. Oğluyla yaptığı
konuşmalara İnternet yasakları getiren Başbakan, Milliyetçi Hareket Partisine
kurulan ahlaksız kumpaslara ve günlerce dizi film gibi İnternet’te
yayınlatılmasına göz yumarak, gerekli tedbirleri üretmeyerek âdeta destek
vermiştir ve bu işin açıkça siyasi sorumlusudur. Bunu onur meselesi yapıp
istifa eden milletvekili adayları için Başbakan alacağı 3 tane oy için onların
şeref ve haysiyetlerini, aile yapılarını düşünmeden meydanlarda istismara
yönelmiştir; bugün bumerang gibi kendisini, ailesini ve bakanlarını vurmuştur.
“Özel hayatım” dedikçe insanlar koro hâlinde “Ne özeli, genel genel.” diye
bağırmaktadır. Bu konuda söylenecek çok şey var. 
Değerli milletvekilleri, bu meselelere
“Oh olsun!” demeden milletin huzuru için acilen çözüm üretmek lazım geldiğini
biliyoruz. Bu Komisyon da bunun için kurulmuştu. Maalesef, bu ahlaksız
dinlemeler, gözetlemeler kendilerini vurduktan sonra AKP’nin aklı başına
gelmiştir, bu rezillikler ayyuka çıkıp ayağa düştükten sonra. Keşke işin
başında AKP muhalefetin rahatsızlıklarına kulak verip bu rezaletin üstüne gitme
hususunda birlikte çalışmaya razı olsaydı. Tıpkı Soma Maden Ocağı olayında
günah çıkarmak için araştırma önergesini reddedip on beş gün sonra kabul etmesi
gibi, dinlemeler bir başka partinin başına geldiğinde keyif çatan AKP, kendi
başına gelince “Bizi dinliyorlar.” diye feryat figan etmiştir. Şimdi de bir yerleri
suçlayarak kamuoyu oluşturmaya çalışmaktadır. AKP deneme-yanılma yoluyla
doğruları görmektedir. Bu arada onurlar ayaklar altına alınmış, ahlaki değerler
pazara çıkarılmış. Bunun hiçbir önemi yoktur Başbakan için, yeter ki siyaseten
oya tahvil edilsin, yeter ki muhalefet zor duruma düşürülsün. 
Sayın milletvekilleri, çoğunluğunu
AKP’li vekillerin oluşturduğu bu Komisyon Raporu bugün Genel Kurulda müzakereye
açılmıştır; maalesef, Mecliste 3-5 milletvekilinin bulunduğu bir Genel Kurul
önünde. Genel Kurulda müzakereye açılmış ama maalesef -tekrar ediyorum- AKP
milletvekilleri, ülkeyi yönetme sorumluluğunu taşıyan AKP Grubu Meclis
sıralarını boş tutmuştur. İncelendiğinde görülecektir ki hem çalışma yöntemleri
hem de meselenin asıl sebeplerini ortaya koyma açısından bugün Meclis Genel
Kurulu gündemi önüne getirilen rapor yetersizdir. 
205 sayfalık raporun 180 sayfası
uluslararası hukuk, anayasal ve yasal mevzuatla ilgili, kitabi bilgiler. Bu
ahlaksız dinlemelerin sorumlularının kimler olduğu ya da olabileceği hiç
tartışılmamış, sanki Komisyon çoğunluğu bir zülfüyâr endişesi taşımış gibi,
“Sorumlular kimdir?” “Amaçları nedir?” sorularını Komisyon kendisine hiç
sormamıştır. Hâl böyleyken yani bu kanunsuz dinlemeleri yapanlar ortaya
çıkarılıp cezalandırılmadığı için bu çalışmaların bir netice vermesi mümkün
değildir. Üstü âdeta kapatılsın, gitsin istenmiştir AKP tarafından. Mevcut
mevzuatta aslında bu ihlalleri yapanlar hakkında gerekli yaptırımlar vardır.
Burada bir eksiklik yok ama tatbik edende bir sıkıntı var değerli arkadaşlar. 
Yasaları uygulayan idaredir ve yargının
siyasi sorumluluğunu da Hükûmet taşımaktadır. Bu raporda laf olsun torba dolsun
anlayışıyla âdeta bir kitap neşretmek üzere 180 sayfa mevzuat kısmına ayrılır
iken uygulamadaki sorunlara yani Hükûmetin sorumluluğuna hiç değinilmemiştir.
Bu alanda görev ve sorumlulukları bulunan Emniyetin, Jandarmanın, MİT’in TİB’in
görevini yapmadığı ya da yapamadığı ve suçluların neden tespit edilemediği
hususlarına hiç dokunulmamıştır. Cumhuriyet savcıları ve yargı neden olaya
müdahil değildir, neyi beklemektedirler bu konu hiç ele alınmamıştır. Bu kadar
soru cevapsız kaldığı için de tüm bu kurumların siyasi sorumluluğunu taşıyan
Hükûmetin kanunsuz dinlemelere karşı karartma yaptığı şüphesi hasıl olmuştur.
Hukuk devletlerinde tabii ki bu şüphelerin aydınlatılması zarureti vardır. 
Değerli arkadaşlar, hukuksuz dinleme ve
özel hayatın gizliliğine müdahaleler, üç şekilde olabilir: Ya yasal dinleme
olabilir, ancak dinlemeyi yapan kamu görevlisinin amacı aşan uygulamaları
vardır; ya bu yasal kurumlar yasa dışı amaçlarla kullanılabilirler ya da
istihbarat örgütlerinin işlemiş oldukları hukuksuz dinleme suçu olabilir. 
Mevzuatta fazlaca bir sıkıntı
olmadığına göre kanun dışı dinlemelere ülkemizde neden sıkça rastlanmaktadır?
Bu soruya doğru cevap verebilmek için üçlü sacayağına dikkat etmek lazımdır; ya
dinleme kararı veren mercilerdir ya teknolojidir ya da dinleme yapan
kurumlardaki ihmal ya da kasıtlardır suçlu. 
Sayın milletvekilleri, özel hayata
müdahale etmek veya hukuksuz dinlemeler yapmak üzere birçok yöntem vardır.
Elbette bu konuda şehir efsaneleri de vardır. Herkes dinlendiğine inanmaktadır
ve 76 milyon insan dinleniyor olarak kendini görüyor ise burada da bir sıkıntı
var demektir. Bir toplum bu noktaya gelmişse ülkeyi yönetenlerin bunda çok
büyük payı vardır. Çağdaş ülkeler kılı kırk yararak aslolan özel hayata
müdahale etmemek, haberleşme hürriyetine saygı duymak derken biz de işin
kolayına kaçılmıştır. Hemen dinleme kararı alınması, hemen uygulamaya konulması
herhâlde büyük bir ilkellik olsa gerektir. 
TİB 2005 yılında kurulmuş, bir yıl
sonra da dinlemeler başlamıştır. Dinleme işlerinin tek bir çatı altında
toplanması ve bu işlerin mevzuat dahilinde, hukuka uygun olarak yapılıyor
olması beklenir 2006 ve 2010 yılları arasında ihlaller hızla artmış,
hukuksuzluklar âdeta yasal bir kisveye büründürülerek toplum hayatına bir kâbus
gibi çökmüş, milletin neredeyse tamamında bir korku imparatorluğu
oluşturulmuştur. 
Milliyetçi Hareket Partisinin daha önce
verdiği araştırma önergelerinde Hükûmetin gerekli tedbirleri üretmediği, ihmal
ve savsaklamalarla olayı örtbas etmeye çalıştığı vurgulanmış, 2011 seçimleri
öncesinde Milliyetçi Hareket Partisine kurulan tuzakların müsebbiplerinin
ortaya çıkarılmasında Hükûmetin isteksizliği ve ihmaline sık sık vurgu
yapılmıştır. 
Hukuksuz dinlemelere karşı hiçbir şey
yapmayan Başbakanın, dinleme ofisinde ortaya çıkan böceklerle bu minvalde
koparılan fırtınaların daha sonra dillendirilecek paralel yapı iddialarının
âdeta altyapısını oluşturmak üzere kamuoyuna servis yapıldığı yönünde ciddi
şüpheler, ciddi kaygılar vardır. Nitelik Başbakan Erdoğan’ın makamına böcek
konulduğu iddiasıyla ilgili 11 şüphelinin tamamının mahkemede ilk etapta
serbest bırakılması bu tahminleri güçlü kılmaktadır. Ondan sonra hepinizin
bildiği üzere bir hâkim Başbakanın isteğini, arzusunu yerine getirmek üzere
grup konuşmasında verdiği talimatı yerine getirmiş, 5 tanesini akşamüzeri
yeniden tutuklamıştır. 
Üstelik Erdoğan’ın “Ülkenin Başbakanını
dinlemişlerse vatandaşa kim bilir neler yapmışlardır.” sözleri de komikliktir,
acizliktir. Evet, Sayın Başbakan, senin yönettiğin ülkede vatandaşa neler
yapıldı neler?  Şayet bostan korkuluğu değilse işlevin, niye engel olmadın,
niye vatandaşlarını koruyamadın? Başbakanlık çözüm makamıdır, sızlanma yeri
değildir. Hele hele devletin en üst makamı olan Genelkurmay Başkanlığı,
Cumhurbaşkanlığı, Meclis Başkanlığı, efendim, siyasi partilerin genel
merkezlerinin dinlenmesi gibi aslında ülke güvenliğini yakından ilgilendiren
iddiaları önce ortaya atıp sonra da bir daha ağzına almaması şayet planlı bir
şey değilse daha sonra yapılacak operasyonlara bir altyapı hazırlandığı
şüphesini uyandırmaktadır. Çünkü Başbakan, iddiaların peşine düşme, sorumluları
ortaya çıkarma hususunda yine her zamanki gibi kulağının üzerine yatmış
görünmektedir. Bugünlerde bu vahim iddialar vuzuha kavuşturulmadan, değerli
milletvekilleri, orta yerde durmaktadır. Bu iddialarla ilgili ne söz konusu
makamlar ne de Başbakan kamuoyunu aydınlatacak bir adım atmamışlardır. Bu
konuda Sayın Başbakan bildiklerini kamuoyundan niçin gizlemektedir? Acaba bu
iddialarla Cumhurbaşkanlığı seçimi öncesinde, her seçim öncesi yaptığı gibi,
istismarla, istismarlarla bazı siyasal avantajlar yakalamak ya da kimi rakip
güçlere mesajlar vermek kurnazlığıyla mı hareket etmektedir? Her iki taraf için
de onlarca kuşku ve soru uyandıran bu iddialarla vatandaş nezdinde AKP’nin yine
kaset siyasetine soyunduğu gibi bir iddia dillendirilmektedir. Asıl kaygı ve üzüntü
verici olan, değerli milletvekilleri, dinlemeler ve gözetlemeler üzerinden
siyaset üretilmesi, âdeta on iki yılık AKP yönetimlerinde bir siyaset aracı
olarak topluma kanıksatılmıştır. 
Komisyon, kanunsuz dinlemeler hususunda
bir müddet disiplinli çalışıyor gibi bir intiba verdikten sonra, son
dönemlerinde işlevsizleştirilmiş, somut bilgiler veren sunumlar yapan uzmanlar
susturulmuş, aforoz edilmiştir. Çünkü bu uzmanlar zülfüyâre dokunmuştur;
“Kitlesel dinlemelerin bu kadar organize bir biçimde yapılabilmesi Hükûmetin
bilgisi dışında gerçekleştirilemez.” yani “Hükûmet sorumluluğu var.” dedikleri
için. 
“Delilden sanığa gitme” gibi bir ilke
dururken “önce sanık yarat, sonra delil topla” gibi bir hukuk dışı zemine
kayılmıştır. Türk Silahlı Kuvvetlerine kumpas kurulması iddiası üzerinde
durulmamıştır. Hükûmet bu rezaleti hiç üzerine almamış, merak dahi etmemiştir.
Savcılar ve hâkimler de Başbakanın hemen yanı başında yer alan, aynı zamanda
bir milletvekili olan iddia sahibini bir dinleyelim dememişlerdir. Bildikleri
bir şey var da söylemiyor ise hukuk devletinin katledilmesidir bu ama bilmeden,
cahilce suçluyorsa da hâkim ve savcıların, hiç olmazsa kendi onurlarını koruma
açısından, bu şahsı yargının huzuruna çıkarmış olması gerekmez miydi? Ama
maalesef Hükûmet, kör, sağır ve dilsizleri oynamış, yargı gözlerini kapamıştır.
Anayasa’nın 20 ve 22’nci maddeleri ile
Ceza Muhakemeleri Usul Kanunu’nun ilgili maddesinde yer alan düzenlemeler
aslında AB standartlarından aşağıda değildir. Ne çare ki sorun -biraz önce de
söylediğim gibi- uygulayıcılarda, sorun hükûmettedir. Hükûmetin kanunsuz
dinlemeler karşısında suçluları ortaya çıkarıp cezalandırmak yerine hiçbir adım
atmaması, sessiz kalması, bu hukuksuzluğa zımni onay verdiği anlamına
gelmektedir. Bu tutum da kanunsuz dinleme yapmak isteyenlere cesaret
vermektedir. “Her alanda muktedir bir Başbakan ve güçlü Hükûmet” naraları
atanlar, her ne hikmetse bu alanı gördüklerinde sus pus olmakta ve başı önde
mahcup delikanlı rolünü oynamaktadırlar. Bu meselenin daha fazla konuşulmasının,
Pandora’nın kutusunu açacağı gibi bir kanaat oluşmasına yol açmaktadır
Başbakanın ve AKP’nin bu tavrı. 
AKP’li komisyon üyeleri, hukuk
devletinde dinlemenin istisnai olduğunu, mümkünse hiç başvurulmaması lazım
geldiğini unutarak, acaba sürekli dinlemeleri nasıl yasal bir mevzuata
kavuştururuz arayışı içine girmişlerdir. Hâlbuki 17-25 Aralık yolsuzluklarında
konu Erdoğan ve kendi bakanları mevzubahis olunca mahkeme kararıyla yapılan
yasal dinlemelere dahi karşı çıkmışlardır. Yani onlar, dinlemelerin yasal ve
makul olup olmadığıyla değil de Başbakan ya da AKP’yle ilgili yapılıyor olup
olmamasına bakmaktadırlar. 
Milliyetçi Hareket Partisi, CHP için
hukuksuz dinlemeler yapılırken suskun kalan, hatta bundan siyaseten bir takım
elbise çıkarmaya çalışan Erdoğan ve AKP, ayağına basılınca arşıâlâya
fırlamıştır. Başbakan, siyasal görevi denetim olan muhalefete yüklenerek
muhalefetin, Mecliste denetim işlevini yerli yersiz kullandığını
tekrarlamaktadır. Bu dinlemelerin müsebbibini de ortaya koymadığına göre,
bugüne kadar mağdur muhalefet hiç kale alınmamış sonucu ortaya çıkmaktadır.
Muhalefet bu ahlaksız dinlemeleri
soruşturmak için yüzlerce soru sormuş, cevapsız kalmıştır. Onlarca araştırma
önergesi vermiş, Mecliste çoğunluğu olan AKP tarafından yeterince destek
bulmamıştır.
TİB’in dinleme kapasitelerinin ne
olduğu, yetki aşımlarına nasıl müdahale edildiği bilgileri dahi kamuoyundan
gizlenmiş, gizemli ve korku veren bir kurum imajı yaratılarak rejim umacıları
peydahlanmıştır. Bugün TİB, özellikle son dönemde yapılan düzenlemelerle telli
ya da telsiz tüm iletişimi kontrol etme hususunda tek yetkili kuruluştur ama
herhâlde dünyada tek örnektir ki muhalefet denetimine kapalıdır ve millet bu
kurumun işini hukuk sınırları içerisinde yapıp yapmadığından kaygı duymaktadır.

Ülkemizdeki toplam 75 milyon cep
telefonunun görüşme ve mesajlaşmaların tespiti ve bu yetkinin mahkeme
kararlarıyla üçer aylık periyotlarla âdeta otomatikman hukuki bir zemine
çevrilmesi kaygı vermektedir. Artık, Türkiye’de demokratik ülkelerde olanın
aksine dinleme normal ve sıradandır. 
Ülkeyi yöneten AKP, bu hususlarda
demokratik ve sorgulanabilir zemin yaratmak yerine, bu dinlemelerden ahlaki
olsun olmasın nasıl yararlanacağının peşine düşmüştür. AKP döneminde neredeyse
yüzlerce dinleme skandalları oluşmuştur. Başbakanın beyanıyla bütün kurumlar,
binlerce üst düzey görevli, siyasi idare dinlenmektedir. Trajikomik olan, bu
ülkeyi itiraf sahibi AKP yönetmektedir. Sözde karar makamında oturmaktadır ama
hiç üzerine almamaktadır. 
Terör,
uyuşturucu, cebir ve tehdidi engelleme amacıyla yapılan önleme dinlemeleri ile
millî güvenliğimiz için önemli olan dinlemeler kullanılarak yapılan gayrimeşru
dinlemelerin mutlaka durdurulması gerekmektedir. Yetkililerin ve kararı veren
hâkimlerin bu hususta bireysel sorumlulukları da dâhil, mutlaka ek tedbirler
üretilmelidir. Siber güvenlik planlarına ihtiyaç vardır ülke güvenliği
açısından. Dinleme kararı veren ve uygulayanların çoklu denetim mekanizmalarına
tabi olması hayati önem taşımaktadır.
Değerli
arkadaşlar, bu hususun maalesef ortaya konan bu raporla açıklığa
kavuşturulması, suçluların ortaya konması mümkün değildir. Dolayısıyla bu
raporu yetersiz bulmaktayız Milliyetçi Hareket Partisi olarak. 
Bu
düşüncelerle yüce Meclisi saygıyla selamlıyorum. (MHP sıralarından alkışlar) 
BAŞKAN
– Teşekkür ediyoruz Sayın Korkmaz.
On
beş dakika ara veriyorum. 
 Kapanma
Saati: 16.36
DÖRDÜNCÜ OTURUM
Açılma Saati: 16.56
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Fehmi KÜPÇÜ (Bolu) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 109’uncu Birleşiminin Dördüncü
Oturumunu açıyorum.
489 sıra sayılı
Meclis Araştırması Komisyon Raporu üzerindeki genel görüşmeye devam ediyoruz.
Komisyon ve
Hükûmet yerinde.
Şimdi sıra
Cumhuriyet Halk Partisi Grubu adına Denizli Milletvekili İlhan Cihaner’e ait.
Buyurunuz Sayın
Cihaner. (CHP sıralarından alkışlar)
CHP GRUBU ADINA
İLHAN CİHANER (Denizli) – Herkesi saygıyla selamlıyorum.
Şimdi, tabii, hem teknik yönüyle hem hukuki yönüyle
benden önce konuşan milletvekili arkadaşlar söylenecek çoğu şeyi söyledi. Ben,
değinilmeyen, tekrara düşmemek için… Zaten şurada 15-20 milletvekiliyiz,
Mecliscilik oynuyoruz ama herhâlde izleyen yurttaşlarımız vardır. Onun için,
benden önce özellikle AKP adına konuşan arkadaşımızın söylediği -en hafif
tanımıyla- yanlış olan bir iki şeye vurgu yapacağım.
Bir kere, “Komisyon uyum içinde
çalıştı.” dedi; uyum içinde falan çalışmadık. Biz bazı şeyleri açığa çıkarmaya
çalıştık, çözüm önermeye çalıştık; AKP üstünü örtmeye çalıştı. Onun için, böyle
“Uyum içinde çalıştık.” falan diye hamaset yapmaya gerek yok. Bu bir yalandır.
İkincisi: Bunun en net ispatı, bu
raporun içerisinde kanun dışı dinlemelerin, hukuka aykırı ihlallerin asıl
kaynağı olan, daha doğrusu en önemli kaynağı olan yargıya ilişkin hiçbir şey
yok. Biz sorduk: Kimler vermiştir bu kararları? Bu kararların verildiği özel
yetkili mahkemelerin hâkimleri, savcıları, en azından Ankara’daki,
İstanbul’daki sorumlular gelsin bilgi versinler, sorunlar nedir? Kaç karar
verildi, kimler tarafından verildi, hiçbirine ilişilmedi. Zaten, komisyon
raporunun görüşüldüğü, bu kadar önemli bir raporun görüşüldüğü gündeki bu
koltukların boşluğu da gösteriyor. 
Şimdi, raporun tam adı “Haberleşme
Özgürlüğüne ve Özel Hayatın Gizliliğine Yönelik İhlallerin Tespiti ve
Önlenmesine İlişkin Tedbirlerin Belirlenmesi Amacıyla Kurulan Meclis
Araştırması Komisyonu Raporu.” Ne kadar fiyakalı bir ad. Halkın daha çok
“dinleme komisyonu” ya da “böcek komisyonu” dediği bir komisyon bu, adı çok
fiyakalı ve çok da önemli. Gerçekten çok önemli çünkü güvenlik kaygısının
küresel bir paranoyaya, teknolojik gelişmelerin sağladığı sonsuz olanaklarla
bir izleme hatta dikizleme ve özel hayatın yok edilmesine yol açtığı günümüzde,
dünyada bu sorun gerçekten tüm boyutlarıyla tartışılıyor, tartışılmalı da ama
bizim tartışma zeminimiz ve argümanlarımız çok farklı, detaylandıracağım. 
Öncelikle, ben size bu raporu çöpe
atmanızı tavsiye ediyorum çünkü rapor bu soruna dair hiçbir gerçek hususa temas
etmediği gibi, teknik yöntemlere de, teknik boyutuna da çok doyurucu şeyler
söylemiyor. Zaten teknik boyutu da çok önemsiz. Eğer siyasi irade isterse,
samimi bir arzu içerisinde olursa bu olay çok rahatlıkla tüm boyutlarıyla
ortaya çıkarılır ve tüm sorunlar çözülürdü. Bunu istemedikleri çok açık.
Raporu çöpe atmamızın gerekçesi tek bir
cümlede bile açıklanabilir, o da raporun sonuç kısmında diyor ki: “Komisyonumuz
yaptığı çalışmalar sonucunda, her ülkede olabileceği gibi ülkemizde de
haberleşme özgürlüğüne ve özel hayatın gizliliğine yönelen somut, şahsi, bazen
de organize tehditlerin var olabildiğini tespit etmiş ancak kamuoyunda
yerleşmiş olan ‘Hepimiz dinleniyoruz, izleniyoruz.’ algısının teknik olarak
mümkün olamayacağı sonucuna da ulaşmıştır.” Bu bile yeterlidir bu raporu çöpe
atmamıza çünkü ne diyor rapor? “Her ülkede olabileceği gibi ülkemizde de…”
Türkiye’de olanlar yani dinleme, izleme işinin polisiyle, savcılarıyla,
yargıçlarıyla bir cemaatin insafına terk edilmesi ve onların da bunları
arşivleyip işlerine geldiği gibi servis etmeleri her ülkede olabilirmiş. Keşke
bir ülke örneği verselerdi, daha önceden böyle olmuş bir ülke. 
Gene ne diyor raporun ruhunu taşıyan
cümle? “Tehditlerin var olabildiği…” Yani, somut bir olay yok, böyle bir tehdit
var olabilir. Yani, somut tek bir vaka olsaydı, herhâlde analiz ederlerdi. Ama,
biz biliyoruz ki daha önceden, Anayasa Mahkemesi üyelerinden başsavcılara,
başsavcılardan kuvvet komutanlarına kadar bir sürü insanın konuşması dinlendi
ve servis edildi. Bunların hiçbirini görmemiş raporu yazanlar, karşı oy
yazanları ayrık tutuyorum tabii ki. Ve bu verilen örneklerin, yapılan
dinlemelerin hiçbiriyle ilgili de zaten yasal bir karar yoktu ve hukuksuz
dinlemeler servis edilmişti. Tabii, bunlar görünen kısmı. Biz bu özel hayatın ve
konuşmaların tespit edilerek kimlerin tehdit edildiğini belki de hiçbir zaman
bilemeyeceğiz; kimin, hangi bürokratın, hangi yargıcın, hangi savcının bu özel
hayata ilişkin hukuksuz elde edilmiş bilgilerle tehdit edildiğini belki de
hiçbir zaman bilemeyeceğiz. Bu haberlerin, bu tarz elde edilen kayıtların hepsi
de belli gazete ve web sitelerine, belli medyaya aynı anda servis edildi, buna
da çok dikkat etmemiz gerekir ve hepsi de Hükûmete muhalif kişi ve kuruluşları
hedef alan konuşmalardı. 
Şimdi, bu kadar olay varken bunlar
yokmuş gibi davranılması zaten raporu kökten anlamsız hâle getiriyor. Bir kere
dinleme ve izlemeler söz konusu olduğunda hemen bir edebiyat şaheseri gündeme
gelir. George Orwell’ın “1984” romanı… Tabii, “1984” romanı, toplumu tüm boyutlarıyla
kontrol altına almak isteyen, modern toplumları çok önceden teşhis edip bunun
edebî bir şekilde dile getirilmesi bakımından çok önemli ama bizim şu anda
yaşadığımız koşullar yani AKP Türkiye’si, bu romanı katbekat aşmış durumdadır,
gerçeklik, edebiyatı aşmış durumda. O romanın özeti sayılabilecek “Büyük
birader seni izliyor.” sözü gerçek olmuş ve “ileri demokrasi” adı altında
bizlere her türlü telefon konuşmasının, mail yazışmasının, sosyal medya
mesajının dinlendiği, izlendiği, okunduğu baskıcı bir rejim kurulmuştur. Yani,
AKP’lilerin sık sık kaldırmaya çalıştığı Türkiye Cumhuriyeti kısaltması olan
T.C’nin “Telekulak Cumhuriyeti” olarak yapılması yerinde olur bu gidişle. 
Ama bu sınırsız,
devasa izleme makinesi ne hikmetse iktidarın sorumlu olduğu cinayetlerde hiçbir
işe yaramıyor. Ethem Sarısülük’ün katlinde MOBESE gözlerini başka yere çevirdi;
Ali İsmail Korkmaz, Berkin Elvan, Abdullah Cömert cinayetlerinde tamamen kör
olmuş bu kameralar. Ve bu görüntüler, birkaç namuslu gazeteci ve hukukçunun çabalarıyla
ortaya çıkarılmıştır. Nedense, polisin yurttaşların güvenliği için kurduğunu
iddia ettiği, Hükûmetin yurttaşların güvenliği için kurduğunu iddia ettiği
MOBESE’lerin hiçbirinden bu soruşturmalarda faydalanılamamıştır. 
Ancak bizim
yaşadıklarımız, özellikle bu dönem, ki iktidarın Fethullah Gülen cemaatiyle
balayı dönemine denk geliyor bu, iktidarların doğasında var olan, toplumu
denetim altına alma arzularından, isteklerinden çok daha farklı dinamiklere
sahip. İşte, raporun göz ardı ettiği, üstünü örttüğü, görmediği, aslında
görmediği değil, gizlediği gerçeklik de bu, sorunun gerçek kaynağına
değinmemiştir. Öyle ki AKP 17 Aralık 2013’e kadar onun gayriresmî koalisyon
ortağı gibi hareket eden cemaat, yargı ve emniyet içerisindeki güçlerini
kullanarak, onlarla birlikte yasa dışı dinlemeler gerçekleştirmiş, bunları
medyaya servis etmiş, haysiyet cellatlığına girişmiştir. 
Albay Ali Tatar
ve Albay Berk Erden, bu hukuk dışı servisler nedeniyle, izlemeler nedeniyle
onur intiharında bulunmuş iki subayımızdı, ikisini de burada saygıyla anıyorum.

Bir dinleme
komisyonunda yaşanan süreçle ilgili en doğru bilgileri alabilmek için bunların
ilgili kurumlarına ziyaret yapmak en mantıklısıydı. Nitekim Komisyon, Emniyet
Genel Müdürlüğünü, Jandarma Genel Komutanlığını, MİT'i, İletişim Başkanlığını
ve Bilgi Teknolojileri Kurumundan gelen uzmanları dinledi, buraları ziyaret
etti ancak bu uzmanlar, sorduğumuz soruların hiçbirine tatmin edici cevaplar
vermedi, âdeta hiçbir şeyden haberleri yokmuş gibi cevap verdiler. Çok kritik
bir iki noktada bilgi aldık. Bunların da üzerine, maalesef AKP’li üyeler
nedeniyle gidilemedi. 
Tüm uzmanlar -çok somut bir örnek
vereceğim- “A1 ve A2 5 cihazları” denilen “sahte baz istasyonu” olarak sisteme
kendini tanıtıp, o bölgedeki tüm telefon trafiğini takip eden cihazlar için
“Biz duymadık, adını bile duymadık.” dediler ama ne hikmetse, cemaatle papaz
olduktan sonra bu cihazlar birdenbire herkes tarafından bilinir oldu ve bu
cihazların kaçırılmış olduğu tespit edildi ve birçok medyanın, havuz medyasının
manşetlerine bile konu oldu ve peşine düşüldü. Daha ne dehşetengiz birtakım
iddialar gündeme getirildi bu çerçevede.
Onun için, çok sık paralel, paralelci
arayan Hükûmet, eğer gerçekten paralel ve paralelci arıyorsa, bu gerçeklikleri
göz ardı eden, gizleyen bu komisyondaki üyelerine ve bu komisyonda gerçekleri
gizleyen kamu görevlilerine, orada doğru bilgi vermeyen kamu görevlilerine
baksa çok iyi olacaktır.
Gene, dinlemelerden medet uman,
dinlemelerle iktidar olan, dinlemeleri siyasetin merkezine yerleştiren iktidar,
koalisyon ortağıyla araları bozulduğunda “Zamanı gelince.” denilerek,
dinlenenlerin zamanının geldiğini acı bir şekilde öğrenmiş, dinlemeler, iktidar
partisine bir bumerang misali dönmüştür.
Emin Arslan çok ilginç şeyler anlattı
komisyonda, eski Emniyet Genel Müdür Yardımcılarından. Aynen -tutanaklara geçen
konuşmasından alıyorum- bir soruma şu şekilde cevap verdi: “Geçmişte sahte baz
istasyonu olarak kullanılan yüksek teknolojik cihazları emniyete aldık. Bu
cihazlar emniyet, jandarma ve MİT’te vardır. ‘Yok.’ diyen varsa yalan
söylüyordur.” Komisyonun tamamında gelen uzmanlar “Yok.” dedi. 
Burada tabii Meclis İç Tüzük’üne de bir
göndermek yapmak lazım: Eğer Meclisi gerçekten işlevsel kılmak istiyorsak
-denetleme olanaklarını- Meclis komisyonlarından bilgi saklayan ya da yanlış
bilgi veren kamu görevlilerini de yaptırım altına almak gerekir, hatta bir suç
olarak tanımlanması gerekir diye düşünüyorum.
Emin Arslan konuşmasına şöyle devam
etti, “Ben yıllarca bu iki dairenin yöneticiliğini yaptım, bunların Emniyete
getirilmesine katkı sağladım, iyi veya kötü. Bu birimlerde kullanılan cihazlar,
son iki yıldır örtülü ödenekten alınıyor ve envantere kaydedilmiyor. Demirbaş
kaydı yapılmaması için örtülü ödenekten alınıyor. Bazı büyükşehir belediye başkanlarının
bile bu araçları yıllardan beri kullandıklarını biliyoruz.” diyerek itirafta
bulunmuştur. Bu büyükşehir belediye başkanının kim olduğu da geçmiş arşiv
araştırılırsa, Ankara’da Yargıtay’ın önünde o büyükşehir belediye başkanının
şoförünün bu cihazların bulunduğu bir araçla suçüstü yakalandığını da biliyoruz
ama bunların hiçbiri yok bu raporda. 
İşin en yetkin
isimlerinden biri, yıllarca dinleme faaliyetlerinin merkezinde bulunmuş bir
polis şefi, Komisyona verdiği ifadede, devletin sahte baz istasyonları
üzerinden yasa dışı dinlemeler yaptığını itiraf ediyor. Bizzat kendisinin bu
cihazların alımına katkı da sağladığını söylüyor. Son iki yıldır Emniyette
kullanılan cihazların envantere kaydedilmediğini bildiriyor ve bunların örtülü
ödenekten alındığını söylüyor. O zaman bizim sormamız gereken birtakım sorular
olması lazım. Bu raporda ne bu sorular ve ne de bunların cevabı var. 
Şu soruyu
sormamız lazım: Böylesi bir devlete “hukuk devleti” diyebilir miyiz? Bu kadar
delile rağmen gereğini yapmayan Meclise “Meclis”, soruşturmayan yargıya “yargı”
diyebilir miyiz? Böylesi bir ülkede anayasal hak ve hürriyetlerin güvence
altına alındığından söz edebilir miyiz? Kuşkusuz, bu soruların cevabının hepsi
“Hayır.”dır ve muhatabı, çözüm bulması gereken de iktidar partisiyken, iktidar
partisi “ileri demokrasi hikâyeleri” adı altında, tam tersi, bu hukuk dışı
delilleri kullanıyor. 
Trajikomik olan
gene başka bir durum var, Sabri Uzun da benzer şeyleri dile getirdi. Özellikle
üstünü örtmeye çalıştığı bu gerçeklikleri açık bir şekilde ortaya koydu o da ve
çok kısa bir sürede bunu yapanların teknik olarak açığa çıkarılabileceğini her
iki eski polis şefi de dile getirdi. 
Bizim mutlaka,
mutlaka şu soruları sorup cevaplarını aramamız gerekir: Devlet, hangi
gerekçeyle kanun dışı dinlemeler yapmıştır? Emniyete alınan dinleme cihazları
neden kaydedilmemiştir, örtülü ödenek neden kullanılmıştır? 17 Aralık sonrası
“paralel yapı” olarak adlandırılan yapılanmanın elinde bulunduğu iddia edilen
cihazlarla ilgili bir girişim yapılmış mıdır? Madem iddia edildiği üzere bu
dinleme cihazları yasa dışı bir yapılanmanın elindedir, devlet buna önceden
neden göz yummuş ve Başbakanlık neden bunların finansmanını sağlamıştır? Bu
soruların mutlaka yanıtlanması gerekir ancak bir yanıt gelmeyeceği de açık
çünkü 17 Aralık operasyonuna kadar Ergenekon, Balyoz, KCK, Devrimci Karargâh,
Oda TV gibi bütün davalarda dinlemeleri bir silah olarak kullanmış, hem
davaları bu dinlemeler üzerinden kurgulamış hem de davaların toplumsal
meşruiyetini dinlemeler üzerinden sağlamıştır. 17 aralık sonrasında yani
AKP’yle cemaatin kavgasının başlamasının ardından ise iktidar medyasında ardı
ardına dinlemelerle ilgili manşetler atılmış, cemaatin söz konusu dinlemeleri
AKP’den bağımsız yaptığı gibi bir algı yaratılmaya çalışılmıştır. Geçmişte
koalisyon ortaklığı yaptığı cemaatle arası bozulan iktidar partisi, rakiplerini
tasfiye etmek için kullandığı dinleme silahı kendisine döndüğü anda en iyi
bildiği yöntemden vazgeçmemiş, demokrasi ve şeffaflığı seçmek yerine “paralel yapılanmayla
mücadele” adı altında bir istihbarat devleti kurmaya girişmiştir. 17 Aralık
sonrası Meclisin gündemine gelen yasaların demokratik bir Türkiye’yle, temel
hak ve hürriyetlerin iyileştirilmesiyle, yargı bağımsızlığının sağlanmasıyla
uzaktan yakından bir alakası yoktur. Tamamı parti devleti kurulması amacıyla
kurgulanmış yasalardır. Mahkeme kararlarını “Millî değildir.” şeklinde
nitelendirecek kadar da hukuktan uzaktır. Evrensel hukuk kurallarına dayanmayan
bir rejim inşa eden AKP, kendini dinlemelerin mağduruymuş gibi gösterirken
yapmış olduğu MİT Yasası düzenlemesiyle başta dinlemeler olmak üzere, MİT’in
olası her türlü illegal faaliyetini hukuk denetiminin dışına çıkarmıştır. Kanun
önünde hesap verme mekanizmalarını neredeyse bütünüyle devre dışı bırakmıştır.
Artık MİT, doğrudan Başbakan tarafından kontrol edilen, önceliği ulusal
güvenlik değil, Başbakanın kişisel çıkarları olan bir örgüt hâline
dönüştürülmüştür. Dinlemelerden şikâyet edenlerin, paralel yapıyla mücadele
ettiğini iddia edenlerin, anayasal mekanizmaların denetimi dışında bırakılmış
ve âdeta gayriresmî bir olağanüstü hâl yönetiminin iç savaş aygıtı gibi görev
yapacak bir istihbarat yapılanmasına gitmesini herhâlde tarih bir ironi olarak
kaydedecektir. 
Dinleme komisyonu da diğer komisyonlar
gibi iktidarın “Dostlar alışverişte görsün.” kabîlinden uygulamalarından
biridir. Nitekim Darbe Komisyonu, Uludere Komisyonu, Çözüm Komisyonu gibi,
tamamen gaz almaya ya da bir görüntü oluşturmaya, algı oluşturmaya yönelik
komisyonların hiçbiri doyurucu bir sonuç elde etmedi. AKP, aslında, Meclisi
fiilen iş göremeyen, denetim mekanizmalarını çalıştırmayan bir kurum hâline
getirmiştir. Parlamentosu işlevsizleşmiş ama adı hâlen “parlamenter demokrasi”
olan rejimlerde demokrasiden, hukuktan ya da temel hak ve hürriyetlerden söz
etmek mümkün olmayacağı gibi, özel hayatın gizliliği ya da haberleşme
hürriyetinin dokunulmazlığı gibi özgürlüklerden de söz edilemez. Dolayısıyla
sorun siyasidir, siyasi bakıştadır. Teşhisiniz yanlış olduğu gibi, bir kısmınız
da suçluluğun telaşı içindesiniz.
Son olarak -bu izleme, dinleme
teröründen rahatsız olan herkese- 16’ncı yüzyılda yaşamış Fransız filozof
Etienne de la Boetie’nin daha 18 yaşındayken söylediği Gönüllü Kulluk Üzerine
Söylev’den bir alıntıyla bitirmek istiyorum: “Tüm bu zarar, tüm bu kötülük, bu
yıkım size düşmanlardan gelmiyor. Tam tersine, öylesine yücelttiğiniz, uğrunda
cesaretle savaşa gidip kendinizi ölüme atmaktan çekinmediğiniz ‘o kişi’den
geliyor. Size böylesine hâkim olan kişinin iki gözü, iki eli, bir bedeni var.
Bunlar dışında, herhangi bir insandan daha fazla hiçbir şeye sahip değil. Sizde
olmayıp da onda bulunan tek şey: Sizi ezmek için ona sağlamış olduğunuz
üstünlük. Eğer siz vermediyseniz, sizi gözetlediği bu kadar gözü nereden buldu?
Sizden almadıysa, nasıl oluyor da sizleri dövdüğü bu kadar çok eli var?
Kentlerinizi çiğnediği ayaklar sizinkiler değilse, bunları nereden almıştır?
Sizin tarafınızdan verilmiş olmasa, üzerinizde nasıl iktidarı olabilir?
Çocuklarınızı, onlara yapabileceği en iyi şey olan savaşlarına götürsün diye,
katliamlara götürsün diye, onları tutkularının uşakları ve intikamlarının
uygulayıcıları yapsın diye büyütüyorsunuz. Onun daha güçlü ve sert olması,
böylece dizginleri daha da sıkması için kendinizi zayıflatıyorsunuz. Bunun için
kurtulmaya çabalamanız gerekmez, yalnızca kurtulmak istemeniz yeterli
olacaktır. Kulluk etmemeye karar verdiğiniz an, özgürsünüz demektir. Onu
itmenizi ya da dengesini bozmanızı söylemiyorum size; fakat yalnızca onu
desteklemeyin, işte, o zaman, onun altından kaidesi çekilmiş bir Apollon
heykeli gibi tüm ağırlığıyla düşüp parçalandığını göreceksiniz.”
Saygılarımla. (CHP sıralarından
alkışlar)
BAŞKAN – Teşekkür ederiz Sayın Cihaner.
Adalet ve Kalkınma Partisi Grubu adına,
Bartın Milletvekili Yılmaz Tunç. (AK PARTİ sıralarından alkışlar)
Buyurunuz Sayın Tunç.
AK PARTİ GRUBU ADINA YILMAZ TUNÇ
(Bartın) – Sayın Başkan, değerli milletvekilleri; Haberleşme Özgürlüğüne ve
Özel Hayatın Gizliliğine Yönelik İhlallerin Tespiti ve Önlenmesine İlişkin
Tedbirlerin Belirlenmesi Amacıyla Kurulan Meclis Araştırma Komisyonu Raporu
hakkında AK Parti Grubu adına söz almış bulunuyorum. Bu vesileyle Genel Kurulu
saygılarımla selamlıyorum.
Mecliste grubu bulunan tüm siyasi
partilerimizin önergelerinin birleştirilmesiyle oluşturulan Komisyonumuz, dört
ay gibi özverili bir çalışmanın neticesinde raporunu Genel Kurula sundu. Tabii,
Komisyon çalışmalarımız sırasında, “Teknik Komisyon” ve “Hukuk Alt Komisyonu”
olmak üzere 2 alt komisyon oluşturduk, çalışmalarımızı titiz bir şekilde gerçekleştirdik
ve hukuki ve teknik öneriler şeklinde de raporumuza Meclis Genel Kuruluna
sunacağımız tavsiyelerimizi dercetmiş olduk.
Değerli milletvekilleri, haberleşme
özgürlüğü ve özel hayatın gizliliği, en önemli insan hakkıdır. Birleşmiş
Milletler İnsan Hakları Evrensel Beyannamesi’nde, Avrupa İnsan Hakları
Sözleşmesi’nde ve Anayasa’mızın 20 ve 22’nci maddelerinde, bu, en temel insan
hakkı teminat altına alınmıştır. İnsanların, ulusal üstü belgelerle ve
Anayasa’yla güvence altına alınmış olan haklarının ihlali hiç kuşkusuz kabul
edilemez. Bu hakların ihlalinin önlenmesi ve de ihlali durumunda yeterli
yaptırımların olması gerekir. Haberleşme özgürlüğüne müdahale olarak,
özellikle, yasa dışı dinlemeler ve özel hayatın gizliliğine yönelik ihlaller
sadece son on iki yılın konusu da değildir. Teknolojinin gelişmesiyle birlikte,
son yıllarda, bu konudaki sorunlar artmış olabilir ancak yasa dışı dinlemeler
ve özel hayatın gizliliğinin korunmasına ilişkin sorunlar çok eskilere
dayanmaktadır.
Komisyonumuzda dinlediğimiz eski
istihbaratçılar, gazeteciler ve bilim adamlarının konuşmalarından edindiğimiz
kanaate göre, yasa dışı dinlemelerin özellikle olağanüstü dönemlerde ve darbeye
götüren süreçlerde yoğun bir şekilde kullanıldığını, insanların özel
hayatlarına müdahale edildiğini, yasa dışı dinlemelerle insanların fişlendiğini
bu Araştırma Komisyonu vesilesiyle bir kez daha gördük. Son yıllarda da yine,
devlet içinde çöreklenmiş illegal yapılar tarafından yasa dışı dinlemelerin
yapıldığını ve yapılabildiğini gördük.
Değerli milletvekilleri, şunu öncelikle
ifade etmemiz gerekir ki, AK PARTİ’nin iktidara geldiği yıllardan itibaren,
özel hayatın korunmasına ilişkin ve iletişimin denetlenmesine ilişkin önemli
mevzuat çalışmaları gerçekleştirilmiştir. 2004 yılında yeni Ceza Kanunu’muzun
yürürlüğe girmesiyle birlikte, “Özel hayatın gizliliğini ihlal” ve “Kişisel
verilerin korunması” başlıkları altında düzenlenen maddelerde Anayasa’mızda
teminat altına alınan ve uluslararası sözleşmelerin koruduğu bu özgürlüklere
müdahalenin yaptırımları mevzuatımızda yerini almıştır. Mevzuatımızda yerini
alan bu cezai yaptırımlara rağmen; özel hayatın gizliliğini ihlal, yasa dışı
dinleme ve gizliliğin görüntü veya seslerin kayda alınması suretiyle ihlali
suçları ve bunların yaptırımlarıyla ilgili kamuoyundaki yoğun şikâyetlerin
devam etmesi üzerine, 2 Temmuz 2012 tarihinde “üçüncü yargı paketi” olarak
adlandırdığımız Yargı Hizmetlerinin Etkinleştirilmesi Amacıyla Bazı Kanunlarda
Değişiklik Yapan Kanun’la da özel hayatın gizliliğini ihlal suçunda cezalarda
artışlar yapılmıştır.
Yine, son olarak, 21 Şubat 2014
tarihli, 6526 sayılı Kanun’la da Ceza Kanunu’muzda kişisel verilerin
korunmasıyla ilgili; kişisel verileri kaydeden, yayan ve yok etmeyenlere
verilecek cezalarda artışlar yapılmıştır. Ülkemizde iletişimin denetlenmesi 1
Haziran 2005 tarihine kadar Çıkar Amaçlı Suç Örgütleriyle Mücadele Kanunu
çerçevesinde gerçekleştiriliyorken, 2005 yılında Ceza Muhakemesi Kanunu’nun
yürürlüğe girmesiyle birlikte adli ve istihbari amaçla iletişimin tespiti,
dinlenmesi ve kayda alınmasına yönelik faaliyetlerin nasıl yapılacağı hususunda
mevzuatımız önemli düzenlemelere kavuşmuştur. 2005 yılında yürürlüğe giren 5397
sayılı Yasa’yla da Telekomünikasyon İletişim Başkanlığı kurularak, dinleme
yapacak birim ile dinlenecek iletişim aracının hizmetini sağlayan kurum,
operatör arasında bir denetim mekanizması oluşturulmuştur.
Tüm bu cezai yaptırımların getirilmiş
olmasına, hatta zaman içerisinde bu suçlara ilişkin cezalarda artırım
sağlanmasına, bir denetim mekanizması oluşturulmasına rağmen, yasa dışı
dinlemeler ve özel hayatın gizliliğini ihlal eden olaylar konusunda toplumda
yoğun şikâyetler artarak devam etmiş ve sonuçta bu durum Komisyonumuzun da
kurulmasına neden olmuştur.
Değerli milletvekilleri, hayatımızın
vazgeçilmezleri hâline gelen cep telefonu, İnternet, radyo ve televizyon gibi
kitle iletişim araçları bir yandan hayatı kolaylaştırmakta, bir yandan da bu
araçlar kullanılarak en gizli alanlara kolaylıkla müdahale edilmekte ya da
insanlar haberleşme, gizlilik ve hürriyetlerinden haberleri dahi olmadan mahrum
bırakılabilmektedir. 
Bunun yanı sıra kişilerin ya da devlet
kurumlarının özel alanlarını koruma konusunda gösterdikleri ihmal bu duruma
eklendiğinde, temel hak ve hürriyetleri tehdit eden bir tablo ortaya
çıkmaktadır. Haberleşme ve bilgi güvenliğiyle ilgili en ufak bir zafiyet, en
yüksek düzeyde güvenlik açığını beraberinde getirmektedir. Bütün bunlar ise
haberleşme özgürlüğü ve özel hayatın gizliliğine yönelik her türlü saldırıya
karşı önleyici tedbir alınması gerekliliğini ortaya koyduğu gibi, çağımızın en
temel hak ve hürriyetleri arasında sıralanan bu kavramlara yönelik somut
saldırıların da bazen en ağır şekilde cezalandırılması gerektiğini de açığa
çıkarmıştır. Toplumun ve devlet kurumlarının bu saldırılara karşı etkili bir
biçimde korunması gerekliliği, her gün kendisini biraz daha fazla
hissettirmektedir.
Yargı kurumlarınca yürütülmekte olan ve
kamuoyunun yakından takip ettiği, özel hayatın gizliliğine yönelik ihlallere
ilişkin somut bazı soruşturmalardan olan Cumhuriyet Halk Partisi Genel Başkanı
Sayın Deniz Baykal, Milliyetçi Hareket Partisi genel başkan yardımcıları ve
milletvekili adayları ile Başbakanımız Sayın Recep Tayyip Erdoğan’ın yasa dışı
dinlenmesi ve izlenmesi hakkındaki soruşturma ve kovuşturmalara ilişkin,
Anayasa’nın 138’inci maddesi gereğince Komisyonumuzca bir araştırma
yapılamamıştır. Bu konuda devam eden soruşturmaların başarıyla sonuçlanması ve
bu olayların bir an önce aydınlatılması ve sorumluların tespit edilerek gerekli
cezai yaptırımlara çarptırılması kamuoyunun ve hepimizin beklentisidir. 
Ülkemizde, dinleme ve izleme cihazları
piyasada rahat biçimde tedavül edebilmekte; üretimi, satılmaları, taşınmaları,
bulundurulmaları yasal olarak herhangi bir izne ya da ruhsata tabi tutulmayan
eşya görünümü arz etmektedir. Ayrıca, ülkemizde dinleme ve izleme cihazlarıyla
ilgili ithalat rejimi denetiminin oldukça zayıf olduğu, üretim ve ithalat
rejimlerinin kayıtsızlığı ve denetimsizliği yüzünden bahsi geçen bu cihazların
gerçek kullanım amacı dışında beyan edilen başka bir isimle ya da tamamen kaçak
yollarla ülkemize sokuldukları izlenmektedir. 
Yürürlükteki ceza hukukumuzda “özel
hayat ve haberleşmenin gizliliği” kavramlarının sadece özel olarak dinleme,
izleme kast ve amacına dönük olarak üretilmiş cihazlarla değil, cep telefonu,
kamera, bilgisayar gibi asıl olarak başka amaçlarla bulundurulan tüm teknolojik
cihazlar aracılığıyla ihlal edilmesi cihazlar arasında ayrım yapılmaksızın
suçtur ve Türk Ceza Kanunu’nun 132’nci ve devamındaki diğer maddeleri
çerçevesinde cezayı gerektirmektedir.
Kamuoyunda dinleme ve izleme
cihazlarının yasa dışı amaçlarla kullanımının önüne geçebilme düşüncesinden
hareketle, bunların üretim veya ithalinin tamamen yasaklanması, hatta bu
eylemler için hürriyeti bağlayıcı ceza ya da para cezalarının getirilmesi
gerektiği yönünde fikirler bulunduğu görülse de bazı durumlarda her yönüyle
yasal nitelik arz eden kameralı, ses kaydı yapabilen cep telefonu ve benzeri
cihazların da suç işleme kast ve iradesiyle birleştiğinde, rahatlıkla
haberleşme özgürlüğü ve özel hayatın gizliliğine yönelen ciddi bir tehdide
dönüşebildiği görüldüğünden bu cihazların üretimi, ithali, bulundurulması,
sevkiyle ilgili olarak bu cihazların beyan edilen amaçlara uygun kullanılıp
kullanılmadığıyla ilgili bir denetim mekanizmasının hayata geçirilmesinin uygun
olacağı raporumuzda değerlendirilmiştir. 
Bireylerin mahrem alanlarının ihlali
suretiyle gerçekleştirilen eylemlerin zaten niteliği gereği gizlice işlendiği
bilinmekte, şikâyet şartı yokluğu, delil yokluğu ya da yetersizliği, mağdurun
işlenen suçtan habersiz olması gibi çok farklı sebeplerle ancak çok azının
yargı kurumlarının önüne getirilebildiği görülmektedir. Bu yönüyle sadece yasal
teminatları geliştirmek yerine, ilave olarak “özel hayat ve haberleşmenin
gizliliği ve özgürlüğü”
kavramlarının en
temel toplumsal bir değer olarak kabulü için daha kapsamlı çalışmalar yapılması
gerekmektedir.
2010 referandumuyla Anayasa’mıza giren
ve 2004 yılında da Ceza Kanunu’muzda koruma altına alınan kişisel verilerle
ilgili kanun tasarısının bir an önce yasalaşması gerekmektedir. 21 Şubat 2014
tarih ve 6526 sayılı Kanun’la, kişisel verilerin korunmasına ilişkin cezalarda
artış sağlanmış olması olumlu bir adım olmuştur.
Dinleme ve izleme cihazları ticaretinin
de diğer teknolojik ürünlerde olduğu gibi, ağırlıklı olarak İnternet üzerinden
yapıldığı görülmektedir. Bu bağlamda, elektronik ticareti düzenleyen bir kanun
çıkarılmasının dinleme ve izleme cihazlarının alım-satımına da sınırlandırma
getireceğini düşündüğümüz için, bu konuda Meclis gündeminde bulunan Elektronik
Ticaretin Düzenlenmesi Hakkında Kanun Tasarısı'nın da bir an önce
yasalaşmasında fayda vardır.
Dedektiflik kurumunun Türkiye Büyük
Millet Meclisi gündemine yeniden taşınarak yasal bir altyapıya ve standartlara
kavuşturulması ve bu konuda mesleki standartlar belirlenmesi gerekmektedir.
İzleme ve dinleme cihazlarının üretimi,
ithali, bulundurulması, sevkiyle ilgili olarak İçişleri, Ulaştırma, Denizcilik
ve Haberleşme, Bilim, Sanayi ve Teknoloji ile Gümrük ve Ticaret
Bakanlıklarının, bu cihazların beyan edilen amaçlara uygun kullanılıp
kullanılmadığıyla ilgili bir denetim mekanizması ya da duruma göre diğer bazı
tedbirlerin yanında ruhsat modeli ile ilgili tedbir ve önlemleri hayata
geçirmeleri gerekmektedir.
Sayın Başkan, değerli milletvekilleri;
haberleşme özgürlüğü ve özel hayatın gizliliğinin ihlalinde Komisyonumuzun en
çok üzerinde durduğu konu, Ceza Muhakemesi Kanunu’muzda “Telekomünikasyon
Yoluyla İletişimin Denetlenmesi ile Gizli Soruşturmacı ve Teknik Araçlarla
İzleme” başlığı altında yer alan, 135’inciyle 140’ıncı maddeler arasında yer
alan “İletişimin Denetlenmesi” konusudur. Burada Komisyonumuzun tespit ettiği
çok önemli eksiklikler vardı yasal düzenlemeler itibarıyla. Bunlar nelerdi?
Yasal düzenlemelerde sınırsız dinlemeye yol açan bir düzenleme vardı Ceza
Muhakemesi Kanunu’muzda. Yine, başka bir kişiye ait isimle başka birisinin
telefonun dinlenmesi sorunu vardı. Örgüt suçu kapsamına sokularak katalog
suçlar içerisinde yer almayan bir suçtan dolayı dinleme yapılması yoğun
şikâyetler arasındaydı. Yine, soruşturmayla ilgili olmayan bölümlerin imha
edilmemesine yönelik sorunlar vardı. Dinleme kararlarının kolayca veriliyor
olması hep eleştiri konusu yapılmıştı. Raporumuzda da yer alan bu hususların
tamamına yakınının 21 Şubat 2014 tarih ve 6526 sayılı Terörle Mücadele
Kanunu’nun 10’uncu maddesi uyarınca kurulan Ağır Ceza Mahkemelerinin
Kaldırılması ve Çeşitli Kanunlarda Değişiklik Yapılmasına Dair Kanun’la
değiştiğini görmek hukuk sistemimiz adına memnuniyet vericidir. Raporumuz
yayınlandıktan sonra, henüz Genel Kurulda görüşülmeden raporun Mecliste yasal
düzenlemelere ışık tuttuğunu, rapordan esinlenildiğini, kanun koyucunun bu
yönde düzenlemeler yaptığını görmek memnuniyet vericidir. 
Ceza Muhakemesi Kanunu’muzun 135’inci
maddesinde yapılan değişiklikle yasal dinleme kararlarının kolayca alınması ve
haberleşme özgürlüğüyle özel hayatın gizliliğinin ihlaline yol açacak
uygulamaların önüne geçilmesi amaçlanmıştır. Yeni düzenlemeye göre “Bir suç
dolayısıyla yapılan soruşturma ve kovuşturmada suç işlendiğine ilişkin somut
delillere dayanan kuvvetli şüphe sebeplerinin varlığı ve başka suretle delil
elde edilmesi imkânının bulunmaması durumunda ağır ceza mahkemesi veya
gecikmesinde sakınca bulunan hâllerde cumhuriyet savcısının kararıyla şüpheli
veya sanığın telekomünikasyon yoluyla iletişimi tespit edilebilir,
dinlenebilir, kayda alınabilir ve sinyal bilgileri değerlendirilebilir."
şeklinde düzenleme yapılarak yasal dinlemelerde “somut delil” kriteri getirilmiştir.
Yine, Komisyonumuzun tespit ettiği en
önemli husus başka isimler altında kişilerin telefonlarının dinlendiğine
yönelik husustur. Bu da çözüldü 6526 sayılı Yasa ile. Burada da yine dinleme
talebinde bulunurken hakkında tedbir kararı verilecek hattın veya iletişim
aracının sahibini ve biliniyorsa kullanıcısını gösterir belge veya raporun
eklenmesi zorunluluğu getirilmiş; böylece, uygulamadaki suistimallerin önüne
geçilmesi amaçlanmıştır. 
Yine komisyonumuzun tespit ettiği en
önemli sorun, sınırsız dinleme kararlarına ilişkindir. Bu sorun da yine 6526
sayılı Yasa’yla ortadan kaldırılmıştır. Tedbir kararı en çok üç ay için verilip
bir defa daha uzatılarak altı aya kadar dinleme -eski mevzuatımıza göre-
yapılırken yapılan değişiklikle artık iki ay için verilebilecek, bir ay daha
uzatılabilecek. Geçmişteki altı aylık dinleme, yeni düzenlemeyle üç aya
indirilmiş bulunmaktadır. 
Sınırsız dinleme kararlarının verildiği
örgütlü suçlarda da yine, yapılan değişiklikle en fazla üç ay dinleme kararı
verilebilecek ve ek üç aylık süreyle beraber örgütlü suçlarda da altı ayı
geçemeyecek.
Komisyonumuz, iletişimin
denetlenmesinde katalog suçların yeniden değerlendirilmesi ve keyfîliklerin
önlenmesi konusunda da bir tavsiye kararı almıştır. Bu anlamda da yine 6526
sayılı Yasa bu sorunu da çözmüştür. Önceden “örgüt suçu” adı altında katalog
suçlarda yer alırken bu suç, örgüt suçu, katalog suçlardan çıkarılmış; böylece,
örgüt kapsamına alınarak, katalog suçta olmayan suçlarla ilgili dinlemelerin de
önüne geçilmiş bulunmaktadır.
Dinleme ve izleme kararlarının kolayca
alınabilmesi, komisyonumuzun, iktidarıyla, muhalefetiyle, hep eleştirdiği bir
husus olmuştur. Bu kararların kolayca alınamamasını, bütün milletvekillerimiz,
komisyonumuzda üye olan arkadaşlarımız hep söylemişlerdir; mevzuatımızın bu
yönde düzeltilmesi gerektiğini ifade etmişlerdir. Yine 6526 sayılı Yasa da bu
hususu çözmüştür. Artık, iletişimin dinlenmesi ve kayda alınmasıyla ilgili
gizli soruşturmacı görevlendirilmesi ve teknik araçlarla izleme kararları ağır
ceza mahkemesince oy birliğiyle alınabilecektir. Bu değişiklik de
komisyonumuzun tavsiye kararlarına uygun önemli bir düzenleme olarak hukuk
sistemimizde yerini almış bulunmaktadır. 
Sayın Başkan, değerli milletvekilleri;
araştırma komisyonumuz hukuk ve teknik olmak üzere iki başlık altında önemli
önerilerde bulunmaktadır. Mevzuatımızda yapılması gereken değişikliklerin
önemli bir bölümü hayata geçmiştir ama yapılması gereken başka düzenlemeler de
vardır. Teknolojinin gelişmesi, bilgisayar ve akıllı telefonların
yaygınlaşması, dinleme ve izleme cihazlarının yaygınlaşması nedeniyle bu konuda
da gerekli yasal ve idari tedbirlerin alınmasına yönelik öneriler raporumuzda
yer almıştır. Bunların hayata geçmesi yasal mevzuatla, idari yoldan, idari
tedbirle hayata geçmesi mümkündür. İnşallah, bundan sonraki süreç içerisinde
komisyon raporumuz bu yöndeki uygulamalara bir ışık tutacaktır.
Yasa dışı
dinlemeler konusunda hepimiz hassasız. Ancak, son aylarda, yasa dışı dinlemeler
konusunda bu derece hassas olan ve tüm siyasi partilerin önerileriyle bu konuda
araştırma komisyonu dahi kurmuş olmamıza rağmen, bazı siyasilerin bu hususta
hassas olmadıklarını da üzülerek görüyoruz. Yasa dışı dinleme kayıtları ve
montaj olduğu iddia edilen ses kayıtlarının Meclis kürsülerinden sunulması
Mecliste bu hususta komisyon kurulmasını sağlayan ortak irademize aslında ters
bir tutumdur.
Haberleşme
özgürlüğü ve özel hayatın gizliliğine yönelik ihlallerin önlenmesi ve bu konuda
gerekli tedbirlerin alınması hususunda komisyon raporumuz önemli bir kaynak
olarak görev yapacaktır.
Önerilerimizin
hayata geçmesi dileğiyle, Komisyon çalışmalarına katılan tüm
milletvekillerimize, komisyonda çalışan uzmanlarımıza, emeği geçen herkese
huzurlarınızda teşekkür ediyor, raporun hayırlı olmasını diliyor, Genel Kurulu
saygılarımla selamlıyorum. (AK PARTİ sıralarından alkışlar)
BAŞKAN –
Teşekkür ederiz Sayın Tunç.
Hakların
Demokratik Partisi Grubu adına Şırnak Milletvekili Hasip Kaplan.
Buyurunuz. (HDP
sıralarından alkışlar)
HDP GRUBU ADINA
HASİP KAPLAN (Şırnak) – Teşekkür ediyorum Sayın Başkan.
Türkiye’de gizli
dinleme, haberleşme hürriyetinin ihlali, kişilik haklarının ihlali, özel
hayatın ihlali, insan hakları ihlali günlük, sıradan, rutin bir olaydır.
Cumhurbaşkanının, Başbakanın, Genelkurmay Başkanının, üst yargı mercilerinin,
hâkimlerin, bunların dinlenmesi de günlük, rutin bir meseledir. Çünkü, bu
dinlemeleri, Özel Harp Dairesinden Genelkurmaya, Genelkurmaydan tutun NATO
hiyerarşisine, NATO’dan tutun emniyetimize, jandarmamıza, oradan tutun dedektiflik
bürolarına, oradan tutun özel güvenlik şirketlerine, oradan tutun kişilere,
mafyaya kadar herkesin herkesi dinleyebildiği, dinleme özgürlüğünün sınırsız
olduğu bir Türkiye Cumhuriyeti’nde yaşıyoruz. Bu kadar açık dinlemenin olduğu
bir başka ülke örneğine rastlamak mümkün değil.
Şöyle bir baktım, yani, AK PARTİ’nin
aklında hep “2002 öncesi ve 2002 sonrası” diye bir kıyaslama vardır. 2002
öncesi ne yapılıyordu? İstihbarat Dairesi Başkanı, dönemin Emniyet Genel
Müdürlüğünde telekulak skandalıyla ilgili 3 Haziran 1999’da ifade veriyordu.
Süleyman Demirel, sorgu tarihi 21 Ağustos 1998. Bülent Ecevit’in ev telefonu
üzerinden sorgu tarihi… Başbakanlık Özel Kalem, Yargıtay, Dışişleri, Tuğrul
Türkeş’ten tutun DYP Genel Merkezine, MHP’ye, CHP’ye, MGK Genel Sekreterliğine
kadar. Bu, 2002 öncesi, sizin döneminizden önceki dönemin dinlemeleri.
Sizin döneminizde, teknik daha çok
gelişti, dinleme cihazları gelişti. Artık, küçük bir düğme, bir kalem, bir
anahtarlık, her şey bir dinleme cihazı, bir kayıt cihazı, bir görüntü alma
noktasına dönüştü. Şimdi, bütün bu gelişmelere baktığımız zaman, Orta Doğu’da
stratejik bir konumda olan Türkiye’nin, güvenlik ve istihbarat zaafının korkunç açıklarından…
Ajanlar cirit atarak, yuvalanarak her alanda, Türk Silahlı Kuvvetlerinin içinde,
MİT’in içinde, Emniyetin içinde, Dışişlerinin içinde cirit atıyorlar, kadro
gibi çalışıyorlar. Yani o kadar rahat ki anlık görüntülerle, e-maille, anlık
İnternet erişimleriyle bunu yapıyorlar. Bunların bir kısmı özel yetiştirilmiş;
bir kısmı silah alım satım trafiğinde, bir kısmı enerji ve güvenlikle ilgili
yatırım alanlarında, bir kısmı bazı ülkelerde karışıklık yaratmak, provokasyon
yapmak, siyasi istikrarsızlığı sağlama çabası içinde. Hepsi medyayı dinliyor,
gözlüyor, medya da herkesi bu kanalların üzerinden dinliyor, gözlüyor, haber
yapıyor; haberi alıyor, haber ondan sonra da ertesi gün basına servis ediliyor.
Şimdi, bakın, siber güvenlik bir kenara, manuel güvenlik
dahi sağlanamamış bir sistemden bahsediyoruz. Çünkü dinleme, şantaj, kaset…
Allah aşkına, bana Hükûmet çıkıp “Ya, gizli telefon dinleyen filan kişiyi
yakaladık, hakkında şu işlemi yaptık, ceza aldı.” diye bir kişi gösterebilir
mi? En son Başbakanın böcekleriyle ilgili bir yakalama var, 5 kişi. Bu
yakalama… Mahkeme ne diyecek, bilmiyoruz. 
Şimdi soruyorum… Bu ülkede herkes dinleniyorum, herkes
izleniyorum kaygısını taşıyor. Herkes evimde, büromda kayıt cihazları var;
elektrik fişlerinden avizelere, avizelerden kalemliklere, kalemliklerden
bardaklıklara, hepsinde… Bu aksesuarlar hayatın her alanında var ve geliyor
gizli dinleme, gizli takip, gizli delil, gizli soruşturma, gizli istihbarat,
gizli emir. Yok devlet sırrı, yok gizlilik kaydı… Yok MİT’ti, yok özel yetkili
savcıydı, özel yetkili mahkemeydi, bu ülkede herkes düşman ilan edildi, herkes
özel yetkili mahkemelerde, acımasızca cezaevlerinde uzun yıllar tutuldu
arkadaşlar. Belediye başkanlarımız, milletvekillerimiz, siyasi parti
temsilcilerimiz hâlâ içerideler. Ergenekon, Balyoz, şike davası Anayasa
Mahkemesinden döndü diye bu çarkın düzeldiğini hiç kimse sanmasın. Bu çark
aynen işliyor çünkü korunuyor bunu yapanlar, yapanlar tek tek biliniyor ve
korunuyor. İşte, bu koruma en sonunda Hükûmete dönmüştür. İster “paralel”
deyin, ister “derin” deyin, ister “resmî güçleri uhdesinde barındıran çeteler”
deyin, 17 Aralıkta Hükûmetin yakasına yapışmıştır, bakanlarını, çocuklarını,
Başbakanın çocuklarını dinleme kayıtlarına… Bu kayıtları da fotoğraflarıyla,
teknik takibiyle basına servis edecek noktaya kadar gelmiştir. 
Peki, Başbakana bunu yapanlardan,
bakanlara bunu yapanlardan, bakanları sorumlu tutup istifasını sağlayanlardan,
bunlardan tutuklanan var mı? Birkaç savcının görev yeri değişti, birkaç emniyet
müdürünün görev yeri değişti, bunlara “paralel” denildi. Başbakan çıktı, bir
düşman yarattı. Türkiye'de âdettendir, herkes bir düşman yaratır. Ya “dış
mihraklar” der, ya “bölücülük” der, ya “irtica” der, ya “laiklik” der, ya
bilmem ne der bir düşman yaratır; sonra kendi kendine yetmez, bir de paralel
bir düşman yaratmaya başlar. Hukuk devletlerinde hukuku, yasayı çiğnemiş birisi
varsa onun evrakını tutar savcılar, yargının önüne çıkarır. Hükûmetlerin görevi
de budur. Eğer bir hükûmetin emrinde 2 milyon silahlı güç varsa, bunun 550
bini, 80 bin korucuyu da kattığınız zaman 630 bini kolluksa, silahlı kolluk,
polis, jandarma, korucu, sahil güvenlik ve 600 binlik bir ordu Türk Silahlı
Kuvvetleriyse, elinizin altında TİB Başkanlığı varsa, elinizin altında BTK
varsa, elinizin altında GES Komutanlığı varsa, elinizin altında MİT varsa kim
yapıyor bu dinlemeleri teker teker çıkarırsınız ortaya arkadaşlarım. 
Ben size şunu
açık söylüyorum: Bu, Araştırma Komisyonunun bir üyesi olarak ilk geldiğim gün
verdiğim araştırma önergelerinden biridir. Şunu Komisyonda arkadaşlarıma açık
açık ifade ettim: Bu dinlemeyi yapanların, kaydı yapanların, hukuku
çiğneyenlerin, birilerinin hesabına çalışanların yüzde 80’i kamu görevlisidir.
Bu söylediklerimizin hepsi teker teker doğru çıktı. Emniyet İstihbarat Daire
Başkanlığında bütün başkanlar ve ekibi defalarca değiştirildi arkadaşlarım.
Yine, İncek’te TİB’in binasını bilirsiniz, İncek’teki TİB’in binasından
kabloların başka merkezlere aktarıldığı, başka merkezlerin TİB’in bütün
bilgilerini kontrol ettiği, dinlediği, depoladığı, sildirdiği basına ve
kamuoyuna yansıdı, Başbakan bunun izahatını yaptı. Şimdi, sizin emrinizdeki
kamu görevlisi bu dinlemeyi yapıyorsa, kayıt tutuyorsa, yayıyorsa sizin ne
yapmanız gerekir? Yasal düzenleme yeridir Meclis. Burası keyif, şikâyet mercisi
değil arkadaşlar. 
Biz ne yaptık?
Geldik, bu Meclise 20 maddelik kanun teklifi verdik arkadaşlar. Bu 20 madde
bilişimle ilgili, İnternet’le ilgili, gizli dinlemeyle ilgili, bunu yayanlarla
ilgili, suç işleyenlerle ilgili; bunların caydırıcı olarak cezalarının
düzenlenmesini teklif ettik. Kabul edildi bu. Hükûmet “Hazır bir çalışma, bu
arada da bunlar oluyor.” dedi ve kabul etti ama yetmedi. Bir şey söyledik, bu
olayı kökten çözmediğimiz zaman, eğer piyasada ekmek peynir gibi satılıyorsa
dinleme cihazları -lazerle dinlemelerden tut her türlü böceğe kadar- bunu denetleyemiyorsak,
GSM şirketleri çok rahatlıkla yabancı güçlerin emrine girip dinlemeleri
açabiliyorsa; Türkiye’de İnternet, TTNET, TELEKOM üzerinden özelleştirilip
yabancıları çektiğiniz bu alanda istediği bilgileri alıp kişisel verileri
dağıtabiliyorsa dinlenirsiniz dedik. Sizi dinlerler, sizi izlerler, sizi
ketenpereye getirirler, sizi rezil ederler, size her şeyi yaparlar dedik. O
zaman bu ülkede hukukun işlemesi lazım. Birilerinin anlaması lazım, milletin
mahremine girip, onun kasetlerini çekip, siyaseten şantaj olarak kullanmak
ahlak çöküntüsüdür, arkadaşlar, rezilce bir davranıştır, çukurca bir
davranıştır, kötü bir davranıştır. Bunu mahkûm etmeden hiçbir yere
gidemezsiniz.
Şimdi, bu gizli dinlemenin her alana bu
kadar yayıldığı ülkemizde ne cihazların hukuku var ne dinleyenlerin hukuku var
ne de dinleyenleri de dinleten bir hukuk var arkadaşlar.
Size burada, bu raporun içinde verdiğim
öneriler var. Bu önerilere, bu raporda her milletvekili arkadaşımın özenle
bakmasını istiyorum. Burada idari dinleme olayıyla ilgili, idari dinlemelere
son verin, denetleyin dedim; sadece müfettiş, idare değil, bu dinlemeleri
bizatihi gelişmiş ülkelerde olduğu gibi Meclis yapmalıdır.
Meclis, İç Tüzük değişikliği konusunda
o aralar çalışma yapıyordu, gittiğimiz ülkelerde bunun örneği vardı. Nasıl ki
MİT’in, istihbaratın denetlemesiyle ilgili bir komisyon kurduk burada... Onu da
sordum, o komisyona AK PARTİ hâlâ üye vermemiş.
YILMAZ TUNÇ (Bartın) – Verildi,
verildi.
HASİP KAPLAN (Devamla) – Bugün verdiniz
mi? Aklınıza gelmiş hele şükür. Yani bu MİT Komisyonu sizin teklifiniz olarak
geldi. Bakın, arkadaşlar, şu Hükûmete o kadar beleş akıl veriyoruz ki.
Verdiğimiz fikirlerin, beleş aklın hiçbirini kullanmasını bilmiyor. Dedik İç
Tüzük’te bir Meclis denetimi yapalım, bir komisyon kuralım -bunu Londra’da
gördük parlamentoda, Washington’da gördük, Paris’te gördük- İç Tüzük’te
Mecliste her parti grubundan 2’şer milletvekilinin oluşturacağı bu gizli
dinlemeleri denetleyen bir komisyon olsun Meclis adına. Yani, bu, herkesin
hayatına girdi, tehlikeli bir durum, bunun hukukunu oluşturalım. Nasıl yapalım?
Bu önleyici, istihbari olan konularda zaten MİT’in özel kanunları var -MİT’in
“sır”dı, “devletin gizliliği”ydi, bilmem neydi kaydı altında, ayrı bir konu-
ama Emniyetin, Jandarmanın, TİB’in, BTK’nın yaptığı dinlemeler, adli
dinlemeler, yargı kararları hukuka uygun mu, değil mi, bu Meclis denetlesin ve
buna uymayanlar hakkında gereği yapılmak üzere işlem yapılsın. Biz İnsan
Hakları Kurumunu niye kurduk bu Mecliste? Ombudsmanlık kurumunu niye kurduk?
İdarenin işlemlerine karşı mağdur olan vatandaşı korumak için kurmadık mı? 
Şimdi, bu
önleyici dinlemeler gizli dinlemelerin yüzde 70’ini oluşturuyor arkadaşlar.
Yani, uzatmalı çavuş bile istediği yerde sizi dinleyebilir, bekçi düzeyine
inmiş; poliste bekçi düzeyine, Jandarmada uzatmalı çavuş düzeyine kadar
dinleme, kayıt olayı inmiş durumda. Bunun pervasızlığını artık siz takdir edin.
Düşünün ki bunun denetimi yok ve amirleriyle ilgili dinleme yapıyorlar.
Gıcıklık olsun yani bazen anlaşamayabilir insanlar. 
Bu adli
dinlemelerde, yine, söyledik, hakîmler mahkeme incelemiyor. Ne demek “katalog
suç”? Varsa ciddi delil dinlersin, dinlediğin insanların kayıtlarını yaymazsın.
Dinleme yaparsın, bunun şüphe karineleri olur, koyarsın ama bizde öyle mahkemeler
var ki koskoca başkentte 8 tane ilçede üç ay boyunca dinleme kararları
verdiler. Patagonya mı burası? Herhangi bir diktatörlükte, dünyanın hiçbir
yerinde böyle bir karar verilemez. Medya mensupları kod adlarıyla dinlediler.
Mahkeme hâkimleri -ben gözümle görmesem inanmazdım- kendi
telefonunun altına dinleme kararı vermiş, niye? Efendim, örgütlü suçla
mücadele, terörle mücadele... E, buna karşı çıkabilir mi? Telefonlar da üstte
sıralı. Maşallah, paket paket 100 tane, 200 tane telefon yazıyorlar. “Niye
dinliyorsunuz?” “Bunlar tehlikeli.” Kardeşim, bu kadar tehlikeli de Suriye
savaşından bu yana üç yıldır senin sınırların kevgire çevrildi; bir taraftan El
Nusra giriyor, bir taraftan IŞİD giriyor, bir taraftan El Kaide giriyor, bir
taraftan herkes giriyor. “Bu ülkede sen neyi, nasıl gördün, denetledin,
izleyebildin?” diye sormazlar mı? Bunu izleyen, denetleyen bir parlamentodan
söz edebilir misiniz? Edemezsiniz arkadaşlar çünkü izlemenize, denetlemenize
gerek yok. VIP salonlarında ara sıra şöyle bir etrafınıza bakın, o unsurlarla
karşılaşırsınız. 
Şimdi, arkadaşlar, çok ciddi konular
var önerilerimizin içinde. Dünyanın hiçbir yerinde milletvekilleri dinlenmez
ama Türkiye’de dinlenir. Bakan çıkar bu kürsüde de “Dinledim.” der, ona bir şey
olmaz. 
SELAHATTİN KARAAHMETOĞLU (Giresun) –
Dünya 1’incisi olmak güzel bir şey.
HASİP KAPLAN (Devamla) – Yani “Suç
işledim.” diyor, savcısı harekete geçmiyor. Biz burada iki kelime dediğimiz an
savcıların hepsi bizim için mesai yapıyor. Ne iştir, anlamadık. 
Bakın, avukatların, müdafilerin sır
saklama yükümlülükleri var, ülkelerde bunların dinlenmesi şarta bağlıdır ama
sadece ofis telefonu hariç, üzerindeki cep telefonu, ev telefonu, hepsi
dinlenebiliyor. Bazı meslekler vardır meslek sırrı gerektiren. Doktorun da
meslek sırrı var, mali müşavirin de var, avukatın da var. Bunların belli bir
kontrolden sonra dinlenmesi gerekir. Bunların hiçbirisi bizim hukukumuzda yok,
bunu getirelim dedik. Komisyon üyesi AK PARTİ’li avukatlara söyledim. Sayın
Başer kendisi burada, kendisi dinleme mağdurudur, Hukuk Komisyonunda divan
görevi yaptı. Kardeşim, terzi söküğünü diker önce değil mi? Yani şimdi
soruyorum size: Size bu kadar beleşten öneri verdik muhalefet olarak “Şunu
yapın.” dedik, yapmadınız. Yapmadınız, 17 Aralığa takıldınız. Size dedik “Bunu
yapın.” yapmadınız, 25 Aralığa takıldınız. Size dedik “Bunu yapın.” yapmadınız,
Başbakanın etrafında böcekler dolaşıyor. Yahu bir şey değil, biz de canlı
böcekler dolaşıyor artık, canlı canlı. Vallahi, billahi bu elektrik, bu priz miriz
böceklerinden başka canlı böcekler dolaşıyor, üstleri ötüyor, her tarafları
ötüyor, kimisi ağustos böceği gibi.
ALİ SARIBAŞ (Çanakkale) – Karafatma.
HASİP KAPLAN (Devamla) – Yani onun
tarihte milat öncesine ilişkin bir kutsallığından da bahsederler Mısır
tarihinde. Bilmiyorum, bilen var mıdır, onu iktidar bizden iyi bilir.
Şimdi, İç Tüzük Uzlaşma Komisyonunda
böyle bir denetim komisyonunun kurulması konusunda 4 parti anlaştık ama bunu
kuramıyoruz. Peki, bilgilerin “save”lenmesi, korunması, keyfiyetinin önlenmesi,
iletişimin denetlenmesi için yasal düzenleme. Kaç tane yasal düzenleme
getirildi buraya? Yok. MİT ile ilişkilerde MİT Komisyonu kuruldu, akıl verme
komisyonuna çevrildi, bizdeki Meclis MİT Komisyonu akıl verme komisyonu,
denetleme komisyonu olmayacak. 
Barış ve çözüm sürecinde arkadaşlar, bu
dinleme olayı çok çok önemlidir. Eğer ve barış ve çözüm süreçlerinde
provokasyona maruz kalmak istemiyorsanız bu çözüm süreçlerinde birilerinin
birilerini denetleyerek, dinleyerek birbirinin karşısına getirerek birtakım
provokasyonlar tezgâhlanmasını önlemek istiyorsanız, bu alanı kontrol
edeceksiniz, bu alanda hangi ajanların cirit attığını bileceksiniz ve Hükûmetin
öncelikle bunu bilip önlem alması gerekiyor. Biz bütün partiler olarak buna
hazırız, raporu yazdık, fikrimizi verdik, önerimizi yaptık, gerisi Hükûmetin
yapması gereken şeylerdir.
Teşekkür ederim. (HDP sıralarından
alkışlar)
BAŞKAN – Teşekkür ederiz Sayın Kaplan.
On dakika ara veriyorum.
Kapanma Saati:
17.54 
BEŞİNCİ OTURUM
Açılma Saati: 18.09
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Fehmi KÜPÇÜ (Bolu) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 109’uncu Birleşiminin Beşinci
Oturumunu açıyorum.
489 sıra sayılı
Meclis Araştırması Komisyon Raporu üzerindeki genel görüşmelere devam ediyoruz.
Komisyon ve
Hükûmet yerinde.
Şimdi söz sırası Komisyonda.
Komisyon Başkanı Yozgat Milletvekili
Yusuf Başer konuşacaktır.
Buyurunuz efendim. (AK PARTİ
sıralarından alkışlar) 
(10/74, 471, 472, 473, 474, 475) ESAS
NUMARALI MECLİS ARAŞTIRMASI KOMİSYONU BAŞKANI YUSUF BAŞER (Yozgat) – Sayın
Başkan, değerli milletvekilleri; Haberleşme Özgürlüğüne ve Özel Hayatın
Gizliliğine Yönelik İhlallerin Tespiti ve Önlenmesine İlişkin Tedbirlerin
Belirlenmesi Amacıyla Kurulun Meclis Araştırma Komisyonu Raporu üzerinde
Komisyon adına söz almış bulunuyorum. Bu vesileyle yüce heyetinizi saygıyla
selamlıyorum.
Haberleşme özgürlüğü, özel hayatın
gizliliği ve korunması hakkı, Anayasa’mızın 20, 21, 22’nci maddeleri ile Avrupa
İnsan Hakları Sözleşmesi’nde, İnsan Hakları Evrensel Bildirgesi’nde ve Medeni
ve Siyasi Haklara İlişkin Uluslararası Sözleşme’de güvence altına alınan,
kişiye sıkı sıkıya bağlı, dokunulmaz, devredilmez ve vazgeçilmez temel insani
haklardan birisidir. 
Temel hak ve özürlüklerden olan
haberleşme özgürlüğü ve özel hayatın gizliliğine Anayasa’mızın 13’üncü ve
22’nci maddeleri ile Avrupa İnsan Hakları Sözleşmesi’nin 8’inci maddesi
uyarınca, millî güvenlik, kamu düzeni, suç işlenmesinin önlenmesi, genel sağlık
ve genel ahlakın korunması veya başkalarının hak ve özgürlüklerinin korunması
nedenlerinden biri veya birkaçına bağlı olarak ve ancak kanunla ve demokratik
toplum düzeninin gereklerine ve ölçülülük ilkelerine uyulmak şartıyla
müdahalesi söz konusu olabilmektedir.
Haberleşme özgürlüğü ve özel hayatın
gizliliğinin ihlal edilmesi sorununun çözümü amacıyla alınması gerekli yasal,
idari ve diğer önlemlerin belirlenmesi amacıyla Meclis araştırması açılmasına
ilişkin, Türkiye Büyük Millet Meclisi Başkanlığına Mecliste grubu bulunan
siyasi partilerin vermiş olduğu altı önerge Genel Kurulun 22 Ocak 2013 tarihli
oturumunda birleştirilerek görüşülmüş, haberleşme özgürlüğüne ve özel hayatın
gizliliğine yönelik ihlallerin tespiti ve önlenmesine ilişkin tedbirlerin
belirlenmesi amacıyla Meclis araştırma komisyonu kurulmuştur. Komisyonumuz 12
Şubat 2013 tarihinde çalışmalarına başlamış, dört ay süreyle çalışmalarını
gerçekleştirmiş ve 12 Haziran 2013 tarihinde raporunu Türkiye Büyük Millet
Meclisine sunmuştur. Komisyonumuz dört aylık çalışma süresi içerisinde,
çalışmaların etkin ve verimli olması amacıyla hukuk ve teknik alt komisyon
kurmuş, 13 komisyon toplantısı, 8 hukuk alt komisyon toplantısı, 4 teknik alt
komisyon toplantısı olmak üzere toplam 25 toplantı yapmıştır. Komisyon olarak
yerinde incelemelerde bulunmak amacıyla 10 çalışma ziyaretinde bulunulmuştur. 
Komisyonumuz dört aylık çalışma süresi
içerisinde konuyla ilgili tüm paydaşların görüşlerini almış, Adalet Bakanlığı,
Emniyet Genel Müdürlüğü, Jandarma Genel Komutanlığı, Millî İstihbarat
Teşkilatı, Telekomünikasyon İletişim Başkanlığı, Türkiye Barolar Birliği, Gazi
ve Bilkent Üniversiteleriyle TÜBİTAK kurumlarından konuyla ilgili ayrıntılı
bilgiler almıştır. TÜRKSAT, Türk Telekom, Avea, Turkcell, Vodafone gibi
şirketlerin sunumlarını dinlemiş ve bu kurum ve şirketlerin merkezlerinde
inceleme ve araştırmalarda bulunmuştur. 
Yasa dışı dinlemelerde kullanılan ve
kamuoyunda “böcek” diye tabir edilen cihazların yurt dışından ithaline dair
uygulamalara ve alınması gereken önlemlere ilişkin Ekonomi Bakanlığı, Gümrük ve
Ticaret Bakanlığından bilgiler alınmıştır. Yürütülen çalışmalar sırasında,
kişilerin arasındaki haberleşme içeriklerinin hukuka aykırı bir biçimde tespit
edilmesi, dinlenmesi, kayda alınması, kişilerin gizli yaşam alanlarına girerek
veya başka suretle başkaları tarafından görülmesi mümkün olmayan özel yaşam
olayının görüntülü veya sesli olarak saptanması ve kaydedilmesi, kimi zaman
bunların medya ortamlarında yayınlanması gibi suç teşkil eden faaliyetlerin
nasıl ve hangi araçlar kullanılarak yapıldığının, araçların nasıl temin
edildiğinin, bu araçların imali, ithali ve bulundurulması konusunda yasal bir
kısıtlama bulunup bulunmadığının ve yaşanan sorunların çözümü amacıyla alınması
gerekli yasal, idari, istihbari ve diğer önlemlerin neler olabileceğinin
tespiti amaçlanmıştır. 
Komisyonumuz haberleşme özgürlüğüne ve
özel hayatın gizliliğine yönelik ihlallerin son derece önemli bir sorun olduğu
bilinciyle çalışmıştır. Haberleşme özgürlüğü ve özel hayatın gizliliğinin en
temel kişisel haklar olduğunu ve bu haklara yönelik ihlallerin kesin olarak
önlenmesi gerektiği çalışmalarımızın her aşamasında özellikle vurgulanmıştır. 
Komisyonun yapmış olduğu çalışmalardan
kamuoyunda meydana gelen “Dinleniyor muyuz?” endişelerinin hem mevzuatımızda
var olan bazı eksikliklerden hem de uygulamada ortaya çıkan sorunlardan
kaynaklandığı sonucuna varılmıştır. Bilinmelidir ki hukuk devleti olmanın
başlıca yolu temel hak ve hürriyetleri güvence altına alabilmekten geçmektedir.

Sayın Başkan, değerli milletvekilleri;
komisyon çalışmaları sonucunda hukuki ve teknik öneriler olmaz üzere iki ayrı
başlık altında sıralanan somut öneriler ortaya konulmuştur. Hukuk komisyonu
olarak 28, teknik olarak da 24 ayrı teklif ve önerilerimizi sunmuş bulunuyoruz.

Sayın Başkan, değerli milletvekilleri;
biraz önce konuşmacı arkadaşlardan birisi bu Komisyon Raporu’nun çöpe atılması
gerektiği hususunda bir görüşte bulundu. Ben de Komisyon Raporu’muzun 273’üncü
sayfasında yine muhalefet milletvekillerinin ve o sözü söyleyen
milletvekillerinin raporla ilgili görüşlerinden bir iki satır okumak istiyorum:
“Komisyon raporunda 28 hukuksal düzenleme önerisi bulunmaktadır. Bunların büyük
bölümü komisyonumuzun kuruluş aşamasından itibaren üzerinde fikir birliği
oluşan, dünyanın başka ülkelerinde de örekleri bilinen önerilerdir. Bu
düzenlemelerin tümü özgürlükleri geliştiren ve hakları sağlam güvencelere
kavuşturan bir anlayışla yapıldığı takdirde yanındayız, aksi takdirde
karşısındayız.” diyor ve hususu aziz milletimizin ve saygıdeğer
milletvekillerinin görüşlerine, takdirlerine sunuyorum değerli milletvekilleri.
Evet, önerilerimizin bazılarını benden
önce konuşma yapan değerli milletvekili arkadaşlarım söyledi, tekrara kaçmamak
kaydı şartıyla onların söylememiş olduğu hususlarda görüşlerimi serdetmek
istiyorum. 
“Ceza Muhakemesi Kanunu’nun 134 ile
140’ıncı maddeleri arasında düzenlenen ceza usul hukukuyla ilgili tüm işlemlere
dair kararların ihdas olunacak özel yetkili hâkimliklerce verilmesi ve
izlenmesi için yasal düzenlemeye ihtiyaç bulunmaktadır. 
Kamuoyunda mevcut yasa dışı dinlemeyle
ilgili kaygı ve korkunun yoğunluk düzeyi düzeltildiğinde CMK’nın 134 ile
140’ıncı maddeleri arasında düzenlenen, bilgisayarlarda yapılacak arama, el
koyma, telekomünikasyon yoluyla yapılan iletişimin denetlenmesi, kararların
yerine getirilmesi, iletişimin içeriklerinin yok edilmesi, tesadüfen elde
edilen deliller, gizli soruşturmacı ve teknik araçlarla izleme işlemleriyle
ilgili görev yapacak olan, konusunda uzman, müstakil ve müstemir yetkili özel
hâkimliklerin kurulması gereklidir.” diye düşünmüşüz. 
“Kurulacak mahkemelerin personelinin de
titizlikle ve bu konuda uzman kişilerden seçilmesi ve tüm ceza usul hukuku
işlemlerinin, konusunda uzman olan hâkimlerce gerçekleştirilmesi, bu hâkimlerin
ise denetimiyle ilgili özel prosedürün öngörülmesi artık zorunluluk olarak
görülmelidir.
CMK 135’inci maddesine göre, kaybolan,
öldüğünden şüphe edilen ya da suç neticesinde özgürlüğünden mahrum bırakıldığı
değerlendirilen kişilerin sinyal bilgilerinin değerlendirilebileceğine dair
hüküm konulmalıdır.” demişiz. 
Yine, “Özel hayatın gizliliğini ihlal
edebilecek bilgilerin adli soruşturma ve kovuşturma dosyalarında yer almasının
kısıtlanmasıyla ilgili idari ve yasal tedbirler alınmalıdır.” 
CMK 138’inci maddesinde, tesadüfen
delil elde edildiğinde durumu derhâl cumhuriyet savcılığına bildirme ve delilin
bizzat cumhuriyet savcısınca muhafaza altına alınması yükümlülüğü
getirilmelidir. “Alenileşen yargılama sırasında taraflar, delil olan kayıtlar
yanında tarafların mahrem bilgilerini de öğrenebildikleri için bunun önüne
geçilebilmesi amacıyla savcının iddiasını dayandırdığı deliller haricinde kalan
bilgilerin dosyadan behemehâl çıkarılması gerekmektedir.” 
Ülkemizde özellikle uygulamada telefonu
fiilen kullanan kişi ile hat sahibi olan kişi farklı olduğunda iletişimin
denetlenmesiyle ilgili tüm işlemlerde işlem sonrası yapılacak geri
bildirimlerin hem fiilen dinlenen şahsa hem de hat sahibine yapılması hususunda
tedbir alınmalıdır.
İnternet üzerinden yapılan iletişim
gittikçe zamanımızda yaygınlaşmakta ve her geçen gün yeni iletişim biçimleri
ortaya çıkmakta. İnternet’e giren kişi, arkasında kişiliği hakkında çok zengin
ve detaylı bilgiler bırakmakta. İnternet üzerinden yapılan iletişimin denetlenmesi
bakımından ayrıntılı düzenlemelerin yapılması, denetimin esas ve usulleriyle
ilgili sınırların belirlenmesi ve özel hayatın gizliliğinin korunmasına yönelik
olarak ilave düzenlemelerin yapılması gerekmektedir. 
CMK’nın 135’inci maddesinde iletişimin
tespiti, dinlenmesi ve kaydedilmesinden söz edildiği hâlde okunmasından söz
edilmemektedir. Oysa SMS veya elektronik postayla yapılan iletişim okunabilir,
kaydedilmeden de okunabilir, görülebilir veya izlenebilir. O nedenle, iletişim
ortamına girilmesi, iletişimin okunması, izlenmesi veya herhangi bir şekilde
elde edilmesi de telekomünikasyon yoluyla yapılan iletişimin denetimi kapsamı
altında düzenlenmelidir.
CMK’nın 137’nci maddesinde yer alan
iletişimin tespitine dair kayıtların imhasına dair hükümlerin, beraat veya
mahkûmiyet durumlarında nasıl davranılacağına ilişkin olarak detaylı bir
düzenlenme yapılmalıdır.
Mevzuatımızda soruşturma ve kovuşturma
organlarının dinleme tedbirinin uygulanması suretiyle elde etmiş olduğu
delillerin, diğer soruşturma ve kovuşturma organlarının dinleme tedbirinin
paylaşılmasının esas ve usullerine ilişkin düzenlemeler yapılmalıdır.
Sayın Başkan, değerli milletvekilleri;
yine raporumuzun belki de en önemli maddelerinden, çözüm önerilerinden birisini
sizlerle paylaşmak istiyorum. Türk Ceza Kanunu’nun özel hayata ve hayatın gizli
alanına karşı işlenen suçlara verilmesi gereken cezalarla ilgili olarak
cezaların artırılması yoluna gidilebileceği gibi seçenek yaptırımlar olan
erteleme ve hükmün açıklanmasının geri bırakılmasını veya paraya çevirme
tedbirinin uygulanmamasını ya da bu konuda kısıtlayıcı ek, ilave tedbirlerin
alınması gerektiğini düşünüyoruz.
Özellikle iletişimin denetlenmesi
tedbirinin uygulamasında soruşturma ve kovuşturma aşamasında görev alan
kişilerin bu suçu işlemesi hâlinde cezalarında artırım yapılması ve fiillerin
caydırıcılığı hususunda daha etkin olacağını düşünüyoruz.
Telekomünikasyon yoluyla yapılan
iletişimin denetimiyle ilgili talepte bulunan, karar veren ve verilen kararları
uygulayan ve tüm sıralanan safahatta rol üstlenen görevlilerinin periyodik
olarak eğitilmesi gerektiğini düşünüyoruz.
Yurt dışında bulunan içerik ve yer
sağlayıcıların Türkiye’de temsilcilik ve irtibat bürolarının oluşturulması
behemehâl sağlanmalıdır.
6532 sayılı Kanun’la hukuka aykırı ifşa
edilmiş olan haberleşme içeriklerinin basın yayın yoluyla yayımlanması hâlinde
faillerin TCK 132, 133, 134’üncü maddelerine göre ceza verilmesi imkânı
sağlanmıştır. Ancak bu düzenleme, yurt dışı kaynaklı sitelerin bu tarz suçları
işlemesi konusunda caydırıcı olamamaktadır. Cezalandırma yoluna gidilmesi uzun
zaman almakta ve bazı durumlarda yurt dışında bu fiillerin suç olmaması
nedeniyle ceza verilmemektedir. Bununla birlikte, bu tarz yayınların sadece suç
unsuru içeren içeriklerine erişimin engellenmesi de teknik olarak mümkün
değildir. TİB tarafından sitenin tamamına yurt içinden erişiminin engellenmesi
ise kamuoyunda abartılı olarak bulunmaktadır.
Bunun önüne geçilmesi amacıyla,
özellikle yurt dışı kaynaklı “facebook” ve “twitter” gibi sosyal paylaşım
sitelerinin, “youtube” gibi video paylaşım sitesinin ve “google” gibi arama
motoru hizmeti sunan firmaların ülkemizde sunucuları bulunmadığından
Türkiye’deki faaliyetleri nedeniyle IP adresinin paylaşımı ve kişilik
haklarının korunmasını teminen içeriğin çıkarılması gibi konularda iş
birliğinin sağlanması, bunların Türkiye’de temsilcilik ve irtibat bürolarının
oluşturulması ve bu amaçla uluslararası girişimlerde bulunulması gerekmektedir.
Sonuç olarak, bu firmaların ülkemizde
yetkili temsilcilik kurmaları, hukuka aykırı içeriklerin kısa sürede
kaldırılabilmesine imkân sağlayacak, aynı zamanda da vergi kayıplarının önüne
geçilmek suretiyle ülkemize ekonomik olarak da bir katkı sağlayacaktır. 
Suçla mücadelede suç işlemeye yönelik
motivasyonu etkili biçimde azaltacak izleme merkezleri bulunmaktadır. Özellikle
Kent Güvenlik Yönetim Sistemi ve MOBESE gibi, yine aynı şekilde konutlarda ve
iş yerlerinde ve AVM‘lerde bulunan kameralarla ilgili yasal altyapının olması
gerekmektedir.
Dünyada siber güvenliği tehdit altında
bulunan 10 ülke içinde bulunmamız sebebiyle özellikle siber güvenlik uygulama
eylem planının hazırlanması, bir yandan da siber güvenlikle ilgili yasal
düzenlemelerin bitirilmek suretiyle devlete ait verilerin tek bir veri merkezi
tarafından yapılması gerekmektedir. 
 Kritik altyapılara yönelik
saldırıların birçoğunu engellemek için millî bir antivirüs programı
geliştirilmesi, yüklenmesi ve bununla ilgili düzenli bir şekilde
güncellenmesiyle giderilebileceğini düşünüyoruz. Uluslararası çevrelerde kabul
görmüş kabiliyette bir millî antivirüs ve güvenlik duvarı yazılımının
gerçekleştirilmesi gerekmektedir. 
 Telekomünikasyon şirketlerinin
altyapılarının millîleştirilmesi doğrultusunda teşvikler verilmek suretiyle
millî telekom sektörü oluşturulmalı ve bu alanda dışa bağımlılık
azaltılmalıdır.
Bu önerilerin hayata geçirilmesi,
ülkemizde yaşanan haberleşme özgürlüğüne ve özel hayatın gizliliğine yönelik
ihlallerin önlenmesi noktasında hayati önem arz ettiğine inanıyoruz. 
Komisyonumuzun oluşmasında ve raporumuzun
hazırlanmasında görev alan, başta Komisyon üyelerimiz olmak üzere,
uzmanlarımıza ve emeği geçenlere teşekkür ediyorum. Komisyon olarak
önerilerimizin bir kısmının AKPARTİ Hükûmetimiz tarafından hayata geçirildiğini
görmekten memnuniyet duyduğumuzu belirtiyor, önerilerimizin tamamı hayata
geçtiğinde ise ülkemizin hukuk devleti olgusunun ve ileri demokrasisinin daha
da güçleneceğine inanıyor, Komisyon raporumuzun hayırlı olmasını temenni
ediyor, hepinizi saygıyla selamlıyorum. (AK PARTİ sıralarından alkışlar)
BAŞKAN – Teşekkür ederiz Sayın Başer.
Bilim, Sanayi ve Teknoloji Bakanı Fikri
Işık.
Buyurunuz. (AK PARTİ sıralarından
alkışlar)
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Sayın Başkan, değerli milletvekilleri; 489 sıra sayılı Haberleşme
Özgürlüğüne Ve Özel Hayatın Gizliliğine Yönelik İhlallerin Tespiti Ve
Önlenmesine İlişkin Tedbirlerin Belirlenmesi Amacıyla Kurulan Meclis
Araştırması Komisyonu Raporu üzerine Hükûmet adına söz aldım. Bu vesileyle yüce
Meclisi saygıyla selamlıyorum.
Öncelikle, konuşmamın başında, bu
raporun hazırlanmasında emeği geçen başta Komisyon Başkanı Yozgat
Milletvekilimiz Yusuf Başer olmak üzere bütün Komisyon üyesi milletvekili
arkadaşlarıma, Komisyonun hazırlık sürecinde emek veren bütün uzmanlarımıza, Komisyonun
çalışma sürecinde Komisyonumuza katkı sağlayan bütün sivil toplum örgütlerine
ve şahıslara, parti gruplarımıza ayrı ayrı teşekkür ediyorum.
Sözlerimin başında, özellikle Komisyon
raporunun tümüyle Hükûmetimiz tarafından dikkate alınmakta olduğunu, bundan
sonra da büyük bir titizlikle dikkate alınacağını ifade ediyorum. Burada
yapılan tüm önerilerin tek tek ele alınmakta olduğunu ve ele alınacağını bir
kez daha ifade ediyorum. 
Değerli arkadaşlarım, bütün
demokrasilerde özgürlük-güvenlik dengesi çok tartışmalı bir dengedir. Pek çok
ülkede “Özgürlük mü ağır basmalı, güvenlik mi ağır basmalı?” tartışması çok
uzun yıllardır yapılmaktadır. Özellikle ülkemiz açısından, 19’uncu yüzyılın
ikinci yarısı ve 20’nci yüzyılın başında çok büyük toprak kaybı yaşayan
ülkemizde devleti bekası ülkenin en önemli önceliği hâline gelmiştir ve kurulan
genç cumhuriyetimizde devletin bekası, devletin devamı birinci öncelik olarak
görülmüştür. O dönemdeki özgürlük tartışmalarını da dikkate alırsak özellikle
tek parti dönemimizde güvenlik-özgürlük dengesinde güvenlik yönünde daha ağır
basan bir yapıyı biliyoruz. Fakat daha sonra Türkiye’nin demokrasiye geçmesi,
çok partili hayata geçmesiyle birlikte, sivil iktidarların özgürlükten yana
ağır basan pek çok adım atmaya cesaret ettiklerini, bu konuda pek önemli
çalışmalar yaptıklarını da biliyoruz. Ancak, askerî dönemler, ihtilaller ve
ihtilal sonrası dönemler ve askerî vesayet dönemlerinde özellikle özgürlüğün
bir kenara bırakıldığı, işte, güvenliğin çok daha ön planda tutulduğu, güvenlik
için kişisel özgürlüklerin kısıtlanabileceği, bireysel hakların
kısıtlanabileceği anlayışının hâkim olduğu dönemleri de yaşadık. Burada şu
hükûmet veya bu hükûmet, bu ayrışmaya hiçbir zaman girmek istemiyorum. Ancak,
AK PARTİ’yi kurarken, AK PARTİ iki temel hedefi önüne koydu. Bunlardan birisi
özgür Türkiye, ikincisi zengin Türkiye. Adalet ve Kalkınma Partisinin aslında
en özet ifadesi budur. Ve AK PARTİ 3 Kasım 2002 seçimleriyle birlikte iktidara
geldiği günden bugüne kadar Türkiye’nin bir taraftan kalkınmasını, gelişmesini,
büyümesini sürdürürken diğer taraftan da daha özgür ve daha müreffeh bir ülke
olması için gece gündüz çalıştı.
Doğrusu şunu ifade etmekten büyük
memnuniyet duyuyorum. Özellikle özgürlükler alanında Türkiye Büyük Millet
Meclisimizin, Hükûmetimizin de bu yöndeki iradesiyle birlikte hareket edip pek
çok özgürlük alanını genişleten kanunları Meclisimizde yasalaştırmasında
iktidar-muhalefet birlikte çalışmasının da bu noktada önemli bir işlev
gördüğünü özellikle hatırlatmak istiyorum. Belki bunun en güzel iki örneğini
vermek gerekirse değerli arkadaşlar, 1999 seçimlerinden sonra, bir başörtülü
milletvekili arkadaşımızın Meclise girdiğinde yaşanan tabloyla geçen yılın Ekim
ayında birkaç başörtülü milletvekili arkadaşımızın Meclise girdiğinde yaşanan
tablodaki fark, aslında hem demokrasimizin olgunluğunu hem de Türkiye’de
özgürlüklerin geldiği noktayı çok güzel ifade ediyor. Bundan gurur duymalıyız,
hep birlikte gurur duymalıyız.
GÜRKUT ACAR (Antalya) – Ne ilgisi var
Sayın Bakan, ne ilgisi var şimdi bunun, bununla ne ilgisi var?
AHMET DURAN BULUT (Balıkesir) –
İzlenmedik, girilmedik yer kalmadı.
BİLİM, SANAYİ VE TEKNOLOJİ BAKANI FİKRİ
IŞIK (Devamla) – Bunun başarısını da sadece AK PARTİ olarak biz devşirmek
şeyinde değiliz. Meclisimizin tüm milletvekillerine bu konuda teşekkür
ediyoruz.
Veya bundan on iki yıl önce eğer
“Türkiye’de Kürtçe yayın yapılacak.” denseydi herhâlde kimse inanmazdı ama
bugün artık Türkiye’de devletin kanalından Kürtçe yayın yapılabiliyor ve artık
bu, toplumumuzun tüm kesimleri tarafından çok büyük oranda benimsendi.
Değerli arkadaşlarım, buraya kadar
verilen mücadele gerçekten önlemli bir mücadele. 
AHMET DURAN BULUT (Balıkesir) – Başımız
göğe erdi!
GÜRKUT ACAR (İzmir) – Sayın Bakan
simitçiler bile “Dinleniyoruz.” diyorlar.
BİLİM, SANAYİ VE TEKNOLOJİ BAKANI FİKRİ
IŞIK (Devamla) – Evet. 
Peki, şöyle söyleyelim: Şimdi, maalesef
Türkiye’de bu vesayet anlayışıyla, maalesef Türkiye’de siyasetin ve halkın
kontrol altında tutulması gereken mekanizmalar olduğu anlayışıyla, ta eskiden
beri bu anlayışın gereği bazı işler yapılmış. Ama, AK PARTİ olarak…
AHMET DURAN BULUT (Balıkesir) – Sizinle
başladı Sayın Bakanım.
BİLİM, SANAYİ VE TEKNOLOJİ BAKANI FİKRİ
IŞIK (Devamla) – Bir dakika, müsaade edin, arkadaşlar, müsaade edin.
Bakın, ben büyük bir dikkatle, sabırla
dinledim ve arkadaşlarımızın da özellikle nikâha katılma noktasındaki
taleplerini de mümkün olduğu kadar dikkate alarak birkaç cümleyi söyleyeceğim
ve konuşmamı bitireceğim.
Şimdi, değerli arkadaşlarım, Türkiye’de
maalesef bizim bu noktada değiştirmemiz gereken en başta kültür. Hiç kimsenin
kimsenin özgürlük alanına müdahale etmeyeceği, kimsenin kimseyi meşru, kanuni,
hukuki, bir sebep olmadan dinlemeyeceği bir Türkiye’yi birlikte inşa etmek
durumundayız. 
Bugün şurada, Mecliste yapılan tüm
konuşmalar… Bazı eleştiriler yapıldı, katılmıyoruz, bazılarını çok haksız da
buluyoruz ama bugünkü Meclis iradesi şunu ortaya koydu: AK PARTİ, CHP, MHP,
HDP; evet arkadaş, hiç kimse hukuksuz yere bir başkasını kim olursa olsun
dinlememeli, bunula ilgili mekanizmaları hep birlikte kurmalıyız. Yüce Meclis
bu noktada atması gereken adımları hep birlikte atmalı. Şu anda kişisel
verilerin korunmasıyla ilgili kanun tasarısı Meclis gündeminde. İnşallah bunu
hep birlikte çıkarırız ve bundan sonra özel hayatın gizliliği, kişisel
verilerin korunması, hukukun üstünlüğüne yönelik her türlü ihlali birlikte
değerlendirir ve bu noktada Türkiye’nin çok daha özgür, bireylerinin kendini
çok daha mutlu ve mesut bir ülke olarak algılamasını sağlarız. 
Ben bu duygu ve düşüncelerle bugün bu
görüşmelerde katkı sağlayan tüm milletvekili arkadaşlarıma, tekrar
Komisyonumuza, parti gruplarımıza teşekkür ediyor, hepinizi en içten sevgiyle,
saygıyla selamlıyorum. (AK PARTİ sıralarından alkışlar) 
BAŞKAN – Teşekkür ederiz Sayın Işık.
Şahsı adına İzmir Milletvekili Erdal
Aksünger.
Buyurunuz Sayın Aksünger. (CHP
sıralarından alkışlar)
ERDAL AKSÜNGER (İzmir) – Sayın Başkan,
değerli milletvekilleri; hepinizi saygıyla selamlıyorum.
Sayın Bakanın dediklerini aslında biz
zaten daha önce bu Komisyon kurulduğunda muhalefet şerhi olarak bu kitaba
yazdık, ben yazdım; arkadaşlarımız da yazmıştır bazı şeyleri. Teorikte bunlar
iyiydi ama hepsini es geçtiniz o gün çünkü böyle bir 17 Aralık ve 25 Aralık
operasyonu olmadığı için bu konu sizin ilginizi çekmiyordu o zaman. Niye
çekmiyordu? Bak, o gün söylediklerimi bugün yine söylüyorum, o gün de aynı
şeyleri söylemiştik, bizim Komisyon olarak gittiğimiz tüm kurumlarda şöyle çok,
gerçekten de insanı rencide edecek şöyle gelişmeler yaşanıyordu: MİT’e
gittiğimizde bize bakıp bakıp, garip garip adamları gösterip “Biz bu kerizleri
uyuturuz.” tarzında, “Bu Komisyondan da bir iş çıkmaz.” tarzında bizi
postalamaya çalışıyorlardı. Ya, arkadaşımız da yanınızda, ben de biliyorum
neler olduğunu neler bittiğini, hep beraber çalıştık. Üstelik de yanınızda,
şimdi, Sayın Başer de dâhil olmak üzere, Adana milletvekiliniz de dâhil dediler
ki: “Ya, milleti dinliyorlar.” diye kendileri söyledi. Ya, onlarla ilgili işlem
yapmamışsınız. Bırakın onları, yapmadınız. MİT’te, Emniyet İstihbaratta,
TİB’de, BTK’da nasıl bir işlem yapmışız ya, nasıl detaylı bir çalışma yaptık?
Yapamadık ki, böyle bir şey yok. Ama bunlara gerek yoktu, niye gerek yoktu?
Zaten görünen köyün hikâyesi belliydi, kılavuzunun da kim olduğu belliydi. Ya,
bu memlekette Emniyet İstihbarat Daire Başkanlığı yapmış, Emniyet Genel Müdür
Yardımcılığı yapmış adamlar söylediler “Hangi cihazları nereden aldık,
getirdik.” diye. Ve “Bir büyükşehir belediye başkanı da bunu kullandı.” diye bu
ülkedeki önemli bir teşkilatın başındaki adam söyledi. Kim kale aldı, bunların
hangisi kale aldınız? Hangi “log” kayıtlarının nasıl silindiğini, birebir bu
işin başında olan, işi yapan adamlar söyledi. Hanefi Avcı neler söyledi, Emin
Arslan neler söyledi, Sabri Uzun neler söyledi. E, bunlar o zamanın da
görevlileriydi zaten. Peki, bunlar araştırıldı da onları yapanların hepsi
mahkemede hâkimler karşısına mı çıkarıldı? Çıkarılmadı. 
Bu memlekette, mevzuata baktığınız
zaman, nasıl yapılması gerektiğini hukukçular çok iyi biliyorlar ama bu
memlekette hukuk nasıl tarumar edildi, nasıl çiğnendi yerlerde, orada da gördük
bunların hepsini. Sahte isimlerle, kod adlarıyla insanların dinlendiğini ve
kolluk kuvvetlerinin savcıya getirip de adı belli olmayan adamları, telefon
numaralarının kime ait olduğu belli olmayan adamları hâkimin karşısına götürüp,
“Bunlar terörle ilgilidir.” deyip kod adlarıyla adamları dinlettiklerini de
orada gördük zaten. O hâkimler de hepsine dinleme izni verdiler. Bu memleketin
75 milyon insanının HTS kayıtlarının alındığını o gün orada gördük. Gördük
orada hepsini ve kimlerin yapıldığı konusunda detaylı bir çalışma yapıldı mı?
Yapılmadı. Kim müsebbipleri bu işin, ortaya çıkarıldı mı? Çıkarılmadı. 
Haklısınız, tamam, bu konularla ilgili.
Benim anlattığım konularla ilgili… Bakın, çok kaba bir örnek vereyim,
arkadaşlarımız da oradaydı: Amerikan Ulusal Güvenliğin bu ülkede yaptığı
icraatları bizatihi anlattım o gün orada. Ondan altı ay sonra bir olay
gerçekleşti dünyada ama ben o gün anlatırken bana baktıklarında diyorlardı ki
arkadaşlar, AKP milletvekili arkadaşlara söylüyorum: “Komplocuya bak, gelmiş
burada ne anlatıyor.” Altı ay sonra Rusya’da Amerikan bir ajanın, Snowden’in
orada açıklamaları çıkınca ortaya ne oldu? “Bizi dinliyorlarmış.” dediler. Ya,
bu ülkede, biraz önce arkadaşımın bahsettiği gibi, simitçiden boyacıya herkes
böyle bir fobiye sahip olmuşsa “Ya, beni de dinliyorlar.” deyip… Bana telefon
açtıklarında “Sayın Vekilim, seninle yüz yüze konuşalım…” “Ne var?” diyorum,
“Ya, bizi dinliyorlar, ne olur ne olmaz.” diyor. Ya, bir simitçiyi niye
dinlesinler kardeşim? Bu memleketin halkının geldiği hâl bu. Bugün de, merak
etmeyin, aynı şey devam ediyor şu anda, aynı korku devam ediyor. Kimi
çıkardınız karşısına? Hiç kimseyi çıkarmadınız ki. Böyle bir şey yok yani. 
Sonra, çok ilginç bir şey yaşandı bu
memlekette. Şimdi, detay çok var yani burada beş saat konuşabilirim bu
konularla ilgili, çok araştırma yaptım gerçekten ama en son yaşanan bir şeyi
söyleyeceğim. Aralık 2013 itibarıyla, işte, bu, özellikle, rüşvet, yolsuzluk,
“tape”ler meseleleri çıkınca ortaya ocak ve şubat aylarında TİB’te bir
operasyon yaptınız. O operasyonlar sonucunda size aykırı gelen herkesi oradan
temizlediniz, 5 kişiyi oradan çıkarttınız, Millî İstihbarat Teşkilatı kökenli
adamları TİB’e getirdiniz -iyi yani kendinize yakın adamları koydunuz- hukuk
dairesinin başına hukukla alakası olmayan adamlar koydunuz. “Server”ları oradan
söktünüz, götürdünüz; ne yapıldığı belli değil. Bunların hepsi inanılmaz
gizlilik özelliğine sahip “server”lardır, dataları barındıran “server”lardır.
Götürdünüz, imajlarını aldığınız, yetmiyormuş gibi… Adamların yerinden
“server”larını söküp götürdüler. Niye söküyorsunuz ya, niye söküyorsunuz yani?
Bunun arkasında başka bir plan vardır, benim aklıma bu gelir. Diyelim bunlar da
oldu… neyse bunların hepsini geçtik. Haziran ayına geldiğimizde, haziranın
2’sinde TİB’e bir operasyon yaptınız. Kimdi bu adamlar, sizin getirdiğiniz
adamlardı. Niye operasyon yapıyorsunuz? Siz getirdiniz bu adamları zaten. Niye
yaptığınızı ben söyleyeyim. Başka kayıtlar vardı, birilerinin bu kayıtları
almış olma ihtimalî vardı, bu bütün “server”lar tekrar toplandı yeniden,
imajları alınmasına rağmen “server”lar yerinden sökülüp tekrar götürüldü,
tekrar geri getirildi. Niye getirildi? İçine bir şey koydunuz mu acaba? Peki,
kimin kayıtlarını kim silmişti? Acaba, Başbakanın başka konuşmaları var da onu
mu aldılar? Peki, içlerine ne doldurdunuz getirdiniz oraya? Yetki ve sorumluluk
esasına tabi olmayan yani aslında buradaki “server”ların yetkisi bir adamdayken
sorumluluğunu ona vermeyecek bir operasyon yaptınız, buyurun bakın. Ya, bu
getirdiğiniz adamlar sizin adamlarınızdı zaten. 
Peki, haziranda
yapılan bu operasyonun bugün hâlâ yankıları ortada duruyor. Bir araştırmaya
tabi değil midir? Araştırmaya tabidir tabii. Böyle bir şey olur mu? Tabii, o
kadar çok buraya şerh yazmıştık ki birkaç tanesi var. Bu şeyden bahsettim
zaten, kayıp araçlarla ilgili konudan. Ben size bir şey söyleyeyim mi, bu kayıp
araçların… 2010 yılından itibaren Emniyet İstihbarat Daire Başkanlığında hiçbir
teçhizatın herhangi bir kaydının tutulmadığını biliyor muydunuz? Arkadaşlarımız
da oradaydı, bize söylediler. Emniyet istihbaratta hiçbir türlü kayıt
yapılmadığını cihazlarla ilgili bize beyan ettiler bunu ya. Böyle bir şey
olabilir mi, ne demek ya böyle bir şey? Ne demek böyle bir şey?
AHMET DURAN BULUT (Balıkesir) –
Büyükşehir belediyesine vermişler. 
ERDAL AKSÜNGER (Devamı) - Tabii ki.
Böyle bir şey olur mu? Ayrıca, o
araçların hangi ülkeden, Kanada’dan, Amerika’dan, Almanya’dan, hangi şehirden,
hangi şirketten alındığına dair bütün belgeler varken, bütün kod numaralarına
kadar, ithalat kayıtlarına kadar her şey varken bunlar araştırıldı mı?
Araştırılmadı. E, yaptınız da o zaman bunları yapmanız lazımdı, öncelikli konu
buydu zaten memlekette.
Ayrıca, başka bir şey, daha korkunç bir
şey söyleyeyim: Sadece siyasal dizayn üzerinden dinlemeler yapılmadı bu ülkede,
bizatihi itiraf edildi bunların hepsi, o komisyondaki arkadaşlar da duydu,
dediler ki: “Borsayla ilgili bilgiler birilerine aktarılıyor dinlemelerle.” Kim
söyledi bunu? Emniyet İstihbarat Daire Başkanı söyledi. “Aktarılıyor.” dedi.
Ayrıca, sadece borsayla ilgili manipülasyon üzerinden o datalar
aktarılmıyormuş. Başka ne yapılıyormuş? İhalelerle ilgili bilgilerin de
aktarıldığını kendisi anlattı. Şimdi, bu kadar büyük, korkunç hikâyeler
ortadayken, bu ülkedeki özgürlükten, bu ülkedeki dürüstlükten, namustan, temiz
siyasetten bahsetmek biraz ayıp oluyor. O zaman, bunların aydınlatılması lazım.
Tek tek, isim isim söylüyorum, adam söyledi: Hrant Dink cinayetindeki logları kimin
sildiğini söyledi, isim isim söyledi. İşlem yapıldı mı? Hayır, yapılmadı ve
yapılmaz da, yapılmayacak da. Bu memlekette, bunlar, aslında derin hikâyenin en
derininde duran hikâyelerdi ama daha derine gönderip başka yerlere gömdünüz bu
hikâyeleri veya gömmeye çalışıyorsunuz.
MİT’teki operasyonları ben şöyle
tanımlıyordum, o zaman, söylediğimde, dedim ki o dönemlerdekiler hatırlar:
“Siz, emniyet istihbaratı cemaate teslim etmişsiniz, MİT’i de kendi şirketiniz
hâline döndürmeye çalışıyorsunuz.” Ya, böyle bir şey olur mu ya? Siz, devletin
kurumlarını bu kadar hunharca kullanabilme ihtimaliniz olan insanlar olarak mı
görüyorsunuz kendinizi? Ne oldu?
ENGİN ALTAY (Sinop) – Kurtlar Vadisi.
ERDAL AKSÜNGER (Devamı) - Tam tersine
döndü hikâye. MİT’i ne hâle getirdiniz biliyor musunuz? MİT, şöyle bir
operasyon yapar bir kurum hâline geldi: MİT, teknik istihbarati bir kurumken
icraat yapan bir kurum hâline döndü. Yani Türk Silahlı Kuvvetlerinin muadili olan bir kuruma
döndürmeye çalıştınız. Yurt dışı operasyonla değil, yurt içinde yapıyordu zaten
operasyonların hepsini. Efendim “3 tane çanakla aldılar, bunu yurt dışına
transfer ettiler.” diyor. Bence gidip bir bakın, o 3 çanak nerede duruyor? Ya,
ben oranın içinde değilim de gidin bir bakın, nerede duruyor? Hiç kurulmuş mu o
çanaklar? Bir kere, o çanaklar kurulduğunda bunu iddia eden adamlar 2 çanağın
birbirini görmesi gerektiğini de herhâlde biliyordur. Öbür çanak nerede
kurulmuş, ona bir baksınlar. Bunlar altı boş iddialardı zaten. Bu memlekette
hunharca bütün kanunlar çiğnendi, bir sürü insan şu anda fişlenmiş vaziyette
bence. 
(Mikrofon otomatik cihaz tarafından kapatıldı) 
ERDAL AKSÜNGER (Devamla) - Siyaset dizaynları buradan,
finansmanları da buradan yapıldı. 
Hepinizi saygıyla selamlıyorum. (CHP ve MHP sıralarından
alkışlar)
BAŞKAN – Teşekkür ederiz Sayın Aksünger.
İzmir Milletvekili Hamza Dağ.
Buyurunuz Sayın Dağ.(AK PARTİ sıralarından alkışlar)
HAMZA DAĞ (İzmir) – Sayın Başkan, değerli milletvekili
arkadaşlarım; yasa dışı dinlemelerle ilgili kurulmuş olan araştırma Komisyonu
üzerinde şahsım adına söz almış bulunuyorum. Hepinizi sevgiyle, saygıyla,
muhabbetle selamlıyorum.
Son zamanlarda gerek toplumda gerek siyasilerde gerekse
toplumun önde gelen kişilerinde “Dinleniyor muyuz?” kaygısı bu Komisyonun
kurulmasını zorunlu kılmıştır. Bu sebeple, sıkça gündeme gelen yasa dışı
dinlemeler konusunda dört partinin ortak önergesiyle 12 Şubat 2013 tarihinde
Meclis Araştırma Komisyonu kurulmuştur. Komisyonumuz dört ay boyunca çalışma yapmış
ve 2013 Haziran ayında da raporunu Meclis Başkanlığımıza sunmuştur.
İletişim çağı olarak adlandırdığımız bu yüzyılda teknoloji
baş döndürücü bir hızla gelişmekte ve her gün hayatımıza yeni iletişim
organları girmektedir. Bu durum iletişimi kolaylaştırmakla birlikte aynı
zamanda haberleşme özgürlüğümüzü kısıtlamakta, iletişim araçlarını ise
güvensizleştirmektedir. Eskiden sadece paralel çekme ya da santraller üzerinde
dinlemeler mümkünken bugün sayısız yöntem mevcuttur ve bunlara her gün bir
yenisi eklenmektedir. 
İktidarımız döneminde yapılan yasal düzenlemelerle haberleşme
özgürlüğü ve özel hayatın gizliliği noktasında önemli ilerlemeler
kaydedilmiştir. Komisyonumuzca gerek yasal mevzuat gerekse uygulama alanı
incelenmiş, ilgili kurumlar hem dinlenmiş hem de ziyaret edilmiştir. Konuyla
ilgili, mevzuattan ve uygulamadan kaynaklı eksikliklerin tamamlanması
noktasında bir dizi öneriler getirilmiştir. Yaptığımız çalışmalarla, haberleşme
özgürlüğü ve özel hayatın gizliliğinin sağlanması noktasında getirilen bu
önerilerin bir kısmı zaman içerisinde yasalaşmış ve hayata geçirilmiştir.
Fakat, teknolojinin hızla gelişimi karşısında ülkemizde olduğu gibi dünyanın da
bu alanda hem mevzuat hem de uygulamada yetersiz kaldığı aşikârdır. 
Komisyonumuzun yapmış olduğu çalışmaların
büyük bölümünü teknik çalışmalar oluşturmaktadır. Konuşma sürem müsait
olmadığından bu konulara giremeyeceğim fakat konunun hukuki ve toplumsal
boyutuyla, birkaç hususa değinip konuşmamı tamamlamak istiyorum.
Anayasa’mızın 22’nci maddesinde yer
alan haberleşme özgürlüğünün yasa dışı her yoldan engellenmesi veya
gizliliğinin ihlal edilmesi hiçbir surette kabul edilemez. Bu konuda
kaydedilecek en önemli ilerleme ise yasa dışı dinlemelere ve özel hayatın
ihlaline olan bakış açısıdır. Medyanın ve siyasetin bunlara prim vermemesi,
toplumun bu tarz yasa dışı fiillere itibar etmemesi bu konunun çözümünün
temelini teşkil etmektedir. Yasa dışı dinlemeleri, kişi mahremiyetini siyasi
malzeme yapmak siyaseten kimseye bir şey kazandırmayacağı gibi uzun vadede de
siyaset kurumunu da itibarsızlaştıracaktır. Yasa dışı dinlemelerle siyasete
ayar vermeye kalkanlara herkesten önce biz siyasetçilerin karşı çıkması, buna
prim vermemesi gerekmektedir. Buna dayanarak şunu açıkça ifade etmeliyiz ki
yasa dışı dinlemeleri yapanlar kadar bu dinlemeleri yayanlar ve bunlar
üzerinden siyaset yapıp insanları yargılamaya kalkanlar da çok açık bir şekilde
yanlış içerisindedirler. Türkiye'de son yıllarda yaşanılanlar konusunda yani
yasa dışı dinlemeler konusunda en başta biz siyasetçiler olmak üzere,
sorumluluk sahibi bütün aklı selim, aynı şekilde, oturup düşünmeli ve bu
şekilde çalışmamızı yapmak durumundayız. 
Komisyonumuz,
sadece yasa dışı dinlemeler üzerine çalışma yapmamış, ayrıca kişisel verilerin
korunması, dedektiflik kurumu, telefon operatörlerinin çalışma sistemi, siber
tehditler, MOBESE ve güvenlik kameraları, elektronik ticaretin güvenilirliği
gibi birçok teknik konuda da çalışmalarda bulunmuştur. 
Burada şu hususu
da özellikle vurgulamak istiyorum: Her ne önlem alınırsa alınsın, her ne kadar
yasal düzenleme yapılırsa yapılsın gelişen teknolojiyle bu durumun önüne
geçilebilmesi her gün daha da imkânsız hâle gelmektedir. Burada esas olan, bu
konuda cezai yaptırımların artması ve illegal yollardan elde edilen her türlü verinin
yayımının ve kullanımının önüne geçilmesidir. Bu tarz dataların yani verilerin
değeri oldukça bu durumun önüne geçilebilmesi açıkça mümkün değildir. 
Üçüncü yargı
paketiyle Türk Ceza Kanunu’muza giren, kişiler arasındaki haberleşmenin
gizliliğini ihlal eden kişinin bir yıldan üç yıla kadar hapis cezasıyla
cezalandırılması, bu gizlilik ihlalinin haberleşme içeriklerinin kaydı
suretiyle gerçekleşmesi hâlinde ise cezanın bir kat artırılması, ayrıca ifşa
edilen bu verilerin basın yoluyla yayınlanması hâlinde de aynı cezanın
uygulanacak olması bu noktada atılmış önemli bir adımdır. 
Burada yeri
gelmişken şunu da açıkça ifade etmek istiyorum: Hiçbir iletişim aracı sonsuz ve
sınırsız bir özgürlük alanına sahip değildir. Yazılı ve görsel medya için
geçerli olan hukuk kuralları aynı şekilde sosyal medya için de geçerlidir.
Hukuk kurallarının işletilmesi herkes için geçerlidir. Bu konuya anlık siyasi
mülahazalar üzerinden yaklaşmak, kısa vadede birilerine çıkar sağlayabilir
belki ama uzun vadede toplumda telafisi mümkün olmayan birtakım problemlerin
ciddi sorunları oluşturmasına da sebebiyet verme durumu bulunmaktadır. 
Bunun yanında,
dördüncü ve beşinci yargı paketleriyle birlikte gerek dinleme kararları
noktasında gerek özel verilere el koyma noktasında önemli düzenlemeler
yapılmış, “iletişimin denetlenmesi tedbirinin son çare olarak uygulanması
gerektiği” şeklindeki ilkeye riayet edilmeksizin ilk başvurulan tedbir olarak
uygulanmasının önüne geçilmesi sağlanmıştır. 
Ülkemizde tüm bu
yasal düzenlemelere ve etkin ceza yaptırımlarına rağmen gerek yasal
düzenlemelerden ve gerekse uygulamadan kaynaklı birtakım problemler olduğu da
görülmektedir.
Komisyonumuzun hazırlamış olduğu bu
rapor, konuyla ilgili kurumların çalışmalarına ve önümüzdeki yasama
dönemlerinde bu bağlamda yapılacak yasal düzenlemelere ışık tutacak önemli bir
çalışma olmuştur.
Sözlerime son verirken Komisyon
çalışmasında emeği geçen bütün arkadaşlarıma, Komisyon üyelerine tekrar
teşekkür ediyor; hepinize saygı, sevgi ve hürmetlerimi sunuyorum. (AK PARTİ sıralarından
alkışlar) 
BAŞKAN – Teşekkür ederiz Sayın Dağ.
Sayın milletvekilleri, böylece Haberleşme
Özgürlüğüne Ve Özel Hayatın Gizliliğine Yönelik İhlallerin Tespiti ve
Önlenmesine İlişkin Tedbirlerin Belirlenmesi Amacıyla Kurulmuş Bulunan Meclis Araştırması
Komisyonu Raporu üzerindeki genel görüşme tamamlanmıştır.
Teşekkür ediyoruz efendim.
Şimdi gündemin “Kanun Tasarı ve Teklifleri
ile Komisyonlardan Gelen Diğer İşler” kısmına geçiyoruz.
1'inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu'nun görüşmelerine kaldığımız yerden devam edeceğiz.



1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa Elitaş,
Giresun Milletvekili Nurettin Canikli, Kahramanmaraş Milletvekili Mahir Ünal ve
Adıyaman Milletvekili Ahmet Aydın'ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç'in; Türkiye Büyük Millet Meclisi İçtüzüğünün Bir Maddesinin Değiştirilmesi
Hakkında İçtüzük Teklifi ve Anayasa Komisyonu Raporu (2/242, 2/80) (S. Sayısı:
156)
BAŞKAN - Komisyon? Yok.
Ertelenmiştir.
2'nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.

2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
BAŞKAN - Komisyon? Yok.
Ertelenmiştir.
Bundan sonra da komisyon bulunamayacağı
anlaşıldığından, alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için, 1 Temmuz 2014 Salı
günü saat 15.00’te toplanmak üzere birleşimi kapatıyorum.
Kapanma Saati:
18.54





(x) 489 S. Sayılı Basmayazı tutanağa
eklidir.
(10/74,471,472, 473, 474, 475) esas numaralı Meclis
Araştırması Önergelerinin ön görüşmeleri 22/01/2013 tarihli 55’inci Birleşimde
yapılmıştır. 




