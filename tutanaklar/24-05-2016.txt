



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 92’nci
Birleşim
 24
Mayıs 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Afyonkarahisar Milletvekili Burcu Köksal’ın,
Afyonkarahisar ilinin sorunlarına ilişkin gündem dışı konuşması
2.- Samsun Milletvekili Erhan Usta’nın, 19 Mayıs
Atatürk’ü Anma, Gençlik ve Spor Bayramı ve Mustafa Kemal Atatürk’ün Samsun’a
çıkışına ilişkin gündem dışı konuşması
3.- Kırşehir Milletvekili Mikail Arslan’ın, Ahilik
Haftası’na ilişkin gündem dışı konuşması

IV.- AÇIKLAMALAR
1.- Mersin Milletvekili Aytuğ Atıcı’nın, Mersin’de
otogar işletmesiyle ilgili sorunlara ilişkin açıklaması
2.- Artvin Milletvekili Uğur Bayraktutan’ın, Artvin’de
dünyanın en büyük Atatürk heykelinin ışıklandırılmasıyla ilgili probleme
ilişkin açıklaması
3.- Trabzon Milletvekili Salih Cora’nın, Trabzon Şalpazarı doğumlu Alper Al’ın şehit olmasına ve
AK PARTİ’nin terörle mücadelede kararlı olduğuna ilişkin açıklaması
4.- Bursa Milletvekili Erkan Aydın’ın, 65’inci
Hükûmetin Türkiye Cumhuriyeti’nin jet hızıyla kurulan ilk hükûmeti olacağına ve
rejim değişikliği yapmaya çalışacağı görüntüsünde olduğuna ilişkin açıklaması
5.- Samsun Milletvekili Erhan Usta’nın, Hükûmet
tarafından alınan bir kararla işsiz kalan 2 bin tarım danışmanının tekrar işe
alınmasını ve tarımda verimliliğin artırılması yönünde çaba sarf edilmesini
talep ettiğine ilişkin açıklaması
6.- Niğde Milletvekili Ömer Fethi Gürer’in, Niğde’de yaşanan
doğal afetler nedeniyle çiftçilerin mağdur olduğuna ilişkin açıklaması
7.- Giresun Milletvekili Bülent Yener Bektaşoğlu’nun,
yeni Hükûmete başarılar dilediğine, Giresun Doğankent HES işletmesinin
özelleştirilmesi sonucunda yaşanan mağduriyetlere ilişkin açıklaması
8.- Adana Milletvekili Elif Doğan Türkmen’in, 25 Mayıs
Adana’nın Pozantı ilçesinin kurtuluşunun 96’ncı yıl dönümüne ve Ahilik
Haftası’na ilişkin açıklaması
9.- Kayseri Milletvekili Sami Dedeoğlu’nun, Hükûmetin
tarım ve hayvancılığa verdiği desteklerin devam ettiğine ilişkin açıklaması
10.- Adıyaman Milletvekili Adnan Boynukara’nın,
diktatörlerin, katillerin ve teröristlerin fotoğrafları önünde konuşmanın,
konuşan kişinin siyasal düşüncesini ve beslendiği kaynakları anlamak için
önemli bir kanıt olduğuna ilişkin açıklaması
11.- Mersin Milletvekili Baki Şimşek’in, Mersin
Milletvekili Aytuğ Atıcı’nın yaptığı açıklamasındaki bazı ifadelerine ilişkin
açıklaması
12.- Hatay Milletvekili Hilmi Yarayıcı’nın, cihatçı
katillerin Suriye’de can almaya devam ettiğine ve katliamcılarla aynı düşünce
dünyasını paylaştığını gösteren havuz medyasını kınadığına ilişkin açıklaması
13.- Amasya Milletvekili Mustafa Tuncer’in, Amasya
Merzifon Devlet Hastanesi acil servisinde görevli Doktor Hakan Barış Demirbaş’ın
bir hasta tarafından darbedilmesine ve vatandaş ile sağlık emekçilerinin karşı
karşıya gelmesinin nedeninin iktidar olduğuna ilişkin açıklaması
14.- Mersin Milletvekili Serdal Kuyucuoğlu’nun,
İstanbul, Ankara, Antalya ve Konya illerinin raylı sistemleri ve metrolarının
Hazineye toplam maliyetinin ne kadar olduğunu ve şu ana kadar Bakanlıkça onay
verilen raylı sistem ve metro projesi sayısını öğrenmek istediğine ilişkin
açıklaması
15.- İstanbul Milletvekili Mahmut Tanal’ın, yeni
Hükûmetin hayırlı olmasını dilediğine, İstanbul’un Şile ilçesinin sorunlarına
ve Üsküdar ilçesinin Yavuztürk Mahallesi’nin imar sorunlarının çözülmesini
beklediğine ilişkin açıklaması
16.- Manisa Milletvekili Erkan Akçay’ın, 24 Mayıs
Bulgaristan’dan Türkiye’ye zorunlu göçün başlamasının 27’nci yıl dönümüne,
24-30 Mayıs Sokak Çocuklarına Şefkat Haftası’na ve Ahilik Haftası’na ilişkin
açıklaması
17.- Diyarbakır Milletvekili Çağlar Demirel’in,
şiddetle, baskıyla, halkın kendi vekilleriyle buluşmasını engelleyen bir
zihniyetle karşı karşıya olduklarına, milletvekilleri ile seçilmişlerin halkla
buluşmasının önündeki hiçbir engeli kabul etmediklerine, HDP milletvekillerine
mülteci kamplarını ziyaret izni verilmemesinin nedenini öğrenmek istediğine ve
demokratik siyasetin gelişmesi için Türkiye'nin her yerinde mücadele
edeceklerine ilişkin açıklaması
18.- Tokat Milletvekili Coşkun Çakır’ın, 65’inci
Hükûmetin hayırlı olmasını dilediğine, bugün CHP grup toplantısını izleyen
CHP’lilerin, Cumhurbaşkanı ve AK PARTİ’ye oy verenlere hakaret eden slogan atmalarını
kınadığına ve bu konuda Meclis Başkanlığına gerekli bildirimlerde
bulunduklarına ilişkin açıklaması
19.- İstanbul Milletvekili Engin Altay’ın, Tokat
Milletvekili Coşkun Çakır’ın yaptığı açıklamasındaki bazı ifadelerine ilişkin
açıklaması

V.- BAŞKANLIĞIN GENEL KURULA SUNUŞLARI
A) Tezkereler
1.- Cumhurbaşkanlığının, Türkiye Cumhuriyeti
Anayasası’nın 104’üncü maddesi uyarınca Bakanlar Kurulunun istifasının kabul
edildiğine; yeni hükûmet kuruluncaya kadar Bakanlar Kurulunun göreve devamının
istendiğine ilişkin tezkeresi (3/789)
2.- Cumhurbaşkanlığının, Bakanlar Kurulunun yeniden
kurulması için Türkiye Cumhuriyeti Anayasası’nın 109’uncu maddesi uyarınca
İzmir Milletvekili ve Adalet ve Kalkınma Partisi Genel Başkanı Binali
Yıldırım’ın görevlendirildiğine; seçilecek bakanların atanmaları yapıldıktan
sonra Bakanlar Kurulu listesinin ayrıca gönderileceğine ilişkin tezkeresi
(3/790)
3.- Cumhurbaşkanlığının, Başbakan Binali Yıldırım
tarafından kurulan yeni Bakanlar Kurulunda yer alan bakanlıklara Türkiye Cumhuriyeti
Anayasası’nın 109’uncu maddesi gereğince ekli listede gösterilen kişilerin
atandığına, 27/9/1984 tarihli ve 3046 sayılı Kanun’un 4’üncü maddesi uyarınca
Başbakan Yardımcısı unvanıyla görev yapmak üzere 5 bakanın görevlendirilmesinin
onaylandığına ilişkin tezkeresi (3/791)
4.- Türkiye Büyük Millet Meclisi Başkanlığının, Dünya
ve Geleneksel Din Liderleri Toplantısı” çerçevesinde 31 Mayıs 2016 tarihinde
Kazakistan’ın başkenti Astana’da düzenlenecek olan “Dinimiz Teröre Karşıdır”
konferansına Türkiye Büyük Millet Meclisini temsilen Sakarya Milletvekili ve
Millî Eğitim, Kültür, Gençlik ve Spor Komisyonu üyesi Mustafa İsen’in
katılmasına ilişkin tezkeresi (3/792)




B) Meclis Araştırması Önergeleri
1.- İzmir Milletvekili Ahmet Kenan Tanrıkulu ve 20
milletvekilinin, ülkemizin kalkınmasına etken olabilecek yeni teşvik modellerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/208)
2.- İzmir Milletvekili Ahmet Kenan Tanrıkulu ve 20
milletvekilinin, Soma, Ermenek gibi maden sektörünün neredeyse tek geçim
kaynağı olduğu yörelerin ekonomik ve sosyal sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/209)
3.- İzmir Milletvekili Ahmet Kenan Tanrıkulu ve 20
milletvekilinin, özel sektörün aşırı borçlanmasına neden olan sorunların
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/210)

C) Önergeler
1.- İstanbul Milletvekili Mahmut Tanal’ın (2/368) esas
numaralı, 5237 Sayılı Türk Ceza Kanununda Değişiklik Yapılmasına Dair Kanun
Teklifi’nin doğrudan gündeme alınmasına ilişkin önergesi (4/32) 

VI.- ÖNERİLER
A) Siyasi Parti Grubu Önerileri
1.- CHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Türkiye’deki yargı sorunlarının araştırılarak alınması
gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan (10/151) esas numaralı Meclis Araştırması
Önergesi’nin görüşmelerinin Genel Kurulun 24 Mayıs 2016 Salı günkü birleşiminde
yapılmasına ilişkin önerisi 
2.- AK PARTİ Grubunun, 65'inci Bakanlar Kurulu
Programı'nın Genel Kurulun 24 Mayıs 2016 Salı günkü birleşiminde okunmasına; 24
Mayıs 2016 Salı günü Bakanlar Kurulu Programı'nın okunması ile Bakanlar Kurulu
Programı üzerinde 27 Mayıs 2016 Cuma günü yapılacak görüşmeler ve 29 Mayıs 2016
Pazar günü yapılacak güven oylamasının gündemin "Özel Gündemde Yer Alacak
İşler" kısmında yer almasına ve bu günlerde Başkanlığın Genel Kurula
sunuşları ve işaret oyuyla yapılacak seçimler hariç başkaca konuların
görüşülmemesine; 27 Mayıs 2016 Cuma günü saat 15:00'te, 29 Mayıs 2016 Pazar
günü ise saat 11:00'de toplanmasına; Bakanlar Kurulu Programı üzerinde 27 Mayıs
2016 Cuma günü yapılacak görüşmelerde Hükûmet ve siyasi parti grupları adına
yapılacak konuşmaların kırkar dakika (bu süre iki konuşmacı tarafından
kullanılabilir) kişisel konuşmaların onar dakika olmasına; bu birleşimlerinde
program üzerinde görüşmelerin tamamlanmasına kadar çalışmalarını sürdürmesine;
25 ve 26 Mayıs 2016 Çarşamba ve Perşembe günleri toplanmamasına ilişkin önerisi


VII.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın,
Mersin Milletvekili Aytuğ Atıcı’nın AK PARTİ grup önerisi üzerinde yaptığı
konuşması sırasında Adalet ve Kalkınma Partisine sataşması nedeniyle konuşması
2.- Mersin Milletvekili Aytuğ Atıcı’nın, Amasya
Milletvekili Mehmet Naci Bostancı’nın sataşma nedeniyle yaptığı konuşması sırasında
şahsına sataşması nedeniyle konuşması
3.- Tokat Milletvekili Coşkun Çakır’ın, Mersin
Milletvekili Aytuğ Atıcı’nın sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması

VIII.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail Kahraman’ın,
Mersin Milletvekili Aytuğ Atıcı’nın AK PARTİ grup önerisi üzerinde yaptığı
konuşmasındaki bazı ifadelerine ilişkin konuşması

IX.- HÜKÛMET PROGRAMI
1.- Başbakan Binali Yıldırım tarafından Bakanlar Kurulu
Programı’nın okunması

X.- YAZILI SORULAR VE CEVAPLARI
1.- Artvin
Milletvekili Uğur Bayraktutan'ın, Kaçkar Gümrük ve Ticaret Bölge Müdürlüğünün
personel ihtiyacına ilişkin sorusu ve Gümrük ve Ticaret Bakanı Bülent
Tüfenkci'nin cevabı (7/4412)




24 Mayıs 2016 Salı
BİRİNCİ OTURUM
Açılma Saati: 15.00
BAŞKAN: İsmail KAHRAMAN
KÂTİP ÜYELER: Fehmi KÜPÇÜ (Bolu), Ali Haydar HAKVERDİ (Ankara) 
---0---
BAŞKAN
– Türkiye Büyük Millet Meclisinin 92’nci Birleşimini açıyorum.
Toplantı
yeter sayısı vardır, görüşmelere başlıyoruz. 
AYTUĞ
ATICI (Mersin) – Yoktur Sayın Başkan, yoktur efendim.
MAHMUT
TANAL (İstanbul) – Sayın Başkan, gerçekten Allah’tan korkun ya! 
BAŞKAN
– Görüyorum Beyefendi, görüyorum.
MAHMUT
TANAL (İstanbul) – 184 kişi nerede var?
BAŞKAN
– Mahmut Bey, görüyorum efendim, var.
MAHMUT
TANAL (İstanbul) – Değerli Başkanım, hakikate aykırı beyanlarda bulunuyorsun, o
makama yakışır mı ya!
BAŞKAN
- Gündeme geçmeden önce üç sayın milletvekiline gündem dışı söz vereceğim.
Gündem
dışı ilk söz Afyonkarahisar’ın sorunları hakkında söz isteyen Afyonkarahisar
Milletvekili Sayın Burcu Köksal’a aittir.
Buyurun
Sayın Köksal. (CHP sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Afyonkarahisar Milletvekili Burcu Köksal’ın,
Afyonkarahisar ilinin sorunlarına ilişkin gündem dışı konuşması
BURCU
KÖKSAL (Afyonkarahisar) – Sayın Başkan, değerli milletvekilleri;
Afyonkarahisar’ın sorunları hakkında gündem dışı söz almış bulunmaktayım ancak
ülke gündemimize ilişkin de buradan birkaç cümle edemeden geçemeyeceğim. 
7
Hazirandan bu yana 500’ü aşkın evladımızı şehit verdik. Daha geçen hafta seçim
bölgem Afyonkarahisar’da bir haftada 2 vatan evladımızı teröre şehit verdik.
Öyle bir algı yönetimi oluşturuyorsunuz ki sanki ülkeyi bu hâle getiren, terörü
hortlatan Cumhuriyet Halk Partisiymiş gibi, teröristleri kırmızı halılarla,
davulla zurnayla karşılayan Cumhuriyet Halk Partisiymiş gibi. PYD lideri Salih
Müslim’i Başbakanlıkta Cumhuriyet Halk Partisi Genel Başkanı Sayın Kemal
Kılıçdaroğlu mu karşıladı? Çözüm süreci adı altında doğu ve güneydoğudaki vali
ve kaymakamlara “Operasyon yapmayın, PKK’lılara dokunmayın, biz çözüm sürecini
getirdik.” diyen benim Genel Başkanım Kemal Kılıçdaroğlu muydu? PKK’lıların
taziye ziyaretine giden Galip Ensarioğlu ve Yasin Aktay Cumhuriyet Halk Partisi
milletvekilleri miydi? Teröristbaşı Apo’nun mektubu yani Dolmabahçe mutabakatı
TRT dâhil 18… 
BAŞKAN
– Sayın Köksal…
BAŞKAN
– Sayın Köksal...
BURCU
KÖKSAL (Devamla) – ...televizyon kanalında yayınlanırken... 
BAŞKAN
– Sayın Köksal...
BURCU
KÖKSAL (Devamla) – ...HDP’li vekillerin yanında bulunan bakanlar Cumhuriyet
Halk Partili miydi? 
BAŞKAN
– Sayın Köksal...
BURCU
KÖKSAL (Devamla) – Buradan bizi izleyenlere sesleniyorum: Terörü hortlatan da
teröre destek veren de Cumhuriyet Halk Partisi değildir. 
BAŞKAN
– Değerli arkadaşlarım, uğultuyu keselim lütfen.
BURCU
KÖKSAL (Devamla) – Şimdi, bir şeyi merak ediyorum. Ergenekon ve Balyoz
davalarında Şemdin Sakık gibi PKK’lı teröristlerin sözüyle Türk Silahlı
Kuvvetlerindeki askerleri içeri attınız. Şimdi, HDP’li milletvekillerinin
dokunulmazlıkları kalktı. Onlar yargılanırken “Bizi Kandil’le görüştüren,
görüşmemiz için talimat veren, ricacı olan dönemin Başbakanıydı, dönemin İçişleri
Bakanı Beşir Atalay, Yalçın Akdoğan ve MİT Müsteşarıydı, onlarla birlikte ortak
olarak bu suçu işledik.” diye itirafta bulunurlarsa acaba bu verdikleri isimler
de yargılanacak mı, yoksa daha önce 4 bakanı akladığınız gibi onları da mı
aklayacaksınız? Allah’tan Cumhuriyet Halk Partisi var. Eğer Cumhuriyet Halk
Partisi olmasaydı, bu kadar art arda yaptığınız hataları havuz medyasında hangi
partiye yıkmaya kalkacaktınız? Gerçi siz yan yana, kol kola olduklarınızdan
birini suçlayıp, yataydı, dikeydi, paraleldi diye bir suç örgütü oluşturup onu
suçlu ilan ederdiniz. Çünkü sizin tek korkunuz Cumhuriyet Halk Partisi.
Türkiye’nin
her yeri gibi memleketim, seçim bölgem Afyonkarahisar da kan ağlıyor. Bakın,
İscehisar ilçem mermerin kalbi ama ne yazık ki o kalp tekliyor, mermerciler
iflasta, her gün bir mermer ocağı kapanıyor ve o ocakta çalışan işçiler işsiz. 
Geçen
sene yağışlar nedeniyle ürünler zarar gördü. Özellikle patates ve kiraz
üreticileri zarar etti. Bu yıl da tarlalarda ekinler perişan.
Bakın,
cüce hastalığı denilen hastalık ekinleri bu hâle getirmiş. Çiftçi, ilçe tarım
müdürlüğüne müracaat ediyor, diyor ki: “Benim ürünlerim hasta, benim ürünlerim
zarar ettirdi.” Ama ilçe tarım müdürlüğünden hiç kimse gidip orada inceleme
yapmıyor. Çiftçiye aynen şu söyleniyor: “Bir tutam yolup getir.” Bakıyorlar,
“Bu nedir?” “Bu, bir hastalık.” “Yolup getir.”, ondan sonra “Olmadı, sür
gitsin.” Çiftçi bunun adını “Bir tutam yolup getir, olmadı, sür gitsin.”
hastalığı koymuş. Hazır bugün Hükûmet programı da açıklanacak, buradan Gıda,
Tarım ve Hayvancılık Bakanına da bu vesileyle bu olayı duyurmuş olalım. 
“Süte
müdahale kararı aldık, sütü 1 lira 15 kuruştan alacağız.” dediniz. Allah
aşkına, Afyon’u karış karış geziyorum, hangi süt üreticisinden sütü 1 lira 15
kuruşa alıyorsunuz? Dazkırı’dan Emirdağ’a, Emirdağ’dan Hocalar’a, Hocalar’dan
Salar’a kadar birçok süt üreticisiyle konuştum; hiçbirisi sütü 1 lira 15 kuruşa
vermiyor, en pahalı veren 90-95 kuruşa vermiş. 
“Hibe
desteği getiriyoruz.” diyorsunuz. Bakın, Dinar ilçemizin Gençali köyünde
-sizden hibe ya da bağış istemiyorlar- mera vasfını yitirmiş, çöplük hâlini
almış bir mera arazisinde orada hayvancılık yapan gençlerin hayvancılık
yapmasını istiyorlar; üstelik tüm Gençalililerin isteği bu. Orası Cumhuriyet
Halk Partisinin 1’inci çıktığı bir ilçe de değil, sizin 1’inci çıktığınız bir
köy, sizin 1’inci olduğunuz bir köy…
(Mikrofon
otomatik cihaz tarafından kapatıldı) 
BURCU
KÖKSAL (Devamla) – …hani Cumhuriyet Halk Partisinin 1’inci çıktığı yerlere
hizmet etmiyorsunuz, bari oraya hizmet götürün. (CHP sıralarından alkışlar) 
BAŞKAN
– Teşekkür ederim. 
Gündem
dışı ikinci söz, 19 Mayıs Atatürk’ü Anma, Gençlik ve Spor Bayramı ve Mustafa
Kemal Atatürk’ün Samsun’a çıkışı hakkında söz isteyen Samsun Milletvekili Sayın
Erhan Usta’ya aittir. 
Buyurun
Sayın Usta. (MHP sıralarından alkışlar)
MUSA
ÇAM (İzmir) – Sayın Başkan, önce şu sükûneti bir… Tebrikleri dışarıda olsa…
BAŞKAN
- Efendim, uğultu oluyor, rica ediyorum, içeride uğultu olmasın, görüşmeleri
lütfen dışarıda yapalım. 
Buyurun
Beyefendi. 
2.- Samsun Milletvekili Erhan Usta’nın, 19 Mayıs
Atatürk’ü Anma, Gençlik ve Spor Bayramı ve Mustafa Kemal Atatürk’ün Samsun’a
çıkışına ilişkin gündem dışı konuşması
ERHAN
USTA (Samsun) – Sayın Başkan, değerli milletvekilleri ve aziz Türk milleti;
Gazi Mustafa Kemal Atatürk’ün 19 Mayıs 1919’da Samsun’a çıkışının 97’nci yıl
dönümünü gurur ve heyecanla ama vatanımızın doğu ve güneydoğusundan gelen şehit
ve gazi haberleri nedeniyle bir o kadar da buruk bir ruh hâliyle karşılamış
bulunuyoruz. Yarın da 25 Mayıs, Atatürk’ün Havza’ya gelişinin 97’nci yıl
dönümü. Bilindiği üzere, kurtuluş mücadelesinin başlamasında Havza’nın önemli
bir yeri vardır. 
Derin
bir tarihi ve köklü bir kültürü olan Türk milleti tarih sahnesine çıktığından
beri bağımsız yaşamış, aksi dayatmalarda bulunanları hüsrana uğratmış, çağ
kapatıp çağ açmış, hem tarih yazmış hem de tarihe yön vermiştir.
Türk
milleti, binlerce yıllık zaferlerle dolu tarihini görmezden gelen, yok sayan,
hatta inkâra kalkışan, bölünme provaları yapan hainler ile onların içerideki ve
dışarıdaki iş birlikçilerine teslim olmayacak kadar kendinden emin ve şuurlu,
hesapları boşa çıkaracak kadar da güçlü ve dirayetlidir. Vatanımızı kavgaya ve
karanlığa mahkûm etmek isteyen ölüm makineleri ve her türlü saldırgan emeller,
birlik ve beraberlik ruhu içerisinde olunduğunda hiçbir zaman amaçlarına
ulaşamayacaklar, sinsi niyetlerine erişemeyeceklerdir.
Bugün
karşımızda olan en büyük tehlike, milletimizi “Türk-Kürt” diye ayırmak, sürekli
otuz altı etnik yapıdan bahsetmek suretiyle birbirimizden koparmaktır. Oysa
millet olmamızın ispatı, bu vatan için verdiğimiz şehitler, birlikte çektiğimiz
çileler, oturduğumuz semtler, kurduğumuz şehirler, katlandığımız zorluklar ve
kız alıp vermelerdir.
Milletimiz,
ülkemiz üzerinde oynanan oyunların, satılmışların ve vatan hainlerinin silahlı
ve siyasi temsilcilerinin farkındadır ve bilincindedir. Bu nedenle milletimiz,
oynanan oyunu bozacak, gerek dışarıdan gerekse içeriden gelen tüm saldırılara
karşı dik duracak, karanlık köşelerde hazırlanan komplolara fırsat
vermeyecektir.
Gazi
Mustafa Kemal Atatürk ve silah arkadaşları, ülkemizin içinde bulunduğu durumun
bir kader olmadığına ve milletin bağımsızlığını yine milletin azim ve kararının
kurtaracağına olan inançla, Samsun'dan başlayarak tüm Anadolu'ya yayılan bir
kutlu mücadeleyi başlatmışlardır.
19
Mayıs 1919'da Samsun'da başlayan millî mücadele süreci, işgal ve esarete karşı
yapılan ilk hamle, Türkiye Cumhuriyeti'nin karılan ilk harcı, vatanın selamet
dolu ufuklarına doğru cesaretle yol alınması, millet sevgisinin ve en önemlisi
milliyetçiliğin şahlanışıdır.
19
Mayıs, vatan topraklarını alçakça paylaşmaya cüret edenlere ve onlara el
uzatanlara verilen kesin bir cevap, özgürlüğün gerekirse can vererek elde
edileceğinin muhteşem ifadesidir. 1919, Türk tarihinin övünç madalyası, ağırlık
merkezi, bağımsızlık iradesinin emperyalizme meydan okumasıdır. Bu nedenle,
1919'u küçümsemek, küçültmek, değersizleştirmek doğru ve hakkaniyetli bir tavır
değildir.
1919,
Çanakkale'yi kalbinde taşımış, zaferlerle dolu bir Türk tarihini pusula yapmış
milliyetçi bir şuurun anısı ve ebedî hatırasıdır. 
Samsun'dan
yola çıkan millî mücadele kararlılığı, Havza'da ilk cüreti, ilk cesareti, ilk
teşkilatlanmayı göstererek Amasya'da milletin azim ve kararını ilan etmiş, Erzurum'da
vatanın bir bütün olduğunu ve parçalanamayacağını duyurmuş, Sivas'ta manda ve
himayeyi reddederek Ankara'da Büyük Millet Meclisini kurmuştur.
Aziz
şehitlerimizin kanlarıyla sulanan vatan topraklarını parçalamaya çalışanlara,
Türk milletini bu topraklardan kovmanın hesabını yapanlara karşı, aziz
milletimiz, millî heyecan ve azimle aşılmaz sur, yıkılmaz kale ve bükülmez
bilek olmuştur.
Umutların
tükendiği bir zamanda Türk milletinin birlik ve dayanışma ruhu milliyetçi
şuurlarda harekete geçerek bağımsızlık meşalesini yakmış, işgal ve esareti
kesin bir şekilde reddetmiştir. Cenab-ı Allah'ın himayesi ve aziz milletimizin
fedakârlıklarıyla Samsun'da başlayan tarihî yolculuk, başkent Ankara'da
cumhuriyetle birlikte sonuca ulaşmıştır. 
Bugünümüzü
gelecekle birleştirecek, birlik, beraberlik ve devamlılığımızın güvencesi
gençlerimizin toplumsal huzur ve refahımızı tehlikeye atacak kavga, tartışma ve
kamplaşmalara meydan vermeden lider Türkiye'ye ulaşmak için yüreklerindeki
vatan ve millet sevgisi, bağımsızlık ve özgürlük duygusu, birlik, beraberlik ve
kardeşlik özlemi, millî hasletimiz olan yardımlaşma ve dayanışma anlayışı,
çalışma ve başarma azmi, milletimizin dünya durdukça var olacağının en büyük
ispatıdır.
Bu
düşüncelerle, vatanımızın birliği ve bütünlüğü uğruna kurtuluş mücadelesinin
başladığı bu çok anlamlı günün yıl dönümünde sevgili gençlerimizin ve aziz
milletimizin 19 Mayıs Atatürk'ü Anma, Gençlik ve Spor Bayramı'nı kutluyorum.
Başta Gazi Mustafa Kemal Atatürk olmak üzere millî mücadele döneminin tüm kahramanlarına
ve aziz şehitlerimize Cenab-ı Allah'tan rahmet diliyor, hepsini minnet ve
şükranla yâd ediyorum.
Gazi
Meclisi ve yüce Türk milletini saygıyla selamlıyorum. (MHP ve CHP sıralarından
alkışlar) 
BAŞKAN
– Teşekkür ediyorum Sayın Usta. 
Gündem
dışı üçüncü söz Ahilik Haftası münasebetiyle söz isteyen Kırşehir Milletvekili
Sayın Mikail Arslan’a aittir. 
Buyurun
Sayın Arslan. (AK PARTİ sıralarından alkışlar) 
3.- Kırşehir Milletvekili Mikail Arslan’ın, Ahilik
Haftası’na ilişkin gündem dışı konuşması
MİKAİL
ARSLAN (Kırşehir) – Sayın Başkan, yüce Meclisimizin değerli üyeleri; her yıl
mayıs ayının son haftasında kutlanan Ahilik ve Esnaf Bayramı nedeniyle gündem
dışı söz almış bulunuyorum. Bu nedenle Parlamentomuzun siz değerli üyelerini
saygıyla selamlıyorum.
Sözlerime
başlamadan evvel, bu yıl, Sayın Cumhurbaşkanımızın himayesinde ve
zatıalilerinin 27 Mayısta Kırşehir’de katılımıyla yapılacak olan kutlamalara
önemli destekler sağlayan Gümrük ve Ticaret Bakanımız Sayın Bülent Tüfenkci'ye,
Müsteşarımız Sayın Cenap Aşcı'ya, Esnaf ve Sanatkârlar Genel Müdürümüz Sayın
Necmettin Erkan'a, TESK Başkanımız Sayın Bendevi Palandöken’e, TESKOMB Başkanı
Sayın Abdulkadir Akgül’e, Halk Bankası Genel Müdürümüz Sayın Ali Fuat
Taşkesenlioğlu’na, Merkez Yürütme Kurulunun değerli üyelerine, Kırşehir
Valisine, Belediye Başkanına ve yine Kırşehir Esnaf Odası ve Sanayi Odası
başkanlarına ve emeği geçen herkese teşekkürü borç biliyorum. Ayrıca 65’inci
Hükûmetimizin yeni seçilen üyelerine Kırşehir Ahiler diyarından başarılar
diliyor, 64’üncü Hükûmetimize de hizmetlerinden dolayı teşekkür ediyorum. 
Kırşehir,
Anadolu coğrafyasını vatan hâline getiren, çok sayıdaki manevi mimara ev
sahipliği yapmış bir merkezdir. Ses bayrağımız olan Türkçeyi Anadolu'da
dalgalandıran Yunus Emre, Âşık Paşa ve Gülşehrî'ye ev sahipliği yaparken, diğer
yandan mana iklimimizin sultanları olan Hacı Bektaşı Veli’ye, Şeyh Edebali'ye,
Süleyman Türkmani'ye yurt olmuştur. Ve tabii ki, Ahiliğin kurucusu, 32 esnaf
zümresinin piri olarak kabul edilen, pir-i pirân, aziz-i azizân Ahi Evran-ı
Veli Sultan'a da ev sahipliği yapmıştır.
Yine
sözlerime başlarken, Dünya İnsani Zirvesi'nin Türkiye'de yapıldığı bugün, tüm
Türkiye'nin Ahilik Bayramı'nı da en içten dileklerimle kutluyorum.
Değerli
arkadaşlar, Ahilik, Anadolu'da yaşayan halkı, çeşitli meslek alanlarında hem
ekonomik hem de ahlaki yönden yetiştiren, çalışma yaşamını iyi insan
meziyetlerini esas alarak düzenleyen bir insanlık sanatıdır. Bu kurum, zamanla
tüm Anadolu'da kabul görmüş bir sosyoekonomik düzen olarak Selçuklu ve
Osmanlı’nın devlet felsefelerinin yapı taşlarından biri hâline gelmiştir.
Ancak, Ahilik, tarihimizde bıraktığı izlere ve taşıdığı manevi dinamiklere
rağmen günümüz Türkiye’sinde hak ettiği karşılığı tam manasıyla bulamamaktadır.
Bu doğrultuda birkaç noktaya temas etmek istiyorum. Her şeyden önce, Ahilik,
bir ekonomik felsefe ve model olarak düşünülmelidir.
Ana
akım iktisat bilimi, modern ekonominin 18’inci yüzyılda klasik iktisatla
başladığını iddia eder. Bu model, vicdan sahibi kimseler tarafından şikâyet
edilen, şahsi çıkarları ön plana koyan, düzenlemeden ve denetlemeden yoksun
neoliberal politikaların da atası konumundadır. Diğer yandan, 13’üncü yüzyılda
ortaya konmuş ve ekonominin temeline sosyal sorumluluğu, dayanışmayı ve
liyakati koyan Ahilik sistemi ise kendine ekonomi literatüründe gereken yeri
bulamamıştır. 
“Ahilik”
kavramı maalesef modern zamanın insanları tarafından, sadece görevini
gerçekleştirmiş ve yine tarihin sayfalarına gömülmüş romantik bir düş olarak
görülmektedir. Ancak Ahilik, bir masal ve kahramanlarının yeryüzünde uyguladığı
bir sistem değildir, toplumun ihtiyaç duyduğu adaleti ve beraberinde getireceği
huzuru sağlamak adına yine toplumun kendi dinamikleri içerisinden çıkarttığı
bir yaşayış biçimidir. Zaten, dünyada günde 1 milyar insan yatağına aç
giderken, diğer yanda 2 milyardan fazla obezite hastası insan varken, bir yanda
çocukların artık ilkokulda kodlama dersi alması gerektiği tartışılırken, diğer
yanda 230 milyon çocuk iç savaşların ortasında kalıp gelecek planlarını bile
yapamıyorsa bugün Ahiliğe her zamankinden daha fazla ihtiyaç var demektir.
Aslına bakılırsa dünya gün geçtikçe daha kötüye giderken insanlık da bunun
farkına varmalıdır. Bir STK hareketi olarak Ahilik bugün daha fazla anlaşılmalı
ve yaşanmalıdır diye düşünüyoruz.
Değerli
arkadaşlar, Ahiliğin temel prensiplerinden bahsederek konuşmama son vermek
istiyorum. 
Ahinin
alnı, kalbi, eli, sofrası ve kapısı açık olmalıdır ancak Ahinin dili, gözü ve
beli bağlıdır. Biz de Ahi şehri Kırşehir olarak aydınlığa, hizmete, doğruluk ve
dürüstlüğe, sevgi ve saygıya açığız; karanlığa, tembelliğe, aldatmaya ve yalana
kapalıyız diyor, hepinizi tekrar saygı, sevgi ve hürmetlerimle selamlıyorum.
(AK PARTİ sıralarından alkışlar) 
BAŞKAN
- Teşekkür ediyorum Sayın Arslan.
Türkiye
Büyük Millet Meclisi başkan vekilleri arasındaki mutabakat gereğince sisteme
girerek söz talep eden 15 milletvekiline birer dakika, grup başkan vekillerine
iki dakika yerlerinden söz vereceğim.
İlk
söz Mersin Milletvekili Sayın Aytuğ Atıcı’ya ait. 
Buyurun
Beyefendi.
IV.- AÇIKLAMALAR
1.- Mersin Milletvekili Aytuğ Atıcı’nın, Mersin’de
otogar işletmesiyle ilgili sorunlara ilişkin açıklaması
AYTUĞ ATICI
(Mersin) — Teşekkür ederim Sayın Başkan.
Değerli
milletvekilleri, Mersin Büyükşehir Belediyesinin çözemediği otogar sorunu artık
vatandaşın canını almaya başlamıştır. CHP yönetiminde bitirilen ve MHP'li
Belediye Başkanının açılışını yaptığı otogar, iki yılı aşkın bir süredir hâlâ
işletilemiyor. Bu sorunu daha önce yüce Mecliste dile getirmiş ve soruna dikkat
çekmiştim. Vatandaşlar yağmurda, çamurda yol kenarında indirilmektedir. Bununla
kalsa iyi, geçen hafta Adıyaman'dan Mersin'e düğün için gelen 65 yaşındaki bir
teyze otogar işlemediğinden yol kenarında indiği otobüsün altında kalmış ve
feci şekilde can vermiştir.
Yine, geçen
pazar günü otogar işletmesindeki sorunlar nedeniyle çeşitli gruplar birbirine
girmiş ve otobüsler taşlanmıştır. Mersin'de yolcuların yaşamı tehdit
altındadır. Bir otogarı bile yönetemeyen Belediye Başkanı koca Mersin'i nasıl
yönetecektir? Belediye Başkanı kente zarar vermeden derhâl istifa etmelidir.
BAŞKAN —
Teşekkür ediyorum.
Artvin
Milletvekili Uğur Bayraktutan, buyurun efendim.
2.- Artvin Milletvekili Uğur Bayraktutan’ın, Artvin’de
dünyanın en büyük Atatürk heykelinin ışıklandırılmasıyla ilgili probleme
ilişkin açıklaması
UĞUR BAYRAKTUTAN
(Artvin) — Teşekkür ediyorum Sayın Başkan.
Orman ve Su
işleri Bakanı Sayın Veysel Eroğlu burada, ona sesleniyorum ben.
Artvin'de bir
emekli noter dünyanın en büyük Atatürk heykelini yaptırdı; 40 ton çelik, 10 ton
bakır kullanılarak 60 ton ağırlığında, 22 metre yüksekliğinde ama önünde de
"Atam izindeyiz." yazıyor, Artvin'in karşısında. Bu kişi, bu noter,
karşılıksız, bedelsiz bu yeri Orman Bakanlığına devretti. On dört aydır buranın
ışıklandırılmasıyla alakalı problem var. Sayın Bakana soru sordum "Ne
kadar bedel harcadınız?" diye. Sayın Bakan, Orman Bakanlığı olarak on üç
ayda aydınlatmaya 1.359 lira bedel harcadığını ifade etti. Sayın Bakan, o
parayı ben Orman Bakanlığına vereceğim, taahhüt ediyorum. Koskocaman bir
Atatürk heykeline bir Orman Bakanlığı, enerji üretilen Artvin'de 1.359 lira
para harcamış, onu da bana yazılı olarak cevap vermişseniz size söyleyeceğim
hiçbir şey yok Sayın Bakan. Böyle bir şey olamaz yani! Bunu niye yaptığınızı
biliyorum, "Atam izindeyiz." lafından rahatsız olduğunuzu biliyorum.
1.359 lira parayla aydınlatmanın... Nasıl bana cevap verdiğinizi, kamuoyunun
takdirine, Türkiye'nin takdirine bırakıyorum.
(Mikrofon
otomatik cihaz tarafından kapatıldı)
BAŞKAN —
Teşekkür ediyorum efendim.
Trabzon
Milletvekili Sayın Salih Cora…
3.- Trabzon Milletvekili Salih Cora’nın, Trabzon Şalpazarı doğumlu Alper Al’ın şehit olmasına ve
AK PARTİ’nin terörle mücadelede kararlı olduğuna ilişkin açıklaması
SALİH
CORA (Trabzon) — 22 Mayıs Pazar günü Hatay'ın Samandağ ilçesi Çevlik sahili
açıklarında bir sal içerisinde ceset olduğu ihbarıyla bölgeye giden Sahil
Güvenlik ekiplerinin inceleme yaptığı sırada meydana gelen patlamada şehit
olan, Trabzon Şalpazarı doğumlu Alper Al’ı dün memleketimiz Trabzon’da mahşerî
kalabalıkla Hakk’a uğurladık. Terör örgütü alçak ve kalleş yüzünü bir kez daha
göstermiştir. Daha düne kadar “Cesetlerimiz sokakta.” diyerek terörist leşleri
üzerinden insan hakkı dersi verenler, şimdi ne söyleyecekler merak ediyorum.
Cesetlere bombalı tuzak yerleştirerek cansız bedenlerin dokusuna dahi saygı
göstermediklerini, eylemlerini canavarca hislerle gerçekleştirdiklerini bir kez
daha gördük. 
Şunu
bilin ki AK PARTİ terörle mücadelede kararlıdır. Bu topraklarda son terörist
temizleninceye kadar operasyonlar devam edecektir. Bunların sözcülerine
sesleniyorum; sakın bizden merhamet beklemeyin, kazdığınız çukura düşeceksiniz.

Bu
vesileyle tüm şehitlerimize Allah’tan rahmet diliyorum. 
BAŞKAN
– Teşekkür ediyorum.
Sayın
Erkan Aydın, Bursa Milletvekili.
Buyurun
efendim.
4.- Bursa Milletvekili Erkan Aydın’ın, 65’inci
Hükûmetin Türkiye Cumhuriyeti’nin jet hızıyla kurulan ilk hükûmeti olacağına ve
rejim değişikliği yapmaya çalışacağı görüntüsünde olduğuna ilişkin açıklaması
ERKAN
AYDIN (Bursa) – Teşekkür ederim Sayın Başkan. 
Yeni
Hükûmet bugün belli oldu. Bu hafta içinde de Türkiye Büyük Millet Meclisinden
güven oylaması alacak. Hükûmet Türkiye Cumhuriyeti’nin jet hızıyla kurulan ilk
hükûmeti olacak. Görünen o ki Hükûmet cumhuriyetin hükûmeti olmaktan çok
Cumhurbaşkanı hükûmeti olarak rejim değişikliği yapmaya çalışacak. Siyasi
tarihimizde hükûmetlere çeşitli isimler verildi; Milliyetçi Cephe Hükûmeti,
Uzlaşma Hükûmeti gibi. Rahmetle andığım, oyun yazarı Haldun Taner de yıllar
öncesinden bu Hükûmetin ismini öngörmüş, demiş ki: “Gözlerimi kaparım, vazifemi
yaparım.” Ben de Hükûmete “Gözlerimi kaparım, vazifemi yaparım.” adını
veriyorum. Ama şunu da vurguluyorum: Eğer rejimi değiştirmeye kalkarlarsa biz
de Cumhuriyet Halk Partisi olarak Keşanlı Ali Destanı’nı oynayacağız diyorum.
(CHP sıralarından alkışlar)
BAŞKAN
– Sayın Erhan Usta, Samsun Milletvekili.
Buyurun
Beyefendi.
5.- Samsun Milletvekili Erhan Usta’nın, Hükûmet
tarafından alınan bir kararla işsiz kalan 2 bin tarım danışmanının tekrar işe
alınmasını ve tarımda verimliliğin artırılması yönünde çaba sarf edilmesini
talep ettiğine ilişkin açıklaması
ERHAN
USTA (Samsun) – Teşekkür ediyorum Sayın Başkan.
Hükûmet
tarafından son zamanlarda alınan bir kararla yaklaşık 2 bin tarım danışmanı
işsiz kalmıştır. Oysa biliyoruz ki biz Türkiye'de tarımda verimlilik son derece
düşüktür ve tarımın daha bilimsel yapılma ihtiyacı vardır, bu bir ihtiyaçtır.
Yanlış varsa, sistemde bir tıkanıklık varsa onların düzeltilmesi gerekirken
sistemi düzeltmeyip bunların, tarım danışmanlarının birçoğunun, hemen hemen
tamamının işine son verilmesi son derece yanlıştır. Seçim bölgem olan
Samsun’dan da geçenlerde tarım danışmanları gelip konuyu bize sundular.
Dolayısıyla bizim Hükûmetten talebimiz, bu mağduriyetin bir an evvel giderilerek
tarım danışmanlarının tekrar işe alınmasıdır ve tarımda verimliliğin
artırılması yönünde çaba sarf edilmesidir. 
Teşekkür
ederim. 
BAŞKAN
– Teşekkür ediyorum. 
Niğde
Milletvekili Ömer Fethi Gürer Bey, buyurun Beyefendi. 
6.- Niğde Milletvekili Ömer Fethi Gürer’in, Niğde’de
yaşanan doğal afetler nedeniyle çiftçilerin mağdur olduğuna ilişkin açıklaması
ÖMER
FETHİ GÜRER (Niğde) – Teşekkürler Sayın Başkan. 
Bu
yılın başında Niğde’de kuraklık ve don sebebiyle çiftçimiz mağdur olmuştu,
hafta sonu da dolu ve kar yağışı gerçekleşti. Böylece, üreticimiz ve çiftçimiz
oldukça mağdur durumda, derhâl hasar tespiti yapılarak çiftçiye destek olunması
gerekiyor, üreticinin perişanlığına el atılması gerekiyor. Geçtiğimiz yıl
ürettiği ürünü satamadılar, bu yıl ise tarladaki ürün ve daldaki ürün zarar
gördü.
Şu
anda Çiftçi Kayıt Sistemi dışında da çiftçilerin mağduriyetinin giderilmesi,
üreticinin mağduriyetinin giderilmesi için alan tespiti yapılmalı ve hak edene
hak ettiği değer mutlaka ödenmelidir. 
2014
yılında don nedeniyle verilen paralar geçen yıl geri alınmıştı, aynı sorunun
yaşanmaması için çiftçi ve üreticilerimizin tespiti doğru yapılmalıdır. 
Teşekkür
ederim. 
BAŞKAN
– Teşekkür ediyorum. 
Giresun
Milletvekili Bülent Yener Bektaşoğlu, buyurun Beyefendi. 
7.- Giresun Milletvekili Bülent Yener Bektaşoğlu’nun,
yeni Hükûmete başarılar dilediğine, Giresun Doğankent HES işletmesinin
özelleştirilmesi sonucunda yaşanan mağduriyetlere ilişkin açıklaması
BÜLENT
YENER BEKTAŞOĞLU (Giresun) – Teşekkür ederim Sayın Başkan. 
Sayın
Binali Yıldırım’ın başkanlığında kurulan yeni Hükûmete başarılar diliyorum. 
Karadeniz’in
devlet eliyle yapımı gerçekleştirilen ilk hidroelektrik santrallerinden birisi
olan Giresun Doğankent HES işletmesinin özelleştirilmesinin sonucunda pek çok
işçi işsiz bırakılmıştır. İşletmenin yeni yönetimi taşeron üzerinden hizmet
yürütmeyi tercih etmiştir. Dolayısıyla, 1 Mayıs itibarıyla çalışan 120 işçiden
sadece 40 tanesiyle sözleşme yapma kararı alınmıştır. Geride kalan 83 işçi ise
maalesef mağdur durumdadır. Oysa özelleştirme şartnamesine konulacak bir
maddeyle işletmede on-on beş, yirmi yıldır çalışan işçilerin hak ve hukuklarını
koruma imkânı varken bu yapılmamıştır. Tıpkı diğer özelleştirmelerde olduğu
gibi burada da emek ve emekçinin değil, sermayenin çıkarları gözetilmiştir.
Bunun sonucu olarak sadece işçiler değil, HES ve çalışanları üzerinden
ekonomisini oluşturmuş Doğankent ilçemiz de mağdur durumdadır. İlçede işçilerin
ve esnafın gösterdiği tepki nedeniyle sosyal barış ve huzur bozulmuştur. Sayın
Bakana bu durumun düzeltilmesi ve oradaki mevcut çalışma yapısının korunması
için çağrıda bulunuyorum. 
Teşekkür
ederim. 
BAŞKAN
– Teşekkür ediyorum. 
Sayın
Elif Doğan Türkmen, buyurun Hanımefendi. 
8.- Adana Milletvekili Elif Doğan Türkmen’in, 25 Mayıs
Adana’nın Pozantı ilçesinin kurtuluşunun 96’ncı yıl dönümüne ve Ahilik
Haftası’na ilişkin açıklaması
ELİF
DOĞAN TÜRKMEN (Adana) – Teşekkür ederim Başkanım. 
25
Mayıs 1920 Adana’nın ilçesi Pozantı’nın kurtuluş günü, aynı zamanda Ahilik
Haftası, kutlu olsun. Türkiye Cumhuriyeti’ni kuran irade, emperyalizme karşı
kazandığı zaferin devamında laik, demokratik hukuk devleti ile ekonomik ve
çağdaş eğitim anlayışı ve medeniyeti hedeflemiştir. Bugün bu hedeften
uzaklaştığımızı görmekteyim. Ancak, bu çabalar yerini bulmayacaktır çünkü bu
ülkede kurucu iradeye sahip çıkacak olan Cumhuriyet Halk Partisi vardır. 
Teşekkür
ederim. 
BAŞKAN
– Teşekkür ediyorum. 
Kayseri
Milletvekili Sayın Sami Dedeoğlu…
9.- Kayseri Milletvekili Sami Dedeoğlu’nun, Hükûmetin
tarım ve hayvancılığa verdiği desteklerin devam ettiğine ilişkin açıklaması
SAMİ
DEDEOĞLU (Kayseri) – Sayın Başkan, değerli milletvekilleri; hepinizi saygılarla
selamlıyorum. 
Hükûmetimizin
tarım ve hayvancılığa verdiği destekler devam etmektedir. Bu desteklerden
özellikle çiftçilerimiz faydalanmakta ve her yerde şükranlarını sunmaktadırlar.
Kayseri ilimizin Yeşilhisar ve Yahyalı ilçelerinde çiftçilerimizden 110 ton
elma satın alınarak güneydoğudaki güvenlik güçlerimize gönderildi. Ayrıca,
Yeşilhisar ilçesinin Musahacılı, Derbentbaşı ve Kayadibi Mahallelerinin
kadastroyla ilgili sıkıntıları da en kısa zamanda giderilecektir. 
Buradan
desteklerinden dolayı Hükûmetimize ve hemşehrilerimize ayrı ayrı teşekkür
ediyorum. 
BAŞKAN
– Teşekkür ederim. 
Adıyaman
Milletvekili Adnan Boynukara…
10.- Adıyaman Milletvekili Adnan Boynukara’nın,
diktatörlerin, katillerin ve teröristlerin fotoğrafları önünde konuşmanın,
konuşan kişinin siyasal düşüncesini ve beslendiği kaynakları anlamak için
önemli bir kanıt olduğuna ilişkin açıklaması
ADNAN
BOYNUKARA (Adıyaman) – Teşekkürler Sayın Başkanım. 
İnsanlar
bazen simgeler aracılığıyla da konuşur, siyasal düşüncelerini ve pozisyonlarını
ilan ederler, mesela HDP eş başkanının hafta sonu yurt dışında katıldığı bir
toplantıda diktatörlerin ve katillerin fotoğraflarının önünde konuşması gibi. 
Size iki fotoğraftan bahsetmek istiyorum: Biri Mao.
Kayıtlara göre, Mao 50 milyon insanın ölümünden sorumlu bir kişi. Diğeri
Stalin. Yine kayıtlara göre, Stalin 24 milyon insanın ölümünden sorumlu bir
kişi. Diktatörlerin, katillerin ve teröristlerin fotoğrafları önünde konuşmak,
konuşan kişinin siyasal düşüncesini ve beslendiği kaynakları anlamak için
önemli bir kanıttır. PKK terör örgütünün kanını emdiği bölge insanının “Evimizi
başımıza yıktınız, daha ne istiyorsunuz!” diyerek kovduğu kişiler bu anlayışın
ürünüdür. Teröre, şiddete, ırkçılığa ve tarihin çöplüğüne atılmış olan Maocu ve
Stalinci anlayışın temsilcilerine destek vermeyen bölge insanına teşekkür
ediyorum. (AK PARTİ sıralarından alkışlar)
BAŞKAN – Mersin Milletvekili Sayın Baki Şimşek…
11.- Mersin Milletvekili Baki Şimşek’in, Mersin
Milletvekili Aytuğ Atıcı’nın yaptığı açıklamasındaki bazı ifadelerine ilişkin
açıklaması
BAKİ ŞİMŞEK (Mersin) – Teşekkür ediyorum Sayın Başkan.
Mersin’le ilgili Sayın Aytuğ Atıcı otogar sorununu
gündeme getirdi. 
Mersin Otogarı, Cumhuriyet Halk Partisi belediyesi
döneminde başlatılmış, Milliyetçi Hareket Partili belediye tarafından
bitirilmiştir. CHP’li belediye bu otogarı yapmak için 30 trilyon lira kredi
kullanmıştır; MHP’li belediye bu borcu ödemektedir şu anda. 
Belediye, otogarla ilgili, satışla ilgili ihaleye
çıkmıştır. Meclisin bilgilendirilmesi adı altında… İhale; AKP, CHP, HDP
ittifakıyla satışa karşı çıkılmıştır. Daha sonra, Milliyetçi Hareket Partili
belediye kira ihalesine çıkmıştır otogarın kirasıyla ilgili ve kira ihalesinde
de 5 trilyon gibi bir rakamla çıkılan ihalede firmaların birbiriyle yarışması
sonucunda kirası 20 trilyona gitmiştir. Belediye Başkanı yetkili mercileri
uyarmış, bu paranın ödenmesinin zor olduğunu belirtmiştir. Buna rağmen firma,
parayı ödeyeceğini beyan ederek teminatını vermiş ve ihaleyi almıştır. 
(Mikrofon otomatik cihaz tarafından kapatıldı)
BAKİ ŞİMŞEK (Mersin) – Yalnız, daha sonra kirayı
ödememiş, Milliyetçi Hareket Partili belediye tahliye davası açmıştır. Yalnız,
mahkeme henüz neticelenmemiştir, olay yargıdadır. 
Millî iradeyle seçilen, halkın oyuyla seçilen bir
belediye başkanını seçim kaybeden bir partinin istifaya davet etmesini şık
bulmuyoruz. Bunu yüce Meclisin takdirine bırakıyor, saygılar sunuyorum. 
BAŞKAN – Teşekkür ediyorum.
Hatay Milletvekili Sayın Hilmi Yarayıcı…
12.- Hatay Milletvekili Hilmi Yarayıcı’nın, cihatçı
katillerin Suriye’de can almaya devam ettiğine ve katliamcılarla aynı düşünce
dünyasını paylaştığını gösteren havuz medyasını kınadığına ilişkin açıklaması
HİLMİ YARAYICI (Hatay) – Sayın Başkan, cihatçı katiller
Suriye’de can almaya devam ediyor. Son olarak Lazkiye’ye bağlı Cebele ilçesi
ile Tartus kentinde meydana gelen ve sivilleri hedef alan toplam 7 patlamada
100’den fazla kişi hayatını kaybetti. Duyarlı kamuoyu Suriye’de yürütülen
emperyalist destekli iç savaşa karşı sesini yükseltmedikçe buna benzer
katliamlar her gün yaşanmaya devam edecek ve bizler her katliamda
insanlığımızdan bir parça yitireceğiz. 
Gerçekleştirilen vahşeti “Esad’ın Kalesi Yıkılıyor”
başlığıyla duyurarak katliamcılarla aynı düşünce dünyasını paylaştığını
gösteren havuz medyasını kınıyor, onlarla aynı havayı solumaktan hicap
duyduğumu belirtmek istiyorum. 
BAŞKAN – Teşekkür ediyorum. 
Amasya
Milletvekilimiz Sayın Mustafa Tuncer, buyurun Beyefendi.
13.- Amasya Milletvekili Mustafa Tuncer’in, Amasya
Merzifon Devlet Hastanesi acil servisinde görevli Doktor Hakan Barış
Demirbaş’ın bir hasta tarafından darbedilmesine ve vatandaş ile sağlık
emekçilerinin karşı karşıya gelmesinin nedeninin iktidar olduğuna ilişkin
açıklaması
MUSTAFA
TUNCER (Amasya) – Teşekkür ediyorum Sayın Başkan. 
Amasya
Merzifon Devlet Hastanesi acil servisinde görevli Doktor Hakan Barış Demirbaş
20 Mayıs 2016 günü bir hasta tarafından darbedilmiş ve yedi gün iş göremez
raporu almıştır. Vahim olayı kınıyorum. Unutulmamalıdır ki sağlık emekçileri
yetersiz sayılarına ve yetersiz ücretlerine rağmen insan sağlığı için büyük bir
özveriyle hizmet vermektedir. Bu özverili çalışmanın karşılığı şiddet, hakaret
ve tehdit olmamalıdır. Eline toplu iğne batınca canı yanıp doktora koşan
yetkililer, sağlık emekçilerine yapılan bu saldırılar karşısında ise tepkisiz
kalmakta, adi bir vaka gibi bakmaktalar. Aslında, tepkisizlik siyasi iktidardan
kaynaklanmaktadır. Vatandaş ile sağlık emekçilerini karşı karşıya getiren,
paralı sağlık hizmetleri nedeniyle vatandaşın bunalıma girmesini sağlayan,
akabinde sağlık emekçilerine saldırmalarına sebep olan ama saldırı sonunda da
sağlık emekçilerini yalnız bırakan bugün görevde olan siyasi iktidardır. 
(Mikrofon
otomatik cihaz tarafından kapatıldı) 
MUSTAFA
TUNCER (Amasya) – Doktorumuza ve sağlık camiasına geçmiş olsun dileklerimi
iletiyor ve Cumhuriyet Halk Partisi olarak her daim yanınızda olduğumuzu ifade
ediyorum. 
Teşekkür
ederim.
BAŞKAN
– Teşekkür ediyorum.
Mersin
Milletvekilimiz Sayın Serdal Kuyucuoğlu…
14.- Mersin Milletvekili Serdal Kuyucuoğlu’nun,
İstanbul, Ankara, Antalya ve Konya illerinin raylı sistemleri ve metrolarının
Hazineye toplam maliyetinin ne kadar olduğunu ve şu ana kadar Bakanlıkça onay
verilen raylı sistem ve metro projesi sayısını öğrenmek istediğine ilişkin
açıklaması
SERDAL
KUYUCUOĞLU (Mersin) – Teşekkürler Sayın Başkan.
13
Ocak 2016 tarihinde onaylanan ve ülkemizin çeşitli belediyelerinin raylı sistem
ve metro inşaatlarının Ulaştırma, Denizcilik ve Haberleşme Bakanlığı tarafından
üstlenildiğine dair bazı yazılı sorularım ilgili Bakanlıkça yanıtlanmamıştır
ama ben sorularımın takipçisi olacağım. Bu bağlamda, zamanın kısalığı nedeniyle
sadece iki sorumu şimdilik gündeme getiriyorum. 
Bir:
Yapımı Ulaştırma, Denizcilik ve Haberleşme Bakanlığına devredilen İstanbul,
Ankara, Antalya ve son olarak da Konya ilimizin raylı sistemleri ve
metrolarının Hazineye toplam maliyeti ne kadardır?
İki:
Şu ana kadar Ulaştırma Bakanlığınca onay verilen ve yapımı için Bakanlar Kurulu
onayına sunulan raylı sistem metro projesi sayısı kaçtır?
Teşekkür
ederim.
BAŞKAN
– Teşekkür ediyorum efendim.
İstanbul
Milletvekili Sayın Mahmut Tanal, buyurun Beyefendi. 
15.- İstanbul Milletvekili Mahmut Tanal’ın, yeni
Hükûmetin hayırlı olmasını dilediğine, İstanbul’un Şile ilçesinin sorunlarına
ve Üsküdar ilçesinin Yavuztürk Mahallesi’nin imar sorunlarının çözülmesini
beklediğine ilişkin açıklaması
MAHMUT
TANAL (İstanbul) – Teşekkür ediyorum Sayın Başkan. 
Yeni
Hükûmetimizin ülkemize hayırlı olmasını diliyorum, hukuktan, adaletten,
özgürlüklerden yana çalışmasını dilerim. 
Değerli
milletvekilleri, sayın bakanlar; İstanbul ilimizin Şile ilçesinde devlet
hastanesi var ancak her branşta doktor yok. Şile ilçemizden İstanbul’a belediye
otobüsleri çalışmıyor ancak halk otobüsleri çalışıyor. Halk otobüslerinin de
fiyatları çok yüksek, halkımız Şile’den İstanbul’a gidiş gelişte istifleme
şeklinde gidip geliyor. Halkımız bu konuda mağdur. Ayrıca, Şile merkezde
otopark yok. Şile’nin bu sorunu ne zaman giderilecek? 
Aynı
zamanda, Üsküdar ilçemizde Yavuztürk Mahallesi var. Her dönemde imar ve
mülkiyet sorununun halledileceği söylendi. Geçmişteki bakanlarla görüşülmüştü,
Yavuztürk Mahallesi’nin imar ve mülkiyet sorununu halledeceklerini
söylemişlerdi.
(Mikrofon
otomatik cihaz tarafından kapatıldı)
MAHMUT
TANAL (İstanbul) – Ancak, bugüne kadar bu halledilmedi. Umarım ve dilerim, yeni
seçilen bakanın da bu sorunla ilgilenmesini bekliyorum. 
Teşekkür
ediyorum. 
BAŞKAN
Teşekkür ediyorum.
Efendim,
söz sırası, Milliyetçi Hareket Partisi Grup Başkan Vekili Sayın Erkan Akçay
Bey’de. 
Buyurun
Beyefendi.
16.- Manisa Milletvekili Erkan Akçay’ın, 24 Mayıs
Bulgaristan’dan Türkiye’ye zorunlu göçün başlamasının 27’nci yıl dönümüne,
24-30 Mayıs Sokak Çocuklarına Şefkat Haftası’na ve Ahilik Haftası’na ilişkin
açıklaması
ERKAN
AKÇAY (Manisa) – Teşekkür ederim Sayın Başkan. 
24
Mayıs, Bulgaristan’dan Türkiye’ye zorunlu göçün başladığı tarihin yıl
dönümüdür. 1989 yılında, Bulgaristan vatandaşı Türkler kitleler hâlinde Türkiye
sınırına sürülmüştü. Yaklaşık 400 bin Bulgaristan Türkü, Türkiye’ye gelmiştir.
Aradan geçen bunca yıllara rağmen, Bulgaristan göçmeni vatandaşlarımızın
sorunları hâlen devam etmektedir. Bu vatandaşlarımıza yurt dışında geçen
çalışma sürelerini borçlanma imkânı tanınması, ikamet izni konusunda yaşanan
sıkıntıların aşılması, acil sağlık sorunu yaşayan soydaşlarımızın külfetli
sağlık masraflarına muhatap olması, çözüm bekleyen sorunların başlıcalarıdır.
Göçün yıl dönümünde, yeni göreve başlayacak olan Hükûmeti göçmenlerin
sorunlarına duyarlı olmaya davet ediyorum. 
24-30
Mayıs tarihleri arası Sokak Çocuklarına Şefkat Haftası’dır. Sokak çocukları
konusu, kavram olarak dahi bizleri üzen, toplumumuzun, devletin ve hepimizin
hassasiyet göstermesi gereken bir konudur. Sokak çocukları her türlü kötülüğe
açık, uçurumun kenarındadır. Ellerinde kitaplarla, kalemlerle, edinecekleri
meslekle milletimizin geleceğinde yer alması gereken çocuklarımız
uyuşturucunun, alkolün, sigaranın, şiddetin ve istismarın pençesine
sürüklenmektedir. 
Anayasa’da
devlet “sosyal bir devlet” olarak tanımlanmıştır. Bu tanımın gereği olarak
korunmaya muhtaç çocukların topluma kazandırılması için her türlü tedbiri alma,
ilgili kurumları ve kuruluşları kurma görevi devlete verilmiştir ancak bu
görevden daha önemlisi bu konuda toplumsal bir bilinç oluşturmaktır çünkü sokak
çocukları sorununun çözümü toplumun bilinçlenerek bu soruna sahip çıkmasına
bağlıdır. 
(Mikrofon
otomatik cihaz tarafından kapatıldı) 
BAŞKAN
– Bir dakika ekliyorum Sayın Akçay. 
ERKAN
AKÇAY (Manisa) – Bununla birlikte, bu çocukların sokak ortamından çekilerek
aile ya da bir kurumda bakım ortamına alınması, onların eğitime veya vasıflı
çalışma ortamlarına yönlendirilmesi gerekir. Hükûmetin bu özel günü vesile
kılarak sokak çocuklarının sorunlarına ve bu sorunların çözümüne dair toplumsal
bir bilinç oluşturulması için harekete geçmesi ve gereken tedbirleri alması
gerekir.
Ayrıca,
bu konuşmam vesilesiyle Ahilik Haftası’nı da kutluyorum. Önümüzdeki hafta da bu
ahilik ve esnaflarımızın sorunlarına ilişkin Türkiye Büyük Millet Meclisinin de
gündem oluşturmasını temenni ediyor, saygılar sunuyorum. 
BAŞKAN
– Teşekkür ediyorum. 
Efendim,
Halkların Demokratik Partisi, Sayın Çağlar Demirel, buyurunuz efendim. 
17.- Diyarbakır Milletvekili Çağlar Demirel’in,
şiddetle, baskıyla, halkın kendi vekilleriyle buluşmasını engelleyen bir
zihniyetle karşı karşıya olduklarına, milletvekilleri ile seçilmişlerin halkla
buluşmasının önündeki hiçbir engeli kabul etmediklerine, HDP milletvekillerine
mülteci kamplarını ziyaret izni verilmemesinin nedenini öğrenmek istediğine ve
demokratik siyasetin gelişmesi için Türkiye'nin her yerinde mücadele
edeceklerine ilişkin açıklaması
ÇAĞLAR
DEMİREL (Diyarbakır) – Teşekkürler Sayın Başkan.
Sayın
Başkan, ülkede düşünce ve ifade özgürlüğünün olmadığını defalarca ifade ettik.
Yine, aynı şekilde, partimizin halklarla buluşma ve demokratik siyasetin
gelişmesi için kendi kitlemizle, halkımızla illerde buluşma programlarımıza
bile tahammül edemeyen bir anlayış söz konusu. Halkımızın bir araya gelmesi ve
partimizin, milletvekillerimizin, eş başkanlarımızla ve kurum temsilcileriyle
bir araya gelmesine bile tahammül edemeyen ve şiddetle, baskıyla, gazla, copla,
askerî ve polisan uygulamalarla, sularla halkın kendi vekilleriyle buluşmasını
engelleyen bir zihniyetle karşı karşıyayız. Bunu asla kabul etmediğimizi bir
kez daha buradan ifade etmek istiyoruz. Siirt’te, Batman’da, Kızıltepe’de halka
yönelik bu şiddeti, yaralamaların yapılmasını asla kabul etmediğimizi;
milletvekilleri ve seçilmişlerinin halkla buluşmasının önündeki hiçbir engelin
kabul edilmeyecek olduğunu bir kez daha buradan ifade etmek istiyoruz. 
Dokunulmazlıklar
kaldırıldı ama zaten -daha önce de ifade ettiğimiz gibi- dokunulmazlıklarımızın
olduğundan söz edemeyiz dedik. Bunu sadece bir iki örnekle ifade etmek
istiyorum. Yine, bu halk buluşmalarımız ve onunla birlikte, milletvekillerimize
izin verilmeyen bir de mülteci kampını ziyaretimiz vardı. Çocukların istismara
uğradığı Nizip’teki mülteci kampını ziyarete gitmek isteyen
milletvekillerimizin ziyaret etmelerine ne yazık ki izin verilmiyor.
Milletvekillerinin bir yerlere gitmesine neden bakanlık tarafından ya da
yetkililer tarafından izin verilmediğini size sormak istiyoruz ve cevabını da
almak istiyoruz. Cezaevlerine gitmemize izin verilmiyor. 
(Mikrofon
otomatik cihaz tarafından kapatıldı) 
BAŞKAN
- Bir dakika ekliyorum Hanımefendi. 
ÇAĞLAR
DEMİREL (Diyarbakır) - Nizip kampına, kamplara gitmemize izin verilmiyor;
başvurularımız ret de edilmiyor ama olumlu bir cevap da verilmiyor. Yani,
Halkların Demokratik Partisine uygulanan hem Meclis içerisindeki tasfiye
sürecini hem de genel alanda yaşadığımız sıkıntıları Meclis gündeminde Meclis
Başkanımızın cevaplamasını istiyoruz. Bizim neden kamplara ya da işte,
cezaevlerine gitmemize ilişkin bir yanıt verilmiyor? Neden bizim sokaklarda
veya demokratik siyaseti geliştirmemize engel çıkarılıyor? Yani, Hükûmetin ve
Başbakanın olmadığı bir ülkede bile şu anda uygulanan yöntem ve sistem budur.
Biz bunu asla kabul etmediğimizi ifade ediyoruz ve demokratik siyasetin
gelişmesi için Türkiye'nin her yerinde mücadele edeceğimizi bir kez daha tüm
Türkiye kamuoyuna belirtmek istiyoruz. Yani, yaşam hakkının olmadığı,
kadınların tacize ve tecavüze maruz kaldığı, özel istihdam bürolarıyla işçi
camiasının yine köleleştirildiği bir süreçte yaşanan bu uygulamaları kabul
etmediğimizi bir kez daha ifade etmek istiyorum. 
Teşekkür
ediyorum.
BAŞKAN
– Efendim, talebiniz kayıtlara geçti. 
Teşekkür
ediyorum.
Cumhuriyet
Halk Partisi Grup Başkan Vekili Sayın Engin Altay, buyurun Beyefendi.
ENGİN
ALTAY (İstanbul) – Söz talebim yok Sayın Başkan.
BAŞKAN
– Söz talebiniz yok.
Son
söz olarak, AK PARTİ Grup Başkan Vekili Sayın Coşkun Çakır.
Buyurun
Beyefendi.
18.- Tokat Milletvekili Coşkun Çakır’ın, 65’inci
Hükûmetin hayırlı olmasını dilediğine, bugün CHP grup toplantısını izleyen
CHP’lilerin, Cumhurbaşkanı ve AK PARTİ’ye oy verenlere hakaret eden slogan
atmalarını kınadığına ve bu konuda Meclis Başkanlığına gerekli bildirimlerde
bulunduklarına ilişkin açıklaması
COŞKUN
ÇAKIR (Tokat) – Sayın Başkan, teşekkür ederim.
Sayın
Başkan, değerli milletvekilleri; AK PARTİ olarak 2’nci Olağanüstü Büyük
Kongre’mizi demokratik bir olgunluk içerisinde gerçekleştirdik ve tamamladık.
Ve yine parti olarak on dört yıllık kutlu yürüyüşümüze emin adımlarla devam
etmekteyiz, devam ediyoruz. Kıymetli delegelerimizin oylarıyla AK PARTİ Genel
Başkanı dolayısıyla 65’inci Hükûmetin Başbakanı olarak seçilen Sayın Binali
Yıldırım’a ve yeni Bakanlar Kurulumuza, yine kongremizde görevleri değişen
ilgili kurullarımızın değerli üyelerine başarılar diliyor ve bu kutlu yürüyüşte
onlara Allah’ın yâr ve yardımcı olmasını temenni ediyoruz.
Bu
vesileyle, 64’üncü Hükûmetimizin Başbakanı Sayın Ahmet Davutoğlu’na ve 64’üncü
Hükûmetimize, Bakanlar Kuruluna ayrıca teşekkür ediyoruz. Bu kutlu yürüyüşte,
görevleri, makamları, mevkileri ne olursa olsun, AK PARTİ ailesinin her bir
ferdi bu dava için taşın altına sadece elini değil bütün benliğini, varlığını,
vücudunu koymuştur. 65’inci Hükûmetimizin milletimiz, ülkemiz, bölgemiz ve tüm
mazlum coğrafyalar için hayırlar getirmesini diliyorum ve saygılarımı
sunuyorum.
Değerli
Başkan, kıymetli milletvekilleri; bugün CHP grup toplantısını izleyen
CHP’liler, CHP Genel Başkanı Sayın Kemal Kılıçdaroğlu’nun konuşmasının
arasında, hep bir ağızdan Sayın Cumhurbaşkanı Erdoğan ve AK PARTİ’ye oy
verenlere ağır hakaretler etmiştir. Sayın Kılıçdaroğlu’nun sözleri CHP’liler
tarafından hakaret sloganlarıyla sık sık kesilirken Sayın Kılıçdaroğlu hakaret
seansından sonra konuşmasını sürdürdü ve CHP’liler yine hep bir ağızdan bir
sloganı tekrar etti -ben burada bu sloganı tekrar etmeyeceğim- şöyle diyor:
“Tayyip’in –geçiyorum- yıldıramaz bizleri.” şeklinde, benim ağzıma almaktan
hayâ edeceğim, edep duyacağım…
(Mikrofon
otomatik cihaz tarafından kapatıldı) 
BAŞKAN
– Bir dakika ekliyorum efendim.
COŞKUN
ÇAKIR (Tokat) – …bir slogan atılmış ve bütün kamuoyu, halkımız bunu duymuştur.
Bu toplu küfür seansı konuşma boyunca sık sık tekrarlanırken Sayın Kılıçdaroğlu’nun
CHP’lilere en ufak bir uyarıda bulunmaması ve konuşmasına bu hakaretler
yapılırken âdeta rahatça yapılabilmesi için sık sık ara vermesi
dikkatlerimizden kaçmamıştır. Biz CHP’ye ve CHP’lilere sadece “Edep yahu!”
diyoruz ve bu çirkinliği kınıyoruz. Ayrıca, bu konuda Meclis Başkanlığına
gerekli bildirimlerde bulunduk, yasal olarak da hukuki girişimlerimizi
yapacağımızı bildirmek isteriz.
Saygılarımı
sunuyorum. 
BAŞKAN
– Teşekkür ediyorum. 
ENGİN
ALTAY (İstanbul) – Sayın Başkan…
BAŞKAN
– Buyurun Sayın Altay.
19.- İstanbul Milletvekili Engin Altay’ın, Tokat
Milletvekili Coşkun Çakır’ın yaptığı açıklamasındaki bazı ifadelerine ilişkin
açıklaması
ENGİN
ALTAY (İstanbul) – Sayın Başkan, Parlamentodayız, siyaset yapıyoruz. Siyasetin
bir nezaket içinde yapılması bizim, benim şahsen ve partimizin genel
eğilimidir. Ancak, sayın grup başkan vekili demokrasinin bir tepki ve protesto
rejimi olduğunu ya unutmuş ya bunu kabullenmemekte ısrar ediyor. 
İSMAİL
TAMER (Kayseri) – Hakaret etmek…
ENGİN
ALTAY (İstanbul) – Hiçbir şekilde, nerede olursa olsun hakareti tasvip
etmiyoruz. Keşke şu da olmayaydı ama: Sayın Cumhurbaşkanı 13 yaşındaki evladını
kaybetmiş bir anneyi de yuhalatmayaydı onları tahrik ederek. (CHP sıralarından
alkışlar) Bunlar zaman zaman olabiliyor maalesef. Yani, bir tek burada oluyor
da sizde olmuyor diye bir şey yok. Sizde bunun yüzlerce örneğini, Sayın
Cumhurbaşkanı konuşurken, sayın başbakanlar konuşurken saymak ve sıralamak
mümkündür. Siyasi parti liderlerinin ağzından çıkana bakacaksınız. Yoksa, vatandaş
heyecana gelir, cereyana kapılır, her türlü refleksi gösterir. Ben bugünkü grup
toplantımızda kimseye yönelik bir küfür ifadesinin olmadığını beyan ediyorum.
Teşekkür
ederim.
BAŞKAN
– Teşekkür ediyorum efendim.
Tabii,
sayın milletvekilleri, grup toplantılarına katılanlar zaman zaman tezahüratta
bulunuyorlar ve bu tezahüratların bir kısmı da incitici, üzücü, kaba oluyor.
ENGİN
ALTAY (İstanbul) – Karşılıklı oluyor Sayın Başkan, tek taraflı değil.
BAŞKAN
– Burada siyasi nezakete dikkat etmek gerekiyor. Bendeniz bahsedilen konuyu
inceliyorum ve gereğini yapacağım.
Teşekkür
ederim.
MUSA
ÇAM (İzmir) – Tehdit mi ediyorsunuz Sayın Başkan?
BAŞKAN
– Şimdi gündeme geçiyoruz.
Sayın milletvekilleri, Cumhurbaşkanlığının üç adet
tezkeresi vardır, ayrı ayrı okutup bilgilerinize sunacağım.
V.- BAŞKANLIĞIN GENEL KURULA SUNUŞLARI
A) Tezkereler
1.- Cumhurbaşkanlığının, Türkiye Cumhuriyeti
Anayasası’nın 104’üncü maddesi uyarınca Bakanlar Kurulunun istifasının kabul
edildiğine; yeni hükûmet kuruluncaya kadar Bakanlar Kurulunun göreve devamının
istendiğine ilişkin tezkeresi (3/789)
Sayı: 68244839-150.01-1-347 22/05/2016
Türkiye Büyük Millet Meclisi Başkanlığına
Türkiye
Cumhuriyeti Anayasası’nın 104’üncü maddesi uyarınca, Bakanlar Kurulunun
istifası kabul edilmiştir. Yeni Hükûmet kuruluncaya kadar Bakanlar Kurulunun
göreve devamının istendiğini bilgilerinize sunarım.
 Recep
Tayyip Erdoğan
 Cumhurbaşkanı
2.- Cumhurbaşkanlığının, Bakanlar Kurulunun yeniden
kurulması için Türkiye Cumhuriyeti Anayasası’nın 109’uncu maddesi uyarınca
İzmir Milletvekili ve Adalet ve Kalkınma Partisi Genel Başkanı Binali
Yıldırım’ın görevlendirildiğine; seçilecek bakanların atanmaları yapıldıktan
sonra Bakanlar Kurulu listesinin ayrıca gönderileceğine ilişkin tezkeresi
(3/790)
Sayı:
68244839-150.01-2-348 22/05/2016
Türkiye
Büyük Millet Meclisi Başkanlığına
İlgi:
22/05/2016 tarihli ve 68244839-150.01-1-347 sayılı yazımız.
Bakanlar
Kurulunun yeniden kurulması için, Türkiye Cumhuriyeti Anayasası’nın 109’uncu
maddesi uyarınca, İzmir Milletvekili ve Adalet ve Kalkınma Partisi Genel
Başkanı Sayın Binali Yıldırım görevlendirilmiştir.
Seçilecek
bakanların atanmaları yapıldıktan sonra Bakanlar Kurulu listesinin ayrıca
gönderileceğini bilgilerinize sunarım.
 Recep
Tayyip Erdoğan
 Cumhurbaşkanı
3.- Cumhurbaşkanlığının, Başbakan Binali Yıldırım
tarafından kurulan yeni Bakanlar Kurulunda yer alan bakanlıklara Türkiye
Cumhuriyeti Anayasası’nın 109’uncu maddesi gereğince ekli listede gösterilen
kişilerin atandığına, 27/9/1984 tarihli ve 3046 sayılı Kanun’un 4’üncü maddesi
uyarınca Başbakan Yardımcısı unvanıyla görev yapmak üzere 5 bakanın
görevlendirilmesinin onaylandığına ilişkin tezkeresi (3/791)
Sayı:
68244839-150.01-3-351  24/05/2016
Türkiye Büyük Millet Meclisi Başkanlığına
İlgi:
22/05/2016 tarihli ve 68244839-150.01-2-348 sayılı yazımız.
Başbakan
Sayın Binali Yıldırım'ın önerisi üzerine;
1) Yeni Bakanlar Kurulunda
yer alan bakanlıklara, Türkiye Cumhuriyeti Anayasası’nın 109’uncu maddesi
gereğince ekli listede gösterilen kişiler atanmıştır.
2) 27/9/1984
tarihli ve 3046 sayılı Kanun’un 4’üncü maddesi uyarınca “Başbakan Yardımcısı”
unvanıyla görev yapmak üzere beş bakanın görevlendirilmesi onaylanmıştır.
Bilgilerinize
sunarım.
 Recep
Tayyip Erdoğan
 Cumhurbaşkanı
Bakanlar
Kurulu Listesi
1)
İzmir Milletvekili Binali Yıldırım Başbakan
2)
Giresun Milletvekili Nurettin Canikli Başbakan
Yardımcısı
3)
Gaziantep Milletvekili Mehmet Şimşek Başbakan
Yardımcısı
4)
Ordu Milletvekili Numan Kurtulmuş Başbakan
Yardımcısı
5)
Ankara Milletvekili Yıldırım Tuğrul Türkeş Başbakan
Yardımcısı
6)
Kahramanmaraş Milletvekili  Veysi Kaynak Başbakan
Yardımcısı
7)
Yozgat Milletvekili Bekir Bozdağ Adalet
Bakanı
8)
İstanbul Milletvekili Fatma Betül Sayan Kaya Aile ve Sosyal
Politikalar Bakanı
9)
Adana Milletvekili Ömer Çelik Avrupa
Birliği Bakanı
10)
Düzce Milletvekili Faruk Özlü Bilim,
Sanayi ve Teknoloji Bakanı
11)
Trabzon Milletvekili Süleyman Soylu Çalışma ve
Sosyal Güvenlik Bakanı
12)
Kayseri Milletvekili Mehmet Özhaseki Çevre ve
Şehircilik Bakanı
13)
Antalya Milletvekili Mevlüt Çavuşoğlu Dışişleri
Bakanı
14)
Denizli Milletvekili Nihat Zeybekci Ekonomi
Bakanı
15)
İstanbul Milletvekili Berat Albayrak Enerji ve
Tabii Kaynaklar Bakanı
16)
Samsun Milletvekili Akif Çağatay Kılıç Gençlik ve Spor
Bakanı
17)
Şanlıurfa Milletvekili Faruk Çelik Gıda, Tarım
ve Hayvancılık Bakanı
18)
Malatya Milletvekili Bülent Tüfenkci Gümrük ve
Ticaret Bakanı
19)
Bursa Milletvekili Efkan Ala İçişleri
Bakanı
20)
Mersin Milletvekili Lütfi Elvan Kalkınma
Bakanı
21)
Eskişehir Milletvekili Nabi Avcı Kültür ve
Turizm Bakanı
22)
Bayburt Milletvekili Naci Ağbal Maliye
Bakanı
23)
Sivas Milletvekili İsmet Yılmaz Millî
Eğitim Bakanı
24)
Kocaeli Milletvekili Fikri Işık Millî
Savunma Bakanı
25)
Afyonkarahisar Milletvekili Veysel Eroğlu Orman ve Su
İşleri Bakanı
26)
Erzurum Milletvekili Recep Akdağ Sağlık Bakanı
27)
Kars Milletvekili Ahmet Arslan Ulaştırma,
Denizcilik ve Haberleşme Bakanı
BAŞKAN
– Teşekkür ediyorum. 
Bilgilerinize
sunulmuştur. 
Sayın
milletvekilleri, Anayasa’nın 110’uncu ve İç Tüzük’ün 123’üncü maddeleri
uyarınca Hükûmet programının Bakanlar Kurulunun kuruluşundan itibaren en geç
bir hafta içinde Türkiye Büyük Millet Meclisinde okunması gerekmektedir. 
Sayın
Hükûmet, Hükûmet programını Genel Kurula sunmak için 31 Mayıs 2016 gününden
önce olmak üzere düşündüğünüz bir tarih var mıdır efendim?
BAŞBAKAN
YARDIMCISI YILDIRIM TUĞRUL TÜRKEŞ (Ankara) – Sayın Başkanım, bugün okumayı
düşünüyoruz. 
BAŞKAN
– Bugün okunması düşünülüyor. 
Teşekkür
ediyorum efendim. 
Sayın
Hükûmet, Hükûmet programını Türkiye Büyük Millet Meclisine bugün sunmak
istediklerini belirttiler. Bu konuyla ilgili, Adalet ve Kalkınma Partisi
Grubunun bir önerisi vardır. Önerinin işlemini tamamladıktan sonra gereği
yerine getirilecektir. 
Meclis
araştırması açılmasına ilişkin üç adet önerge vardır, ayrı ayrı okutuyorum:
B) Meclis Araştırması Önergeleri
1.- İzmir Milletvekili Ahmet Kenan Tanrıkulu ve 20
milletvekilinin, ülkemizin kalkınmasına etken olabilecek yeni teşvik
modellerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/208)
Türkiye Büyük
Millet Meclisi Başkanlığına
Ülkemizde
uygulanmakta olan teşvik sistemleri amacına ulaşmadığından dolayı, gerçek
anlamda ülkemizin kalkınmasına etken olabilecek yeni teşvik modellerinin
araştırılarak hayata geçirilmesi için Anayasa'nın 98’inci ve TBMM İçtüzüğü'nün
104 ile 105’inci maddeleri uyarınca Meclis araştırması komisyonu kurulmasını
saygılarımızla arz ve talep ederiz. 21/12/2015
1)
Ahmet Kenan Tanrıkulu  (İzmir)
2)
Oktay Vural  (İzmir)
3)
Zihni Açba  (Sakarya)
4)
Mustafa Mit  (Ankara)
5)
Arzu Erdem  (İstanbul)
6)
Deniz Depboylu  (Aydın)
7)
Ahmet Selim Yurdakul  (Antalya)
8)
Kamil Aydın  (Erzurum)
9)
Atila Kaya  (İstanbul)
10)
Ümit Özdağ  (Gaziantep)
11)
Mehmet Necmettin Ahrazoğlu  (Hatay)
12)
Kadir Koçdemir  (Bursa)
13)
İsmail Faruk Aksu  (İstanbul)
14)
Baki Şimşek  (Mersin)
15)
Saffet Sancaklı  (Kocaeli)
16)
Ruhi Ersoy  (Osmaniye)
17)
İsmail Ok  (Balıkesir)
18)
Seyfettin Yılmaz  (Adana)
19)
Erhan Usta  (Samsun)
20)
İzzet Ulvi Yönter  (İstanbul)
21)
Emin Haluk Ayhan  (Denizli)
Gerekçe:
Teşvik
Sistemleri fiziki kaynaklar, insan gücü ve teknolojiyi etkin, verimli
kullandırabilecek özendirmeler içermelidir. Bundan sonra başarısı da ülke
gerçeğini iyi bilme ve öncelikleri doğru saptamaya bağlıdır.
Türkiye'de
son sekiz yılda (2004, 2006, 2009) 3 ayrı teşvik uygulaması yapılmış, 2012
yılından itibaren geçerli olan 4'üncü teşvik paketi hâlen yürürlüktedir.
Bölgesel
farklılıkların giderilmesi hedeflense de bugüne kadar hâlen amacına ulaşmayan
başarısız sonuçlar nedeniyle hem girişimcilerimiz, hem de ülke ekonomimiz zarar
görmeye devam etmektedir.
Son
otuz üç yılda teşviklerin büyük çoğunluğundan Marmara Bölgesi, sonra Akdeniz,
daha sonra Karadeniz ve diğer bölgeler yararlanmış ancak amaç bir türlü hasıl
olmamıştır.
Ülkemizdeki
ekonomik fırsatların dağılımındaki çarpıklıkların giderilmesini tek bir teşvik
paketinden beklemek fazla iyimser olmaktadır. Türkiye'nin sosyoekonomik
gelişmişlik düzeyi farklı 6 bölgeye ayrılması ve az gelişmiş bölgelere çok, çok
gelişmiş bölgelere ise az teşvik verilmesi ilk bakışta bölgesel eşitsizliklerin
yeni sistemle birlikte kesin olarak azalacağı beklentisini doğursa da bölgesel
eşitsizliklerin giderilmesinde mali teşviklerden daha öncelikli olması gereken,
temel hizmetler ve altyapı kalitesindeki farklılıkların giderilmesidir. Bu
kapsamda, Türkiye'nin az gelişmiş bölgelerindeki eğitim ve sağlık hizmetlerinin
kalite düzeyinin gelişmiş bölgelerdeki seviyeye çıkarılması kritiktir. Buna ek
olarak, geri kalmış bölgelerdeki fiziki altyapı eksikliklerinin giderilmesi de
bir diğer öncelikli konudur. Mevcut teşvik sisteminden her bölgede ayrı
şikâyetler gelmektedir. Bölgeler arası, hatta bölge sınır illerinde
(İzmir-Manisa) dahi eşitsizlik ve ayrımcılık devam etmektedir.
Diğer
yandan, ülkemizin ileri teknoloji ürün ihracatı hâlen yüzde 3,5’ler
seviyesindedir. Ülkemiz kalkınmasına çok büyük etki edecek bu oranın daha
yükseklere bir an önce çıkarılması gerekmektedir.
Ülkemizde
uygulanmakta olan teşvik sistemleri amacına ulaşmadığından dolayı, gerçek
anlamda ülkemizin kalkınmasına etken olabilecek yeni teşvik modellerinin
araştırılarak hayata geçirilmesi için Anayasa'nın 98’inci ve TBMM İç Tüzüğü'nün
104 ile 105’inci maddeleri uyarınca Meclis araştırması komisyonu kurulmasını saygılarımızla
arz ve talep ederiz.
2.- İzmir Milletvekili Ahmet Kenan Tanrıkulu ve 20
milletvekilinin, Soma, Ermenek gibi maden sektörünün neredeyse tek geçim
kaynağı olduğu yörelerin ekonomik ve sosyal sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/209)
Türkiye Büyük Millet Meclisi Başkanlığına
Soma, Ermenek gibi maden sektörünün neredeyse tek geçim
kaynağı olduğu yörelerin ekonomik ve sosyal sorunlarını tespit etmek amacı ile
alınması gereken önlemlerin araştırılması için Anayasa'nın 98’inci ve TBMM
İçtüzüğü'nün 104 ile 105’inci maddeleri uyarınca Meclis araştırması komisyonu
kurulmasını saygılarımızla arz ve talep ederiz. 21/12/2015 
1)
Ahmet Kenan Tanrıkulu  (İzmir)
2)
Oktay Vural  (İzmir)
3)
Zihni Açba  (Sakarya)
4)
Mustafa Mit  (Ankara)
5)
Arzu Erdem  (İstanbul)
6)
Deniz Depboylu  (Aydın)
7)
Ahmet Selim Yurdakul  (Antalya)
8)
Kamil Aydın  (Erzurum)
9)
Atila Kaya 
(İstanbul)
10)
Ümit Özdağ  (Gaziantep)
11)
Mehmet Necmettin Ahrazoğlu  (Hatay)
12)
Kadir Koçdemir  (Bursa)
13)
İsmail Faruk Aksu  (İstanbul)
14)
Baki Şimşek  (Mersin)
15)
Saffet Sancaklı  (Kocaeli)
16)
Ruhi Ersoy  (Osmaniye)
17)
İsmail Ok 
(Balıkesir)
18)
Seyfettin Yılmaz  (Adana)
19)
Erhan Usta  (Samsun)
20)
İzzet Ulvi Yönter  (İstanbul)
21)
Emin Haluk Ayhan  (Denizli)
Gerekçe:
Teorik
anlamda şehirler, sakinlerinin çoğunun tarımsal faaliyetler dışındaki işlerle
uğraştığı yerleşim birimleridir. Bu tanım bağlamında şehir ticaret, sanayi,
ulaşım, madencilik gibi tarım dışı faaliyetlerin devreye girmesiyle birlikte
daha fazla sayıda insanın yaşamaya başladığı bir yerleşim merkezidir.
Günümüzde
gerçekleştirilen iktisadi fonksiyonlara göre şehir tipleri tarım, sanayi,
ticaret ve liman şehirleri gibi sınıflandırılmaktadır. Bu sınıflandırmalardan
biri de madencilik şehirleridir. Bu noktada, maden zenginlikleri şehirlerin
inşasını hazırlayan önemli bir etken olarak ortaya çıkmaktadır. Çeşitli
madenlerin çıkarıldığı ya da işlendiği yerleşim yerlerinin tarihsel süreç
içinde nüfusu artmakta ve madencilik faaliyetlerine bağlı olarak sakinlerinin
sosyal hayatında da bir değişim meydana gelmektedir. Bununla birlikte,
madencilik faaliyetlerinin gerilemeye başlamasıyla bu şehirlerin sosyoekonomik
anlamda yükselişi yerini düşüşe bırakmaktadır. En son Soma, Ermenek gibi
yaşanan maden facialarında da görülmektedir ki sadece madenlerin bulunduğu
şehirler gerileme veya gelişmeden etkilenmemekte, maden civarındaki yerleşim
birimleri de bundan nasibini almaktadır.
Ülkemizde
son on iki yıldır yüksek seviyelerde seyreden işsizlik oranı -Ağustos 2015,
yüzde 10,1- kırsal kesimlerde daha da yükselmektedir. Geçimini tarımla
sürdürmeye çalışan vatandaşlarımız başarısız tarım politikaları sonucunda,
yetiştirdiği üründen para kazanamamakta, yılın belli dönemlerinde yaptığı
tarımın dışında geçimini sağlayabilmek için iş aramaktadır. Madenlerin
bulunduğu yerleşim alanlarındaki geçim sıkıntısının yarattığı bu durum, bölge
yaşayanlarını kazanç olarak her türlü ihmalkârlığı göze almaya itmektedir.
Geçim derdiyle meydana gelen sosyoekonomik durumun yarattığı çaresizlik sonunda
madenlerde iş güvenliği ve sağlığı, özlük hakları, sendikalaşma gibi konular
göz ardı edilmekte, bunun yanında denetimlerin yetersizliği de kazalara âdeta
kapı aralamaktadır.
Soma,
Ermenek gibi maden sektörünün neredeyse tek geçim kaynağı olduğu yörelerin
ekonomik ve sosyal sorunlarını tespit etmek amacı ile alınması gereken
önlemlerin araştırılması için Meclisimize büyük görev düşmektedir. Yüce
Meclisimizin bu görevi yerine getirmesi için Anayasa'nın 98’inci ve TBMM İç
Tüzüğü'nün 104 ile 105’inci maddeleri uyarınca Meclis araştırması komisyonu
kurulması gerekmektedir. 
3.- İzmir Milletvekili Ahmet Kenan Tanrıkulu ve 20
milletvekilinin, özel sektörün aşırı borçlanmasına neden olan sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/210)
Türkiye Büyük Millet Meclisi Başkanlığına
Özel
sektörün borç rakamları yıllar itibarıyla giderek yükselmektedir. Özellikle dış
borç rakamları (2015 Haziran 287,4 milyar dolar) ciddî boyutlara ulaşmıştır. Şu
günlerde kur riski altında olan özel sektörün finansal riskleri, aynı zamanda
borç aldıkları kurumların risklerini de muhteva etmektedir. Özel sektörün
borçlarını ödeyememesi durumunda bankacılık sisteminin sağlam ve güçlü kalması
da beklenmemelidir. Bu yüzden, özel sektörün aşırı borçlanmasına neden olan
sorunların tespiti amacı ile alınması gereken önlemlerin araştırılması için
Anayasa'nın 98’inci ve TBMM İçtüzüğü'nün 104 ile 105’inci maddeleri uyarınca
Meclis araştırması komisyonu kurulmasını saygılarımızla arz ve talep ederiz. 21/12/2015
1)
Ahmet Kenan Tanrıkulu  (İzmir)
2)
Oktay Vural  (İzmir)
3)
Zihni Açba  (Sakarya)
4)
Mustafa Mit  (Ankara)
5)
Arzu Erdem  (İstanbul)
6)
Deniz Depboylu  (Aydın)
7)
Ahmet Selim Yurdakul  (Antalya)
8)
Kamil Aydın  (Erzurum)
9)
Atila Kaya 
(İstanbul)
10)
Ümit Özdağ  (Gaziantep)
11)
Mehmet Necmettin Ahrazoğlu  (Hatay)
12)
Kadir Koçdemir  (Bursa)
13)
İsmail Faruk Aksu  (İstanbul)
14)
Baki Şimşek  (Mersin)
15)
Saffet Sancaklı  (Kocaeli)
16)
Ruhi Ersoy  (Osmaniye)
17)
İsmail Ok 
(Balıkesir)
18)
Seyfettin Yılmaz  (Adana)
19)
Erhan Usta  (Samsun)
20)
İzzet Ulvi Yönter  (İstanbul)
21)
Emin Haluk Ayhan  (Denizli)
Gerekçe:
Türkiye
ekonomisinin temel kırılganlık kaynaklarından biri özel sektörün yüksek
borçları ve borç dolarizasyonudur.
Merkez
Bankası verilerine göre, 2015 Eylül ayı sonu itibarıyla Türkiye'de finansal
kesim dışındaki firmaların net döviz pozisyonu 175,3 milyar dolar, döviz
varlıkları 108,7 milyar dolar ve döviz borçları 284,1 milyar dolardır. Özel
sektöre ait bu borcun yalnızca 28,3 milyar doları ithalat borçları iken kalan
255,8 milyar dolarlık borç nakdî kredi yükümlülüklerinden kaynaklanmaktadır.
Özel sektör, bu 284,1 milyarlık borcun 82,1 milyar dolarını yurt dışından
doğrudan kendileri sağlamıştır. Firmaların yurt içi bankalara olan yabancı para
cinsinden borçları ise 173,6 milyar dolardır.
Bugün, Türkiye'de, ihracatçı olmayan firmalara ait
borçların çok yüksek oranının da yabancı para cinsinden olduğu bilinmektedir.
Bu veriler, Türkiye'de özel sektörün döviz kuru riskine maruz olduğunu
göstermektedir. Döviz kurunun son dönemdeki oynaklığı özel sektörün
borçlanmasını ve borç servisini sürdüremeyecek durumda bırakabilecektir.
Firmaların
finansal riskleri, aynı zamanda borç aldıkları kurumların da riskleri olduğu
göz önünde bulundurulduğunda, firmaların borçlarını ödeyememeleri durumunda
bankacılık sisteminin sağlam ve güçlü kalması beklenemeyecektir. 
Bu
yüzden, özel sektörün aşırı borçlanmasına neden olan sorunların tespiti amacı
ile alınması gereken önlemlerin araştırılması için Anayasa'nın 98’inci ve TBMM
İçtüzüğü'nün 104 ile 105’inci maddeleri uyarınca Meclis araştırması komisyonu kurulmasını
saygılarımızla arz ve talep ederiz.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Türkiye Büyük Millet Meclisi Başkanlığının bir tezkeresi
vardır, okutup oylarınıza sunacağım.
A) Tezkereler (Devam)
4.- Türkiye Büyük Millet Meclisi Başkanlığının, Dünya
ve Geleneksel Din Liderleri Toplantısı” çerçevesinde 31 Mayıs 2016 tarihinde
Kazakistan’ın başkenti Astana’da düzenlenecek olan “Dinimiz Teröre Karşıdır”
konferansına Türkiye Büyük Millet Meclisini temsilen Sakarya Milletvekili ve
Millî Eğitim, Kültür, Gençlik ve Spor Komisyonu üyesi Mustafa İsen’in
katılmasına ilişkin tezkeresi (3/792)
Sayı: 83924060-120.0313707-2 20/5/2016
Türkiye Büyük Millet Meclisi Genel
Kuruluna
Dünya
ve Geleneksel Din Liderleri Toplantısı çerçevesinde, 31 Mayıs 2016 tarihinde
Kazakistan’ın başkenti Astana’da Dinimiz Teröre Karşıdır Konferansı
düzenlenecektir.
Anılan
konferansa Türkiye Büyük Millet Meclisini temsilen Sakarya Milletvekili ve
Millî Eğitim, Kültür, Gençlik ve Spor Komisyonu üyesi Mustafa İsen’in katılması
hususu, 28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun’un 2’nci ve 9’uncu maddesi uyarınca
Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi
 Başkanı
BAŞKAN
– Kabul edenler... Kabul etmeyenler... Kabul edilmiştir.
Cumhuriyet
Halk Partisi Grubunun İç Tüzük'ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
VI.- ÖNERİLER
A) Siyasi Parti Grubu Önerileri
1.- CHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Türkiye’deki yargı sorunlarının araştırılarak alınması
gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan (10/151) esas numaralı Meclis Araştırması
Önergesi’nin görüşmelerinin Genel Kurulun 24 Mayıs 2016 Salı günkü birleşiminde
yapılmasına ilişkin önerisi 
Türkiye Büyük Millet Meclisi
Başkanlığına
Danışma Kurulu 24/5/2016 Salı günü (bugün)
toplanamadığından, grubumuzun aşağıdaki önerisinin İç Tüzük'ün 19’uncu maddesi
gereğince Genel Kurulun onayına sunulmasını saygılarımla arz ederim.
 Engin Altay
 İstanbul
 Grup
Başkan Vekili
Öneri:
Türkiye
Büyük Millet Meclisi gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan (Türkiye’deki yargı
sorunlarının araştırılarak alınması gereken önlemlerin belirlenmesi) (10/151)
esas numaralı Meclis Araştırması Önergesi’nin görüşmesinin, Genel Kurulun
24/5/2016 Salı günlü (bugün) birleşiminde yapılması önerilmiştir.
BAŞKAN
– Efendim, lehinde konuşma talebinde bulunan Sayın İlhan Cihaner’dir. 
Buyurun
Beyefendi. (CHP sıralarından alkışlar) 
İLHAN
CİHANER (İstanbul) – Herkesi saygıyla selamlıyorum. 
Önce,
bir mektuptan alıntı yapacağım: “Halk mahkemeleri bundan böyle bir karar
verirken, sizin nasıl karar vereceğinize inanıyorsa o yönde karar vermeye
çalışacaktır.” Bu mektup, alıntı yaptığım mektup, Nazi Almanyası döneminde,
yargı üzerinde Nazi rejiminin yerleştiği dönemde Yargıç Roland Freisler
tarafından Adolf Hitler’e yazılmış bir mektup. Şu anda, maalesef, özellikle
ceza yargısı ortaya konulan pratiklerle neredeyse bu mektupla bire bir örtüşür
hâle gelmiş durumda. Burada, genellikle, Türkiye’deki yargının sorunları,
sonuçları bir yasa, yasalaşma faaliyetleri çerçevesinde değerlendirilip çözüm
de onun üzerinde aranmaya çalışılıyor ama asıl önemlisi, yargıçların yargılama
kültürü ve bağımsızlık ve tarafsızlık algılarıdır. Bunu, aslında, en çok dile
getiren, muhalefetten daha fazla, Hükûmet. Örneğin, Adalet Bakanı “Bu konudaki
anketlerdeki durumumuz iyi gözükmüyor.” diyor, bu bahsettiği konu da yargıya
olan güven. 
Üniversitelerin bazılarına göre, OECD verilerine göre
“Yargı sistemine güveni olan vatandaşlar 2014 yılında yüzde 48 olarak
gözüküyor.” diyor. Bu sayı, bu oran bugünlerde yüzde 30’lara kadar gerilemiş
durumda. 
Gene, Yargıtay Başkanı İsmail Rüştü Cirit “Şunu ifade
etmek istiyorum: Geçmişte yargıya güven yüzde 70 idi, şimdi yüzde 30’lara
düşmüş durumda.” demiştir. Gene, AKP mensubu olan bir milletvekili “Yasama
bizde, yürütme bizde, yargı bizde.” bir başkası da “Oğlan bizim kız bizim.” diyerek
aslında yargıda ne kadar büyük sorun olduğunu kendileri söylemiş oldular. Gene,
Cumhurbaşkanı “Yargıya son dönemde en büyük zararı, yargıyı kendi tekeline
almak isteyen birtakım gruplar vermiştir.” diyerek yargının içerisinde, neyi
kastediyorsa, kastettiği hangi gruplarsa, çok ciddi bir sorun olduğunu ortaya
koymuştur. Gene “Devlet şirket gibi yönetilmeli. Eğer mevzuat amcayla bu işi
yürütmeye kalksaydık biz yanmıştık.” diyerek en azından mevzuata dair bir
soruna işaret etmiş. 
Bunların hepsi, aslında, yargı bakımından ne kadar
vahim bir durumda olduğumuzu ortaya koyuyor. Bunu bağımsız araştırma kurumları,
Avrupa Birliğinin ilerleme raporları çok daha detaylı bir şekilde ortaya
koyuyor. Üstelik de bunun dışında, AKP’nin yargıda dönüşümü sağlarken kullandığı
birtakım argümanları hatırlarsak, örneğin, geçmişte Genelkurmaydaki brifinge
giden birtakım yargı mensupları üzerinden 12 Eylül 2010 referandumunu
meşrulaştırırken de, yargıdaki değişimin temel taşlarını döşerken de yargının
hiçbir güç karşısında brifing alamayacağını ortaya koymuştu. Ama geldiğimiz
noktada, çok daha vahim bir durumla karşı karşıyayız. 
Biliyorsunuz, birkaç gün önce, yüksek yargı başkanları
-Yargıtay, Danıştay ve Sayıştay Başkanları- Cumhurbaşkanıyla birlikte, Rize’de
çay toplama ve Rize’nin kültürünü tanıtma amaçlı olduğunu iddia ettikleri bir
toplantıya katıldılar. Bizatihi bu toplantının, özellikle ceza yargısındaki
tartışmalar, bazı partilerin kongreleriyle ilgili ya da bazı siyasilerle ilgili
tartışmalar ortadayken, doğrudan doğruya yargı bağımsızlığının ve yargı
tarafsızlığının önündeki en büyük tartışma konularından, başlıklarından
birisini oluşturduğu ortada.
Bunun dışında, şu anda, yargı iktidarını elinde
bulunduran Hükûmetin ve Hâkimler ve Savcılar Yüksek Kurulunun yargıyla ilgili
temel sorun olarak kodladığı yargıdaki cemaatçi kadrolaşma sorunu var.
Kuşkusuz, bu cemaatçi kadrolaşma göz ardı edilemez, mücadele de edilmeli ancak
bugüne kadar izlenen mücadele yöntemi bu sorunu çözmekten ziyade daha fazla
çetrefil hâle getirmeye başladı. Her şeyden önce, cemaatçi yargıya olan
eleştiriler, bir çeşit, bu yargıçların hukuk dışı bir bakış açısıyla
formatlanmasına ilişkindi ama şimdi, aynı formatın siyasi iktidar tarafından
atıldığını görüyoruz. Oysa oradaki sorun, formatlanma mekanizması; formatın kim
tarafından atıldığı ikincildir. Bugün birisi atar formatı, yarın gelip başka
birisi atar ama oradan da adalet çıkmaz.
Tabii ki bu sorunların etraflıca tartışılıp, Parlamento
tarafından ortaya konulup sorunların da sağlıklı bir şekilde çözüme
kavuşturulması lazım. Önergemiz tam da buna ilişkin. 
Kuşkusuz, sadece yüksek yargıya, hâkim, savcılara
ilişkin sorunlar yok, yargı personelinin, yargı emekçilerinin de yıllardan beri
çözülemeyen birçok sorunu var. Başta, atama, nakil ve terfilerde özellikle gene
“cemaatle mücadele” adı altında yürütülen eşitsiz ve yeni bir kadrolaşma
modeli, yargıda inanılmaz bir rahatsızlık yaratmış durumda. İstinaf
mahkemelerinin nasıl çalışacağı, başarıya ulaşıp ulaşmayacağı, daha başlarken
ölü bir proje olarak doğup doğmadığı konusunda çok ciddi sorunlar ve
tartışmalar var. İşte, bunların tamamının Parlamentoda tartışılıp sağlıklı
çözümlerinin ortaya konulması için bu önergeyi vermiş bulunuyoruz. 
Tabii,
bu uyumlu yargı, kuvvetler arasındaki kuvvetler ayrılığı yerine kuvvetlerin
uyumu noktasını göstermesi açısından yüksek yargı başkanlarının Rize’deki
toplantısıyla ilgili bir çağrı yapmak istiyorum ben. Umuyorum ki aynı
başkanlar, MHP Genel Başkanı Sayın Devlet Bahçeli’yle birlikte Osmaniye’de de
yaprak sarması şenliğine katılırlar, orada yaprak sarmasının sorunlarına dair
bir farkındalık yaratırlar; Sayın Demirtaş’la birlikte Diyarbakır karpuzunun
sorunlarıyla ilgili böyle bir etkinliğe katılırlar; Genel Başkanımız
Kılıçdaroğlu’yla da Dersim dağlarında türkü nasıl söyleniyormuş, mantar nasıl
toplanıyormuş Tunceli’de, bununla ilgili bir etkinliğe katılırlar. Aksi
takdirde, bu yaptıkları doğrudan doğruya kuvvetler arasında uyumun değil,
Führer’e, iktidara, tek adama uydurulmuş bir yargının en somut göstergesi
hâline gelecektir ve buradan ben de bugün Genel Başkanımızın grup toplantısında
yaptığı istifa çağrısını tekrar etmek istiyorum: Ya istifa edeceklerdir ya da
toplumun geri kalanına tarafsızlıklarını, bağımsızlıklarını gösterecek bir
açıklamayla bu jestlerinin ne anlama geldiğini anlatmak zorundalar. 
Bunun
dışında, özellikle cumhuriyet savcılarımıza da bir çağrı yapmak istiyorum.
Bakın, Türkiye’de yargıya olan güven, cumhuriyet savcılarına olan güven o
boyutta örselenmiş durumda ki -belki de dünya yargısı içerisinde eleştiriye en
çok muhtaç hâle gelmiş- Amerika’da açılan bir soruşturma, 17-25 Aralık
soruşturmasıyla bağlantılı olduğu anlaşılan bir soruşturma Türkiye’de bu
savcıyı neredeyse kahraman hâline getirmiş durumda. Bunun özellikle cumhuriyet
savcıları tarafından, yargı iktidarını elinde bulunduran tüm kesimler
tarafından etraflıca düşünülüp, bu gidişin Türkiye’yi bir felakete, topyekûn
bir çöküşe götürdüğünü fark edip yeniden özgür, bağımsız, adaleti arayan,
adaleti önceleyen, tarafsız bir yargıyı inşa etmemiz gerekir diye düşünmeleri
gerekir. Umuyorum ki en çok Hükûmetin, Hükûmet mensuplarının, AKP’lilerin
şikâyet ettiği, yargının sorunlarının araştırılması için vermiş olduğumuz bu
önergeye onlar olumlu oy verirler ve biz de Parlamentoda gerçekten, sahici,
üzerinde uzlaşılmış, sorunları çözen bir perspektif ortaya koyabiliriz. İnanın
bana, eğer bunu yapmazsak, mücadele ettiğinizi iddia ettiğiniz konu
başlıklarının hiçbirinde başarıya ulaşamayacaksınız. 
Saygılar
sunuyorum, sağ olun. (CHP sıralarından alkışlar) 
BAŞKAN
– Öneri aleyhinde Afyonkarahisar Milletvekili Sayın Mehmet Parsak.
Buyurun
Beyefendi. (MHP sıralarından alkışlar) 
MEHMET
PARSAK (Afyonkarahisar) – Aziz Türk milleti, saygıdeğer milletvekilleri;
Cumhuriyet Halk Partisinin yargı sisteminin sorunları hakkında vermiş olduğu
grup önerisi hakkında Milliyetçi Hareket Partisi Grubu adına söz almış
bulunmaktayım. Bu vesileyle Gazi Meclisi ve saygıdeğer hazırunu saygılarımla
selamlıyorum.
Sayın
milletvekilleri, “yargı sistemimizdeki sorunlar” denilince, tabii, önce bir
sistemden söz etmek lazım fakat ne yazık ki özellikle AKP hükûmetlerinin
iktidarda olduğu dönemde, yani 2002 yılından bu yana, adına “sistem”
diyebileceğimiz bir durum çoğunlukla ne yazık ki mümkün değil. Yani başka her
şey söylenebilir ama içinde bulunduğumuz, yargımızın içinde bulunduğu durumla
alakalı “sistem” lafını edebilmek gerçekten güç. 
Evet,
yargı sistemimizde, adalet mekanizmamızda AKP iktidarlarından önce de çok ciddi
problemlerimiz vardı. Milletimizin belli bir kesimi her zaman yargıya güvenmek
noktasında zorluk çekti ama hiçbir dönemde, ne yazık ki, AKP’nin iktidarda
olduğu dönem kadar yargının siyasallaşması ve bu siyasallaşma tablosundan
dolayı yargıya güven duyulmaması, yargıya güven endekslerinin yüzde 14’lere
kadar düşmüş olması ve bunun AKP hükûmetleri dönemlerindeki Adalet Bakanları
tarafından ne yazık ki hicapla dile getirilmesi gibi bir gerçekle bu kadar
yoğunlukla, bu kadar çoğunlukla karşılaşmadık. Özellikle, 2002 yılından sonraki
tabloya baktığımızda -biraz önce de ifade ettiğim gibi- yargı en fazla
tartışılan alanlarımızın başında geldi ve hep şöyle değerlendirildi: “Biz bir
yasa çıkarıyoruz, Anayasa Mahkemesine gidiyor ve Anayasa Mahkemesi bunu iptal
ediyor. Biz siyasi sorumluluğu taşıyan Hükûmet olarak bir idari tasarrufta
bulunuyoruz, bir yönetmelik çıkarıyoruz, bir tüzük çıkarıyoruz; bu, Danıştay
tarafından iptal ediliyor.” İşin açıkçası, Anayasa Mahkemesinin görevi,
çıkarılmış olan yasalarda Anayasa’ya bir aykırılık söz konusuysa bu durumu
tespit edip iptal kararı vermektir. Keza, Danıştay başta olmak üzere idari
yargının da görevi, idarenin çıkarmış olduğu bu düzenleyici işlemlerde bir
hukuksuzluk söz konusu olduğunda bununla ilgili hukuka aykırılığı hükme
bağlamak, bunu ortadan kaldırmaktır. Ben avukatlık mesleğinden gelen bir
milletvekilli olarak şunu üzülerek ifade etmek durumundayım: Özellikle,
vatandaş ile idarenin nizalaşması bakımından 2002 yılına kadar cumhuriyet
tarihi boyunca açılmış olan dava sayısı ile AKP hükûmetleri döneminde 2002 yılı
ile 2009 yılı arasında açılmış olan dava sayısı aynı. Yani, tüm cumhuriyet
tarihi boyunca 2002 yılına kadar idareye karşı vatandaşın, personelin açtığı
davalar ile AKP iktidara geldikten sonra 2009 yılına kadar açılmış olan dava
sayısı aynı ve bu dönemde çok ciddi hukuksuzluklarla karşılaştık. Elbette ki
bundan memnun olmadık ve biraz önce zikrettiğim “Biz kanun çıkardığımızda
Anayasa Mahkemesine gidiyor, Anayasa Mahkemesi bunu iptal ediyor; Danıştay bunu
ortadan kaldırıyor.” denilen dönemde, bunların en yoğunlaştığı bir zamanda
milletimiz bir Anayasa değişikliği referandumuyla karşı karşıya geldi: 12 Eylül
2010. Şimdi, 12 Eylül 2010 Anayasa referandum sürecinde Anayasa’mızın 26
maddesini milletimizin huzuruna götürdük ve özellikle, bugün, o 26 maddeden 2
madde hariç, eminim, huzurda bulunan milletvekillerimizin önemli bir çoğunluğu
da geri kalan maddelerin neler olduğunu çok da fazla hatırlayabilecek durumda
değil çünkü 12 Eylül 2010’daki referandumun temel sebebi biraz önce zikrettiğim
Anayasa Mahkemesinden dönme, Danıştaydan dönme durumları olduğu için, bir,
Anayasa Mahkemesinin yapısını yeniden düzenlemek; iki, HSYK’nın yapısını
düzenlemek ve böylelikle HSYK üzerinden kürsü hâkimleri ve genel olarak yargı
sistemini kontrol altına almak gibi bir saik söz konusuydu. 
Büyük
ajitasyonlarla, duygu sömürüleriyle ve büyük vaatlerle yani o zamanki
“billboard”ları gözümüzün önüne getiriyoruz, Göktürk uydumuzun uzayda olacağı
vesair sunumlarla, vaatlerle ve 12 Eylül 1980 ihtilalinin doğurduğu 1982
Anayasası’ndan kurtulma noktasında büyük bir adım olduğu düşünülerek, hiç
unutmuyoruz, ülkücü şehidimiz Kurumahmutoğlu’nun Samsun’da annesi, kardeşi
meydanlara, mitinglere çıkarıldı, Meclis kürsülerinde yine rahmetli ülkücü
şehidimiz Pehlivanoğlu’nun mektupları okundu, eksik okundu. Böylelikle, genel
bir istismar sürecinin sonunda da o Anayasa değişikliği gerçekleştirildi. 
Anayasa değişikliği gerçekleştirildikten çok kısa bir
süre sonra asıl hedef durumundaki Hâkimler ve Savcılar Yüksek Kurulunda ilk
oluşum aşamasında -üzülerek ifade ediyorum- deyim yerindeyse ava giderken
avlanmış olunduğu gerçeğiyle karşılaşıldı ve hızla yeniden, bozulmuş olan bu
yargının düzeninin yeniden düzeltilmesi, çivisi çıkmış olan o yargı sisteminin
yeniden olması gereken noktaya getirilmesi gayretleri idari planda girişimler
noktasında geldi. 24’üncü Dönemde Anayasa Uzlaşma Komisyonunda bununla ilgili
daha yeni değişmiş olan HSYK’ya ilişkin olarak bir değişiklik yapılması teklifi
AKP Grubu tarafından sunuldu ve 17-25 Aralığa geldiğimizde bu işin artık bir
bumerang gibi bir noktaya geldiği de gözetilerek bir devlet kriziyle de
sonuçlanmak suretiyle artık içinden çıkılmaz bir hâl aldığı gözlendi.
Bakın,
biz bugünlerde, Yargıya Güven Endeksi’nin yüzde 14’lere kadar düştüğünü
görüyoruz. Ülkemizde, başbakan asılan dönemde, 1960’ta yüzde 50’nin altına
düşmemişti yargıya güven. Ama böylesi bir dönemde sokaktaki vatandaş her yere
güvense ne yazık ki yargıya güvenebilecek durumda değil ve bundan dolayı biz
belki bir yirmi yıl daha uğraşarak ve biz Milliyetçi Hareket Partisi olarak bu
süreçte de sorumlu siyaset anlayışımızı sürdürerek bir duruş sergiledik. Ama
acı tablo da hepimizin gözleri önünde ne yazık ki. Ve yargı sistemimizin içinde
bu temel perspektiften hareketle, personel düzeninden tutunuz, yargı
faaliyetinin yürütüldüğü adli mercilere, bu faaliyetlerin sonucunda ortaya
çıkan hükümlerin infaz edildiği cezaevlerine, tutukevlerine, iş yurtlarına
varıncaya kadar çok ciddi problemlerle karşı karşıyayız. Dolayısıyla da, bu
sorunların araştırılması, bu sorunların önlenmesi için yapılacak hususların
tespit edilmesi yönünde verilmiş olan araştırma önergesi çıkış itibarıyla bu
yönüyle doğrudur. Ama şunu da ifade etmeden geçemeyeceğiz ki, Cumhuriyet Halk
Partisinin bu araştırma önergesi Avrupa Birliği uyum yasalarına istinat ediyor.
Yani Türkiye'de yargının siyasallaşması, yargı sisteminde genel olarak
sıkıntılar varsa, bu, Avrupa Birliği raporlarında olmasa araştırma önergesine
konu olmayacak mı? Bu sorunların ortadan kaldırılması için bu aziz milletin
iradesinin yegâne tecelligâhı olan Türkiye Büyük Millet Meclisi bunlarla ilgili
bir şey yapmayacak mı? Dolayısıyla, Cumhuriyet Halk Partisinin bu yaklaşımını
bu yönüyle doğru bulmamakla birlikte, bunun gerçekten milletimizin ihtiyacı,
gerçekten milletimizin hakkı olduğunu gözeterek ama karşılaştığımız tablonun da
en önemli problemlerimizden, en sürecek problemlerimizden biri olduğu gerçeği
karşısında da netice itibarıyla bu araştırma önergesinin sonunda bu yönde
kurulacak komisyon için “evet” oyu da kullanacağımızı ifade ederek yüce Meclisi
bir kere daha saygılarımla selamlıyorum. (MHP sıralarından alkışlar) 
BAŞKAN
– Öneri lehinde, Sayın Filiz Kerestecioğlu.
Buyurun
Hanımefendi. (HDP sıralarından alkışlar) 
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Değerli
milletvekilleri, yargı, çok derin ve detaylı konuşulması gereken bir konu
gerçekten hele içinde bulunduğumuz dönemde. Daha milletvekillerinin haklarında
düzenlenen fezlekelerin içeriğinden haberdar olmadığı, neden yargılandıklarını
bilemedikleri, bu bilgiye sahip olamadıkları bir ülkede bağımsız ve tarafsız
yargıyı, üstelik de bunun garantörlerinden birisi olması gereken Türkiye Büyük
Millet Meclisinde konuşacağız. İlahi adalet insana maalesef bu görevi de
veriyor. 
Bugün,
hiçbir gazetecinin güvence altında olmadığı, düşüncesini söyleyen hiç kimsenin
aslında güvence altında olmadığı bir dönemi yaşıyoruz. Kendisi, gazetecilik
görevini yapan gazetecilere ilişkin Anayasa Mahkemesi kararını tanımadığını
ifade eden, yasama, yürütme ve yargıyı tek elde toplamaya çalışan, sürekli,
muhalif olan herkese hakaretler yağdırdığı hâlde kendisine karşı insanların -2
bine yakın- Cumhurbaşkanına hakaret davasıyla yargılandığı ve çoğunun da mahkûm
olduğu bir ülkede, yetkisini sürekli Anayasa’ya aykırı olarak kullanan bir
Cumhurbaşkanının olduğu bu ülkede, bağımsız ve tarafsız yargıyı konuşacağız.
Bunu konuşmak gerçekten zor. 1980’leri, 1990’ları ve bugünleri de yaşayan
birisi olarak ifade etmek isterim ki Türkiye'de yargı belki hiçbir zaman tam
anlamıyla tarafsız ve bağımsız olmadı; evet, doğrudur, ama bugünkü kadar yargı
mensuplarının ve vatandaşların kendilerini bu kadar tedirgin ve güvencesiz
hissettiği, yargıdan yana hiçbir güven duymadıkları başka bir dönem de galiba
olmadı. 
Şimdi,
araştırma önergesinde ifade edildiği gibi, Avrupa Birliğinin Türkiye İlerleme
Raporu’nda getirdiği eleştirilerin yanı sıra, aynı zamanda Avrupa Konseyinin de
özellikle milletvekillerinin ifadeleri nedeniyle yargılanması konusundaki
endişelerini ifade ettiği bir açıklaması oldu yakın zamanda ve “Temsilciler
yargılanma korkusu olmadan kendilerini ifade edemez hâle gelmiştir.” diyor,
“Türkiye'deki yargı kararları ifade özgürlüğüyle bağdaşmamaktadır ve Avrupa
Konseyinin ifade özgürlüğüyle ilgili standartlarına uymayı vadeden Türkiye'yi
bu standartlara uymaya davet ediyoruz.” diyor. 
Ben,
“Avrupa oraya davet ediyor, buraya davet ediyor.”la, yargı faaliyeti içerisinde
bulunduğum otuz yıl boyunca aslında çok ilgilenen bir insan olmadım.
İmzaladığımız uluslararası sözleşmelere, bunlar Anayasa 90’a göre iç hukuk hükmünde
olduğu için uymak zorunda olduğumuzu biliyorum ve buna uymak, buna uygun
dilekçeler hazırlamak için çaba gösterdim, ama önemli olan, gerçekten bizim bu
ülkede neyi yaşadığımız ve vatandaşlarımıza neyi yaşattığımızdır, sadece Avrupa
standartları değil. Ben, Sayın İlhan Cihaner’in de zaten bunu düşünerek bu
önergeyi verdiğini düşünmüyorum, kendisi de Türkiye'de bu standartların olması
için mücadele eden insanlardan biridir, fakat, hakikaten, adil ve bağımsız bir
yargı herkes için, hepimiz için bir ihtiyaçtır ve maalesef, adalete erişimin bu
kadar zor olduğu bir ülkede demokrasiden söz etmek de mümkün değildir. Bunun
adı ancak bir darbe rejimi olabilir, bir diktatörlük olabilir. 
Sıkıyönetim
mahkemeleri, devlet güvenlik mahkemeleri, özel yetkili mahkemeler, bütün
bunlarla gelen tarihî süreç bugün sulh ceza mahkemeleriyle devam ettiriliyor ve
öyle ki bir sulh ceza mahkemesinin kararına, aynı sulh ceza mahkemesinin
kararına yapılan itirazı, 2 kez, yine aynı sulh ceza mahkemesi
değerlendirebiliyor. Yani, denetimin de tamamen saf dışı bırakıldığı bir dönemi
yaşıyoruz. 
Avrupa
İnsan Hakları Sözleşmesi adil bir yargı için öncelikle bağımsız ve tarafsız bir
yargının olması gereğinden söz etmektedir. Bugün keyfî olarak yerlerinden
alınan, yıllarca yürüttükleri ve hâkim oldukları davalar ellerinden alınan ve
iktidarın istediği kararları verecek olan yargıçların, savcıların getirildiği
yargılamalarla maalesef karşı karşıyayız. Bir ülkede, değerli milletvekilleri,
ne kadar çok siyasi dava olursa o ülke aslında o kadar demokrasiden yoksundur.
Çünkü, normalde, bir ülkede örneğin, af olması gerekiyorsa aslında devlet,
vatandaşın vatandaşa yaptığını affetme hakkına sahip değildir, devlet aslında
siyasi olarak bir af getirebilmek durumundadır. Ama, Türkiye’de olagelen, sürekli
siyasi davalar, sürekli o 141, 142 -zamanında benim de yargılandığım- ve bu
gibi, ifade özgürlüğüyle ilgili maddeler, bunların sürekliliği, insanların
düşüncelerini ifade ettikleri için yargılanmaları ve bağımsız olmayan
mahkemelerdir. Sonunda gelen af da adli suçlulara, tecavüzcülere, gaspçılara
gelir, hiçbir zaman siyasilere gelmez ki devletin buna hiç hakkı olmadığı
hâlde. Bugün de evet, bu ülke bir siyasi davalar tarlası. Ergenekon, Balyoz,
KCK gibi siyasi davalar ne kadar çoksa, dediğim gibi, adil ve bağımsız yargıdan
söz etmek de o kadar imkânsızdır. 
Bugün,
Demokratik Toplum Partisi Başkanı Kamuran Yüksek gibi binlerce Kürt siyasetçi
hâlen, sadece siyaset yaptıkları için yargılanmaya devam ediyorlar. Ve siz
dokunulmazlıkları kaldırarak bu adil ve tarafsız olmayan yargıya aynı zamanda
milletvekillerini yargılatacaksınız. Buyurun, yargılatın.
Koca
koca binalar yaparak ve “Dünyanın en büyüğü, Avrupa’nın en büyüğü.” diyerek,
maalesef, adalete erişmek mümkün olmuyor. Gerçekten, adaleti büyütmek
gerekiyor, o AVM benzeri, insanların birbirine yabancılaştığı binaları değil. 
Adliyeler
hâlâ vatandaşlarımızın tanık olarak dahi gitmeye korktuğu yerler. Adalete
erişim vatandaşlar için de aynı zamanda çok güç. İnsanlar kolaylıkla adalete
erişebileceklerine, orada hakkını savunabileceklerine inanarak adliyelere
gitmiyorlar. Böyle bir sistem de kurulmuş değil.
Yargıyı
en fazla denetleyecek olan unsurlar yurttaşlarımız, yani yargılanan insanlar ya
da hakkını arayan insanlar. Aslında o denetim en fazla yurttaşlar tarafından
sağlanabilir. Ama bugün bu yurttaşlar yüzde 30 ve bunun altında oranlarda
yargıya güveniyorlar. Ve bu güvenin sıfırlandığı bir yerde, gerçekten, aslında
bir süre sonra vatandaşların sorunlarını kendi kendilerine çözmeye
başladıklarına da biz tanık olabiliriz ki bu bir ülke için en tehlikeli olan
şeydir.
Evet,
“Bu bize yeter.” diyorsanız, “Bu adalet seviyesi bize yeter. Bizim Bakanlığımız
da bundan memnun.” diyorsanız bilemeyiz ama bize hiçbir zaman yetmedi ve bundan
sonra da yetmeyecek. Bizim hak ve adalet seviyemiz bu değil. Biz 1990’lı
yıllarda insan haklarını savunurken karşımıza “Kahrolsun insan hakları.”
diyebilen Emniyet görevlileri bile çıkmıştı. Komik, trajikomik bir şey ama ben
bunu yaşadım, gerçekten “Kahrolsun insan hakları.” diye bağırabiliyorlardı.
Şimdi, bugün gene aynı şeylere dönmek istemiyorsak gerçekten bağımsız ve
tarafsız bir yargıya sahip olmak zorundayız. 
Ben
bu anlamda yargı mensuplarına, kendimin de savunma olarak önemli unsurlarından
biri olarak mensup olduğum yargı mensuplarına, özellikle yargıçlara ve
savcılara da birkaç söz söylemek istiyorum: Eğer gerçekten adil bir yargı
faaliyeti yürütmek istiyorsanız sizler de en azından bu yasalara ve iç hukuk
hükmünde olan uluslararası sözleşmelere uyun ve sadece Cumhurbaşkanının “Yargıyı
göreve çağırıyorum.” sözünün peşinden koşmayın, adaletin peşinden koşun çünkü
gerçekten iktidarlar da değişir ama adil yargılanma herkese lazımdır ve
sizlerin de ihtiyacı olabilir. İktidarlar değişir, insan onuru değişmez.
Hepinize
saygılar sunarım. (HDP sıralarından alkışlar)
BAŞKAN
– Teşekkür ediyorum.
Öneri
aleyhinde, Nevşehir Milletvekili Sayın Murat Göktürk.
Buyurun
Beyefendi. (AK PARTİ sıralarından alkışlar)
MURAT
GÖKTÜRK (Nevşehir) – Sayın Başkan, değerli milletvekilleri ve ekranları başında
bizleri izleyen çok aziz milletimiz; Cumhuriyet Halk Partisi Grubunun ülkemizin
yargı sisteminin her açıdan araştırılmasına ilişkin Meclis araştırması açılması
önergesi aleyhine söz almış bulunuyorum. Sözlerime başlarken hepinizi en içten
saygılarımla selamlıyorum.
Yine,
sözlerime başlarken bugün kurulan 65’inci Türkiye Cumhuriyeti Hükûmetinin
milletimize, vatanımıza hayırlar getirmesini Cenab-ı Allah’tan temenni
ediyorum.
Sayın
Başkan, değerli milletvekilleri; yaklaşık yirmi yıl avukatlık yaptım ve 1991
yılından beri de hukuk camiasının içindeyim. Bizden önceki dönemde de, bizim
dönemimizde de yargının tamamen bağımsız ve tarafsız olduğunu iddia etmek doğru
değildir ancak yargının bağımsızlığını ve tarafsızlığını temin için ne
yapıldığı önemlidir. 
Şimdi,
ben, kendi gördüğüm tespitleri burada dile getirmek istiyorum. Avukatlık
yaptığım dönemde Türkiye'nin birçok yerinde adliye binaları gerçekten yargının
yargılama faaliyetinin vakarına yaraşmayacak, yakışmayacak bir hâldeydi. Biz,
ilk iş olarak, özellikle ve önemle, bu yargı faaliyetinin ülkenin ve yargının
vakarına yakışır bir hâle getirilmesi için çok ciddi çalışmalar yaptık ve bu
kapsamda da yüzlerce -fiziki yapıyı düzeltecek- adliye binası ve
çalışanların, avukatların, hâkimlerin, savcıların ortamlarını iyileştirecek
çalışmalar yaptık.
Bunun
yanında, fiziki altyapı kapsamında yargının şeffaflığını ve tarafsızlığını
teminat altına alacak “Ulusal Yargı Ağı Projesi” dediğimiz UYAP sistemini işler
hâle getirdik. Bugün teknolojinin vermiş olduğu bu imkândan istifade etmek
suretiyle, bu sistemle elektronik ortamda dava açılması, takip yapılması ve
soruşturma yapılması mümkün hâle geldi. 
Yine
ihtiyaç duyulan -ki bu her zaman, her aşamada söylenir hâkim, savcı açığı-
gerçekten ülkenin ihtiyacını karşılayacak, dosya sayısını eritecek, ortadan
kaldıracak, yığılmayı ortadan kaldıracak, önemli bir şekilde azaltacak hâkim,
savcı alımları yapmak suretiyle bu beklemeleri, yığılmaları, zaman geçmesini
ortadan kaldırmaya çalıştık. İdari yargıda ve adli yargıda bizden önceki dönemde
ortalama dava sürelerine baktığımızda, zaten bunun ne kadar önemli olduğu ve ne
kadar mesafe katedildiği de yine ortaya çıkmış olacaktır. 
Yine
AK PARTİ zamanında yapılan reformlarla -mesela sıkıyönetim mahkemeleri, özel
nitelikli mahkemeler- Türk Ceza Kanunu’nda ifade özgürlüğünün önünde engel olan
maddelerde -işte çok bilinen 141 ve 142’nci gibi maddelerde- özgürlükler ve
demokrasi lehine ciddi düzenlemeler yapıldı. 
Şimdi burada konuşurken arkadaşlarımız şunları
söylediler: İşte, temsilcilerin kendini bağımsız bir şekilde ifade edemez hâle
geldiği, işte siyasiler üzerinde siyasi davaların çokluğu ve siyasi baskının
oluşturulduğu vesaire. Şimdi, şunu karıştırmamak lazım: Terör ve teröre destek
vermek ile siyaset yapmak aynı şey değildir. Teröriste destek vermek, bu
ülkenin bölünmez bütünlüğü aleyhine bir şeyler yapanlara arka çıkmak, onların
arkasında durmak ile siyaset yapmak farklı şeyler. Siyaset bu ülkenin geleceği,
hayrı ve menfaatleri için yapılır; yoksa siyaset siyasetçiler, bu ülkeyi bölmek
isteyenler, bu ülkenin sokaklarını kana bulayanlar, tekrar Türkiye’yi karanlık
zamanlara götürmek isteyenler için ve bunların destekçileri için yapılmaz.
Dolayısıyla, bu ülkenin kanunları buna izin vermez hiçbir zaman vermediği gibi
ve kim olursa olsun siyaset değil de teröre destek verenler şeklinde, terör
destekçisi şeklinde faaliyette bulunanlar bunun sonuçlarına katlanır.
Türkiye’de bir hukuk sistemi vardır ve nihayetinde sistem kendi içerisinde
gerekeni yapar ve yapmaktadır. 
Değerli arkadaşlar, yine yargının tarafsızlığını ve
bağımsızlığını temin açısından Hâkimler ve Savcılar Yüksek Kurulunda yapılan
düzenlemeyle, 12 Eylül 2010 tarihinde yapılan referandumla getirdiğimiz
düzenlemeyle samimi bir şekilde hâkimlerin tarafsızlığı ve bağımsızlığı teminat
altına alınmak istenmiştir. Ancak zaman içerisinde bu sistemde aksaklıklar
ortaya çıkmıştır, tartışılır hâle gelmiştir. Ama, zaten Türkiye Büyük Millet
Meclisi ülkenin karşılaşmış olduğu sorunları gerçekten çözme yeridir. İşte,
burada bütün meselelerimizi konuşup çözmemiz lazım. Eğer bu hususta bir
eksiklik, bu hususta bir farklılık varsa bunu yasal hâle getirmek suretiyle
çözebiliriz. Burada bizim çok çalışıp çok fazla iş üretmeye ihtiyacımız var. 
Değerli arkadaşlar, yine konuşmacı arkadaşlarımızdan
birisi “İdari yargı açısından cumhuriyet tarihinde açılan dava sayısı ile bizim
dönemimizde, AK PARTİ döneminde açılan dava sayısı aynı.” diye bir şey söyledi.
Evet, ben de meslekten biliyorum, şimdi ben de şöyle söylemek ve cevap vermek
istiyorum: Gerçekten, idari yargı açısından idarenin eylem ve işlemlerine karşı
vatandaşın açmış olduğu davalar olduğuna göre ve cumhuriyet tarihinde yapılan
bütün icraatları, hangisi olursa olsun, kalem kalem ele aldığımızda AK PARTİ
zamanında yapılan icraatlar hepsine denk olduğuna göre, bu davaların bu oranda
fazlalaşmasını anlamamak mümkün değildir. Yani kamulaştırmaya ihtiyaç vardır,
yol yaparsınız; cumhuriyet tarihinde, mesela, işte, toplam 6 bin kilometre
duble yol yapmışsınızdır ama AK PARTİ zamanında 18 bin kilometreye yakın duble
yol yaparsanız, kamulaştırma davaları da o oranda artar. Aynı şekilde hizmet
binaları yaparsanız, hastaneler yaparsanız, aynı şekilde vatandaşla bu şekliyle
muhatap olunacak işlere girişirseniz nihayetinde dava hususunda bu oranda bir
fazlalıkla karşılaşırsınız. Bu, ülkede bir kaos olduğunun değil, daha fazla
çalışıldığının, daha fazla iş üretildiğinin, daha fazla hizmet edildiğinin bir
göstergesidir; keşke olmasa ama bu kaçınılmaz bir sondur. Herkesin yargıdan
yüzde yüz memnun olması -avukatlık tecrübemden gördüğüm kadarını aktarayım-
mümkün değildir ama yargının amacı, adil bir şekilde, tarafsız bir şekilde,
bağımsız bir şekilde bunun gereğini yerine getirmek, kanunlara ve Anayasa’ya
uygun olarak kişiler hakkında karar vermektir. 
Şimdi, burada, AK PARTİ zamanında yani partimiz
zamanında yapılan icraatların tamamı, ülkenin daha özgür olmasını sağlamak,
daha demokratik bir ortamda insanların yaşamasını sağlamak ve aynı şekilde
yargıda yargı mensuplarının tarafsız ve bağımsız bir şekilde yargılama faaliyetini
yerine getirmesine imkân sağlamak içindir. Bu hususta da yaptığımız şeylerle
ilgili memnuniyet de zaten ortada. 
Bunun
yanında, geçtiğimiz dönemde, 24’üncü Dönemde yaptığımız yargı açısından yargı
mensuplarının maddi durumlarını iyileştirici çalışmalarımızı da hatırlatarak
sözlerime son vermek istiyorum. Gerçekten, hâkim ve savcılarımızın ekonomik
olarak ciddi anlamda bir iyileştirmeye ihtiyaçları vardı. Buna Hükûmetimiz
kulak verdi ve bu hususta önemli çalışma yaptık, birlikte yaptık bunu; Türkiye
Büyük Millet Meclisi olarak gerekli iyileştirmeyi yapmak suretiyle bu husustaki
eksikliği de bir nebze... Tabii hiçbir şey mükemmel olmuyor ama en azından
samimi bir şekilde iyileştirmek ve düzeltmek için bir gayret göstermek
gerekiyor. Bu hususta da bir gayret gösterdiğimizi, yine bunu hep birlikte
yaptığımızı düşünüyorum. 
Bu
duygu ve düşüncelerle, ülkemizin karşılaşmış olduğu yargı tarafsızlığı ve
bağımsızlığıyla ilgili sorunlarda AK PARTİ’nin samimi bir şekilde bugüne kadar
bunların iyileştirilmesi noktasında çalıştığını ve bundan sonra da aynı
gayretle ve aynı azimle çalışmaya devam edeceğini bildiriyor, yüce heyetinizi
ve aziz milletimizi saygılarımla selamlıyorum. (AK PARTİ sıralarından alkışlar)
BAŞKAN
– Teşekkür ediyorum Sayın Göktürk. 
Öneriyi
oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
2.- AK PARTİ Grubunun, 65'inci Bakanlar Kurulu
Programı'nın Genel Kurulun 24 Mayıs 2016 Salı günkü birleşiminde okunmasına; 24
Mayıs 2016 Salı günü Bakanlar Kurulu Programı'nın okunması ile Bakanlar Kurulu
Programı üzerinde 27 Mayıs 2016 Cuma günü yapılacak görüşmeler ve 29 Mayıs 2016
Pazar günü yapılacak güven oylamasının gündemin "Özel Gündemde Yer Alacak
İşler" kısmında yer almasına ve bu günlerde Başkanlığın Genel Kurula
sunuşları ve işaret oyuyla yapılacak seçimler hariç başkaca konuların
görüşülmemesine; 27 Mayıs 2016 Cuma günü saat 15:00'te, 29 Mayıs 2016 Pazar
günü ise saat 11:00'de toplanmasına; Bakanlar Kurulu Programı üzerinde 27 Mayıs
2016 Cuma günü yapılacak görüşmelerde Hükûmet ve siyasi parti grupları adına
yapılacak konuşmaların kırkar dakika (bu süre iki konuşmacı tarafından
kullanılabilir) kişisel konuşmaların onar dakika olmasına; bu birleşimlerinde
program üzerinde görüşmelerin tamamlanmasına kadar çalışmalarını sürdürmesine;
25 ve 26 Mayıs 2016 Çarşamba ve Perşembe günleri toplanmamasına ilişkin önerisi

24/5/2016
Türkiye Büyük Millet Meclisi Başkanlığına
Danışma
Kurulu 24/5/2016 Salı günü (bugün) toplanamadığından, İç Tüzük’ün 19’uncu
maddesi gereğince grubumuzun aşağıdaki önerisinin Genel Kurulun onayına
sunulmasını arz ederim.
Coşkun
Çakır
Tokat
AK
PARTİ Grubu Başkan Vekili
Öneri: 
Genel
Kurulun;
65'inci
Bakanlar Kurulu Programı'nın 24 Mayıs 2016 Salı günkü (bugün) birleşiminde
okunması; 24 Mayıs 2016 Salı günü (bugün) Bakanlar Kurulu Programı'nın okunması
ile Bakanlar Kurulu Programı üzerinde 27 Mayıs 2016 Cuma günü yapılacak
görüşmeler ve 29 Mayıs 2016 Pazar günü yapılacak güven oylamasının gündemin
"Özel Gündemde Yer Alacak İşler" kısmında yer alması ve bu günlerde
Başkanlığın Genel Kurula Sunuşları ve işaret oyuyla yapılacak seçimler hariç
başkaca konuların görüşülmemesi,
27
Mayıs 2016 Cuma günü saat 15.00'te, 29 Mayıs 2016 Pazar günü ise saat 11.00'de
toplanması, Bakanlar Kurulu Programı üzerinde 27 Mayıs 2016 Cuma günü yapılacak
görüşmelerde Hükûmet ve siyasi parti grupları adına yapılacak konuşmaların
kırkar dakika (bu süre iki konuşmacı tarafından kullanılabilir) kişisel
konuşmaların onar dakika olması, bu birleşimlerinde program üzerinde
görüşmelerin tamamlanmasına kadar çalışmalarını sürdürmesi,
25
ve 26 Mayıs 2016 Çarşamba ve Perşembe günleri toplanmaması,
Önerilmiştir.
BAŞKAN
– Öneri hakkında, lehinde ve aleyhinde ikişer kişinin söz talebi vardır.
Lehinde,
Sayın Mehmet Naci Bostancı, Amasya Milletvekili. 
Buyurun
Beyefendi. (AK PARTİ sıralarından alkışlar)
MEHMET
NACİ BOSTANCI (Amasya) – Sayın Başkanım, değerli arkadaşlar; hepinizi saygıyla
selamlıyorum. 
İzmir
Milletvekili Sayın Binali Yıldırım’ın Başbakanlığında kurulan 65’inci Hükûmet
memleketimize, milletimize ve tüm mazlumlar coğrafyasına hayırlı olsun. 
Esasen,
bizim grup önerimiz de bugün kurulan 65’inci Hükûmet Programı’nın okunması,
müzakerelerinin yapılması ve güvenoyunun gerçekleştirilmesine ilişkin bir
düzenlemeyi içeriyor. Bugün, inşallah, Hükûmetin programı okunacak, cuma günü
müzakereleri yapılacak, pazar günü de güven oylaması gerçekleştirilecek ve
Hükûmet, elbette ki yoluna devam edecek. 
Kıymetli
arkadaşlar, Sayın Binali Yıldırım’ın Başbakanlığında 65’inci Hükûmetin kurulma
süreci kamuoyu tarafından da takip edildi, çok çeşitli tartışmalar da yapıldı.
Bildiğiniz gibi, AK PARTİ, iktidar partisi, halkımızın yarısının oylarını almış
olan siyasi parti 22 Mayısta bir kongre gerçekleştirdi. Bu kongrede Sayın Ahmet
Davutoğlu görevi bıraktı, Sayın Binali Yıldırım kongre delegelerinin oylarıyla
görevi devraldı; 65’inci Hükûmetin kurulma meselesi ve bugünkü bizim grup
önerimizin de esbabımucibesi bu şekilde ortaya çıkmış oldu. Bu süreç yaşanırken
gerek Mecliste gerekse başka yerlerde işin hakikatini, siyasi ve toplumsal
gerçekliğini ıskalayan, biraz da pejoratif bir dille “Tek bir kişi emrediyor,
sizler de yapıyorsunuz.”, “Bir kişinin iradesiyle her şey şekilleniyor.”
tarzında, olup bitenleri anlamaktan uzak ve esasen, o aklı yürütenlere de zarar
ve ziyan verici, onların da toplumla bağ kurmasına mâni olucu değerlendirmeler
yapıldı. Burada, tek kişi denilerek kastedilen kişinin Sayın Cumhurbaşkanımız
Recep Tayyip Erdoğan olduğunu hepimiz biliyoruz. Sayın Erdoğan AK PARTİ’nin
kurucu Genel Başkanı ve on dört yıl boyunca, 2014’te Cumhurbaşkanlığı seçimiyle
birlikte Cumhurbaşkanı oluncaya kadar girmiş olduğu bütün seçimlerde AK
PARTİ’yi iktidara taşımış olan kişi. Birtakım haksız ve yersiz değerlendirmeler
yapılırken bunu atlamamak gerektiğini, Sayın Erdoğan’ın her zaman, hangi görevi
üstlendiyse meşru mecralardan geçerek ve milletin oylarıyla oraya geldiğini ıskalamamak
gerektiğini belirtmek için söylüyorum. 
Sayın
Erdoğan karizmatik bir figür. Siyaset biliminde karizmatik figürlerin nasıl
ortaya çıktığına ilişkin çok çeşitli teoriler vardır. Bunun bir tarafında,
elbette, kişinin meziyetleri vardır, özellikleri vardır, dili vardır, üslubu
vardır, toplumla bağ kurma biçimi vardır. Gidip gecekondu sofralarında o
insanlarla birlikte aynı kuru fasulyeye kaşık çalan bir Tayyip Erdoğan…
AYTUĞ
ATICI (Mersin) – “Çalan” deme, yanlış anlaşılır Sayın Başkan. 
MEHMET
NACİ BOSTANCI (Devamla) – …taksicilerle oturan bir Tayyip Erdoğan, mazlumlara
ve kimsesizlere elini uzatan, onların temsilcisi olarak gür sesini yükselten
bir Tayyip Erdoğan; halktaki karşılığı bu. 
AYTUĞ
ATICI (Mersin) – Tayyip Erdoğan kaşık çalmamıştır, iftira etmeyin! 
MEHMET
NACİ BOSTANCI (Devamla) – Tabii, arkadaşlar ne derse desin, neticede, bütün
bunlara ilişkin kararı millet veriyor. Şunu unutmayalım: Karizmatik figürlerin
diğer tarafında da halk vardır. O karizmatik figürleri oraya çıkaran, onları
lider yapan, onları kendilerini temsil etmesi ve topluma liderlik etmesi için o
koltuğa getiren halktır. 
İdeolojiye
ilişkin şöyle bir tanımlama yaparlar kıymetli arkadaşlar: “Maddi şartlarla
hayalî ilişkilerin temsili” diye. Aynı zamanda, toplumların kulağı birtakım
sözlere, belli bir dile, bir üsluba, bir yaklaşıma, bir tarza ayarlıdır. Toplum
o tarzı, o üslubu, o dili, o dokunma biçimini gördüğünde işte o zaman
karizmatik figürü yükseltir. Tayyip Erdoğan toplumun beklediği ses olduğu için,
toplum onun konuşmasına kulak verdiği için, “İşte benim liderim. Bu ülkeyi
geliştirecek, kalkındıracak, benim beklentilerime cevap verecek insan bu.”
dediği için Genel Başkanlığında Başbakan oldu uzun yıllar boyunca, sonra da
Cumhurbaşkanı oldu.
Sayın
Erdoğan bütün bu görevleri yaparken ve bugün Cumhurbaşkanlığını
gerçekleştirirken elbette fantazyacayla, “Ben ne istiyorum acaba?” diye
düşünerek, “Benim kişisel arzularım ne?” üzerinden hesap yaparak davranmadı.
Eğer öyle davranmış olsa idi böyle davrananlar halktan karşılık görmezdi, Sayın
Erdoğan da görmezdi. Sayın Erdoğan her zaman söylemiyle, düşüncesiyle,
yaklaşımıyla, siyaset üslubuyla bağ kurduğu kitleleri temsil ettiği için
başarılı oldu dün, yarın da aynı şekilde başarılı olmaya devam edecek.
Evet,
AK PARTİ bir lider partisi. AK PARTİ’ye karakterini veren, işte toplumla bu
şekilde bağ kuran Sayın Erdoğan. Cumhurbaşkanı olduktan sonra Anayasa ve
yasalar çerçevesinde şüphesiz bağı kesildi ama her şey resmiyette, kitaplarda
yazıldığı gibi olmuyor arkadaşlar. Kırkyıllık Kâni, Yani olmuyor. Siyasette
uzun yıllar boyunca toplumla belli bir üslup, belli bir dil, belli bir sembol
üzerinden iletişim kurmuş; karizması bu şekilde teşekkül etmiş, toplumun o
insanı o bağlama yerleştirdiği birisinin birdenbire -evet, resmiyette gereken
yapılır ama- bambaşka bir yere taşınmasını beklemek haksızlıktır, yanlışlıktır.
Elbette Sayın Cumhurbaşkanımız tarafsız bir Cumhurbaşkanı olarak o görevi
yerine getiriyor bugün bulunduğu konumda… 
AYTUĞ
ATICI (Mersin) – Gerçekten mi?
MEHMET
NACİ BOSTANCI (Devamla) - …ama AK PARTİ’yle arasındaki gönül bağı, manevi bağı
ve AK PARTİ’nin her ne zaman ne yapacaksa onun fikirlerine müracaat etmiş
olması son derece olağandır. 
Bizim yaşadığımız bu kongrede de muhakkak sisteme
ilişkin bir problem dolayısıyla, pratik, fiilî bir durum dolayısıyla böyle bir
kongreyi yaşamak durumunda kaldık. Ama önemli olan şu: İnsanlar gelip geçer,
isimler gelip geçer, herkes gelip geçer. Bu davanın içinde kişiler nerede
olursa olsun kendilerini her zaman daha yüksek ve yüce bir davanın vesilesi
olarak gördüler, onun taşıyıcısı olarak gördüler, hamalı olarak gördüler. O
yüzden de birileri siyasi süreçlerde yaşanan çeşitli problemler dolayısıyla
kişisel bir hırs, kişisel bir arzu, kişisel bir tamahkârlıkla davranılmasını
bekleyip bunu ümit ederken her şeyin üzerine davasını koyan insanlar hiçbir
şekilde bu beklentilere prim vermedi, vermeyecek bundan sonra da. Çünkü AK
PARTİ, bu milletin ortak kaderi ve geleceği için son derece tarihî bir rolü
üstlendi, bu rolü yerine getirmeye devam edecek bu davanın bağlılarıyla. Kendi
kişiliklerini, kendi arzularını, isteklerini -insan olarak hepimizin arzuları
olabilir- aşan ve kendisini davanın adamı olarak gören bütün bu kadro
tarafından bu dava bir ok gibi hedefine ulaştırılacak inşallah. O yüzden,
şahısların bu harekete, millete hizmet yolundaki bu yürüyüşe yaptıkları katkı
önemlidir ama aslolan yürüyüşün kendisidir, insanlar değil. AK PARTİ böyle bir
anlayışla kongresini gerçekleştirdi, böyle bir anlayışla on dört yıl zaferler
kazandı, böyle bir anlayışla davrandığı sürece de muhakkak yeni zaferleri
milletle birlikte, milletin rızasını temsil yolunda kazanmaya devam edecek. 
Sayın Erdoğan’ı anlamaya çalışırken, unutmayalım,
anlamaya çalıştığımız millet olmalı, milletin iradesi... 
(Mikrofon otomatik cihaz tarafından kapatıldı) 
MEHMET NACİ BOSTANCI (Devamla) – ...ve arzusu olmalı;
AK PARTİ’yi anlamaya çalışırken, arkasında ona yüzde 50 oy vermiş olan
insanları anlamaya çalışmak olmalı. Pejoratif bir dil, tahkir edici bir üslup
kendisine zarardır çünkü milleti anlamaktan uzaklaşır. 
Saygılarımla. (AK PARTİ sıralarından alkışlar) 
BAŞKAN – Teşekkür ediyorum Sayın Bostancı.
AYTUĞ ATICI (Mersin) – Sayın Başkan...
BAŞKAN – Aleyhinde, Kars Milletvekili...
AYTUĞ ATICI (Mersin) – Sayın Başkan...
BAŞKAN – Pardon.
AYTUĞ ATICI (Mersin) – Sayın Başkan, izninizle efendim.
BAŞKAN – Sayın Atıcı...
AYTUĞ ATICI (Mersin) – Sayın hatip konuşmasında
Cumhurbaşkanını “kaşık çalan” diye tanımladı. Bu, açık bir iftira olarak
algılanabilir; sözlerine açıklık getirmesini istirham ediyorum efendim!
MURAT EMİR (Ankara) – Pejoratif bir dille söyledi hem
de!
BAŞKAN – Evet, takdir kendilerinin.
MEHMET NACİ BOSTANCI (Amasya) – Sayın Başkanım, bu, son
derece kurnazca bir akıl yürütme; ayıplıyorum ve kınıyorum! (AK PARTİ
sıralarından alkışlar) 
BAŞKAN – Efendim, öneri aleyhinde, Kars Milletvekili
Sayın Ayhan Bilgen.
Buyurun Beyefendi. (HDP sıralarından alkışlar) 
AYHAN
BİLGEN (Kars) – Sayın Başkan, değerli milletvekilleri; tabii, öneriyle ilgili
iktidar partisi adına yapılan konuşmayı dinleyince öneri başka bir şey mi
içeriyor diye ben de şüpheye düştüm çünkü Sayın Binali Yıldırım hükûmet
kuruyor, görevlendirildi ve bu Hükûmet programının biraz sonra burada gündeme
alınmasını galiba tartışmamız gerekiyor. Bu oylanacak, muhtemelen geçecek ama
Sayın Cumhurbaşkanının nasıl bir lider olduğu üzerine bir konuşma yapılması da
aslında her şeyi ortaya koyuyor.
Ama,
ben karizma konusunu çok uzun ele almayacağım. Evet, karizma kazandırır ama
siyasette karizmanın ciddi riskleri de vardır ve karizmatik liderlik aslında
ilkel toplumların tercih ettiği siyasi liderlik tipidir çünkü mistik metafizik
güçler addedersiniz karizmatik liderlere, güç onlardadır ve bu vehminiz sizi
kurtarabilir, kahramanlar çıkabilir. Evet, gerçekten tarihte karizmatik liderler
toplumlara çok zor dönemlerde çok büyük başarılar da elde ettirmişlerdir ama
son derece tehlikeli, maceracı işler de genellikle karizmatik liderler
tarafından yapılmıştır. Aslında, biraz önce bir milletvekilinin ismini andığı,
bizim eş genel başkanımızın konuşma yaptığı salondaki portreler üzerinden
gönderme yaptığı isimler de son derece karizmatik siyasi liderler olarak siyasi
tarihe geçmişlerdir. 
Ama,
yani bu değerlendirmenin ötesinde galiba bir şeyi görmemiz gerekiyor: Öyle
olağan bir dönemden falan geçmiyoruz; kimse, hiçbir liderlik tipi, hiçbir
tartışma şu anda yaşadığımız sürecin normal, olağan olduğuna bizi inandıramaz.
Sonuç itibarıyla, bir siyasi parti seçime girmiş bütün partilerle birlikte 7
Haziranda, seçimden sonra Hükûmet kurulamamış, sonra 1 Kasımda tekrar seçime
gidilmiş ve bu siyasi parti tek başına Hükûmet kuracak oya ulaşmış, kavuşmuş ve
Hükûmet kurulmuş. Şimdi, bu geçen kısa süre içerisinde, altı ay içerisinde
Hükûmetin istifa etmesini gerektirecek bizim siyasi okumalarımızla, dünyanın, uluslararası
kamuoyunun okumasıyla görebildiği bir durum var mı yani bir gensoru ya da başka
bildiğimiz olağan yöntemler var mı istifayı gerektiren? Hayır. İktidar partisi
içerisinde bir tartışma var mı? İstifanın gerçekleştiği güne kadar baktığınızda
her şey gayet uyumlu, olağan gidiyor ama bir anda Hükûmet istifa ediyor ve yeni
bir Hükûmet kuruluyor. 
Değerli
milletvekilleri, bir kere teknik olarak bu sürecin olağan dışılığını bir tarafa
bırakıyorum. Sabahleyin saat 10.00’da Hükûmet, Bakanlar Kurulu listesi
Cumhurbaşkanına sunuldu, saat 11.00 gibi açıklandı; şu anda üzerinden üç dört
saat geçmiş, Hükûmet programı ne zaman hazırlandı? Hükûmet programı bu süre
zarfında bırakın yazılmayı, okunabilir mi? Peki, bakanlar bakan olacaklarını,
Sayın Başbakan Hükûmet kuracağını acaba daha önceden mi biliyordu yani bugünkü
prosedürden çok önce bir durum mu vardı? Ya da bu kadar hızlı çalışılıyorsanız
ya da “Yazdıklarımızın bir önemi yok yaptıklarımıza bakın.” diyorsanız,
“Yapacaklarımıza bakın.” diyorsanız o da tabii ki sizin tercihiniz.
Ama,
bizi ilgilendiren bir boyutu var yani buradaki teknik olağanüstü durumun
ötesinde üç dört saat içerisinde bir hükûmet programı hazırlamanın dünyada
nasıl algılanacağını, nasıl okunacağını tartışmanın ötesinde başka bir
olağanüstülük yaşıyoruz, o da şu: Türkiye’de siyaset, ne yazık ki artık sorun
çözen bir mekanizma olmaktan çıkmış, kendi meşruiyeti tartışmalı bir pozisyona
gelmiştir. Biraz önce yargının kamuoyundaki algısı üzerine tartışmalar yapıldı.
Evet, geçmişte kurumların itibarıyla ilgili, saygınlığıyla ilgili anketler
yapılırdı ve genellikle Silahlı Kuvvetler ya da yargı gibi, bürokrasi gibi
konumlar, kurumlar siyasetten daha saygın bir pozisyonda çıkardı; bu da elbette
bir ülkenin demokrasisi için, sivilliği için güzel bir manzara, güzel bir tablo
değildi. Şimdi siyaset, evet, bu kurumlardan daha önde, daha üstte; bu, bütün
ülke adına sevinilecek bir tablo ama galiba, bu sefer başka bir çelişkinin
içerisine sürükleniyoruz, siyaset kurumu kendi kendini çürütmeye başladı, kendi
kendini yozlaştırmaya başladı. Yani, vesayetten kaynaklı, başka kurumların
baskılarından kaynaklı bir güvenilmezlik pozisyonu değil ama kendi iç işleyişi,
iç demokrasisi açısından ciddi bir riskle, ciddi bir güven bunalımıyla karşı
karşıyayız. Evet, bir ülkenin sorunlarının çözümünde siyasetin işlevsel
olabilmesinin yolu, siyasetin etkin ve verimli olabilmesinin yolu siyasetin
kendi olağan mekanizmalarının sağlıklı işlemesinden geçer. Eğer siyasetçiler,
Türkiye tarihinin, Türkiye siyaset tarihinin kimi dönemlerinde olduğu gibi
birtakım tasfiyeleri sandık, sokak, miting, sivil demokratik kanallar üzerinden
değil de olağanüstü yöntemlerle denerlerse bunu ister parti içinde ister
devletin kurumları içerisinde isterse bir partinin bir başka partiye yönelik tavrı
olarak ele alın, sonuç itibarıyla o ülkede siyasetin bırakın sorun çözmeyi,
itibarı, saygınlığıyla ilgili de ciddi tartışmalar kaçınılmaz hâle gelir. 
Şu
anda bir siyasi partiyle ilgili kongre süreci yargı kararıyla netleşiyor. Belki
önümüzdeki dönemlerde başka olağanüstülükleri de yine yaşayacağız. Şimdi,
dokunulmazlıkların kaldırılması, fiilî olarak inisiyatifin siyasetten,
Anayasa’da yazılı olmasına rağmen, siyaset kurumundan, Parlamentodan çıkartılıp
yargıya teslim edilmesidir. Evet, yargı gerçekten bağımsızsa gayet tabii
dokunulmazlık konusunun kaygı duyulacak, endişe edilecek hiçbir tarafı yok. Biz
bu işin geçici olarak değil, topyekûn, kökten çözülmesine dair zaten önerilerde
bulunduk ama ne yazık ki galiba geçtiğimiz dönemin olağanüstülüğü bize Türkiye
siyasi hayatında, Türkiye siyasi tarihindeki başka olağanüstü dönemleri
hatırlatıyor. 
Değerli
milletvekilleri, bu ülkede darbeler öyle sanıldığı gibi askerlerin durup
dururken siyasete müdahale etmesiyle falan gelişmedi, siyasetçiler birbirlerini
tasfiye etmek için askerlere zemin oluşturdular, askere davetiye çıkarttılar.
Bugün de bu ülkede bir taraftan seçim tehdidiyle milletvekili iradesi üzerinde
baskı kurulmaya çalışılıyor, öbür taraftan da bir darbe beklentisi toplumda gün
geçtikçe normalleştirilmeye, olağanlaştırılmaya başlanıyor. 
Evet,
darbenin her dönemde kendine özgü yolları, yöntemleri vardı; 28 Şubatta farklı
oldu, 27 Nisanda farklı bir şey yapıldı, 12 Eylül, 12 Mart, 27 Mayıs, bütün
bunlar farklı dengeler, farklı denklemler üzerinden gelişti. Ama bugün bu
ülkenin bir bölgesinde artık milletvekilleri olağan, rutin görevlerini
yapamıyorlar. Sadece HDP milletvekilleri yapamıyorlar gibi bir değerlendirme
haksızlık olur, diğer partiler de... Bunu CHP daha önce heyet gönderdiği için
muhtemelen görmüştür, fark etmiştir ama Türkiye’nin bir bölgesinde inisiyatifin
tümüyle güvenlik güçlerine geçmiş olması, bir süre sonra bu işin bir bölgeden
ibaret kalmayıp belki ülke genelinde de başka olağanüstülüklerin yaşanmasına
zemin oluşturacaktır. 
Elbette,
biz, siyasetin kanallarının açılmasının, güçlendirilmesinin ülkede şiddetin son
bulması, çatışmanın bitmesi, ülkenin bütün sorunlarının siyaset zemininde
çözülebilmesi için bir anlamı, bir değeri olduğunu düşünüyoruz. Bu konuda iki
eğilim var, dünyada yaygın iki yaklaşım var. Bunlardan birisi -tabii ki siyaset
sosyologlarının daha çok iddiası- toplumun önü demokrasi konusunda ne kadar
açıksa çatışma ihtimali, şiddet ihtimali o kadar azalır. Bu, olağan bir
demokrat bakıştır. Güvenlikçiler iki türlü bakarlar. Bazı eski soğuk savaş
dönemi güvenlik politikasıyla bakanlar şöyle okur: “Şiddetin, terörün uzantısı
olarak görülen ne kadar siyasi aktör varsa, ne kadar dergi varsa, dernek varsa,
sivil toplum varsa bunların hepsini toptan tasfiye edersek güven ve istikrar
ortamı sağlanır.” diye bakarlar; bu, eski bakış açısıdır. Ama şimdi dünyada
artık “insan güvenliği” ve “toplum güvenliği” diye bir farklı paradigma var. Ve
bu paradigmayla yaklaşanlar da aslında demokratik bakış açısına, daha sivil
siyaset eksenli bakış açısına yakın duruyorlar ve diyorlar ki: “Siyaseti
etkisizleştirirseniz, işlevsizleştirirseniz sadece kaosu büyütürsünüz.”
Değerli
milletvekilleri, bu coğrafya, çok yakın tarihlerde, 2000’li yıllarda -çok
geriye gitmeyelim- Kafkasya’da, Balkanlarda çok sancılı geçiş dönemlerini
yaşadı. Geçtiğimiz üç dört yıl içerisinde Orta Doğu, Arap coğrafyası çok
sancılı bir süreç yaşadı. Eğer Türkiye bu olağanüstülüğü bir büyük sancıya, bir
büyük kırılmaya dönüştürürse bu Parlamentonun da bu olağan dışılığa göz yumduğu
için tarihî bir vebali, sorumluluğu olacaktır. 
Herkesi
saygıyla selamlıyorum. (HDP sıralarından alkışlar)
BAŞKAN
– Teşekkür ediyorum Sayın Bilgen.
Öneri
lehinde Sayın Yılmaz Tunç.
Buyurun
Beyefendi. (AK PARTİ sıralarından alkışlar)
YILMAZ
TUNÇ (Bartın) – Sayın Başkan, değerli milletvekilleri; AK PARTİ grup önerisi
lehinde söz aldım. Bu vesileyle Genel Kurulu saygılarımla selamlıyorum.
65’inci
Hükûmetimiz, Genel Başkanımız Sayın Binali Yıldırım başkanlığında kuruldu.
Hayırlı, uğurlu olmasını, ülkemiz için, milletimiz için güzel hizmetlere,
hayırlı hizmetlere vesile olmasını Cenab-ı Allah’tan niyaz ediyorum. 
Tabii,
AK PARTİ grup önerisi de Hükûmet kurulduktan sonraki süreç, Hükûmet programının
okunması, program hakkındaki görüşmeler ve güvenoyuyla ilgili Meclisin çalışma
takvimini belirleyen bir grup önerisi. Bu grup önerisiyle ilgili bugün
görüşmeler gerçekleştireceğiz. 
Bakanlar
Kurulunun kuruluşu, Hükûmet programının okunması ve güvenoyu Anayasa’mızın 109
ve 110’uncu maddelerinde düzenlenmiş hususlar. Tabii, Anayasa’mızın bu
maddeleri gereğince Türkiye Büyük Millet Meclisi İçtüzüğü de bu usulün nasıl
olacağını belirlemiştir. İç Tüzük madde 123’te “Bakanlar Kurulu programının
okunacağı gün için, Danışma Kurulunca Genel Kurula bir özel gündem teklif
olunur.” diyor. Yine İç Tüzük 124’üncü maddede “Programın okunmasından iki tam
gün sonra, program üzerinde görüşme açılır. Görüşmeye ayrılan gün için Danışma
Kurulunca Genel Kurula özel gündem teklif olunur.” diyor. Yine İç Tüzük’ümüzün
124’üncü maddesinin son fıkrası da “Görüşmelerin bitiminden bir tam gün
geçtikten sonra güven oylamasına başvurulur.” diyor. Aslında gönül isterdi ki,
İç Tüzük’ümüzün öngördüğü şekilde Hükûmet programının görüşülmesini, okunmasını
ve güven oylamasına sunulması hususlarını keşke Danışma Kurulu teklifiyle
burada görüşebilseydik ancak Cumhuriyet Halk Partisinin grup önerisi nedeniyle
bu uzlaşmayı gerçekleştiremedik.
ÖZGÜR
ÖZEL (Manisa) – Bundan sonra uzlaşma falan yok, bundan sonra uzlaşma yok.
YILMAZ
TUNÇ (Devamla) – AK PARTİ’nin grup önerisiyle bu hususlar gerçekleşmiş olacak.
ÖZGÜR
ÖZEL (Manisa) – Bizim kamp gününde oylama koydu adamlar be!
YILMAZ
TUNÇ (Devamla) – Parlamentomuzun geleneklerinde de hükûmet programlarının
görüşülmesi, programın okunması ve güven oylaması hep Danışma Kurulunun
teklifiyle, bütün siyasi partilerin uzlaşmasıyla Genel Kurulda görüşülmüştür
ama bugün bunu gerçekleştiremiyoruz, AK PARTİ’nin grup önerisiyle
gerçekleştiriyoruz. 
AK
PARTİ grup önerisine göre takvim şu şekilde: 24 Mayıs Salı günü yani bugün
Bakanlar Kurulu programının okunması gerçekleştirilecek. 27 Mayıs Cuma günü
saat 15.00’te Meclis toplanacak ve Bakanlar Kurulu programı üzerinde görüşmeler
gerçekleştirilecek. 29 Mayıs Pazar günü saat 11.00’de Meclis toplanacak ve
güven oylaması yapılacak. 
Programın
görüşülmesiyle ilgili ayrıntılı hususlarda yine grup önerimizde belirlenmiş,
orada da konuşmaların kaç dakikayla sınırlandırıldığı yazılmış. Bu şekilde,
konuşmaların siyasi parti grupları adına kırk dakika, kişisel konuşmaların on
dakika şeklinde olması grup önerisiyle öngörülüyor. 25-26 Mayıs yani çarşamba
ve perşembe günleri de Türkiye Büyük Millet Meclisinin çalışmaması grup
önerimizle öneriliyor.
Bu duygu ve
düşüncelerle AK PARTİ grup önerisinin lehinde olduğumu belirtiyorum. 65’inci
Hükûmet, AK PARTİ’nin de 8’inci hükûmeti. 5 seçim art arda milletimiz AK
PARTİ’nin icraatlarına onay verdi. Ülkemiz on dört yılda her alanda, gerçekten,
hayal dahi edilemeyen büyük icraatlara sahne oldu, çok büyük bir gelişme ve
kalkınma gerçekleştirdi. Yeni Hükûmetimiz Sayın Başbakanımız Binali Yıldırım
başkanlığında da inşallah çok büyük başarılara imza atacak ve ülkemizi çok daha
ileri noktalara, büyük hedeflere taşıyacaktır. 
Bu inançla,
Genel Kurulu saygıyla, sevgiyle selamlıyorum. Sağ olun, var olun. (AK PARTİ
sıralarından alkışlar)
BAŞKAN –
Teşekkür ediyorum Sayın Tunç.
Öneri aleyhinde
Mersin Milletvekili Sayın Aytuğ Atıcı.
Buyurun
Beyefendi. (CHP sıralarından alkışlar)
AYTUĞ ATICI
(Mersin) – Teşekkür ederim Sayın Başkan.
Değerli
milletvekilleri, AKP’nin Meclis çalışma programı üzerine verdiği grup önerisi
aleyhine Cumhuriyet Halk Partisi Grubumuz adına söz almış bulunuyorum.
Egemenliğin kayıtsız şartsız milletin olduğunu idrak eden, bir tek kişinin
egemenliğine teslim olmayan herkesi saygıyla selamlıyorum. (CHP sıralarından
alkışlar)
Değerli
arkadaşlar, Meclisin nasıl çalışacağına elbette millet adına yüce Meclis karar
verecektir. Peki, Türkiye Büyük Millet Meclisi gerçekten özgür iradeyle mi
kararlar vermektedir? Halktaki ve bizdeki algı, hatta tespit, hayır. Bir tek
kişinin dudağından çıkan her şey kanun sayılmaktadır. 
Şimdi,
biz bunları söyledikçe sayın grup başkan vekili çıkıyor kürsüye, diyor ki:
“Vallahi de tek kişiye bağlı değiliz, billahi de tek kişiye bağlı değiliz.” Ne
yapıyorsunuz? “Efendim, biz istişare yapıyoruz. Siz anlamazsınız bu işten.”
diyor CHP’ye, “Biz istişare ederek her şeye karar veriyoruz.” diyor ve sürekli
bir savunma psikolojisi içerisinde burada konuşmaya çalışıyor. 
Ben
de şimdi soruyorum size: Değerli arkadaşlar, istişare ettiniz ve Sayın Davutoğlu’nu
Genel Başkan seçtiniz. Altı ay sonra ne oldu da yaptığınız istişare boş çıktı?
Ya yanlış istişare yapıyorsunuz ya da birileri burada yalan söylüyor.
Peki,
soru iki: Davutoğlu’nu göndermeye karar verdiniz; istişare ederek mi karar
verdiniz, özgür iradenizle mi karar verdiniz değerli arkadaşlar? Bunu kendinize
sormanız lazım. 
Eğer
özgür irade hâkim olsaydı birkaç gün önce yaptığımız Anayasa değişikliği
oylamasında AKP milletvekilleri oylarını burada kameraların önünde açık açık
kullanmak zorunda kalmazlardı. 
Eğer
özgür irade hâkim olsaydı, bizim “Bakanların da dokunulmazlığını kaldırın.
Bizim dokunulmazlığımızı kaldırıyorsunuz, eyvallah, bizim hiç korkumuz yok ama
gelin, bakanların da dokunulmazlığını kaldırın.” dediğimiz önergeye “hayır”
demezdiniz. Özgür iradenizin olmadığını aslında siz de biliyorsunuz. 
Eğer
Türkiye Büyük Millet Meclisinde gerçekten özgür irade olsaydı -hani bu
getirdiğiniz kararlara el filan kaldırıyorsunuz ya şakacıktan- bu kürsüde,
milletin kürsüsünde konuşan milletvekillerine saldıran bir AKP’li
milletvekilini yine AKP oylarıyla aklamazdınız. 
Eğer
Türkiye Büyük Millet Meclisi gerçekten özgür iradeyle kararlar verseydi
milletin oylarıyla seçilen Davutoğlu Cumhurbaşkanı tarafından istifaya
zorlandığında yani saray darbesi yapıldığında şurada oturan insanlar karşı
çıkardı.
SAİT
YÜCE (Isparta) – Öyle bir darbe yok, uydurma!
AYTUĞ
ATICI (Devamla) – Allah aşkına bir düşünün, gerçekten özgür iradenizle mi
davranıyorsunuz? Bu getirdiğiniz öneri gerçekten istişare ürünü mü? Gerçekten
özgür iradeyle mi ellerinizi kaldıracaksınız? Allah aşkına bir düşünün, ben
sadece düşünmenizi istiyorum.
Eğer
gerçekten buna inanıyorsanız, bir de şu soruyu sorayım size: Eğer hakikaten
özgür iradeyle oylama yapıyor iseniz, atamayla gelen çiçeği burnunda Başbakan
Bakanlar Kurulunu sözde tarafsız Cumhurbaşkanıyla gece yarısı hazırlarken neden
sesinizi yükseltmediniz? Neden demediniz ki bizim özgür irademize ipotek
koyamazsınız? Kurulan hükûmet açıkça saray Hükûmetidir, hatta siz buna “Divan-ı
Hümayun” da diyebilirsiniz kısaca, özentiniz var ya! Açık seçik bir Divan-ı
Hümayun kurulmuştur, siz de hâlâ bana özgür iradeden bahsediyorsunuz.
Eğer
gerçekten özgür iradeyle bu öneri gelmiş olsaydı şu soruyu sormanız gerekirdi:
“Yahu, Allah aşkına, daha pazar günü kongreyi yaptık, kırk sekiz saat geçmeden
görevi alan bu Başbakan nasıl olur da yeni bir Hükûmet programını kırk sekiz
saatte hazırlar?” Allah aşkına, bir sorun bakalım. Getirmişsiniz, yazmışsınız:
“65’inci Hükûmet Programı’nın Başbakan Binali Yıldırım tarafından okunması.”
Allah aşkına, ne zaman görev aldınız Sayın Başbakan? Yemediniz, içmediniz, ne
zaman, kırk sekiz saatte koskoca bir Hükûmet programı hazırladınız? 
GÖKCEN
ÖZDOĞAN ENÇ (Antalya) – Rüyamızda gördük, rüyamızda!
AYTUĞ
ATICI (Devamla) - Nasıl oldu da bu güzel milletvekilleri de ikna oldu? “Evet,
bizim özgür irademizdir, biz bu öneriyi getiriyoruz. Sayın Başbakanın çok özel
yetenekleri var, kırk sekiz saat içinde değil, kırk sekiz dakika içinde bile
Hükûmet programı hazırlar.” dersiniz. Evet, bunları diyorsanız, o zaman
gerçekten kendinize de “özgür iradeli milletvekilleri” diyebilirsiniz.
Aslında
her şeyi bir tek kişinin kurguladığının siz de farkındasınız.
MEHMET
METİNER (İstanbul) – Aynen. 
AYTUĞ
ATICI (Devamla) - Burada gelip sadece el kaldırma görevi aldığınızın siz de
farkındasınız. Bu çalışma düzenini oylasanız ne olur, oylamasanız ne olur;
kabul etseniz ne olur, kabul etmeseniz ne olur; yarın bir emir daha gelir,
“Efendim, program değişti, hadi bir daha elleri kaldırın.” derler, vallahi yine
el kaldırırsınız.
MEHMET
METİNER (İstanbul) – Aynen. 
AYTUĞ ATICI (Devamla) - Sizler bu elleri kaldıra
kaldıra, namusu ve şerefi üzerine yemin ettiği hâlde bu yeminine sadık kalmayan
kişileri aklamaya devam ediyorsunuz. 
Siz,
Sayın Meclis Başkanı, ettiğiniz yemine sadık kalmayarak “Laiklik Anayasa’da
olmamalıdır.” dediniz. Siz bugün o yüce koltukta oturuyorsanız laik cumhuriyet
sayesinde oturuyorsunuz, bunu da size tekrar hatırlatmayı bir görev addederim.
(CHP sıralarından alkışlar) 
İLKNUR
İNCEÖZ (Aksaray) – Kaç kere daha söyleyeceksiniz?
AYTUĞ
ATICI (Devamla) – Verdiği sözleri tutmayan sözde devlet adamları Türkiye Büyük
Millet Meclisinin de, ülkenin de onurunu zedelemektedir. Herkes ettiği yemine
sadık kalacak, herkes ağzından çıkan sözü tutacak, eğer kendini devlet adamı
olarak görmek istiyorsa. Değilse, bugün olduğu gibi, sizin yüzünüzden bütün
dünyaya rezil olmaya devam edeceğiz. 
Başkanlık
sistemi olmadı, partili cumhurbaşkanlığı olsun kavramıyla karşımıza geldiniz.
Türkiye kan gölüne dönmüşken, Türkiye’de dolar 3 lirayı geçmişken, Türkiye’de
yoksulluk had safhaya gelmişken, Türkiye’nin sorunu sanki başbakan
değişikliğiymiş gibi gösterip Türkiye’yi oyalıyorsunuz. 
GÖKCEN
ÖZDOĞAN ENÇ (Antalya) – Sayın Atıcı, bugün grupta konuşulanlardan bahsedin.
Grubunuzda konuşulanlardan bahsedin Sayın Atıcı. 
AYTUĞ
ATICI (Devamla) – Bunu yapmaya hakkınız yok. Eğer bunu yapmaya bu şekilde devam
ederseniz o zaman özgür iradenizle davranıp davranmadığınızı sorgulayın. 
GÖKCEN
ÖZDOĞAN ENÇ (Antalya) – Sayın Atıcı, bugün grupta konuşulanlardan bahsedin.
AYTUĞ
ATICI (Devamla) – Hiç olmazsa deyin ki: “Biz özgür irademizle davranmıyoruz,
suç da bir kişidedir.” 
GÖKCEN
ÖZDOĞAN ENÇ (Antalya) – Sayın Atıcı, grubu anlatın, grubu.
AYTUĞ
ATICI (Devamla) – Ama eğer “Özgür irademizle davranıyoruz.” demeye devam eder
ve bu tiyatroyu oynamaya devam ederseniz bu oyunun bir parçası olmaya devam
edeceksiniz. 
GÖKCEN
ÖZDOĞAN ENÇ (Antalya) – Sayın Atıcı, grupta neler oldu?
AYTUĞ
ATICI (Devamla) – Değerli arkadaşlar, partili cumhurbaşkanlığı sistemini
getirmeye çalışıyorsunuz. Yaptığınız şey budur, o suçları örtmeye
çalışıyorsunuz.
SEBAHATTİN
KARAKELLE (Erzincan) – Aynen öyle. 
AYTUĞ
ATICI (Devamla) – Neden? Demin saydığım sebeplerden dolayı. Açıkça suç işleyen,
açıkça verdiği namus ve şeref sözüne sadık kalmayan Cumhurbaşkanını aklamaya
çalışıyorsunuz. Yaptığınız şey budur, o suçları örtmeye çalışıyorsunuz.
GÖKCEN
ÖZDOĞAN ENÇ (Antalya) – Grupta ne oldu Sayın Atıcı bugün?
SEBAHATTİN
KARAKELLE (Erzincan) – Sadık kalıyoruz, kalmaya da devam edeceğiz. 
AYTUĞ
ATICI (Devamla) – Evet, buralardan birileri “Sadık kalmaya çalışıyoruz.” diyor.

GÖKCEN
ÖZDOĞAN ENÇ (Antalya) – Grubunuzda yaşananlarla ilgili bir şey söyleyecek
misiniz Sayın Atıcı?
AYTUĞ
ATICI (Devamla) – Evet, sadık kalmaya devam ediniz. Şunu unutmayın: Sizin sadık
kalmanız gereken kişi Recep Tayyip Erdoğan değil, yüce milletimizdir, siz ancak
millete sadık kalabilirsiniz.
SEBAHATTİN
KARAKELLE (Erzincan) – Onu yüce millet seçti.
MEHMET METİNER (İstanbul) - Ya, sana ne oluyor, sana ne
oluyor? Kime bağlı kalacağımıza sen mi karar vereceksin yani?
GÖKCEN ÖZDOĞAN ENÇ (Antalya) – Bugün grupta neler
yaşandı? Sizin grubunuza katılanlar bugün nasıl küfretti, onu anlat sen. 
AYTUĞ ATICI (Devamla) – Siz başkanlık hayalleri peşinde
koşarken, siz hükûmetleri darbeyle yıkmaya ve atamayla yeni hükûmetler
getirmeye çalışırken benim ülkemde çocuklara tecavüz ediliyor. 
GÖKCEN ÖZDOĞAN ENÇ (Antalya) – Nasıl küfretti, onu
anlatın, onu. 
AYTUĞ ATICI (Devamla) – Sizin derdiniz çocukların
tecavüzü müdür, yoksa başbakanın kim olacağı mıdır? 
GÖKCEN ÖZDOĞAN ENÇ (Antalya) – Nasıl küfretti, onu
anlatın bize, onu. Tüm Türkiye duydu bunu grup toplantınızda.
AYTUĞ ATICI (Devamla) – Siz başkanlık hayalleriyle
yanıp tutuşan birisine destek olmaya çalışırken bizim ülkemizde cezaevleri
çocuklarla dolup taşıyor. Bizim ülkemizde cezaevleri çocuklarla dolup taşıyor,
hem de uyuşturucudan dolayı dolup taşıyor. 
Panama belgeleri saçıldığında ortalığa, tam bir rezalet
varken, tam bir yolsuzluk varken, Hükûmetle alakalı pek çok insan orada
suçlanırken siz onları bırakıp başbakan kim olacak, hükûmet kim olacak diye
uğraşıyorsunuz. Sadece yazıklar olsun diyebilirim. 
İLKNUR İNCEÖZ (Aksaray) – Sana yazıklar olsun!
AYTUĞ ATICI (Devamla) – Suriye’de, Zara’da insanlar
öldürülürken sesiniz çıkmıyordu çünkü orada yapılan bir etnik temizlikti ama
bir başkası öldürdüğü zaman sesiniz bütün dünyaya yayılıyor. 
GÖKCEN ÖZDOĞAN ENÇ (Antalya) – Siz grup için özür
dileyecek misiniz?
ORHAN KIRCALI (Samsun) – Siz gruptaki konuşmanız için
özür dileyecek misiniz?
AYTUĞ ATICI (Devamla) – Yiğit olun, insanlık
duygularınızı kaybetmeyin, bütün katliamlara karşı çıkın. (CHP sıralarından
alkışlar)
İLKNUR İNCEÖZ (Aksaray) – Aynı şeyi sizden bekliyoruz.
SEBAHATTİN
KARAKELLE (Erzincan) – Cumhurbaşkanını millet seçti, senin liderin kasetlerle
geldi! 
ORHAN KIRCALI (Samsun) – Sayın Konuşmacı, gruptaki
konuşma için özür dileyecek misiniz?
MEHMET NACİ BOSTANCI (Amasya) – Sayın Başkan…
BAŞKAN – Buyurun Sayın Bostancı. 
MEHMET NACİ BOSTANCI (Amasya) – Sayın Atıcı yaptığı
konuşmada birçok sataşmada bulundu. Bunlardan birini örnek olarak vereyim: AK
PARTİ Grubunun özgür iradesiyle davranmadığını iddia etti. Bu, açık bir
sataşmadır. 
Milletin iradesini temsil eden bir gruba özgür
iradesiyle davranmadığı suçlaması açık bir sataşmadır; 69’a göre söz talep
ediyorum.
HAYDAR AKAR (Kocaeli) – Bu bir siyasi eleştiridir,
sataşma değil Başkan.
MEHMET METİNER (İstanbul) – İrademizi nasıl
kullanacağımıza biz karar veririz. Allah Allah! Kimi ne kadar seveceğimize de
CHP mi karar verecek?
BAŞKAN – Buyurun efendim. (AK PARTİ sıralarından
alkışlar) 
Yeni bir sataşmaya meydan vermeyelim.
Süreniz iki dakikadır. 
VII.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın,
Mersin Milletvekili Aytuğ Atıcı’nın AK PARTİ grup önerisi üzerinde yaptığı
konuşması sırasında Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Atıcı özgür irade tartışması yapıyor, diyor ki:
“Öyle yapmayın, benim dediğim gibi yaparsanız özgür iradeli olursunuz.” Bizi
onurlandırması için, yani bizlerin özgür iradeli olması için Sayın Atıcı’nın
dediği gibi yapmamız gerekiyor. 
Sayın
Atıcı, sizin dediğiniz gibi yapmayacağız, milletin dediği gibi yapacağız.
Milletin dediği gibi yaptığımız için bu grup burada işbaşında, iktidar; milleti
temsil ettiği için. Her bir davranışında, her bir kararında, her bir
hareketinde milleti temsil ediyor özgür iradesiyle. 
“Hükûmet
programı ne zaman yazıldı?” diyorsunuz. İktidar değişmedi, parti değişmedi, AK
PARTİ hâlen iktidarda Sayın Atıcı. 
HAYDAR
AKAR (Kocaeli) – Başbakanı millet mi aldı görevden Sayın Bostancı?
MEHMET
NACİ BOSTANCI (Devamla) – Sonuçta uzun bir yürüyüşten bahsediyoruz, 2002’de
başlamış bir yürüyüşten bahsediyoruz; siz bugünü düşünüyorsunuz. On dört yıllık
bir yürüyüş bu, inşallah nice yıllara ulaşacak. 
İBRAHİM
ÖZDİŞ (Adana) – Sayın Bostancı, millet “Başbakanı görevden alın.” mı dedi?
Millet mi görev verdi size? Sayın Cumhurbaşkanı emretti, aldırdı görevden.
İLKNUR
İNCEÖZ (Aksaray) – Siz kendi grubunuza bakın. 
GÖKCEN
ÖZDOĞAN ENÇ (Antalya) – Siz grup toplantısında küfrettirdiniz, konuşmaya
hakkınız yok. 
MEHMET
NACİ BOSTANCI (Devamla) – Üçüncüsü, Sayın Davutoğlu üzerinden spekülasyon
yapmanız çok manasız. Sayın Davutoğlu başımızın tacıdır, Sayın Binali Yıldırım
başımızın tacıdır, Sayın Erdoğan bizimle birlikte milletin başının tacıdır
zaten. (AK PARTİ sıralarından “Bravo” sesleri, alkışlar) 
Sayın
Davutoğlu 2007’den beri danışman olarak, bakan olarak, başbakan olarak Sayın
Erdoğan’ın yol arkadaşı. Bunları ıskalamayın, bunları unutmayın. Bizim için yol
arkadaşlığı, her türlü tahrikten, her türlü polemikten, her türlü kişisel
arzudan çok önemli ve değerlidir. Aslolan millettir, millete hizmettir; gerisi
teferruattır. 
Saygılarımla.
(AK PARTİ sıralarından alkışlar) 
AYTUĞ
ATICI (Mersin) – Sayın Başkan…
BAŞKAN
– Buyurun Sayın Atıcı. 
AYTUĞ
ATICI (Mersin) – Hatip konuşmasında benim spekülasyon yaptığımı ve birçok şeyi
ıskaladığımı söyleyerek sataşmıştır. Söz istiyorum.
MEHMET
NACİ BOSTANCI (Amasya) – Bu bir sataşma değil, eleştiri. 
BAŞKAN
– Güzel, kendi kanaatini söyledi Beyefendi. 
AYTUĞ
ATICI (Mersin) – Efendim, ben de kendi kanaatlerimi söylediğimde söz verdiniz. 
MEHMET
NACİ BOSTANCI (Amasya) – Bu bir eleştiri efendim.
AYTUĞ
ATICI (Mersin) – Kendi kanaati bana sataşmayı gerektirmez, ben spekülasyon
yapmıyorum efendim. 
İLKNUR
İNCEÖZ (Aksaray) – Siz direkt sataştınız, buradaki bir eleştiridir. 
BAŞKAN
– Hayır, spekülasyon… Takdir meselesi, kendi takdiri ve beyanı var. 
AYTUĞ
ATICI (Mersin) – Hayır efendim, spekülasyon yaptığımı söylemek açık bir
sataşmadır.
BAŞKAN
– Ben tutanağı inceleyeyim, ona göre karar vereyim.
AYTUĞ
ATICI (Mersin) – Efendim, açık seçik siz de duydunuz. 
BAŞKAN
– Beyefendi, açık seçiği ben takdir edeceğim. 
AYTUĞ
ATICI (Mersin) – Lütfen tarafsızlığınızı yitirmeyin. 
BAŞKAN
– Tutanağa bakacağım, oturum bitmeden takdir edeceğim efendim. 
Lütfen
buyurun. 
AYTUĞ
ATICI (Mersin) – Sayın Başkan, lütfen tarafsızlığınızı yitirmeyin. Açık seçik
duydunuz. 
SEBAHATTİN
KARAKELLE (Erzincan) – Adın geçmedi, adın!
AYTUĞ
ATICI (Mersin) – Benim konuşacaklarımdan korkuyorsanız oturayım, değilse
bırakın konuşayım. (AK PARTİ sıralarından gürültüler) 
GÖKCEN
ÖZDOĞAN ENÇ (Antalya) – Ne korkacağız senden!
İLKNUR
İNCEÖZ (Aksaray) – Ne korkması!
GÖKCEN
ÖZDOĞAN ENÇ (Antalya) – Ne korkacağız senden ya! Genel Kuruldan kaçan sen değil
miydin geçen gün?
BAŞKAN
– Biz fikirden korkanlardan değiliz. Yalnız, Başkan olarak takdir hakkım şu:
Tutanaklara bakacağım, sataşma varsa söz vereceğim oturum bitmeden.
Lütfen
buyurun.
AYTUĞ
ATICI (Mersin) – Peki.
VIII.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail Kahraman’ın,
Mersin Milletvekili Aytuğ Atıcı’nın AK PARTİ grup önerisi üzerinde yaptığı
konuşmasındaki bazı ifadelerine ilişkin konuşması
BAŞKAN
– Sayın Atıcı, şunu da ifade etmek istiyorum: Ben görüşmelerde herhangi bir
görüş beyan edemem, Tüzük bunu emretmekte fakat bizzat bana hitaben beyanınız
oldu, onun için konuşmak durumundayım. 
Fikir,
vicdan, düşünce hürriyeti doğuştan var olan tabii haklardandır. Demokratik
hukuk devletinde herkes düşüncesini, kanaatini ve fikrini açıklama hürriyetine
sahiptir. Bendeniz anayasa hukukunu çok iyi bilen ve bu hususta da emek vermiş
bir kişiyim. Neyin Anayasa’ya aykırı olup olmadığını da gayet iyi biliyorum.
Ben daha önceki açıklamalarımda da söyledim. “Laiklik bir kavramdır. Her
kavramın bir tarifinin olması gerekir. Eğer Anayasa’ya girecekse bu kavramın
tarifinin de olması lazım.” dedim.
AYTUĞ
ATICI (Mersin) – “Gerek yok.” dediniz. 
BAŞKAN
– Herkeste değişik yorumlanmamalıdır. 
AYTUĞ
ATICI (Mersin) – “Gerek yok.” dediniz.
BAŞKAN
– “Acaba bu bir hürriyet midir? Acaba bu bir engelleme midir? Bu açıkça
gösterilmelidir.” dedim.
AYTUĞ
ATICI  (Mersin) – “Yer almamalıdır.” dediniz. 
BAŞKAN
– Ve bu tabiidir ve doğru bir laftır. 
AYTUĞ
ATICI (Mersin) – Doğruları söyleyin. “Yer almamalıdır.” dediniz. 
BAŞKAN
– Bir diğer hususu size söyleyeyim: Bu mevzuyu fazla ortaya koymak istemem.
Tabii bir hakkımdır ve tabii bir hakkımı kullanmış oldum. 
AYTUĞ
ATICI (Mersin) – Doğruları söyleyin Sayın Başkan. “Yer almamalıdır.” dediniz.
Saptırmayın lütfen. 
BAŞKAN
– Ben, Arif Nihat Asya Bey’in bir şiirini hatırlıyorum. 
HAYDAR
AKAR (Kocaeli) – Şiir de okumayın bari.
BAŞKAN
– Rahmetli şöyle diyordu: “Sessizce düşünsek duyacaklar bir gün/ Olmazları oldu
sayacaklar bir gün/ Onlar ellerinden gelse, Rüyalara sansür koyacaklar bir
gün.” (AK PARTİ sıralarından alkışlar) 
ÖZGÜR
ÖZEL (Manisa) – Evet, aynen sizin durumunuz.
FERHAT
ENCU (Şırnak) – Sayın Başkan, kendinizi tarif ediyorsunuz.
BAŞKAN
– Lütfen, düşünceye, fikre, kanaate hürmet ediniz ve hiçbir zaman kendinizi bir
mahkeme yerine koymayınız. 
Teşekkür
ediyorum. (AK PARTİ sıralarından alkışlar) 
AYTUĞ
ATICI (Mersin) – Siz de doğruları söyleyin Sayın Başkan. “Yer almamalıdır.”
dediniz, şimdi lafı değiştiriyorsunuz. 
MAHMUT
TANAL (İstanbul) – Sayın Başkan, siz tanımlardan bahsettiniz. Demokrasinin de
tanımı Anayasa’da yoktur.
BAŞKAN
– Ne yoktur?
MAHMUT
TANAL (İstanbul) – İnsan haklarının da tanımı yoktur. 
BAŞKAN
– Ne yoktur?
MAHMUT
TANAL (İstanbul) – Demokrasinin tanımı Anayasa’da yoktur. 
GÖKCEN
ÖZDOĞAN ENÇ (Antalya) – Sayın Başkan, işimiz gücümüz var bizim ya. Daha Hükûmet
programını okuyacağız biz ya. İşimiz var efendim bizim. Bunlar tartışmaya devam
edecek mi?
MAHMUT
TANAL (İstanbul) – Siz diyorsunuz ki: “Laiklik kavramının tanımı olmadığı için
ben söyledim.” 
BAŞKAN
– Var efendim, demokrasi kavramının tanımı var. Şunu ekleyeyim size bilgi
dağarcığınıza eklemek için şunu ifade etmek istiyorum: Sayın Tanal…
MAHMUT
TANAL (İstanbul) – Bakın, siz burada hakikatlere aykırı beyanlarda
bulunuyorsunuz. 
BAŞKAN
– O sizin kanaatiniz.
MAHMUT
TANAL (İstanbul) – Dünyanın hiçbir anayasasında tanımlar yapılmaz. Tanımlar
nerede yapılır? Kanunlarda yapılır. 
BAŞKAN
– Yapılır efendim, yapılır. 
MAHMUT
TANAL (İstanbul) – Bana bir örnek gösterir misiniz lütfen.
BAŞKAN
– Mahmut Bey, çok. Ben 62 anayasa incelemiş bir kişiyim. 
MAHMUT
TANAL (İstanbul) – 62 anayasası yok, 61 Anayasası…
BAŞKAN
- Lütfen, buyurun…
Şimdi
size şunu söyleyeceğim…
MAHMUT
TANAL (İstanbul) – Beyefendi, 62 anayasası yok.
BAŞKAN
– 62 adet anayasa incelemiş bir kişiyim. 
Mahmut
Bey, sizin gibi konuşmuyorum. 
MAHMUT
TANAL (İstanbul) – Bana bir örnek verin o zaman, bir örnek verin. 
GÖKCEN
ÖZDOĞAN ENÇ (Antalya) – Böyle bir usul yok!
MAHMUT
TANAL (İstanbul) – Bana bir örnek verin Allah rızası için, bir örnek verin.
BAŞKAN
– Ben bunu diyaloğa dökmek istemem. Bunu polemiğe dökmek istemiyorum. 
MAHMUT
TANAL (İstanbul) – Ama, bakın, dünyada bir örnek yok, tanımları yapan bir
anayasa. Yok böyle bir örnek.
BAŞKAN
- Yalnız şunu bilgi dağarcığına eklensin diye söylüyorum: Laikliğin ana yurdu
Fransa’dır. Fransa mevzuatında laiklik şöyle tarif edilir: “Laiklik devletin,
bir, siyaset; iki, felsefe; üç, din karşısında tarafsız olmasıdır.” 
Ana
vatanındaki tarif budur. Bunu doğru tarif edelim, yaralanmalara, yanlış
tatbikatlara meydan vermeyelim diyorum.
Teşekkür
ediyorum. 
MAHMUT
TANAL (İstanbul) – Siz o zaman Anayasa’nın “Başlangıç” hükümlerini
bilmiyorsunuz, hukuk devletini bilmiyorsunuz…
VI.- ÖNERİLER (Devam)
A) Siyasi Parti Grubu Önerileri (Devam)
2.- AK PARTİ Grubunun, 65'inci Bakanlar Kurulu
Programı'nın Genel Kurulun 24 Mayıs 2016 Salı günkü birleşiminde okunmasına; 24
Mayıs 2016 Salı günü Bakanlar Kurulu Programı'nın okunması ile Bakanlar Kurulu
Programı üzerinde 27 Mayıs 2016 Cuma günü yapılacak görüşmeler ve 29 Mayıs 2016
Pazar günü yapılacak güven oylamasının gündemin "Özel Gündemde Yer Alacak
İşler" kısmında yer almasına ve bu günlerde Başkanlığın Genel Kurula
sunuşları ve işaret oyuyla yapılacak seçimler hariç başkaca konuların
görüşülmemesine; 27 Mayıs 2016 Cuma günü saat 15:00'te, 29 Mayıs 2016 Pazar
günü ise saat 11:00'de toplanmasına; Bakanlar Kurulu Programı üzerinde 27 Mayıs
2016 Cuma günü yapılacak görüşmelerde Hükûmet ve siyasi parti grupları adına
yapılacak konuşmaların kırkar dakika (bu süre iki konuşmacı tarafından
kullanılabilir) kişisel konuşmaların onar dakika olmasına; bu birleşimlerinde
program üzerinde görüşmelerin tamamlanmasına kadar çalışmalarını sürdürmesine;
25 ve 26 Mayıs 2016 Çarşamba ve Perşembe günleri toplanmamasına ilişkin önerisi
(Devam)
BAŞKAN
– Şimdi öneriyi reylerinize sunacağım: Kabul edenler… Kabul etmeyenler… Öneri
kabul edilmiştir.
İç
Tüzük’ün 37’nci maddesine göre verilmiş bir doğrudan gündeme alınma önergesi
vardır, okutup işleme alacağım ve oylarınıza sunacağım.
Lütfen
okuyunuz.
V.- BAŞKANLIĞIN GENEL KURULA SUNUŞLARI (Devam)
C) Önergeler
1.- İstanbul Milletvekili Mahmut Tanal’ın (2/368) esas
numaralı, 5237 Sayılı Türk Ceza Kanununda Değişiklik Yapılmasına Dair Kanun
Teklifi’nin doğrudan gündeme alınmasına ilişkin önergesi (4/32) 
Türkiye Büyük Millet Meclisi Başkanlığına
(2/368)
esas numaralı 5237 Sayılı Türk Ceza Kanununda Değişiklik Yapılmasına Dair Kanun
Teklifi’min Türkiye Büyük Millet Meclisi İçtüzüğü’nün 37’nci maddesi uyarınca doğrudan
Genel Kurul gündemine alınmasını arz ve talep ederim.
 Mahmut
Tanal
 İstanbul
BAŞKAN
– Teklif sahibi olarak İstanbul Milletvekili Sayın Mahmut Tanal’ı davet
ediyorum.
Buyurun
Mahmut Bey.
ÖZGÜR
ÖZEL (Manisa) – Sayın Başkan, bir dakika…
BAŞKAN
– Buyurun Beyefendi.
ENGİN
ALTAY (İstanbul) – Sayın Başkan, çok özür dilerim.
BAŞKAN
– Bir dakika Mahmut Bey.
ENGİN
ALTAY (İstanbul) – Adalet ve Kalkınma Partisinin kabul edilen grup önerisi
doğrultusunda Hükûmet programının Parlamento gündemindeki sunuşu, görüşmeleri
ve oylamalarının tarihi, takvimi belli oldu. Biz, bu belli olur olmaz Divana
söz talebinde bulunduk ancak Kanunlardan, arkadaşımıza, daha önce iki
başvurunun yapıldığı ve alındığı söylenmiş. Bu başvurular neye göre, nasıl
alındı?
ÖZGÜR
ÖZEL (Manisa) – Böyle bir şey olmaz arkadaşlar. Şimdi onaylandı, onaylandığı
anda başvuru başlar. Bu yaptığınız bürokrasiyi fena hâlde töhmet altında
bırakır.
BAŞKAN
– Sayın Altay, bunu inceleyelim.
Mahmut
Bey’i kürsüye davet ediyorum.
ENGİN
ALTAY (İstanbul) – İlk başvuruları bizim yaptığımızın tutanaklara da geçmesini
talep ediyorum.
BAŞKAN
– Bir inceleyeyim, ifade edeceğim. Arkadaşlarımdan gereken bilgiyi alıp sizlere
ifadede bulunacağım, beyanda bulunacağım.
ÖZGÜR
ÖZEL (Manisa) – Böyle bir şey olmaz. Meclis bürokrasisine bunu yapıyorsanız çok
ayıp olur.
BAŞKAN
- Sayın Tanal, buyurun Beyefendi. 
MAHMUT
TANAL (İstanbul) – Sayın Başkan, değerli milletvekilleri; hepinizi saygıyla,
hürmetle selamlıyorum.
Türk
Ceza Kanunu’nun 299’uncu maddesinin değiştirilmesi amacıyla Türkiye
Büyük Millet Meclisine vermiş olduğumuz kanun teklifi Adalet Komisyonuna
gönderildi, Adalet Komisyonunda kırk beş günlük süre beklenildi ancak gündeme
alınmadığı için İç Tüzük’ün 37’nci maddesi uyarınca doğrudan Genel Kurula
getirmiş bulunmaktayız.
Değerli
arkadaşlar, Türk Ceza Kanunu’nun 299’uncu maddesi Cumhurbaşkanına hakaret
suçunu düzenlemekte. Aynı zamanda hakaret suçuyla ilgili, gerek Meclis
Başkanına, Başbakana, bakanlara, milletvekillerine, kamu görevlilerine,
vatandaşa -herkese ama, kim olursa olsun- kişilik haklarıyla ilgili, onuruyla
ilgili, şahsiyetiyle ilgili eğer bir hakaret ve sövme olursa Türk Ceza
Kanunu’nun 125’inci maddesine göre cezalandırılır. Aynı şekilde, Türk Ceza
Kanunu’nun 125’inci maddesine göre hakaret eden, onuruyla, kişiliğiyle oynayan
kişiyle ilgili, eğer bu iddiasını ispatlarsa, Türk Ceza Kanunu’nun 129’uncu
maddesi uyarınca, kişiye ceza verilmez diyor. Mevcut olan 299’uncu maddesi ile
125 ve 129’uncu maddesini karşılaştırdığımız zaman, 129’uncu maddesinde kişi
iddiasını ispatladığı zaman ceza verilemiyor ancak Türk Ceza Kanunu 299’a göre
Cumhurbaşkanına herhangi bir eylem atfında bulunan kişi eğer o iddiasını
ispatlarsa yine ceza veriliyor. 
Bu
konuda, tabii, dünyada düzenlemeler var mı? Var. Bu düzenlemelerle ilgili bugüne
kadar neler yapılmış? İspanya’da var aynı şekilde, aynı şekilde Almanya’da var,
Fransa’da var. Bu tür ülkelerde devlet başkanı vatandaştan daha fazla hukuksal
korunmaya… Yasal düzenlemeler var, ancak bu ülkelerde dava konusu yapılan
olaylar da var. Nedir bununla ilgili? Mesela Fransa’da Colombani/Fransa kararı
var, aynı şekilde Türkiye’de Artun ve Güvener kararı var, Pakdemirli/Türkiye
kararı var; yine, İspanya Otegi Mondragon kararı var. Bu ülkeler, gerçekten,
devlet başkanlarını vatandaştan, kamu görevlisinden, Meclis başkanından,
bakanından, başbakanından, milletvekillerinden fazla korumaya yönelik
düzenlemeler getirdikleri için tazminata mahkûm oldu ve tazminata mahkûm olduğu
zaman bu ülkeler kendi mevzuatlarında düzenleme yaptılar, dediler ki: “Biz devlet
başkanını vatandaştan daha fazla, daha ayrıcalıklı bir konuma getiremeyiz. Bu,
eşitlik ilkesine aykırılık teşkil ediyor. Avrupa İnsan Hakları Sözleşmesi’nin
14’üncü maddesindeki ayrımcılığı da aynı zamanda bu tetikliyor.”
Bu
sebepten dolayı, şu anda, bizim mevcut Ceza Kanunu’muzun 299’uncu maddesi ile
125’inci maddesinde iki tane ayrı hakaret suçu düzenlenmiş durumda. Bir tanesi
Cumhurbaşkanına özgü, 299; Meclis Başkanı, bakanlar, başbakan yardımcıları,
milletvekilleri, kamu görevlileri, vatandaşlarımızla ilgili düzenlenen,
125’inci maddesi. 
Şimdi,
değerli arkadaşlar, sizin şahsiyet ve kişiliğiniz, hepimizin şahsiyet ve
kişiliği ne kadar değerliyse, ne kadar korunmaya muhtaçsa Cumhurbaşkanı da o
şekilde korunmaya muhtaçtır. Biz şunu söylemek istemiyoruz, “Cumhurbaşkanına
küfredilsin, hakaret edilsin.” demiyoruz. Sizin kişiliğiniz, şahsiyetiniz
nasıl, hangi yasal korunmada korunuyorsa Cumhurbaşkanı da aynı şekilde
korunsun. Cumhurbaşkanının onuru, kişiliği sizden daha yüksek bir mertebede
değil; benimki de değil, sizinki de değil. Onur, eşitlik sağlar. Onur,
saygınlık kazanır. Bu açıdan da ne kadar eşit olursa, vatandaş arasında da biz
ayrımcılık yapmamış oluruz değerli arkadaşlar. 
Bu
açıdan, bu Türk Ceza Kanunu’nun 299’uncu maddesindeki değişikliğe destek
vermenizi istirham eder, hepinize saygı ve hürmetlerimi sunarım. (CHP
sıralarından alkışlar) 
BAŞKAN
– Teşekkür ediyorum Sayın Tanal.
Şimdi
son konuşmacı, Niğde Milletvekili Sayın Ömer Fethi Gürer.
Buyurun
Beyefendi. (CHP sıralarından alkışlar) 
ÖMER
FETHİ GÜRER (Niğde) – Sayın Başkan, değerli milletvekilleri; Ceza Kanunu’nun
299’uncu maddesindeki değişiklik talebi, Cumhurbaşkanlığı makamı için tanınan
tüm cezayla ilgili hakaret içeren davranışların diğer makamlara da yani
milletvekiline de Başbakana da kamu kuruluşlarına da uygulamada getirilmesi
talebidir. Bunun desteklenmesinin doğru olacağını düşünüyorum. Ayrıca, özünde
hiç kimsenin hiç kimseye hakaret etmemesi gerektiğini, insan yaşamında anlayış
içinde karşılıklı görüşmelerle oluşturulacak iş birliğinin yanında, toplumun
ayrışmasına neden olmayacak dilin kullanılmasının doğru olacağını düşünüyorum.
Değerli
milletvekilleri, bu hafta Ahilik Haftası. Bildiğiniz gibi, ahilik, esnaf
teşkilatlanmasının başlangıcını sağlıyor. Temelinde “önce insan” kavramı var.
Yani insanın varlığında, onun üretimdeki kimliğini, birlikte oluşturacağı yeni
yapılanmayı içeriyor. Ülkemizde ne yazık ki çoğu değeri yitirdik. Ahiliğin
temelinde doğru olmak, dürüst olmak; yalandan, talandan, çalandan uzak durmak
anlayışı var. Ahilik, bir müessesenin var oluşunda çıraklıktan ustalığa uzanan
ve bu sürede beceri içeren bir anlayıştır.
Ne
yazık ki ülkemiz, tüketim toplumuna doğru gidiyor. Üretimden uzaklaşıyoruz,
mesleklerimizi yitiriyoruz. Bu hafta Niğde’de perşembe günü ahilikle ilgili
yapılacak etkinlikte geçmişten günümüze gelen mesleklerin de bir yansıması
alanda gösterime sunulacak. Ama ne yazık ki “Geçti Bor’un pazarı, sür eşeğini
Niğde’ye.” atasözünde anlam bulan yani mesleklerin, üretimin, anlayış ve
düşünce olarak insanın yaratacağı değerlerin sunulduğu pazar anlayışları yok
oldu, giderek unutulmaya başlandı. Bugün çocuğumuza “keçe” desek bilmiyor,
“kepenek” desek bilmiyor, “çan” desek bilmiyor, “el yapımı bıçak” desek
bilmiyor. Demircilik unutuluyor, marangozluk bitiyor, terzilik sona eriyor. 
Bunun
yanında, ülkemizde, beş yılda 83 bin bakkal kapanmış, yalnızca Niğde’de 570
bakkalımız tükenmiş, AVM’lere teslim olunmuş ve giderek bireyin üretimdeki
verimliliği, çalışkanlığı, üretkenliği, yaratıcılığı köreltilmiş. Her açıdan,
her anlamda dışa bağımlı, giderek kapitalizmin bütün baskısını üzerinde
hisseden, üretme değil tüketme için kullanılan bir bireye dönüşen anlayıştan
şiddetle uzaklaşmamız gerekiyor. 
Ülkemizde,
bir dönem, ustaların yaptığı güzelliklerden söz edilirdi, hatta denirdi ki
-bizim oranın bir deyimi- “Yumurtaya kulp takacak kadar zanaatkâr.” Zanaatkâr
olan, üretimin içinde olan, paylaşımı bilen, adil davranmayı bilen, hakça
yaşamayı bilen insanların varlığı ne yazık ki ülkemizde kolay para kazanmaya,
kolay paradan öte yolsuzlukla, hırsızlıkla, talanla yaşamaya dönüşmeye başladı.
(CHP sıralarından alkışlar) Bundan hızla uzaklaşmamız gerekiyor, bize ait olan
değerlere dönmemiz gerekiyor. 
“Aile”
kavramından uzaklaşıyoruz, sosyal yapıdan uzaklaşıyoruz, esnafların yaşam biçimi
olan ahilik kültüründen uzaklaşıyoruz; Anadolu’nun aydınlanmasında var olan
“önce insan” kavramıyla birbirimize saygı duymak, birbirimizle adilce
paylaşmak, birbirimize destek olmaktan uzaklaşıyoruz. Yan komşuya pişen yemeğin
kokusu geldi diye alıp ona giden insan kavramından ne yazık ki “Yalnızca ben,
ben, ben olayım.” anlayışına doğru gidiyoruz. (CHP sıralarından alkışlar) Bu
anlayış, bu ülkenin geleceğinin karanlığa ermesine neden olur. 
Üreteni
destekleyelim, adil paylaşalım, başarılı insanları alkışlayalım, ülkenin
geleceği için yetişen değerlerimizi, onların ürettiklerini, becerdiklerini,
bizlere sunduklarını anlamlı kılalım. Eğer ülkemizin geleceği olacaksa dünkü
Anadolu aydınlanmasının, Yunus Emre’nin, Hacı Bektaş Veli’nin, Mevlâna’nın, Ahi
Evran’ın bu topraklara kattığı kardeşliği, birliği, dirliği, birlikte hareket
etme kültürünü yeniden var kılalım. (CHP ve AK PARTİ sıralarından alkışlar)
Birbirimizi eleştirerek birbirimizi doğruya doğru yönlendirelim. Düşmanlıkları
bu topraklarda yeşertmeyelim. Bu ülkenin yarın acı çekmesini istemiyorsak
sevgide birleşelim, samimiyette birleşelim, dürüstlükte birleşelim.
Geleceğimizin güzel olması Türkiye Büyük Millet Meclisine de yansıyacak ışıkla
hepimizin insanca yaşamından geçiyor. “Önce insan” kavramıyla hepinizi saygıyla
selamlıyorum. (CHP ve AK PARTİ sıralarından alkışlar) 
BAŞKAN
– Teşekkür ediyoruz Sayın Gürer.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Sayın
Atıcı, yeni bir sataşmaya meydan vermemek üzere iki dakika için, rica ediyorum,
buyurun efendim. (CHP sıralarından alkışlar) 
VII.- SATAŞMALARA İLİŞKİN KONUŞMALAR (Devam)
2.- Mersin Milletvekili Aytuğ Atıcı’nın, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
AYTUĞ
ATICI (Mersin) – Teşekkür ederim Sayın Başkan.
Değerli
arkadaşlar, az önceki konuşmamda spekülasyon yaptığımı iddia etti sayın grup
başkan vekili. Değerli arkadaşlar, biz spekülasyon yapmayız, biz gerçekleri konuşuruz
ama Türkiye’nin gerçeklerini konuşuruz. AKP’nin grup başkan vekili diyor ki:
“Davutoğlu başımızın tacıdır.” Değerli arkadaşlar, biz başımızın tacı ettiğimiz
insanları arkadan hançerlemeyiz, bizim kültürümüzde bu yoktur. (CHP
sıralarından alkışlar) Siz başınızın tacı ettiğiniz insanları arkadan
hançerliyorsanız, kendi isteği olmadığı hâlde “Ben buraya dört yıllığına
geldim, sizlerden özür diliyorum, maşeri vicdanlarınıza gönderiyorum.” deyip de
oradan çekilmek zorunda kalan bir başbakanı siz yarattınız oylarınızla. Bunu
hiçbir zaman tarih affetmeyecektir. 
Efendim,
ben burada “Hükûmet programı kırk sekiz saatte yazılamaz, ayıptır; koskoca bir
hükûmet kuruluyor. Ha, Divan-ı Hümayun kuruyorsanız olur ama hükûmet
kuruyorsanız bu kırk sekiz saatte program yazılmaz.” demiştim; çıktı sayın grup
başkan vekili, burada âdeta ikrar etti. Diyor ki: AKP hâlâ iktidardadır. Kim
gelirse gelsin, hiçbir şey değişmez.” Deminden beri benim söylediğimi, Allah
razı olsun, bir cümleyle ifade etti, bir cümleyle. “Kim gelirse gelsin, şu
koltuklarda kim oturursa otursun hiçbir şey değişmez.” diyen Adalet ve Kalkınma
Partisinin sayın grup başkan vekilidir. Biz de aynı şeyi söylüyoruz, bir tek
adamın iki dudağından çıkan her cümle sizin özgür iradeniz oluyor, bunu
anlatmaya çalışıyoruz. Biz bunu kısa yoldan anlattığı için sayın grup başkan
vekiline de teşekkür ediyoruz, AKP’nin gerçek yüzünü ortaya çıkarmıştır. (CHP
sıralarından alkışlar)
COŞKUN
ÇAKIR (Tokat) – Sayın Başkan…
BAŞKAN
– Buyurun Coşkun Bey.
COŞKUN
ÇAKIR (Tokat) – Sayın hatip konuşmasında “Davutoğlu’nu arkadan hançerlemek”
şeklinde bir ifade kullanmış, bu bir sataşma, daha ötesi bir bühtandır. Söz
hakkı istiyorum ben de 69’a göre.
AYTUĞ
ATICI (Mersin) – Efendim, kim hançerlediyse o söz hakkı istesin. Yani siz mi
hançerlediniz, buyurun efendim. Sataşmayı da kabul ettiğiniz için teşekkür
ediyorum.
BAŞKAN
– Coşkun Bey, buyurun.
İki
dakika lütfen, yeni bir sataşmaya meydan vermeyin.
3.- Tokat Milletvekili Coşkun
Çakır’ın, Mersin Milletvekili Aytuğ Atıcı’nın sataşma nedeniyle yaptığı
konuşması sırasında Adalet ve Kalkınma Partisine sataşması nedeniyle konuşması
COŞKUN
ÇAKIR (Tokat) – Teşekkür ederim Sayın Başkan.
Değerli
milletvekilleri, bir söz vardır “Anlayana sivrisinek saz, anlamayana davul
zurna az.” diye. Bu sözü genel olarak söylemek isterim ama özel olarak Sayın
Atıcı’ya ithaf ederim. Değerli arkadaşlar, bizim yaptığımızı, bizim ortaya
koyduğumuzu ve biraz önce Sayın Bostancı’nın uzunca sayılabilecek bir konuşmada
dile getirdiği hususu anlamasını Sayın Atıcı’dan beklememiz herhâlde boşuna,
anlayamaz. 
Değerli
arkadaşlar, on dört yıldır -artık on beş yıl diyebiliriz- bu hareketin neden
iktidarda olduğunu, nasıl bir süreklilik arz ettiğini, nasıl kişilerin üzerine
çıkarak bir davaya dönüştüğünü anlamak için belki bunu iyi okumak, iyi görmek,
bütün safhalarını irdelemek gerekir. Eğer bunu yapmazsak bu sürekliliği
anlayamayız. Onun için biz son kongrede yapmış olduğumuz işin adına “Kutlu
yürüyüşe devam.” dedik. Ortada bir yürüyüş var ve biz bu yürüyüşü kutlu bir
yürüyüş olarak adlandırıyoruz. İnsanlar baki dedik, makamlar geçici dedik ve bu
söylediğimizi aynen tekrar ediyoruz. İnsanlar, makamlar, mevkiler, mansıplar;
tamamı geçicidir. Biz bu hareketi sadece 2016’ya, 2017’ye endekslemiş değiliz.
Eğer parti programımız okunsaydı hareketin amacının 2023’ü, 2053’ü, 2071’i de
planladığını görecektiniz. O bakımdan, parti programını yapmak çocuk
oyuncağıdır, sadece bir revizyondan ibarettir. Tabiatıyla “Bu programı nasıl
yaptınız, nerede yaptınız?” şeklindeki açıklamalar, ifadeler lafügüzaftır. 
Değerli
arkadaşlar, kıymetli milletvekilleri; bunu anlayabilmek için –bir daha
söylüyorum- 2023, 2053, 2071’i planlayan, bu konuda programı olan, hedefi olan
insanlar bunu anlayabilir.
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ediyorum Sayın Coşkun Çakır.
AYTUĞ
ATICI (Mersin) – Sayın Başkan…
BAŞKAN
– Birleşime yirmi dakika ara veriyorum.
Teşekkür
ederim.
Kapanma Saati: 17.43
İKİNCİ OTURUM
Açılma Saati: 18.09
BAŞKAN: İsmail KAHRAMAN
KÂTİP ÜYELER: Ali Haydar HAKVERDİ (Ankara), Fehmi KÜPÇÜ (Bolu) 
---0---
BAŞKAN
– Sayın milletvekilleri, Türkiye Büyük Millet Meclisinin 92’nci Birleşiminin
İkinci Oturumunu açıyorum.
Alınan
karar gereğince, gündemin “Özel Gündemde Yer Alacak İşler” kısmına geçiyoruz.
IX.- HÜKÛMET PROGRAMI
1.- Başbakan Binali Yıldırım tarafından Bakanlar Kurulu
Programı’nın okunması
BAŞKAN
– Şimdi, Başbakan Sayın Binali Yıldırım Bey tarafından kurulmuş bulunan
Bakanlar Kurulunun Programı okunacaktır.
Bakanlar
Kurulu Programı’nı okumak üzere Başbakan Sayın Binali Yıldırım Bey’i kürsüye
davet ediyorum.
Buyurunuz
Sayın Başbakan. (AK PARTİ ve Bakanlar Kurulu sıralarından ayakta alkışlar)
BAŞBAKAN
BİNALİ YILDIRIM (İzmir) – Sayın Başkan, değerli milletvekilleri;
cumhuriyetimizin 65’inci, Adalet ve Kalkınma Partisinin 7’nci Hükûmeti adına,
aziz milletimizi ve Meclisimizin siz değerli temsilcilerini saygıyla
selamlıyorum. 
Cumhuriyetimizin
kurucusu Gazi Mustafa Kemal Atatürk ve silah arkadaşları başta olmak üzere,
büyük millete hizmeti geçen, eser bırakan, taş üstüne taş koyan bütün devlet ve
siyaset adamlarını şükranla anıyorum. 
Huzur
ve güven ortamı içinde adil ve özgür bir şekilde gerçekleşen, yüksek katılım ve
temsilin olduğu 1 Kasım seçimlerinde milletimiz, bir kez daha, AK PARTİ
iktidarının devamı yönünde güçlü bir irade ortaya koymuş ve demokrasimiz
seçimlerden güçlenerek çıkmıştır. 1 Kasım seçimlerinin asıl galibi, şüphesiz ki
Türkiye’dir, aziz milletimizdir. 
Başarılı
çalışmalarını bugüne kadar sürdüren 64’üncü Hükûmetimizin Başkanı Sayın Ahmet
Davutoğlu ve onun Bakanlar Kurulu üyelerini yaptıkları hizmetler için en kalbî
duygularımla tebrik ediyor, milletim adına, partim adına şükranlarımı
sunuyorum. (AK PARTİ ve Bakanlar Kurulu sıralarından alkışlar) Bu dönemde,
seçim sürecinde milletimize vadettiğimiz birçok vaadin yoğun bir şekilde
gerçekleşmesinden memnuniyetimizi ifade ediyorum. 
Hükûmet
değişikliklerinin halkımıza hizmet yarışında bir bayrak değişimi olduğunun
altını özellikle çizmek isterim. AK PARTİ hükûmetleri olarak halkımıza
verdiğimiz sözleri her zaman, bugüne kadar yerine getirdik, bundan böyle de
eksiksiz yerine getirmeye devam edeceğiz. 
2002’den
sonra elde ettiğimiz bütün bu başarıların mimarı, hiç kuşkusuz partimizin
kurucusu Sayın Cumhurbaşkanımız Recep Tayyip Erdoğan’dır. (AK PARTİ ve Bakanlar
Kurulu sıralarından alkışlar) Sayın Cumhurbaşkanımızın liderliğinde oluşan bu
kazanımları, Cumhurbaşkanlığında, onun liderliğinde hep birlikte çalışarak
geleceğe taşıyacağız.
Bütün
AK PARTİ hükûmetleri gibi, 65’inci Hükûmetimiz de hiç kuşkusuz, partimize oy
versin vermesin tüm vatandaşlarımıza hizmet edecektir, tüm vatandaşlarımızın
hükûmeti olacaktır. 
Değerli
milletvekilleri, AK PARTİ hükûmetleri, on dört yıl boyunca ülkemizde
demokrasinin yerleşmesi, millî birlik, beraberliğimizin güçlenmesini sağlamak
için her türlü zorluklara rağmen canla başla çalışmıştır. Millî iradeye dayalı
siyaset kurumunu zayıflatmaya yönelik her türlü tertibi milletimiz büyük
sağduyusuyla aşmıştır. Bundan sonra da millî iradeye karşı oluşacak her türlü
girişimi milletimizin desteğiyle, kararlı duruşumuzla aşacağımız bilinmelidir.
Ülkemizin
birliği ve beraberliği yolundaki kutlu yürüyüşümüzü kesintiye uğratmaya
çalışan, millî güvenliğimizi tehdit eden eski, yeni tüm vesayet unsurlarıyla
kararlı mücadelemizi devam ettireceğiz. Bölücü terör örgütü, paralel terör
örgütü başta olmak üzere, tüm terör örgütleriyle mücadelemiz kararlılıkla devam
edecektir. Milletimizin birliğine, kardeşliğine, devletimizin bekasına halel
getirecek hiçbir gayrimeşru oluşuma müsamaha edilmeyecektir.
Milletimiz
emin olsun ki bu terör belası Türkiye’nin gündeminden mutlaka çıkarılacaktır. 
Ülkemizin terörle mücadelesinde vatanımız ve
milletimizin huzuru için en büyük fedakârlığı yaparak kanlarını dökmüş,
canlarını ülkemizin geleceği için vermiş olan kahraman şehitlerimize Allah’tan
rahmet diliyorum, ruhları şad olsun. Tüm şehit ve gazilerimiz ile bize onların
emaneti olan aileleri ve yakınları başta olmak üzere, milletim adına onlara
şükranlarımı sunuyorum.
Değerli milletvekilleri, bugüne kadarki seçimlerde,
siyasi partiler hep “yeni anayasa” vaadinde bulundular ancak bu vaatler, ne
yazık ki seçimden sonra rafa kalkmış, millî iradenin seçtiği bu Meclis,
maalesef yeni anayasayı bir türlü başaramamıştır. Artık, gün bu gündür. Yeni
anayasa, başkanlık sistemi de dâhil olmak üzere yeni yönetim sistemini de
belirleyecek değişiklik, behemehâl 26’ncı Yasama Döneminde, AK PARTİ Hükûmeti
olarak bizim en öncelikli konularımız arasında yerini alacaktır.
İlk defa millet iradesiyle gerçekleştirilecek bu
anayasanın yapımında, diğer siyasi partileri de yanımızda görmeyi bekliyoruz.
Gelin, bu tarihî sorumluluğu birlikte yerine getirelim.
Değerli milletvekilleri, cumhuriyetimizin 100’üncü
yılına yürürken, eğitimde, adalet sisteminde, ekonomide yapacağımız köklü
değişiklikler, ülkemizi, üst gelir grubu ve en yüksek insani gelişmişlik
seviyesindeki ülkeler standardına ulaştıracaktır. Hükümetimiz, şimdiye kadar
olduğu gibi, milletimizin geleceğini inşa etmede kararlı bir şekilde yoluna
devam edecektir.
“İnsanı yaşat ki devlet yaşasın.” şiarıyla yapacağımız
her işte, öncelikle insanımızın mutluluğunu ve refahını ön planda tutacağız.
İcraatlarımızın ana gayesi, insanımızın hayatını kolaylaştırmak, yaşam
kalitesini artırmak, refahını yükseltmek olacaktır.
AK
PARTİ hükûmetleri, cumhuriyet tarihinde hiçbir partiye nasip olmamış bir
kurumsal sürekliliğe ve icraat tecrübesine sahiptir. On dört yılda
gerçekleştirdiğimiz icraatlar ve köklü dönüşümleri daha da ileriye taşıyarak
2023 hedeflerine yürüyüşümüzü güçlü, kararlı bir şekilde devam ettireceğiz.
Önümüzdeki dönemde daha güçlü bir Türkiye için ülkeyi zenginleştiren,
vatandaşın refahını artıran, adil paylaşımı önceleyen, demokrasiyi ileriye
taşıyan uygulamalarla milletten aldığımız yetkiyi milletimiz için kullanacağız.

Farklılığımız,
zenginliğimizdir. Vatandaşlarımızın bu anlamda inancına, diline, kültürüne,
değerlerine, yaşam tarzına, diğer tüm farklılıklarına saygı göstermeyi
sürdüreceğiz. İnsani kalkınmayı esas alarak hak ve özgürlükler alanını
genişletmeye devam edeceğiz. 
Değerli
milletvekilleri, 21’inci yüzyıl şartlarında ülkemizi daha da ileriye taşımak
hepimizin ortak sorumluluğudur. Bu sorumluluktan hareketle köklü geçmişimizden
güç alarak bölgemizde ve dünyada barışa, istikrara katkı sağlamaya devam
edeceğiz. Dış politikadaki hedefimiz, Türkiye’nin, bölgesinde barışı ve
kardeşliği daim kılacak politikaları kararlılıkla sürdürmesidir. 
Sizlere
sunmakta olduğum 65’inci Hükûmet Programı’mız, esas itibarıyla Onuncu Kalkınma
Planı, seçim beyannamesindeki taahhütlerimiz esas alınarak hazırlanmıştır.
Takdirlerinize sunduğumuz ve güveninizi isteyeceğimiz bu program, ülkemizi
bölgesinde ve dünyada hak ettiği konuma ulaştırmada önemli bir kilometre taşı
olacaktır. Ülkemiz, AK PARTİ hükûmetleriyle birlikte başlayan istikrar ve güven
ortamı sayesinde bölgesel ve küresel krizlerden en asgari ölçüde etkilenmiş,
birçok ülkenin aksine, büyümesini, kalkınmasını sürdürmeyi başarmıştır. Bundan
böyle de ülkemizi küresel ve bölgesel anlamda istikrar ve güven adası hâline
getirmek için gösterdiğimiz bu başarıyı 65’inci Hükûmet döneminde de güçlü bir
şekilde sürdüreceğiz. Reform ve icraatlarımız, insan odaklı bir anlayışla,
yatırımı, istihdamı, üretimi önceleyen, refahın daha adil paylaşımını öngören
Türkiye hedefine hizmet edecektir. Bu bağlamda, 6 temel alanda çalışmalarımızı
yoğunlaştıracağız. Bunlar, sırasıyla, demokrasi ve adalet, eğitim, reel
ekonomide köklü değişim, öncelikli dönüşüm programları, kamu yönetimi ve kamu
maliyesidir. 
Vatandaşlarımız
için olmazsa olmaz olan insan hak ve hürriyetleri ile adaleti daha ileri
taşımak, ekonomik ve sosyal gelişmemiz için vazgeçilmez bir hedefimizdir. 
Türkiye’nin
gerçek mukayeseli üstünlüğü genç ve dinamik nüfusudur. Bu gerçeği göz önünde
bulundurarak eğitimde fırsat eşitliğinde ve herkesin eğitim imkânlarına erişimi
konusunda çok önemli mesafeler katettik. Önümüzdeki dönemde eğitimde
uzmanlaşmaya ve her seviyede kaliteyi artırmaya daha fazla hız vereceğiz. 
Üreterek
büyüyen, istihdam oluşturan, ihracatı geliştiren bir ülke olma yolunda reel
sektörü daha güçlü, daha rekabetçi hâle getireceğiz. Bu çerçevede atacağımız
adımlarla üretim yapımızda ve ihracatımızda ileri teknolojiye dayalı yüksek
katma değerli ürünlerin payını artırmış olacağız. İş ve yatırım ortamı
iyileşecek, ulusal ve uluslararası doğrudan yatırımları teşvik edecek,
destekleyecek ve tüm yatırımcıların ihtiyacı olan her türlü tedbiri zamanında
alacağız. 
Kamuda
zaman yönetimini esas alan etkin bir personel sistemini önemsiyoruz. Bu sayede,
daha hızlı çalışan, daha hızlı karar veren bir idari yapılanmayı
gerçekleştireceğiz. 
Yerel
yönetimlerde kamu kaynaklarının ülke ve millet menfaati için kullanımını temin
edecek düzenlemeleri süratle hayata geçireceğiz. Bütün bu alanları kapsayan
öncelikli dönüşüm programımızı uygulamaya devam edeceğiz. Bu şekilde,
tasarrufları, yatırımı, üretimi, ihracatı artıracak, daha yüksek oranda büyüme
hedefini gerçekleştireceğiz. 
2016’da uygulamaya giren eylem planımız, Hükûmet
programımızda yer alan öncelikler de dikkate alınarak hayata geçirilecektir. 
Değerli milletvekilleri, gençlerimiz geleceğimizdir.
Gençlerimize mesleki eğitim ve iş imkânlarının sağlanması öncelikli
görevlerimizden birisi olacaktır.
Bilgi toplumunu gerçekleştirmek amacıyla bilgi iletişim
teknolojileri başta olmak üzere ülkemizde dördüncü sanayi devrimine geçiş için
gerekli çalışmalara hız verilecektir. 65’inci Hükûmetimiz, siyasi istikrar ve
güven sayesinde ekonomik büyümeyi gerçekleştirmeye devam edecektir. Bu dönemde
de yatırımlara ve projelere odaklanarak özel sektör yatırımlarını çok daha fazla
destekleyeceğiz.
Bilim ve teknoloji alanına verdiğimiz önemle başta
uzay, havacılık ve savunma sanayisi olmak üzere yerli ve millî sanayimizi
güçlendirmek için gerekli adımları atacağız. Bir taraftan üretken yatırımlara
alternatif finans imkânları sağlarken diğer taraftan da finansmana uygun
şartlarda erişimi kolaylaştıracağız.
Özel sektörün ilgisini yeterince çekmeyen bölgelerde
kamu ve özel sektör iş birliği ile istihdam ağırlıklı proje ve yatırımlara
öncelik vereceğiz. Böylece bölgesel kalkınma farklılıklarını asgari düzeye
indirecek girişimleri güçlendireceğiz. Bütün bunları gerçekleştirerek
milletimize karşı olan sorumluluğumuzu yerine getirebilmemiz için Meclisimizin
ve milletimizin desteğine duyduğumuz güven tamdır. 
Şimdi,
sizlere dağıtmış olduğumuz Hükûmet programımızdan bazı önemli hususlara ana
başlıklarıyla, ana hatlarıyla değinmek istiyorum. Cumhuriyetimizin 100’üncü
yılı 2023’e giderken önceliğimiz, ülkemizin çoğulcu, özgürlükçü, demokratik,
sivil, millî ve hukukun üstünlüğüne dayanan bir yeni anayasaya sahip olmasıdır.
Bu değerler üzerine inşa edilecek yeni anayasanın temel ilkesi, ahlaki
referansı, insan onuru ve insan hassasiyeti olacaktır. 
Yeni
anayasa düzeninin odağında insan hak ve özgürlükleri yer alacak, bu çerçevede,
düşünce, inanç, ifade ve girişim özgürlüğünü sınırlayan yegâne unsur, eşit
haklara sahip diğer vatandaşların özgürlük alanlarıdır. 
AK
PARTİ hükûmetlerinin önemli bir reform alanı olarak gördüğü hak ve özgürlükler
konusunda Türkiye'nin pek çok meselesi, milletimizin beklenti ve ihtiyaçları
doğrultusunda çözüme ulaştırılmıştır. Ülkemizin güçlü bir hukuk devleti olması
yönünde önemli adımlar atılmıştır. Antidemokratik ve hukuksuzluk oluşturan
uygulamalar, temel insan haklarına karşı işlenen cürümler, millî irade ve
siyaset üzerinde tesis edilen vesayetler birer birer ortadan kaldırılmıştır. 
Geçmiş
hükûmetler döneminde gerçekleştirdiğimiz demokrasi mücadelesi, toplumumuzun tüm
kesimlerinin katkılarıyla daha da ileriye taşınacaktır. 
Herkesin
inandığı gibi yaşayabildiği, fikirlerini özgürce ifade edebildiği, refaha
katkıda bulunduğu, refahtan hak ettiği payı aldığı, emniyet, huzur, birlik ve
kardeşlik içerisinde yaşayan bir toplum olarak birlikte geleceğe yürüyeceğiz.
Bu bağlamda, siyaset alanı genişleyecek, vesayet yerine millet iradesi tam
anlamıyla tahkim edilecek, yeni anayasa ve sistemle birlikte yeni Türkiye Büyük
Millet Meclisi İçtüzüğü, Siyasi Partiler Kanunu, Seçim Kanunu da hazırlanarak
yürürlüğe konacaktır. 
AK
PARTİ hükûmetleri, iktidara geldiği günden beri devletin topluma kimlik biçme,
dikte etme hakkının olmadığını ifade ederek vesayetçi zihniyetlerle sürekli
mücadele hâlinde olmuştur. 
Vatandaşlarımızın
hak ve özgürlüklerini garanti altına almayı, bunların kullanımını kısıtlayan
engelleri ortadan kaldırmayı en önemli vazife olarak görüyoruz. 
Bu dönemde, etnik kimliği, mezhebi, inancı ne olursa
olsun herkesi bağrına basan, onları eşit vatandaşlık ve evrensel ilke ve
değerler temelinde demokratik bir ortak yaşam bilincine ulaştıran anlayışı daha
güçlü bir şekilde hayata geçireceğiz. 
Sayın Başkan, değerli milletvekilleri; AK PARTİ olarak
ilk günden itibaren millî birlik ve kardeşlik perspektifiyle şekillendirdiğimiz
siyasetle, vatandaşlarımızın devletimize aidiyetlerini zedeleyen, milletimizin
farklılıklarını zenginlik yerine, tehlike olarak gören anlayışın terk edilmesi
için hep çaba gösterdik. Yakın tarihimiz boyunca hiçbir seçilmiş hükûmetin
gösteremediği cesaret ve kararlılıkla sorunların üzerine gittik.
65'inci Hükûmet döneminde de hukukun üstünlüğüne karşı
tehditleri bertaraf etmek üzere, vatandaşlarımızın mağduriyetinin önlenmesi,
can ve mal güvenliğinin sağlanması için terörle mücadele kararlılığımız devam
edecektir. Terörle mücadele amaçlı devam eden operasyonlar, vatandaşlarımızın
huzur ve güvenliği mutlak surette sağlanıncaya, sivil vatandaşlarımıza ve
güvenlik güçlerimize yönelik silahlı saldırılar kalıcı bir şekilde sona
erdirilinceye ve terör gruplarının silahları bıraktırılıncaya kadar
kararlılıkla sürdürülecektir. Bu anlayışla, hizmetlerden, yatırımlardan asla
vazgeçilmeyecek, geri adım atılmayacaktır. Süreçte farklı sebeplerle oluşan
güvenlik risklerini gidermek, bölgede yaşayan vatandaşlarımızı ceberut ve zalim
örgütün baskısından korumak devletin öncelikli görevi olacaktır.
Bütün
AK PARTİ hükûmetleri programlarında çoğulcu ve özgürlükçü yeni anayasa vaadi
hep bulunmuştur. Önümüzdeki dönemde sivil, katılımcı, çoğulcu, demokratik ve
sivil anayasanın yapımına öncülük etmeye kararlıyız. Anayasa’nın kapsayıcı,
kucaklayıcı, bütünleştirici, savunucu, çoğulcu ve özgürlükçü karakterde olması
gerektiğini düşünüyoruz. Yeni anayasa, cumhuriyetimizin insan hakları,
demokrasi konusundaki kazanımlarını geleceğe taşımalı, vesayet izlerini tamamen
silmeli, bireyin ve toplumun geleceğine dair beklentileri karşılayan özellikte
olacaktır. 
65'inci
Hükûmet döneminde doğrudan anayasal sistemle bağlantılı seçim kanunları, Siyasi
Partiler Kanunu gibi kanunlar güncelleştirilecektir. 
Ülkemizde
hükûmet sistemi tartışmaları uzun bir geçmişe sahiptir, siyasi tarihimizin
değişik dönemlerinde farklı siyasi partiler ve liderler hep sistem meselesini
gündeme taşımış, başkanlık sistemi başta olmak üzere yeni öneriler
konuşulmuştur ancak günümüze kadar bu konuda herhangi bir ilerleme
kaydedilmemiştir. Bugün artık bu tartışmaları bir kenara bırakıp
Cumhurbaşkanımızın halk tarafından seçilmesiyle birlikte ortaya çıkan fiilî
duruma anayasayla resmî ve hukuki bir statü kazandırılması bir zaruret hâline
gelmiştir. Mevcut sistemin yetki, görev, sorumluluk paylaşımındaki pek çok
muğlaklıklar barındırması siyasal sistemin yeniden düzenlenmesini mecburi hâle
getirmektedir. Mevcut sistem içindeki tıkanıklığın Meclisimizde oluşacak
uzlaşmalarla çözümü için birçok girişimde bulunulmuş ancak bugüne kadar
maalesef ortak bir uzlaşma ortaya çıkmamıştır. Bu bakımdan, seçimlerde söz
verdiğimiz gibi, AK PARTİ olarak bu konuyu ülkemizin gündeminde daha fazla
tutmamak adına gerekli çalışmaları başlatacağız ve bu konuda da tüm siyasi
partilerin desteğini arayacağız.
Yeni
anayasayla; seçimlerin istikrar üreteceği, yasama, yürütmenin müstakil olarak
etkin olduğu, demokratik denge kontrol mekanizmasının etkin işlediği, toplumsal
farklılıkların temsilinin sağlandığı, karar alma süreçlerinin hızlandığı yeni
bir siyasal sistem öngörülmektedir. Şunu herkes bilmelidir ki: AK PARTİ’nin
başkanlık sistemi önerisi üniter yapıyı esas almaktadır. Adaleti mülkün ve
meşruiyetin temeli, hukuk devletinin esası olarak görüyoruz. Bizim için adalet,
hukukun üstünlüğüne dayalı, herkesin güven duyduğu, her türlü güç odağından
bağımsız, tarafsız, vatandaşın beklentilerine hızlı cevap veren bir yapıda
olmalıdır.
Adalet
alanında kapsamlı politikaları içeren Yargı Reformu Strateji Belgesi etkin bir
şekilde hayata geçirilecektir.
65’inci
Hükûmet olarak yargıda etkinlik, hızlılık, hesap verilebilirlik ve ekonomikliği
mutlaka sağlayacağız. 
Sayın
Başkan, değerli milletvekilleri; AK PARTİ hükûmetleri olarak güvenlik
yaklaşımımız vatandaşa güven temelinde ele alınacak, devlet, toplum, fert
ilişkileri güçlendirilerek, buna göre yeni bir yaklaşım ön plana çıkacaktır.
65’inci
Hükûmet döneminde, icraatlarımızda, özgürlüklerin güven içinde ve hukukun
üstünlüğü çerçevesinde yaşanmasına yönelik prensibimizi hayata geçirmeye devam
edeceğiz. 
Uluslararası
ve bölgesel teröre destek veren çevre ve odaklarla, bugüne kadar olduğu gibi
bundan sonra da kararlı mücadelemizi sürdüreceğiz. Bu duruş ve mücadelemizde
hukukun üstünlüğü temel alınacak, güvenlik hizmetlerini katılımcılık, hesap
verilebilirliği artıracak mekanizmalarla daha fazla destekleyeceğiz, masum vatandaşlarımızın
zarar görmemesi için azami hassasiyet gösterilecektir.
Ülkemizde
vesayetçi aktör ve kurumların siyaset üzerindeki nüfuzunu kırmak üzere kararlı
bir irade sergilemiş ve siyasal sistemin demokratikleşme hedeflerini ciddi
ilerlemelerle bugüne getirdik ancak ülkemiz, geleneksel vesayetçi aktör ve
kurumlarla yürüttüğü mücadele neticesinde millî iradeye dayalı demokratik bir
siyasal sistemi inşa hedefine odaklanmışken yeni vesayet odaklarının
saldırılarına maruz kalmıştır. 
17-25 Aralık darbe girişimiyle birlikte su yüzüne
çıkan, iş dünyasını, sivil toplumun çeşitli kesimlerini, eğitim camiasını, dinî
cemaatleri, güvenlik ve yargı bürokrasisini ele geçirmeye çalışan paralel terör
örgütü ve bu örgütün iç, dış uzantılarıyla hukuki, idari mücadelemiz kesintisiz
devam edecektir. Hiçbir kişi veya kesimin devletle bilek güreşi tutuşmasına
asla izin verilmeyecektir.
Kamu
yönetiminde şartların ve anlayışların değişimi içinde, yenilikçi, vatandaş
memnuniyetini esas alan yaklaşım bizim için esastır. Bürokratik atalet ve
rutinleşmeye karşı katılımcı anlayış içerisinde, yönetim yapımızı,
uygulamalarımızı tekrar gözden geçireceğiz. Vatandaşın denetleyen gözüyle,
siyasi sahiplenmeyle iş ve yaşam kalitesini sürekli şekilde artıracağız.
Devlet
personel rejimimizi etkinleştirecek, kamuda insan gücü planlaması yapacağız.
Bilgi toplumu stratejimiz çerçevesinde e-devlet uygulamaları daha da
özendirilecek, Türkiye’nin bilgi toplumuna dönüşme hedefleri yakalanacaktır.
“İnsanı
yaşat ki devlet yaşasın.” ilkesiyle hareket eden AK PARTİ hükûmetleri, “insani
kalkınma” kavramını hayatın her alanında güçlü bir şekilde uygulamaya
koymuştur.
Sosyal
politikalar bizatihi değerli olmanın yanı sıra tüm politika alanları için de
temel bir mihenk taşı olarak alınmıştır. 65’inci Hükûmet olarak eğitim
kalitesini yükselten, etkili sağlık hizmeti sunan, nüfus dinamizmini, aile
yapısını koruyarak geliştiren; kadınına, gencine, çocuğuna ve çalışanına,
engellisine, yaşlısına gerekli önemi ve desteği veren bir yaklaşımı benimsemeye
devam edeceğiz. Bu yaklaşımla, Türkiye’nin “yüksek insani gelişmişlik”
kategorisinden “çok yüksek insani gelişmişlik” kategorisinde olan ülkeler
arasına girmesini hedefliyoruz.
İnsani
kalkınma hedefinin ana eksenini eğitim oluşturmaktadır. AK PARTİ hükûmetleri
olarak eğitimi, uzun vadeli bir bakış açısıyla geleceğimize yatırım olarak
kabul ediyor, insanımızın yaşam standardını yükselten, insan kaynağımızı çağdaş
dünyayla rekabet edebilir hâle getiren, hayat boyu bir eğitim süreci olarak
görüyoruz.
Okul türleri ve bölgeler arası başarı farklılıklarını
azaltarak eğitimde fırsat eşitliğine bütün boyutlarıyla işlerlik
kazandıracağız. Müfredatı bilgi teknolojileri destekli öğretime uygun hâle
getirmeye devam edeceğiz. Eğitsel “e” içeriklerin genişletilmesini ve daha da
geliştirilmesini sağlayacağız. Öğrencilerimizin yazılı-sözlü iletişim
kurabilecek düzeyde yabancı dil öğrenimine mutlaka önem vereceğiz. FATİH
Projesi aracılığıyla tüm öğrencilere eğitimde fırsat eşitliği sağlamış
olacağız. Bu konudaki bölgesel farklılıkları ortadan kaldıracağız. İş
dünyasının ihtiyaç duyduğu meslek alanlarında eleman yetiştirilmesini
sağlayacak şekilde eğitim kalitesi artırılacak.
Yükseköğretimde
reform çalışmalarımızı bu dönem içerisinde tamamlamış olacağız. Öğrencilerimiz
üzerindeki sınav baskısını azaltmak amacıyla yükseköğretime geçişteki
sınavların bir yılda 1’den çok tekrarına imkân vereceğiz.
Sayın
Başkan, değerli milletvekilleri; AK PARTİ iktidarlarının bugüne kadar en
başarılı olduğu alanlardan biri de sağlık alanıdır. Sağlık alanında hizmet standartlarının
sürdürülebilirliğini sağlamak, yeni reformlarla hizmet kalitesini artırmak
amacına yönelik olarak şehir hastaneleri projelerimizi başlatmış bulunuyoruz.
Bugüne kadar 18 adet şehir hastanesi inşaatına başlandı ve geriye kalan 11
şehir hastanesi de planlama aşamasında. Bunlar tamamlanmış olduğunda 41 bin
yeni yatak kapasitesine ulaşmış olacağız. (AK PARTİ sıralarından alkışlar) 
Tıbbi
teknolojide, ilaç endüstrisinde, sağlık turizminde ülkemizin potansiyelini
yeterince kullandığımız söylenemez. Hedefimiz, yerli ve millî üretimle hem
döviz açığımızı azaltmak hem de bu alandaki yetkinliğimizi artırmak olacaktır.
Önümüzdeki dönemde hastanelerde nitelikli yatak oranını artırma projemiz devam
edecek. Koruyucu hekimlik yaygınlaştırılmaya devam edilecek. Sağlıklı yaşam
kültürü teşvik edilecek. Evde sağlık hizmetlerini daha da geliştireceğiz.
Biyoteknolojik ürünlerde yerli üretimi artıracağız.
Sayın
Başkan, değerli milletvekilleri; 65’inci Hükûmet olarak aile kurumunu
güçlendirmeyi, çocuklarımızı ve diğer aile bireylerimizin nitelikli bir şekilde
yetişmelerini sağlamayı, genç nüfusumuzu devam ettirmeyi insan merkezli
kalkınma politikamızın ana ekseni olarak görüyoruz. Geleceğimizin teminatı
çocuklarımız, kaliteli bir aile ortamında büyürken ruhen ve bedenen sağlıklı
bir biçimde yetişecekler, topluma dinamizm kazandıran nesiller
oluşturacaklardır. Bu amaca yönelik olarak Aile Sosyal Destek Programı’nın
altyapısı tamamlanacak, yeterli sayıda nitelikli personel yurdun her tarafında
istihdam edilecektir. Çocuklarımız için ihtisaslaşmış rehabilitasyon sistemine
geçilecek, suçun mağduru veya suça sürüklenen çocukların en süratli şekilde
topluma kazandırılması çalışmaları gerçekleştirilecektir. Yaşlılarımızın
ekonomik ve sosyal hayata daha aktif katılımları için yaşlanma ulusal uygulama
programını daha etkin bir şekilde hayata geçireceğiz.
Sayın
Başkan, değerli milletvekilleri; 65’inci Hükûmet döneminde de yoksulluğu
azaltmayı, sosyal koruma politikalarımızı sürdüreceğiz. Sosyal hizmet ve yardım
kuruluşları arasında koordinasyon ve iş birliğini artıracağız. Bu anlamda aile
birliği sistemini hayata geçireceğiz. Sosyal yardım ile istihdam arasındaki
bağı güçlendireceğiz. Yoksul ailelere belirli standartlarda ücretsiz İnternet
erişim imkânı sağlayacağız. Engelli genç ve çocukların kısa süreli gündüz
yatılı bakımı için, güvenli bir biçimde çocukların bırakılabileceği engelli
yaşam merkezleri oluşturacağız. Engellilere özel bilgi ve iletişim
teknolojileri, yazılım donanımlarının yaygınlaştırılmasını sağlayacağız.
Engellilerin bilgi ve iletişim teknolojilerine erişim imkânlarını artıracağız.
Yeni
dönemde, kadının bireysel ve toplumsal olarak daha da güçlenmesi için hayata
geçirdiğimiz politikaları ve başlattığımız çalışmaları artırarak devam
ettireceğiz.
Başta
erken çocukluk dönemi eğitiminin geliştirilmesi olmak üzere, kız çocuklarımızın
eğitime devam etmelerinin teşvik edilmesi için gerekli tedbirler alınacak,
kadın istihdamına yönelik geliştirilen istihdam teşviklerine devam edilecek,
kadın girişimciliği programı uygulamaya konulacak, kadınlarımızın iş hayatına
girişleri kolaylaştırılacak. (AK PARTİ sıralarından alkışlar)
Çalışma
hayatında kadın-erkek fırsat eşitliği bilincini güçlendirmeye yönelik
farkındalık oluşturucu programları artıracağız.
Kadınlarımız
için iş ve aile yaşamını uzlaştırma politikalarını hayata geçireceğiz. 
Geleceğimiz
gençlerimizdir. Gençlerimiz için biliyorsunuz seçme yaşını 18 yaşına indirdik.
65’inci Hükûmet dönemindeki yeni hedefimiz seçilme yaşını da 18’e indirmektir.
(AK PARTİ sıralarından alkışlar)
Genç
girişimciliği güçlendirmeye yönelik finansman, teknoloji, işletme ve pazarlama
gibi konularda muhtelif programlar verilecek. 
Gençlerimize
bilindiği gibi proje karşılığı 50 bin liraya kadar karşılıksız nakdî destek
vermeye başladık. Kendi işini kurmak veya geliştirmek isteyen gençlerimize
ayrıca 100 bin liraya kadar da faizsiz parasal destek vereceğiz.
İş
kuran gençlerimize üç yıl boyunca gelir vergisi muafiyeti getireceğiz. 
GENÇDES
Programı’nı hayata geçiriyoruz. Gençlerimizin sanatsal faaliyetleri ile sportif
faaliyetlerini proje bazlı olarak destekleyeceğiz. 
Gençlerimize
İnternet erişimini ücretsiz olarak başlattık, bunu daha da yaygınlaştıracağız. 
Sayın Başkan, değerli milletvekilleri; AK PARTİ
hükûmetleri olarak kültür ve sanat değerlerimizi muhafaza etmeyi, yeniden
üretmeyi, gelecek nesillere kaliteli bir biçimde aktarmayı hedefliyoruz.
Kültürel farklılıkları zenginlik olarak gören, herkesin kültür ve sanat
faaliyetlerine katkıda bulunduğu ve erişebildiği, estetik duygusu güçlü
kültürlü bir toplum için çabamız aralıksız sürecek. Fikrî mülkiyet haklarının
kurumsallaşmasına yönelik çalışmalara hız verilecek. Dilimizin medeniyetimizle
uyumlu bir şekilde geliştirilmesini sağlayacağız. Tiyatro, sinema, opera, müzik
alanlarında yerli üretimi evrensel standartlarda teşvik etmeye devam edeceğiz.
Kütüphanecilik anlayışı çerçevesinde kullanıcı odaklı, nitelikli kütüphanecilik
hizmetlerinin verilebileceği özelliklere sahip yeni kütüphaneleri ülkenin
muhtelif yerlerinde açmaya devam edeceğiz. Şehir müzelerinin kurulması
tamamlanacak. İllerimizin kültür ve sanat varlıklarının koruma altına
alınmasını, gelecek nesillere aktarılmasını sağlayacağız.
Sayın
Başkan, değerli milletvekilleri; Hükûmet olarak sporu sağlıklı bir toplum
olmanın ve sosyalleşmenin önemli bir aracı olarak görüyoruz. 65'inci Hükûmet
döneminde toplumumuzda spor yapma kültürünü yerleştirmeyi, spor hizmetlerinin
kalitesinin ve çeşitliliğinin artırılarak sporu geniş kitlelere
yaygınlaştırmayı, sporun her dalında daha fazla iş ve gelir imkânları
oluşturmayı hedefliyoruz. Milletimizin sporla ilişkisini izleyici olma
konumundan çıkarıp aktif sporcu bir konuma dönüştürmeyi önemsiyoruz. Ülkemizde
40’ın üzerindeki sporcu kamp eğitim merkezlerinde ulusal ve uluslararası
müsabakalarda ülkemizi temsil edecek sporcuların yetiştirilmesi
gerçekleştirilmektedir.
Sayın
Başkan, değerli milletvekilleri; çalışma hayatı da önemlidir. İş güvencesi ve
kıdem tazminatı hususları tüm sosyal taraflarla görüşülerek çalışanın hak ve
hukuku gözetilmek suretiyle birlikte çözüme kavuşturulacaktır. Avrupa Birliği
ve ILO standartlarını esas alarak oluşturduğumuz İş Sağlığı ve Güvenliği Eylem
Planı’nı hayata geçirmiş bulunuyoruz. Yabancıların çalışma izinleriyle ilgili
süreçleri basitleştireceğiz. 
Sayın Başkan, değerli milletvekilleri; sosyal güvenlik
ve genel sağlık sigortası kapsamı alanında sürdürülebilir etkin çalışan bir
sistem hayata geçirilmiştir. Toplum yararına çalışma programlarımızda ailesinde
çalışan olmayanlara öncelik vereceğiz, programlara mesleki eğitim boyutunu da
ekleyeceğiz. Dar gelirli emeklilerin TOKİ marifetiyle konut edinme imkânlarını
artıracağız. 
Sektörel katkısının yanı sıra ülkemizde tasarruf
eğilimini de güçlendireceğini düşündüğümüz tamamlayıcı emeklilik tasarruflarını
desteklemeye devam edeceğiz. 
Sayın Başkan, değerli milletvekilleri; bu dönemde
ekonomi alanında bir yandan makroekonomik istikrar ve kazanımları
güçlendirirken bir yandan da sektörel dönüşümlere odaklanmak suretiyle büyüme
potansiyelini daha yukarıya çekeceğiz. Son on dört yılda üst orta gelir grubuna
yükselttiğimiz ülkemizi üst yüksek gelir grubu ülkeler arasına sokmayı
hedefliyoruz. 
Güven ve istikrar içerisinde üretim ağırlıklı büyüyecek
olan ekonomimizin temelini, nitelikli, girişimci, yenilikçi insanımız ile bilgi
ve teknolojiyle katma değeri yükselten işletmelerimiz oluşturacaktır.
Önümüzdeki dönemde ülkemizin kalkınmasına daha fazla ivme sağlayacak yüksek
katma değerli alanlara odaklanacağız, imalat sanayisinde yenilikçi ve yüksek
teknolojili sektörlere dayalı biçimde dönüşümü gerçekleştireceğiz. 
Kamu maliyesinde uygulamakta olduğumuz mali disiplin ve
bu çerçevede elde edilen başarılar, ekonomik istikrar ve büyümeye önemli katkı
sağlamıştır. Önümüzdeki dönemde de kamu gelir ve harcamalarında kalitenin
artırılmasına aynı şekilde önem vermeye devam edilecektir. 
Sayın
Başkan, değerli milletvekilleri; kamu altyapı yatırımlarını, ekonomide üretimin
sağlıklı olarak gelişmesini, özel sektörün ihtiyaç duyduğu alanlarda pozitif
dışsallık sağlayacak şekilde artıracağız. Kamu eliyle yapacağımız nitelikli
altyapılar, özel sektör yatırımlarını teşvik edecek, kapasitesini artıracak,
bir taraftan da verimlilik bazlı büyüme dinamiğine katkı sağlayacaktır. 
Sayın
Başkan, değerli milletvekilleri; cari açığı kapatmanın en önemli yollarından
biri ihracatın artırılmasıdır. İhracatı artırmakla kalmayacağız, aynı zamanda
ihracatımızın kalitesini de artıracağız. Yani, kilo başına ihracatımızın birim
değerini 2 dolarlardan 10 dolarlara çıkaracak yüksek teknolojik değeri olan
katma değerli ürünlere öncelik vereceğiz ve bu tür imalatları destekleyeceğiz. 
Sayın
Başkan, değerli milletvekilleri; para politikalarının temel amacı fiyat
istikrarını sağlamak ve sürdürmektir. Bu dönemde de para politikası finansal
istikrarı da gözetecek ve fiyat istikrarını sağlamak amacıyla -çelişmemek
kaydıyla- uygulayacağımız üretim, istihdam, büyüme politikalarını
destekleyecektir. Dalgalı döviz kuru rejimi devam edecek, Merkez Bankasının
fiyat istikrarını sağlamak için uygulayacağı para politikası araçlarını
doğrudan kendisinin belirlemesi esas olmaya devam edecektir. 
Sayın Başkan, değerli milletvekilleri; finansal
hizmetler alanında dinamik bir bakış açısı getireceğiz. Bu bağlamda, finansal
piyasalarda derinliğin artırılmasını, halka açık şirketleri daha fazla
destekleyeceğiz. Finansal piyasaların gelişmesi, mali derinliğin artması için
hayati önemde gördüğümüz İstanbul Uluslararası Finans Merkezi mutlaka etkin bir
şekilde hayata geçecek, faizsiz finans alanında koordinasyonu sağlayacak bir
mekanizma oluşturulacak. Yatırımları, uzun vadeli finansman sağlayan yatırım
kalkınma bankacılığıyla teşvik edeceğiz. Kalkınma Bankası stratejik sektörlerde
yapılacak yatırımları uzun vadeli olarak fonlayacak. KOBİ’ler ve nitelikli
altyapı yatırımları başta olmak üzere yatırım finansmanına yönelik finansa
erişimi kolaylaştıran, maliyeti düşüren tedbirler alacağız. 
Mali
disiplin 65’inci Hükûmette de aynı kararlılıkla sürdürülecek. Bir yandan
harcamalarımızda azami dikkati göstererek israf engellenecek, diğer yandan da
gelirlerimizin çeşitlendirilmesi ve kalitesini artırıcı tedbirler alacağız.
Kayıt dışı ekonominin oranının, kayıt dışılığın azaltılması yönünde
çalışmalarımızı daha etkin hâle getireceğiz. 
Bireysel
emeklilik sisteminde kesinti oranlarını uluslararası düzeylere yaklaştıracağız
ve sistemde otomatik katılım pilot uygulamasını başlatacağız. Hayat
sigortalarının ve uzun süreli özel sağlık sigortalarının gelişmesini teşvik
edeceğiz. 
Sayın
Başkan, değerli milletvekilleri; 65’inci Hükûmet döneminde yüksek ve istikrarlı
büyüme için, kamu yatırımlarına, özel kesim yatırımlarını tamamlayıcı ve
bütünleyici bir bakış açısıyla devam edilecek. Kamu yatırımlarını, bölgeler
arası gelişmişlik farkını azaltacak biçimde bölgesel gelişme potansiyelini
değerlendirmede etkili bir araç olarak kullanacağız. GAP, DAP, KOP, DOKAP gibi
eylem planları kapsamında projelere hız verilecek. Kamu-özel iş birliği
yöntemiyle başlatılan büyük projeler tamamlanacak. Yeni otoyollar, yeni yüksek
hızlı tren hatları başta olmak üzere birçok alanda kamu-özel iş birliği çalışmaları
sürdürülmeye devam edilecek.
Daha
geçtiğimiz hafta, Yavuz Sultan Selim Köprüsü ve otoyolunun devamı olan Kınalı-Odayeri
ve Sultanbeyli’den Akyazı’ya kadar 350 kilometrelik dört şerit gidiş, dört
şerit geliş yol yap-işlet-devret modeliyle ihale edilmiş, toplam 7 milyar
yatırım tutarındaki bu büyük proje de -sadece üç buçuk yıllık işletme
süresiyle- 8 teklif içerisinde üç buçuk yıl teklifle bağlanmıştır. (AK PARTİ
sıralarından alkışlar) Bu ne anlama geliyor? 7 milyarlık yatırım yapılacak
-devletten yapılmayacak bu yatırım- üç buçuk yıl işletecek ve devlete geri
verecek.
MAHMUT
TANAL (İstanbul) – İhaleyi kim aldı?
MUSA
ÇAM (İzmir) – İhaleyi kim aldı Sayın Başbakanım?
BAŞBAKAN
BİNALİ YILDIRIM (Devamla) – İhaleyi kimin aldığına bakar, görürsünüz. (AK PARTİ
sıralarından alkışlar) Herkesin gözü önünde. Merak ediyorsanız Karayollarına
müracaat edin, ihaleyi kimin aldığını görürsünüz. 
MUSA
ÇAM (İzmir) – Hazır gelmişken söyleyin. 
BAŞBAKAN
BİNALİ YILDIRIM (Devamla) – Musa, acele etme, daha siftah, yeni başladık, niye
sabırsızlanıyorsun? (AK PARTİ sıralarından alkışlar) Bekle, daha çok
muhabbetimiz olacak. 
MUSA
ÇAM (İzmir) – Yok, dinliyorum, merak ettik. 
BAŞBAKAN
BİNALİ YILDIRIM (Devamla) – Evet, Hükûmetimizin temel önceliği olan üretim,
büyüme, istihdam daha fazla ve daha nitelikli özel sektör yatırımlarıyla
desteklenecek. Gerek yurt içi gerekse uluslararası yatırımların artması için
uygun ortam ve destekleyici mekanizmalara hız verilecek. İş ve yatırım
ortamının gelişmesine yönelik dönüşüm programlarını hızlandıracağız. 
Hükûmet
olarak en önemli gördüğümüz alanlardan biri de istihdamdır. Amacımız, yeni
dönemde daha fazla işsize iş bulmak olacaktır. Bunun yolu da yatırımların
hızlandırılması, özellikle, özel sektörün cazip bulmadığı alanlarda kamunun
oluşturacağı özel mekanizmalarla oraya yatırım götürülmesi ve istihdam alanı
oluşturulması olacak. Bu bağlamda, doğu ve güneydoğu başta olmak üzere,
ülkemizin yatırım açığı bulanan bölgelerinde yeni bir programla, devlet eliyle,
özel sektör iş birliğiyle bu yatırımlar hayata geçecek, burada istihdam alanı
oluşturulacak, gençlerimizin terör örgütünün ağına düşmesine engel olunacak.
(AK PARTİ sıralarından alkışlar) 
Sayın
Başkan, değerli milletvekilleri; 65’inci Hükûmet olarak ülkemizin ekonomik ve
sosyal kalkınmasının yenilikçi üretimden geçtiğine inanıyoruz. Geçmiş
iktidarlar döneminde bilgiye dayalı, rekabetçi bir ekonomiye geçiş için kaynak
altyapısını oluşturma gayretinde olduk. Bilim, teknoloji, yenilik ülkemiz
ekonomisinde kritik bir role sahiptir. Bu alanlarda yapacağımız atılımların
ülkemize rekabet üstünlüğü getireceğini ve sürdürülebilir sosyoekonomik
gelişmeyi sağlayacağını biliyoruz. Yeni dönemde AR-GE ve yenilik
faaliyetlerinin daha da artırılmasına yönelik kurumlar arasında koordinasyon
güçlendirilecek ve etkinliği artırılacaktır. Dışa bağımlılığın yüksek olduğu
sektörlerde yerli ürün, yerlileştirme ve millîleştirmeye çok daha fazla önem
vereceğiz. Bu bağlamda, havacılık ve uzay sanayimizi oluşturacak altyapı
çalışmalarını başlattık. Pek yakında yüce Meclisin gündemine Türkiye uzay
ajansı kuruluş kanununu getireceğiz, böylece, yerli uydumuzu, yerli uçağımızı,
yerli silah ve mühimmatımızı yapmak için önemli bir altyapıyı hazırlamış
olacağız. (AK PARTİ sıralarından alkışlar) Bugün AK PARTİ iktidarları döneminde
savunma sanayisine yapılan yatırım 30 milyar doları aşmıştır, AK PARTİ
iktidarından önce sadece 2 milyar dolardı. Savunma sanayisinde yerlileştirme ve
millîleştirme oranı yüzde 20’lerin altındayken AK PARTİ iktidarları döneminde,
bugün, yüzde 50’lerin üzerine çıkmıştır. (AK PARTİ sıralarından alkışlar) İşte,
gerçek yerli sanayiyi, millî sanayiyi desteklemek bu olsa gerek.
Sayın
Başkan, değerli milletvekilleri; zamanımın…
MUSA
ÇAM (İzmir) – Sayın Başbakan, Van Çaldıran’da şu anda 4 şehidimiz var. Şu
andaki haberlere dayanarak.
BAŞBAKAN
BİNALİ YILDIRIM (Devamla) – Evet, şehidimiz var, doğru. Onlar vatanın ve
milletin bağımsızlığı için hayatlarını ortaya koyan fidanlarımız. Onlar bizim
kalbimizdedir. (AK PARTİ ve Bakanlar Kurulu sıralarından alkışlar)
MUSA
ÇAM (İzmir) – Onlara önlem almayacak mıyız?
BAŞBAKAN
BİNALİ YILDIRIM (Devamla) – Bu ülkeyi bölmeye çalışan kim olursa olsun tek bir
terörist kalıncaya kadar bu mücadelemiz kararlılıkla devam edecek. (AK PARTİ ve
Bakanlar Kurulu sıralarından alkışlar) Şehitlerimize Allah’tan rahmet
diliyorum. 
ÖZKAN
YALIM (Uşak) – Tek bir terörist kalmayıncaya kadar.
EKONOMİ
BAKANI NİHAT ZEYBEKCİ (Denizli) – Bir tane kalsın, sana numune olsun diyor.
BAKİ
ŞİMŞEK (Mersin) – “Tek bir terörist kalmayıncaya kadar.” “Kalıncaya kadar” değil.

ÖZKAN
YALIM (Uşak) – Kalmayıncaya kadar.
GÖKCEN
ÖZDOĞAN ENÇ (Antalya) – Dokunulmazlıklara “Hayır.” verenler konuşmasın. 
BAŞKAN
– Lütfen müdahale etmeyin.
Buyurun
Beyefendi.
BAŞBAKAN
BİNALİ YILDIRIM (Devamla) – Sayın Başkan, değerli milletvekilleri; tarımsal
desteklerimizi şekillendirirken ülkemizin arz dengesi, dış ticaret
politikalarını dikkate alacağız. Tarımsal desteklemelerde ürün desteği, su
potansiyeli uyumunu gözeterek sertifikalı üretim yöntemine geçeceğiz. Tarım
sigorta kapsamını daha da yaygınlaştıracağız. 
Sulanan
arazi varlığının nihai hedefi olan 8,5 milyon hektara ulaştırılması sağlanacak,
özellikle su tasarrufuna imkân sağlayan basınçlı modern sulama sistemleri
hızlandırılacak. Su yönetimi ve fiyatlandırma sistemini tasarrufu arttırıcı bir
yaklaşımla yeniden ele alacağız. Sulama birliklerinin sorunlarını kökten
çözecek tedbirleri hayata geçireceğiz. 
GAP’ta
büyük oranda tamamlamış olduğumuz ana kanallar ve su dağıtım şebekeleri
inşaatlarına devam edeceğiz. Orta vadede GAP sulamalarının tamamı olan 10
milyon 580 bin dekarın tamamı sulanmış hâle gelecek. Sulamalar tamamlandığında
GAP, gıda üreten ve dünyaya ihraç eden üretim ve ihracat merkezine dönüşecek. 
Konya
Ovası Projesi, malum olduğu üzere Mavi Tünel’le birlikte başlamış durumda ve
dağıtım şebekeleriyle Konya Ovası’nda şu ana kadar 9 milyon 240 bin hektar
arazi sulanır hâle gelmiştir. 2019 yılına kadar 11 milyon dekar arazinin tamamı
sulanmış olacak. 14 ili kapsayan Doğu Anadolu Projesi 2019 yılında 2,3 milyon
dekar araziyi daha suyla buluşturacaktır. 
Sayın
Başkan, değerli milletvekilleri; enerji nihai tüketiciye sürekli, kaliteli,
güvenli, uygun maliyette ve enerji temininde kaynak bölge çeşitlendirmesi
esasıyla gerçekleştirilecek.
Enerji
konusunda son on dört yılda yaptığımız şudur: Kurulu gücümüzü 2 katına
çıkardık, tüketim miktarımızı da 2 katına çıkardık, yüzde 100 artırdık. (AK
PARTİ ve Bakanlar Kurulu sıralarından alkışlar) Yani 36 bin megavattan 72 bin
megavata kurulu gücü çıkardık, çeşitlendirmede yüzde 143 artış sağladık, kullanım
miktarını da 130 milyar kilovatsaatten 264 milyar kilovatsaate çıkardık.
“Türkiye büyümüyor.” diyenlere en güzel cevap bu. (AK PARTİ ve Bakanlar Kurulu
sıralarından alkışlar) Enerji tüketimi demek, büyümek demek. 
Sayın
Başkan, değerli milletvekilleri; ulaştırma konusuna geldim. Burayı atlayım
isterseniz… (AK PARTİ ve Bakanlar Kurulu sıralarından alkışlar) Zamanımız da
azaldı. 
Yani
memleketin her köşesinde yollardan geliyorsunuz, bölünmüş yolları görüyorsunuz,
havalimanlarını görüyorsunuz, hızlı treni görüyorsunuz. Yolları böldük…
HÜSEYİN
ŞAHİN (Bursa) – Hızlı trenle geldik Başbakanım.
ÖMER
FETHİ GÜRER (Niğde) – Niğde’de yok Sayın Başbakan.
BAŞBAKAN
BİNALİ YILDIRIM (Devamla) – Yolları böldük, hayatları birleştirdik. (AK PARTİ
ve Bakanlar Kurulu sıralarından alkışlar) Yolları böldük, milleti birleştirdik.

MUSA
ÇAM (İzmir) – Tren kazalarını da söyle Sayın Başbakan, tren kazalarını da…
HAYDAR
AKAR (Kocaeli) – Kazaları söyle…
BÜLENT
TURAN (Çanakkale) – Kıskanıyorlar Sayın Başbakan.
BAŞBAKAN
BİNALİ YILDIRIM (Devamla) – Havayolunu halkın yolu yaptık. (AK PARTİ ve
Bakanlar Kurulu sıralarından alkışlar) 14 Mayıs…
MUSA
ÇAM (İzmir) – Pamukova’daki kazaları da söyleyin.
HAYDAR
AKAR (Kocaeli) – Halkın markasını kaldırdınız Sayın Başbakan. 
BAŞBAKAN
BİNALİ YILDIRIM (Devamla) – Değerli arkadaşlar… 
HAYDAR
AKAR (Kocaeli) – Günde 30 bin kişi seyahat ediyordu, ayda 19 bin kişiye düştü.
GÖKCEN
ÖZDOĞAN ENÇ (Antalya) – Haydar Bey, Başbakan konuşuyor!
BAŞBAKAN
BİNALİ YILDIRIM (Devamla) – Haydar… Haydar…
HAYDAR
AKAR (Kocaeli) – Günde 30 bin kişi seyahat ediyordu Adapazarı-İstanbul
arasında, ayda 19 bin kişiye düştü. Üç yılda söz verdiniz…
BAŞKAN
– Sayın milletvekilleri…
BAŞBAKAN
BİNALİ YILDIRIM (Devamla) – Haydar, merhaba… Merhaba… (AK PARTİ sıralarından
alkışlar) 
HAYDAR
AKAR (Kocaeli) – Merhaba Sayın Başbakanım, hayırlı olsun.
BAŞKAN
– Lütfen devam edin.
BAŞBAKAN
BİNALİ YILDIRIM (Devamla) - Bak, hazırlığını iyi yap.
HAYDAR
AKAR (Kocaeli) – Tamam.
BAŞBAKAN
BİNALİ YILDIRIM (Devamla) – Bak, hazırlığını iyi yap, seninle işimiz var. Hadi
bakalım.
HAYDAR
AKAR (Kocaeli) – Peki Sayın Başbakan.
BAŞBAKAN
BİNALİ YILDIRIM (Devamla) – Şimdi, değerli arkadaşlar, ulaştırma… Yani geçelim…
ÖZKAN
YALIM (Uşak) – Geçmeyelim…
BAŞBAKAN
BİNALİ YILDIRIM (Devamla) – 14 Ağustos 2013… Bir şey söyleyeceğim arkadaşlar,
bu önemli. 14 Ağustos 2013’te Türkiye’de bir şey oldu. IMF’ye son kuruş
borcumuzu ödedik. (AK PARTİ sıralarından alkışlar) 
BÜLENT
TURAN (Çanakkale) – Haydar duysun, Haydar!
BAŞBAKAN
BİNALİ YILDIRIM (Devamla) - Yetmez…
HAYDAR
AKAR (Kocaeli) – Sayın Başbakan, IMF’ye borcumuzu ödedik, doğru.
BAŞKAN
– Lütfen müdahale etmeyin Haydar Bey.
BAŞBAKAN
BİNALİ YILDIRIM (Devamla) – Bir dakika…
HAYDAR
AKAR (Kocaeli) – Ne kadar borçlandık? Grup başkan vekili bana söylemenizi
söyledi, ben de soruyorum…
BAŞBAKAN
BİNALİ YILDIRIM (Devamla) – Haydar… Haydar…
HAYDAR
AKAR (Kocaeli) – IMF’ye öderken borcumuzu ne kadar borçlandık, onu da söyleyin
lütfen.
BAŞBAKAN
BİNALİ YILDIRIM (Devamla) – Dinle… Dinle…
HAYDAR
AKAR (Kocaeli) – Peki, dinliyorum, buyurun. 
BAŞBAKAN
BİNALİ YILDIRIM (Devamla) – Dinle ya, sabret.
HAYDAR
AKAR (Kocaeli) – Ama grup başkan vekiliniz “Haydar’a söyleyin.” dedi.
BAŞKAN
– Sayın milletvekilleri, lütfen insicamı bozmayınız. Lütfen… Müzakere yapılacak
efendim. 
Teşekkür
ediyorum.
HAYDAR
AKAR (Kocaeli) – Bir sıkıntı yok Sayın Başkan.
BAŞBAKAN
BİNALİ YILDIRIM (Devamla) – Sağ olun Sayın Başkan.
Başka
ne oldu arkadaşlar o gün? Yavuz Sultan Selim… Dünyanın en geniş köprüsünün
ihalesini yaptık. Başka ne oldu? Dünyanın en büyük havalimanının ihalesini yaptık.
Başka ne oldu? Türkiye’de 1880’den beri faiz oranı 4,6’ya düştü, yüz yıldan
daha fazla. Ama bu birilerini rahatsız etti ve hemen arkadan Gezi olayları
başladı. Gezi olayları sonunda Gezi olaylarıyla ilgili talepler neydi? “Üçüncü
köprüyü yapmayın, üçüncü havalimanını yapmayın.” 
MUSA
ÇAM (İzmir) – Ne alakası var, yapmayın! Alakası yok.
HAYDAR
AKAR (Kocaeli) – Yok Sayın Başbakan.
BAŞBAKAN BİNALİ YILDIRIM (Devamla) - Buraya getirilip
verilen, o sivil dayanışma örgütünün getirip verdiği mektupta bunlar var
arkadaşlar, ne çabuk unuttunuz. 
MUSA
ÇAM (İzmir) – Hiç alakası yok, yapmayın öyle. Taksim’i herkes biliyor.
BAŞBAKAN
BİNALİ YILDIRIM (Devamla) – “Köprüyü yapmayın, havalimanını yapmayın…” Peki,
Kanal İstanbul’u yapalım mı?
MUSA
ÇAM (İzmir) – Kanal İstanbul’u konuşalım.
BAŞBAKAN
BİNALİ YILDIRIM (Devamla) – İtirazınız var mı?
MUSA
ÇAM (İzmir) – İtirazımız var, tabii ki var.
BAŞBAKAN
BİNALİ YILDIRIM (Devamla) – Daha ne söylüyorsun? Ben de onu söylüyorum. (AK
PARTİ sıralarından alkışlar)
MUSA
ÇAM (İzmir) – İtirazımız var tabii, kanala itirazımız var. 
BAŞBAKAN
BİNALİ YILDIRIM (Devamla) – E, ben de onu söylüyorum Musa, tamam.
MUSA
ÇAM (İzmir) – Birinci köprüye, ikinci köprüye karşı değiliz; biçim ve şekline,
yerlerine karşıyız.
BAŞBAKAN
BİNALİ YILDIRIM (Devamla) – Eyvallah.
ÖZKAN YALIM
(Uşak) – Nasıl eyvallah! Dünyanın en pahalı köprüsü Sayın Başbakan!
BAŞKAN – Değerli
milletvekilleri, lütfen insicamı bozmayın.
BAŞBAKAN
BİNALİ YILDIRIM (Devamla) – Arkadaşlar, en pahalı hizmet, olmayan hizmettir;
bunu böyle bilelim. (AK PARTİ sıralarından alkışlar) Şimdi…
ÖZKAN
YALIM (Uşak) – Türkiye Cumhuriyeti vatandaşını soydunuz! Yazık değil mi
millete! (AK PARTİ sıralarından gürültüler)
BAŞKAN
– Değerli milletvekilleri…
Sayın
Başbakan, lütfen müsaade eder misiniz.
BAŞBAKAN
BİNALİ YILDIRIM (Devamla) – Evet, teşekkür ederim.
BAŞKAN
– Değerli milletvekilleri, lütfen insicamı bozmayınız. Müzakere sadedinde
düşüncelerinizi ifade edersiniz. 
Sayın
Başbakanı sükûnetle dinleyelim efendim.
Teşekkür
ediyorum.
Buyurun.

BAŞBAKAN
BİNALİ YILDIRIM (Devamla) – Evet, Sayın Başkan, değerli milletvekilleri;
konuşmamı toparlıyorum, zaman ilerledi. 
AKIN
ÜSTÜNDAĞ (Muğla) – Darbe konusunda bir şey söylemediniz, sivil darbe konusunda.
BAŞBAKAN
BİNALİ YILDIRIM (Devamla) – Nasıl olsa müzakereler yapacağız, o esnada da daha
fazla detayı konuşma imkânımız olacak. 
Önümüzdeki
dönemde aziz milletimize hizmet etmek, Meclisimizin güvenini boşa çıkarmamak
için aralıksız, durmadan, yılmadan çalışacağız; bunun sözünü veriyoruz. Bu
dönem de ülkemizin ihtiyaç duyduğu yatırım ve icraatları birer birer, bugüne
kadar olduğu gibi bundan sonra da hayata geçireceğiz. 65’inci Hükûmet icraatta
kalite ve hızın artacağı, halkımızın beklediği çalışmaların geciktirilmeden
yapılacağı, gerekli adımların atılacağı bir hükûmet olacak, tıpkı önceki AK
PARTİ hükûmetleri gibi. Yeni dönemde de reformcu bakış açımızı aynen devam
ettireceğiz ve ülkenin önündeki, ülkenin ilerlemesini yavaşlatan bütün hukuki
ve idari engelleri ortadan kaldıracağız. Son on dört yıldaki başarılarımızı geleceğe
yönelik hedeflerimize ulaştırma inancımız tamdır, yaptıklarımız
yapacaklarımızın teminatıdır. (AK PARTİ sıralarından alkışlar) 
Hükûmet
programında belirttiğimiz hedeflerimiz yol haritamızı oluştururken dünyada ve
Türkiye'deki gelişmeleri dikkate alacak şekilde sürekli dinamik bir yaklaşım
içinde olacağız. Tüm vatandaşlarımızı kucaklayan bir anlayışla çalışmalar devam
edecek. Hükûmetimiz aziz milletimizden, yüce Meclisimizden gerekli güveni ve
desteği alacağından emindir. Meclisimize, Meclisimizin güveninin tam olacağına
inancımız vardır.
Gerçekleştireceğimiz
icraatlarla Türkiye'de üretimi, üretkenliği, refahı daha da üst seviyelere
çıkaracağız. İnsanlarımızın daha sağlıklı, eğitimli, huzur içinde olması, daha
iyi şartlarda yaşam standartlarına kavuşması yanında, devletine, birbirlerine
ve kendilerine güvenen bireyler hâline gelmesi bizim siyasetteki varlık
sebebimiz olacak.
Büyük
Türkiye hedefimize ulaşma yolunda 65’inci Hükûmetin milletimize hayırlı, uğurlu
olmasını diliyorum. “Gayret bizden, tevfik Cenab-ı Mevla’mdan.” diyor, hepinizi
saygıyla selamlıyorum. (AK PARTİ ve Bakanlar Kurulu sıralarından ayakta
alkışlar)
BAŞKAN
– Çalışmalarınızın ve neticelerinin hayırlara vesile olması niyaz ve
temennisiyle teşekkür ederim Sayın Başbakan. 
Sayın
milletvekilleri, Bakanlar Kurulunun Programı Sayın Başbakan tarafından Genel
Kurula sunulmuştur. 
Anayasa’nın
110’uncu ve İç Tüzük’ün 124’üncü maddeleri, Bakanlar Kurulu Programı üzerindeki
görüşmelerin programın okunmasından iki tam gün geçtikten sonra yapılmasını
öngörmektedir. 
Buna
göre, program üzerindeki görüşmeler 27 Mayıs 2016 Cuma günü saat 15.00’te
yapılacaktır. 
Bakanlar
Kurulu Programı’nı görüşmek için, alınan karar gereğince 27 Mayıs 2016 Cuma
günü saat 15.00’te toplanmak üzere birleşimi kapatıyorum. 
Kapanma Saati: 19.13



