



TBMM Tutanak Müdürlüðü




 TÜRKİYE BÜYÜK MİLLET MECLİSİ
TUTANAK DERGİSİ

94’üncü Birleşim
28 Mayıs 2014 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER



I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Adana Milletvekili Necdet Ünüvar'ın, Azerbaycan
Cumhuriyeti’nin 96’ncı kuruluş yıl dönümüne ilişkin gündem dışı konuşması
2.- Samsun Milletvekili Cemalettin Şimşek'in, Karadeniz
Bölgesi’nde yaşanan don olaylarına ilişkin gündem dışı konuşması
3.- Ankara Milletvekili Aylin Nazlıaka'nın, Ankara’nın
sembollerine ilişkin gündem dışı konuşması
V.- AÇIKLAMALAR
1.- Kayseri Milletvekili Yusuf Halaçoğlu'nun,
Azerbaycan Cumhuriyeti’nin 96’ncı kuruluş yıl dönümüne ilişkin açıklaması
2.- İstanbul Milletvekili Mehmet Akif Hamzaçebi'nin,
Azerbaycan Cumhuriyeti’nin kuruluşunun 96’ncı, Bülent Ecevit’in doğumunun
89’uncu ve Sayıştayın kuruluşunun 152’nci yıl dönümlerine ilişkin açıklaması
3.- Konya Milletvekili Ayşe Türkmenoğlu'nun, Azerbaycan
Cumhuriyeti’nin 96’ncı kuruluş yıl dönümüne ve Konya’da açılışı yapılan 12’nci
Uluslararası Tarım, Tarımsal Mekanizasyon ve Tarla Teknolojileri Fuarı’na
ilişkin açıklaması
4.- İstanbul Milletvekili Mihrimah Belma Satır'ın,
Azerbaycan Cumhuriyeti’nin 96’ncı kuruluş yıl dönümüne ilişkin açıklaması
5.- Artvin Milletvekili Uğur Bayraktutan'ın, Sarp Sınır
Kapısı’nda yaşanan sorunlara ve Batum Havaalanı’ndan Ankara seferlerinin
başlatılması gerektiğine ilişkin açıklaması
6.- Tekirdağ Milletvekili Candan Yüceer'in, Bülent
Ecevit’in doğumunun 89’uncu yıl dönümüne ve taşeron işçilerinin durumuna
ilişkin açıklaması
7.- Balıkesir Milletvekili Namık Havutça'nın, Adalet
Bakanı Bekir Bozdağ’ın, Anayasa Mahkemesi üyelerinin nasıl karar vermesi
yönündeki telkinleriyle Anayasa suçu işlediğine ve Soma’daki maden kazasından
yaralı kurtulan Balıkesirli maden işçilerinin bugüne kadar hiçbir yardım
alamadıklarına ilişkin açıklaması
8.- Ankara Milletvekili Özcan Yeniçeri'nin, PKK’nın
güneydoğuda açılım adına yaptıklarına karşı, AKP Hükûmetinin teröristlere
müdahale etmediğine ilişkin açıklaması
9.- Adana Milletvekili Ali Halaman'ın, ilgili
bakanlıkların, ithal buğday girişini engelleyerek buğday piyasasının oluşmasına
yardımcı olmaları gerektiğine ilişkin açıklaması
10.- İstanbul Milletvekili Tülay Kaynarca'nın, Azerbaycan
Cumhuriyeti’nin kuruluşunun 96’ncı ve İstanbul’un fethinin 561’inci yıl
dönümlerine ilişkin açıklaması
11.- Mersin Milletvekili Aytuğ Atıcı'nın, Başbakanın,
Alevi inancını kötüleyerek kışkırtma ve kutuplaştırma yaptığına ve kendisini
daha insancıl davranmaya davet ettiğine ilişkin açıklaması
12.- Kahramanmaraş Milletvekili Mesut Dedeoğlu'nun,
Kahramanmaraş’ın ilçelerinde yolların ve altyapının yenilenmesi gerektiğine
ilişkin açıklaması
13.- İstanbul Milletvekili Kadir Gökmen Öğüt'ün,
Kızılay İstanbul Şube Başkanı İlhami Yıldırım’ın, Twitter hesabından Uğur
Kurt’un ölümüyle ilgili yazdığı sözler nedeniyle istifa etmesi gerektiğine
ilişkin açıklaması
14.- Manisa Milletvekili Sakine Öz'ün, Hükûmeti, kadına
karşı şiddeti aile çatısı altında mazur göstermeyecek somut önlemler almaya
davet ettiğine ilişkin açıklaması
15.- İstanbul Milletvekili Mahmut Tanal'ın, Hükûmetin
ve İstanbul Büyükşehir Belediyesinin, İstanbul’un Üsküdar ilçesi Yavuztürk
Mahallesi’nin ve Maltepe ilçesi Gülsuyu, Gülensu ve Başıbüyük Mahallelerinin
ulaşımla ilgili sorunlarını çözmesi gerektiğine ilişkin açıklaması
16.- Malatya Milletvekili Öznur Çalık'ın, 27 Mayıs 1960
askerî darbesinin 54’üncü yıl dönümüne ve darbelerin bir kez daha yaşanmamasını
temenni ettiğine ilişkin açıklaması
17.- Kocaeli Milletvekili Mehmet Hilal Kaplan'ın,
Kocaeli’de çalışan taşeron işçilerinin sorunlarına ilişkin açıklaması
18.- Çanakkale Milletvekili Ali Sarıbaş'ın, 24/5/2014
tarihinde Çanakkale ve ilçelerinde meydana gelen deprem sonrası yaşanan
sorunlara ilişkin açıklaması
19.- İstanbul Milletvekili Ali Özgündüz'ün, Azerbaycan
Cumhuriyeti’nin 96’ncı kuruluş yıl dönümüne ilişkin açıklaması
20.- İzmir Milletvekili Musa Çam'ın, Sağlık Bakanı
Mehmet Müezzinoğlu’nun biber gazıyla ilgili sözlerini kınadığına ve kendisini
daha dikkatli cümleler kullanmaya davet ettiğine ilişkin açıklaması
21.- Elâzığ Milletvekili Sermin Balık'ın, Sayıştayın
kuruluşunun 152’nci ve Azerbaycan Cumhuriyeti’nin kuruluşunun 96’ncı yıl
dönümlerine ilişkin açıklaması
22.- Manisa Milletvekili Özgür Özel'in, Bülent
Ecevit’in doğumunun 89’uncu yıl dönümüne ilişkin açıklaması
23.- Amasya Milletvekili Ramis Topal'ın, Amasya’nın
köylerinin yol ve içme suyu sorunlarına ilişkin açıklaması
24.- Ankara Milletvekili Mehmet Emrehan Halıcı'nın,
Bülent Ecevit’in doğumunun 89’uncu yıl dönümüne ilişkin açıklaması
25.- Ardahan Milletvekili Ensar Öğüt'ün, Isparta
Milletvekili Süreyya Sadi Bilgiç’in CHP grup önerisi üzerinde yaptığı konuşmasındaki
bazı ifadelerine ilişkin açıklaması
26.- Mersin Milletvekili Aytuğ Atıcı'nın, CHP Grubunun
önergeleri görüşülürken Meclis TV’de ses problemi yaşandığına ve Başkanlıktan
gereğinin yapılmasını rica ettiğine ilişkin açıklaması
27.- Mersin Milletvekili Aytuğ Atıcı'nın, Gümüşhane
Milletvekili Kemalettin Aydın’ın 454 sıra sayılı Meclis Araştırması Komisyonu
Raporu üzerinde AK PARTİ Grubu adına yaptığı konuşmasındaki bazı ifadelerine
ilişkin açıklaması
28.- Mersin Milletvekili Aytuğ Atıcı'nın, Sağlık Bakanı
Mehmet Müezzinoğlu’nun 454 sıra sayılı Meclis Araştırması Komisyonu Raporu üzerinde
Hükûmet adına yaptığı konuşmasındaki bazı ifadelerine ilişkin açıklaması
29.- İstanbul Milletvekili Mehmet Akif Hamzaçebi'nin,
AK PARTİ Grubunun 454 sıra sayılı Meclis Araştırması Komisyonu Raporu
üzerindeki görüşmelerin devam etmesi için verdikleri önergenin asıl nedeninin,
maden iş kolundaki taşeron işçiliğinin kaldırılmasını hedefleyen kanun
teklifinin görüşülmesini engellemek olduğuna ilişkin açıklaması
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Erzincan Milletvekili Muharrem Işık ve 23
milletvekilinin, kara paranın ekonomiye getirdiği olumsuz etkilerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/954)
2.- Bolu Milletvekili Tanju Özcan ve 24
milletvekilinin, süt ve süt ürünleri sektörünün sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/955)
3.- Aydın Milletvekili Bülent Tezcan ve 23
milletvekilinin, güvenlik kuvvetlerince uygulanan orantısız gücün nedenlerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/956)
VII.- ÖNERİLER
A) Siyasî Parti Grubu Önerileri
1.- CHP Grubunun, Ardahan Milletvekili Ensar Öğüt ve
arkadaşları tarafından, değerli taşlar vergiye tabi olmazken çiftçilerin
kullandığı yakıttan yüksek oranda vergi alınmasının nedenlerinin araştırılarak
üreticilerimizin sorunlarının giderilmesi konusunda alınması gereken önlemlerin
tespiti amacıyla 6/5/2014 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 28 Mayıs 2014
Çarşamba günkü birleşiminde sunuşlarda okunmasına ve görüşmelerinin aynı
tarihli birleşiminde yapılmasına ilişkin önerisi 
VIII.- SATAŞMALARA İLİŞKİN KONUŞMALAR
1.- Aydın Milletvekili Ali Uzunırmak'ın, Isparta
Milletvekili Süreyya Sadi Bilgiç’in CHP grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
2.- Manisa Milletvekili Özgür Özel'in, Isparta
Milletvekili Süreyya Sadi Bilgiç’in CHP grup önerisi üzerinde yaptığı konuşması
sırasında şahsına sataşması nedeniyle konuşması
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Komisyonlardan Gelen Diğer İşler
1.- İstanbul Milletvekili Halide İncekara ve 27
Milletvekilinin; Konya Milletvekili Kerim Özkul ve 25 Milletvekilinin; Ankara
Milletvekili Tülay Selamoğlu ve 21 Milletvekilinin; Adana Milletvekili Ali
Halaman ve 20 Milletvekilinin; Yalova Milletvekili Temel Coşkun ve 23
Milletvekilinin; BDP Grubu adına Grup Başkanvekili Şırnak Milletvekili Hasip
Kaplan’ın ve Yalova Milletvekili Muharrem İnce ve 22 Milletvekilinin; Üstün
Yetenekli Çocukların Keşfi, Eğitimleriyle İlgili Sorunların Tespiti ve Ülkemizin
Gelişimine Katkı Sağlayacak Etkin İstihdamlarının Sağlanması Amacıyla Bir
Meclis Araştırması Açılmasına İlişkin Önergeleri ve Meclis Araştırması
Komisyonu Raporu (10/136, 176, 177, 178, 179, 180, 181) (S. Sayısı: 427)
2.- İstanbul Milletvekili Ferit Mevlüt Aslanoğlu ve 22
Milletvekilinin; Tokat Milletvekili Reşat Doğru ve 20 Milletvekilinin; Mersin
Milletvekili Aytuğ Atıcı ve 26 Milletvekilinin; Tekirdağ Milletvekili Candan
Yüceer ve 24 Milletvekilinin; İstanbul Milletvekili Mahmut Tanal ve 24
Milletvekilinin; İzmir Milletvekili Hülya Güven ve 22 Milletvekilinin; Mersin
Milletvekili MHP Grup Başkanvekili Mehmet Şandır ve 19 Milletvekilinin; Ankara
Milletvekili Cevdet Erdöl ve 37 Milletvekilinin; Bingöl Milletvekili İdris
Baluken ve 22 Milletvekilinin ve Mersin Milletvekili Aytuğ Atıcı ve 20 Milletvekilinin;
Sağlık Çalışanlarına Yönelik Artan Şiddet Olaylarının Araştırılarak Alınması
Gereken Önlemlerin Belirlenmesi Amacıyla Bir Meclis Araştırması Açılmasına
İlişkin Önergeleri ve Meclis Araştırması Komisyonu Raporu (10/49, 113, 118,
252, 253, 254, 255, 256, 257, 258) (S. Sayısı: 454)
X.- YAZILI SORULAR VE CEVAPLARI
1.- İzmir Milletvekili Rahmi Aşkın Türeli'nin, Merkez
Bankası tarafından faizlerin yükseltilmesi kararı alınmasına ilişkin sorusu ve
Başbakan Yardımcısı Ali Babacan’ın cevabı (7/42462)
2.- Ankara Milletvekili Aylin Nazlıaka'nın, Bilgi
Edinme Hakkı Kanunu kapsamında yapılan başvurulara ilişkin sorusu ve Gümrük ve
Ticaret Bakanı Hayati Yazıcı’nın cevabı (7/42620)
3.- Ankara Milletvekili Aylin Nazlıaka'nın, görevden
alınan ve görev yeri değiştirilen bürokratlara,
Siber saldırılara ve alınan önlemlere, 
İlişkin soruları ve Gümrük ve Ticaret Bakanı Hayati
Yazıcı’nın cevabı (7/42621), (7/42624)
4.- Manisa Milletvekili Özgür Özel'in, kuru üzüm
ihracına ilişkin sorusu ve Gümrük ve Ticaret Bakanı Hayati Yazıcı’nın cevabı
(7/42622)
5.- Adana Milletvekili Ümit Özgümüş'ün, Suriye'den
ülkeye kaçak akaryakıt sokulduğu iddiasına ilişkin sorusu ve Gümrük ve Ticaret
Bakanı Hayati Yazıcı’nın cevabı (7/42626)
6.- İstanbul Milletvekili Mustafa Sezgin Tanrıkulu'nun,
bağlı kurum ve kuruluşlarda çalışan taşeron işçilere ve taşeron işçilerin
kadroya alınmasına ilişkin sorusu ve Gümrük ve Ticaret Bakanı Hayati Yazıcı’nın
cevabı (7/42627)
7.- Artvin Milletvekili Uğur Bayraktutan'ın, Sarp Sınır
Kapısı’nda yaşanan yoğunluğa ilişkin sorusu ve Gümrük ve Ticaret Bakanı Hayati
Yazıcı’nın cevabı (7/42914)
8.- Artvin Milletvekili Uğur Bayraktutan'ın, Borçka
Muratlı Sınır Kapısı’nın açılmasına ilişkin sorusu ve Gümrük ve Ticaret Bakanı Hayati
Yazıcı’nın cevabı (7/42915)
9.- Kütahya Milletvekili Alim Işık'ın, seçim dönemleri
öncesinde taşeron şirketler aracılığıyla işçi alımlarının artış gösterdiği
iddialarına ilişkin sorusu ve Gümrük ve Ticaret Bakanı Hayati Yazıcı’nın cevabı
(7/43087)
10.- Ankara Milletvekili Aylin Nazlıaka'nın, 2011-2014
yılları arasında şube müdürü ve üzerindeki yönetici personel hakkında açılan
davalara ilişkin sorusu ve Gümrük ve Ticaret Bakanı Hayati Yazıcı’nın cevabı
(7/43091)

28 Mayıs 2014 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Şükran Güldal MUMCU
KÂTİP ÜYELER: Fehmi KÜPÇÜ (Bolu), Mine LÖK BEYAZ (Diyarbakır)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 94’üncü Birleşimini açıyorum.
III.- YOKLAMA

BAŞKAN –
Elektronik cihazla yoklama yapacağız.
Yoklama için üç
dakika süre veriyorum.
(Elektronik
cihazla yoklama yapıldı)
BAŞKAN – Toplantı yeter sayısı
vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Gündem dışı ilk söz, Azerbaycan
Cumhuriyeti kuruluş günü nedeniyle söz isteyen Adana Milletvekili Necdet
Ünüvar’a aittir.
Buyurunuz Sayın Ünüvar. (AK PARTİ
sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Adana Milletvekili Necdet Ünüvar'ın, Azerbaycan
Cumhuriyeti’nin 96’ncı kuruluş yıl dönümüne ilişkin gündem dışı konuşması

NECDET ÜNÜVAR
(Adana) – Sayın Başkan, değerli milletvekilleri; hepinizi saygıyla
selamlıyorum.
Bugün 28 Mayıs,
Azerbaycan Cumhuriyeti’nin 96’ncı kuruluş yıl dönümü münasebetiyle gündem dışı
söz almış bulunuyorum. 
Değerli
milletvekilleri, acılarla dolu o dönemi kısaca hatırlarsak 1917 Bolşevik
İhtilali’nden sonra 11 Kasım 1917’de Bolşevik karşıtı Transkafkasya Komiserliği
kurulmuştu, Gürcü, Ermeni ve Türklerden oluşan bir komiserlik; Bakû’de ise Bakû
Sovyet Hükûmeti kurulmuştu. Osmanlı Devleti ile Transkafkasya Komiserliği
arasında birtakım diyaloglar oldu ama kısa zamanda Gürcüler ve Ermenilerle
sınır ihtilafı yaşanması sonucunda bu birlik dağıldı. Bu birliğin dağılmaması
için Trabzon Konferansı yapıldı, Batum Konferansı yapıldı ama en sonunda
Gürcistan Almanya himayesi altına girdi ve bu birlik dağılmış oldu. 
28 Mayıs 1918’de
ise Azerbaycan Demokratik Cumhuriyeti kuruldu. Bakû’de Sovyet işgali olduğu
için o dönemde kurulan bu cumhuriyet Tiflis’te kurulmuştu ve bu cumhuriyetin,
Azerbaycan Demokratik Cumhuriyeti’nin ilk anlaşması yine Osmanlı Devleti’yle
oldu, 4 Haziran 1918. Ama 12 Haziran 1918’de Sovyetler Bakû’den Gence’ye, daha
sonra Tiflis’ten Gence’ye gitti ve Gence’ye doğru saldırmaya başladılar. 
Almanlar,
Bolşevikler, Ermeniler, İngilizler petrolden zengin bölgenin Türklere kalmasını
arzu etmiyordu ve o yaz dönemi yani 28 Mayıstan sonra başlayan yaz dönemi
gerçekten Bakû civarında çok şiddetli tartışmaların yaşandığı bir döneme denk
geliyor. Nuri Paşa idaresinde tam 8 bin iyi yetişmiş Osmanlı ordusunun
mensupları Bakû’nün kurtuluşu için orada mücadele ettiler ve nihayetinde, 15
Eylülde Bakû kurtuldu ve 17 Eylülde de Bakû Azerbaycan Demokratik
Cumhuriyeti’nin başkenti oldu. Nuri Paşa’nın ordusundan 1.300 askerin şehit
olduğunu biliyoruz ve orada Bakü’ye gittiğimiz zaman ilk şehitlik ziyaretinde
bulunuruz ve oradaki askerlerimize Fatihalar okuruz. 
Daha sonraki
dönemde, 9 Kasımda, 3 renk, 8 köşeli yıldızdan oluşan Azerbaycan Bayrağı
oluştu. Bildiğiniz gibi, Azerbaycan Bayrağı’nın üstteki mavi rengi Türkçülüğü,
ortadaki kırmızı rengi çağdaşlaşmayı, alttaki yeşil rengi de İslamcılığı temsil
etmektedir. 
7 Aralıkta
Azerbaycan Parlamentosu kuruldu. O Parlamentonun ilk konuşmasını da Millî Şûra
Başkanı sıfatıyla Mehmet Emin Resulzade yapmıştı ve Mehmet Emin Resulzade’nin
hâlâ bütün Türk dünyası tarafından ezbere bilinen, o balkondan, 3 renkli
bayrağa hitaben “Bir kere yükselen bayrak bir daha inmez.” ifadesi hâlâ
zihinlerdedir, hâlâ dillerdedir. 
28 Mayıs
1918’de, ecdadımızın uğrunda seve seve can verdiği Azerbaycan’da, cumhuriyet
idealinin gerçekleştiği tarihî gün hâlâ hatırlanır, hâlâ Azerbaycan’da
Türklerin o dönemdeki kahramanlıkları şiirlerle, hikâyelerle, romanlarla anılır
ve gerçekten her 28 Mayısta da o şehitlikteki Azerbaycan Cumhuriyeti uğruna can
veren kardeşlerimiz anılır. 
Tabii, o
günlerden bugünlere kolay gelinmedi, bugünlerden sonra da kolay gidilmeyecek
ama Türkiye ve Azerbaycan ilişkisi, hamdolsun, şu anda son derece üst
düzeydedir. Bakınız, bugün 28 Mayıs vesilesiyle İstanbul, Ankara ve Kars’ta
resepsiyonlar düzenlenecekti. Azerbaycan Hükûmeti bu resepsiyonları iptal etti
ve resepsiyonlar için harcayacağı paraları da Soma’daki maden şehitlerinin
yakınlarına gönderecek. 
Yine, dünyanın
en büyük bayrağı Azerbaycan’da ve o bayrak Türkiye’de millî yas ilan edildikten
hemen sonra yarıya indirildi. Gerçekten biz Azerbaycan’a, dost ve kardeş
Azerbaycan’a bu anlamda teşekkür ediyoruz. 
Ben bu vesileyle
Azerbaycan Cumhuriyeti’nin kuruluşunu kutluyorum. 
Bu arada, bu
sabah Ermenistan-Azerbaycan sınırında çarpışmalarda şehit olan 2 Azerbaycanlı
şehidimize Cenab-ı Hak’tan rahmet, ağır yaralı kardeşimize de tez zamanda şifa
diliyor, Azerbaycan millî gününü kutluyor, hepinizi saygıyla selamlıyorum. (AK
PARTİ sıralarından alkışlar) 
BAŞKAN –
Teşekkür ederiz Sayın Ünüvar.
Gündem dışı
ikinci söz, Karadeniz Bölgesi’nde yaşanan don olayları hakkında söz isteyen
Samsun Milletvekili Cemalettin Şimşek’e aittir.
Buyurunuz Sayın
Şimşek. (MHP sıralarından alkışlar) 
2.- Samsun Milletvekili Cemalettin Şimşek'in, Karadeniz
Bölgesi’nde yaşanan don olaylarına ilişkin gündem dışı konuşması

CEMALETTİN
ŞİMŞEK (Samsun) – Sayın Başkan, değerli milletvekilleri; 29-31 Mart tarihleri
arasında Karadeniz Bölgesi’nde meydana gelen don afeti nedeniyle fındık
tarımının ve üreticinin uğradığı zararları dile getirmek amacıyla gündem dışı
söz aldım. Bu vesileyle hepinizi saygılarımla selamlarım.
Tabii, konuşmama
başlamadan evvel ben de Soma’da meydana gelen maden kazasında hayatını kaybeden
şehitlerimize Allah’tan rahmet, yakınlarına ve milletimize başsağlığı
diliyorum. 
Değerli
milletvekilleri, esasen bu konuşma yaklaşık bir ay kadar önce yapılacaktı ancak
birtakım olumsuzluklar nedeniyle bugüne kaldı. Gecikmiş de olsa milletimiz için
önemli bir konu olan bu konuyu, özellikle orada yaşayanlar için önemli bir konu
olan bu konuyu Meclisimize getirip çözüm üretilmesi gerektiğine inanıyorum.
Değerli
milletvekilleri, tarihî belgelerde günümüzden iki bin üç yüz yıl önce
Türkiye’nin kuzeyinde, Karadeniz kıyılarında fındık üretildiği belirtilmekte ve
fındığın son altı yüzyıldan beri Türkiye’den diğer ülkelere ihraç edildiği
bilinmektedir. Dünyanın fındık üretimi için gerekli uygun hava koşullarına
sahip birkaç ülkesinden biri olan Türkiye, toplam dünya üretiminin yüzde 75’ini
gerçekleştirmektedir. Ülkemiz dünyanın en büyük fındık üreticisi olmasının yanı
sıra fındıkta en büyük ihracatçı ülke konumuna da sahiptir. Fındık
ihracatımızda Avrupa Birliği ülkeleri en önemli yeri tutmakta ve bu ülkelerin
payı ihracatımızdaki artışa paralel olarak artış göstermektedir. AB ülkelerinin
toplam ihracatımızdaki payı yıllar itibarıyla değişmekle beraber genelde yüzde
80-85 düzeyindedir. 2013 yılı verilerine göre yaklaşık 274 bin ton fındık ihraç
edilmiş ve 1 milyar 767 milyon dolar girdi sağlanmıştır.
Değerli milletvekilleri,
Türkiye'nin millî ürünü olan fındık sektörü 29, 30, 31 Mart 2014’te don afeti
nedeniyle sarsılmış ve üretici büyük zarara uğramıştır. Öyle ki bazı bölgelerde
iki üç yıl daha ürün alınamayacağı ifade edilmektedir. Yaşanan bu olayın pek
çok sosyoekonomik etkilerinin olacağı kaçınılmazdır. Türkiye normal yıllarda
500-600 bin ton fındık üretmektedir fakat bu yıl bu rekoltenin yüzde 60-70
seviyelerinde düşeceği söylenmektedir. Fındık gibi katma değeri yüksek bir
üründeki bu rekolte kaybı bölgemiz ekonomisi açısından son derece olumsuz
sonuçlar doğuracağı gibi, bu durumdan hem üretici hem tüccar hem de fabrikacı
olumsuz etkilenecektir; ayrıca, fındığa bağlı birçok sektör de ekonomik olarak
darboğaza girecektir. En önemli ihraç ürünlerimizden olan fındıktaki rekolte
kaybı ihracatımızı da olumsuz etkileyerek ülke ekonomisine de büyük zarar
verecektir.
Değerli milletvekilleri,
arazilerini TARSİM sigortası tarafından sigorta ettiren üreticilerin zararı bir
nebze olsun karşılanacak fakat 2/B arazileri üzerinde fındık üreten ve tapu
tespitleri yapılan ancak hâlen tapusunu teslim alamadığı için ÇKS sistemine
kayıt yaptıramayan fındık üreticilerimiz zarar ziyan tespiti yaptırmakta zorluk
çekmekte ve dolayısıyla, en çok mağdur olan kesim olarak karşımıza çıkmaktadır.
Sigortası olmayan üreticilerimizin de afet kapsamına alınarak devlet tarafından
mutlaka desteklenmesi gerekmektedir. 
Değerli milletvekilleri, 2014
yılında yaşanan don afetinde Giresun, Ordu, Trabzon ve Samsun illerinde toplam
136.924 fındık üreticisi zarar görmüştür. 2014 yılında yaşanan don afeti
sonrası hasar tespit çalışmaları sonucu 1 milyar TL hasar tahmini yapılmakla
birlikte 2090 sayılı Tabii Afetlerden Zarar Gören Çiftçilere Yapılacak
Yardımlar Hakkında Kanun kapsamında il ve ilçelerde oluşturulan heyetlerden 633
milyon 437 bin lira ödenmesine karar verilmesine rağmen devlet bugün, o gün
taahhüt ettiği borçlardan bir kısmını hâlen ödememiştir. 2014 yılındaki don
afeti ardından 31 Mart 2014 tarihinde yaşanan don afeti, fındık üreticisini
önceki tecrübeleri nedeniyle kaygılandırmaktadır.
Karadeniz
Bölgesi’nde önemli bir kesimin gelir kaynağı olan, ayrıca istihdam yaratan
fındık, ülke ihracatında da önemli bir yer tutmaktadır. Bütün olumsuzlukların
ortadan kaldırılması için Hükûmet acilen tedbir almalı ve bölgemizde zarar
gören yerler afet bölgesi ilan edilmeli, üreticimiz ve piyasalar
rahatlatılmalıdır.
Yaşanacak
mağduriyetlerin giderilmesi için gerekli çalışmalar bir an önce yapılmalı ve
mutlaka kaynak ayrılmalıdır diyor, bu vesileyle tekrar hepinizi saygılarımla
selamlıyorum. (MHP sıralarından alkışlar) 
BAŞKAN –
Teşekkür ederiz Sayın Şimşek.
Gündem dışı
üçüncü söz, Ankara’nın sembolleri hakkında söz isteyen Ankara Milletvekili
Aylin Nazlıaka’nındır. 
Buyurunuz Sayın
Nazlıaka. (CHP sıralarından alkışlar) 
3.- Ankara Milletvekili Aylin Nazlıaka'nın, Ankara’nın
sembollerine ilişkin gündem dışı konuşması

AYLİN NAZLIAKA
(Ankara) – Sayın Başkan, değerli milletvekilleri; Ankara’nın sembolleriyle
ilgili olarak gündem dışı konuşmak üzere söz almış bulunuyorum. Yüce heyeti
saygıyla selamlarım.
Değerli
arkadaşlar, cumhuriyetin ve aynı zamanda da aydınlanmanın başkenti olan Ankara,
son yirmi yıldır her geçen gün doğasının, geçmişinin, tarihinin, dokusunun
gasbedildiği bir dönem yaşıyor maalesef. Âdeta dokunulmazlığı olan bir
Büyükşehir Belediye Başkanı sayesinde önce Atatürk’ün bize emaneti olan Atatürk
Orman Çiftliği’ni gasbettiniz; yetmedi, Ankara’nın kültürel hafızası,
ormancılığın kültürel hafızası olan ve Ankara’nın akciğeri olan Gazi
yerleşkesini talan ettiniz; o da yetmedi, bir gece yarısı ansızın, âdeta bir
hırsız gibi Orta Doğu Teknik Üniversitesinin ormanlarındaki ağaçları söküp
attınız; o da yetmedi, gene hesaplaşmanız bitmedi hiçbir zaman sanatla,
tiyatroyla ve gene bir gece yarısı, Cumhuriyet Dönemi sonrasında kurulmuş olan,
devlet tiyatrolarının kalbi olan İrfan Şahinbaş Atölye Sahnesi’ne girdiniz ve
buradaki ağaçları ve binaları yok ettiniz, yıktınız, mahvettiniz. İşte, şimdi,
tabii, bunlarla da kısıtlı kalmadı. Beş dakika içerisinde neleri yakıp
yıktığınızı anlatmaya tabii zamanım elvermeyecek ama hedefinize yeni bir
sembolü daha yerleştirdiniz. Şimdi de Atakule’yle bir hesaplaşmaya başladınız
değerli arkadaşlar. 
Bakın, Atakule,
Mimar Ragıp Buluş tarafından tasarlanmış olan ve 1989 yılından bu yana
Ankara'nın sembolü hâline gelmiş olan bir yapıdır. Kentin dokusuyla son derece
uyumlu olan ve dönemin modern mimari anlayışıyla tasarlanmış olan çok önemli
bir değeridir Ankara'nın. Ama şimdi siz ne yapıyorsunuz, mimarın izni
olmamasına rağmen Atakule’yi yıkmaya kalkıyorsunuz. Üstelik de altında
imzamızın olduğu Bern Sözleşmesi’ne rağmen bunu yapıyorsunuz. Gene, altında
imzamızın olduğu Fikir ve Sanat Hakları Sözleşmesi’nin 16’ncı maddesine rağmen
bunu yapıyorsunuz. Bakın, Atakule’yle ilgili olarak, 25 yaşındaki Gizem ne
demiş: “Atakule benim için bir ölçü birimi oldu. Etrafımdaki uzun boylu
arkadaşlarıma hep ‘Atakule gibisin.’ derim. Atakule’den uzun değilse bence
hiçbir şey uzun değildir. Atakule sadece bir kent hafızası değil, aynı zamanda
bir kuşağın da anılarıdır.” İşte, değerli arkadaşlar, Atakule Ankaralılar için
bunu ifade ediyor, bizler Atakule deyince bunu anlıyoruz ama sizler Fikir ve
Sanat Eserleri Kanunu’nu da yok sayıyorsunuz, mimarın bu konudaki görüşünü de
âdeta yok sayıyorsunuz. Ne yapmayı planlıyormuşsunuz? Sanki Ankara’nın yeni bir
alışveriş merkezine çok ihtiyacı varmış gibi, 25 bin metrekarelik yeri yıkıp
oraya 2 katı büyüklüğünde bir alışveriş merkezi yapacakmışsınız. Güya 128 metre
boyutundaki kuleyi yıkmayacakmışsınız ama nasıl olacaksa 6 bodrum katına sahip
olacakmış yeni yapı, aynı zamanda 20 kotuna kadar da inecekmiş yani Atakule’nin
temellerinin altına kadar inecekmişsiniz. Bakın, değerli arkadaşlar, bu,
Atakule’nin yıkılma tehdidiyle karşı karşıya kalması demek. Hatta açık
konuşalım, bu, Atakule’nin ilerleyen günlerde yıkılması demek. 
Ayrıca, tabii,
bu projeyle birlikte, doğal sit alanı olarak tanımlanmış olan Atakule’nin hemen
yanında konuşlanmış Botanik Parkı’nı besleyen yer altı su kaynaklarının akıbeti
de belirsiz, onlar ne olacak ve orası nasıl beslenecek? Bu konu da ayrı bir
muamma konusu. 
Bakın, Çankaya
Belediyesi üzerine düşeni yapmış, mimarın izninin olmaması nedeniyle projeyi
onaylamamış, yıkım kararını reddetmiş ama ne yapmışsınız? Hemen Çevre ve
Şehircilik Bakanlığını devreye sokup ansızın projeyi onaylatmışsınız. Ama
hukuki yollara başvurulmuş ve 30 Nisan tarihinde, yani bundan neredeyse bir ay
önce bir karar çıkmış ve bu karara göre de durdurma kararı alınmış. Demiş ki
Ankara Bölge İdare Mahkemesi 30 Nisan tarihinde: “Yıkımın hukuka aykırı olduğu
ve uygulanması hâlinde telafisi güç ve imkânsız zarara yol açacağı nedeniyle
durdurulması gerekiyordur.” Fakat bir aydır inşaat çalışmaları, yıkım
çalışmaları hâlen devam ediyor değerli arkadaşlar. Elbette “Neden devam
ediyor?” sorusunun cevabı çok açık çünkü Ankara’nın bir valisi yok, Ankara’nın
neredeyse dokunulmazlığı olan bir Büyükşehir Belediye Başkanı var. Ama bu işler
sandığınız gibi değil değerli arkadaşlar, bakın, sizler tarihe, doğasını,
geçmişini, tarihini, çevresini yok eden, talan eden milletvekilleri olarak
geçeceksiniz. 
O yüzden bu
yıkım kararına “dur” diyor, hepinizi saygıyla selamlıyorum. (CHP sıralarından
alkışlar) 
BAŞKAN –
Teşekkür ederiz Sayın Nazlıaka. 
Gündeme geçmeden
önce, sisteme girmiş milletvekillerimize söz vereceğim. 
Önce grup başkan
vekillerimizden başlıyorum. 
Sayın Halaçoğlu,
buyurunuz. 
V.- AÇIKLAMALAR
1.- Kayseri Milletvekili Yusuf Halaçoğlu'nun,
Azerbaycan Cumhuriyeti’nin 96’ncı kuruluş yıl dönümüne ilişkin açıklaması

YUSUF HALAÇOĞLU
(Kayseri) – Teşekkür ederim Sayın Başkanım. 
Azerbaycan’ın 28
Mayıs 1918’de kuruluşunu yürekten kutluyorum. Kardeş Azerbaycan’ın 28 Nisan
1920’de tekrar Sovyetler Birliği’nin hükmüne girmiş olması, özellikle
Taşnakların desteğiyle onların hükmüne girmiş olması sonrasında 1991’de yeniden
bağımsızlığına kavuşan Azerbaycan’ın bir daha bağımsızlığının hiçbir şekilde
ayaklar altına alınmamasını diliyorum. 
Kardeş
Azerbaycan Türk devletinin ve bütün Azerbaycan’daki Türk kardeşlerimizin
bağımsızlıklarını kutluyorum, hepsine sevgiler gönderiyorum. 
BAŞKAN –
Teşekkür ederiz Sayın Halaçoğlu.
Sayın Hamzaçebi…
2.- İstanbul Milletvekili Mehmet Akif Hamzaçebi'nin,
Azerbaycan Cumhuriyeti’nin kuruluşunun 96’ncı, Bülent Ecevit’in doğumunun
89’uncu ve Sayıştayın kuruluşunun 152’nci yıl dönümlerine ilişkin açıklaması

MEHMET AKİF
HAMZAÇEBİ (İstanbul) – Teşekkür ederim Sayın Başkan.
Bugün ilk
Azerbaycan Cumhuriyeti olan Demokratik Azerbaycan Cumhuriyeti’nin kuruluş yıl
dönümü. Bu vesileyle dost ve kardeş Azerbaycan ülkesini, kardeşlerimizi,
sevgiyle saygıyla selamlıyorum, kendilerini Cumhuriyet Halk Partisi Grubu
olarak kucaklıyoruz.
Bugün yine, eski
Başbakanlarımızdan, Cumhuriyet Halk Partisinin eski Genel Başkanlarından büyük
devlet adamı Sayın Bülent Ecevit’in 89’uncu doğum yıl dönümü. Hem siyaset
olarak hem üslup olarak hem nezaket olarak Türk siyasetinde örnek bir insan
olan, bürokrasi yıllarımda da benim Başbakanlığımı yapmış olan Sayın Bülent
Ecevit’i Cumhuriyet Halk Partisi Grubu olarak bu doğum yıl dönümünde saygıyla,
şükranla anıyoruz. 
Yine bugün,
Türkiye Cumhuriyeti’nin demokratik devlet olmasında çok temel bir kurum olan
Sayıştayın 152’nci kuruluş yıl dönümü. Hükûmetin Sayıştay denetimlerinden
rahatsız olduğu bir dönemde Sayıştayın kuruluş yıl dönümünü saygıyla
kutluyorum. Sayıştay gibi bir demokrasiyi demokrasi yapan kurumlara şiddetle
ihtiyacımız olduğunu bu vesileyle ifade ediyorum. 
Çok teşekkür
ederim.
BAŞKAN –
Teşekkür ederiz Sayın Hamzaçebi.
Sayın
Türkmenoğlu…
3.- Konya Milletvekili Ayşe Türkmenoğlu'nun, Azerbaycan
Cumhuriyeti’nin 96’ncı kuruluş yıl dönümüne ve Konya’da açılışı yapılan 12’nci
Uluslararası Tarım, Tarımsal Mekanizasyon ve Tarla Teknolojileri Fuarı’na
ilişkin açıklaması

AYŞE TÜRKMENOĞLU
(Konya) – Teşekkür ediyorum Sayın Başkanım.
Ben de
Azerbaycan’ın kuruluş yıl dönümünü kutluyorum; nice yıllar diliyorum, temenni
ediyorum.
Konya’mızda dün
açılışı gerçekleştirilen 12’nci Uluslararası Tarım, Tarımsal Mekanizasyon ve
Tarla Teknolojileri Fuarı’na 20 ülkeden 978 markanın temsilcisi katıldı. Fuarda
son geliştirilen teknoloji ürünlerinin sergilenmesinin yanında 20’den fazla
ülkenin yüzlerce firma ve temsilcileri tarafından ticari bağlantı görüşmeleri
de yapılmaktadır. 
Türkiye’deki
tarım sektörü son on yılda gerçekleştirilen projeler ve tarımsal destekleme
politikası sayesinde daha iyi noktalara ulaşmıştır. Bitkisel üretim ve tarımsal
üretimin değeri hayvancılıkla birlikte 23 milyar dolardan 62 milyar dolara
çıkmıştır. Bu, uygulanan politikalarla ve desteklemelerle sağlanmıştır, emeği
geçen herkese teşekkür ediyorum. Konya Tarım Fuarı’nın hayırlara vesile
olmasını temenni ediyorum. 
BAŞKAN –
Teşekkür ederiz Sayın Türkmenoğlu. 
Sayın Satır…
4.- İstanbul Milletvekili Mihrimah Belma Satır'ın,
Azerbaycan Cumhuriyeti’nin 96’ncı kuruluş yıl dönümüne ilişkin açıklaması

MİHRİMAH BELMA
SATIR (İstanbul) – Dünya Türkleri içinde ilk demokratik cumhuriyet olan
Azerbaycan Demokratik Cumhuriyeti’nin temelleri, mezarı Ankara’da olan Mehmet
Emin Resulzade ve arkadaşlarının yüksek millî şuuruyla atılmıştır.
1920’de Sovyet yönetimince yıkılan bu cumhuriyetin kurucuları bütün güçlüklere
rağmen, onlarca yıl Azerbaycan dışında millî demokratik mücadelesini sürdürerek
1991’de elde edilen bağımsızlığın yapı taşlarını oluşturmuşlardır. 1991’de
yeniden bağımsızlığını kazanan Azerbaycan Cumhuriyeti bugün Kafkasya’nın ve
Hazar havzasının önemli ve kilit devleti konumundadır. 
AK PARTİ Grubu
olarak kardeş Azerbaycan’ın İstiklal ve Hürriyet Bayramı’nı, Azerbaycan
Cumhuriyeti’nin 96’ncı kuruluş yıl dönümünü de kutluyor, saygılar sunuyorum. 
BAŞKAN –
Teşekkür ederiz Sayın Satır. 
Sayın
Bayraktutan…
5.- Artvin Milletvekili Uğur Bayraktutan'ın, Sarp Sınır
Kapısı’nda yaşanan sorunlara ve Batum Havaalanı’ndan Ankara seferlerinin
başlatılması gerektiğine ilişkin açıklaması

UĞUR BAYRAKTUTAN
(Artvin) – Teşekkür ediyorum Sayın Başkan.
Türkiye ile
Gürcistan arasındaki önemli bir sınır kapısı niteliğinde olan ve Türkiye’nin en
önemli kara sınır kapılarından olan Sarp Sınır Kapısı aşırı yoğunluktan dolayı
birtakım sorunlar yaşamaktadır. Bilindiği üzere, nüfus cüzdanıyla geçişin
olduğu tek kapı özelliğini taşımaktadır. 
Bu kapının
yanında geçen yıl kabul etmiş olduğumuz milletlerarası anlaşmayla Muratlı Sınır
Kapısı’nın açılmasına yönelik çalışmalar ne yazık ki bugüne kadar sonuçsuz
kalmıştır. Bu konuda yapmış olduğumuz Dışişleri Bakanlığı nezdindeki
girişimlerde ne yazık ki sonuç alınamamıştır. Bu nedenle bu kapıdaki, Sarp
Sınır Kapısı’ndaki yoğunluğun bir anlamda ortadan kaldırılmasında ve
geçişlerdeki rahatlığı yeniden ortaya koyacak Muratlı Sınır Kapısı’nın da
açılmasında zaruret ortaya çıkmıştır. 
Bunun yanında,
ortak kullanmış olduğumuz Batum Havaalanı, birçok uyarılarımıza rağmen, İstanbul
seferleri olmasına rağmen Ankara seferleri Batum Havaalanı’na Türk Hava Yolları
tarafından konulmamıştır. Ankara seferlerinin olmaması nedeniyle orada yaşayan
yurttaşlarımız ve Gürcü vatandaşlar büyük sorunlar yaşamaktadır. Ulaştırma
Bakanlığının ve ilgili kurumların bu konuda duyarlı olmasını, Batum
Havaalanı’na Ankara seferlerinin bir an önce başlatılması için gerekli emir ve
talimatlarının verilmesini rica ediyorum. 
BAŞKAN –
Teşekkür ediyoruz Sayın Bayraktutan. 
Sayın Yüceer…
6.- Tekirdağ Milletvekili Candan Yüceer'in, Bülent
Ecevit’in doğumunun 89’uncu yıl dönümüne ve taşeron işçilerinin durumuna
ilişkin açıklaması

CANDAN YÜCEER
(Tekirdağ) – Öncelikle vefasıyla sosyal demokrasi mücadelesi ve devlet adamlığı
kültüründe yerine doldurulamayacak bir boşluk bırakan Türk siyasetinin
Karaoğlanı Bülent Ecevit’i doğum gününde sevgi, saygı ve rahmetle anıyorum.
Haktan, emekten yana olan merhum Ecevit’in fikirleri, savunduğu tüm değerler,
demokratik duruşu ve aydın kimliği sonsuza kadar bize yol göstermeye devam
edecektir. 
Manisa’nın Soma
ilçesinde derin üzüntü yaratan 301 işçinin hayatını kaybettiği maden faciasının
ardından iş kazalarının acilen çözülmesi gereken toplumsal bir gerçek olduğu
bir kez daha ortaya çıkmıştır. Hızla sanayileşen bir il olan seçim bölgem
Tekirdağ’da ağır sanayi ve fabrikaların sayısının fazla olması iş kazalarını da
beraberinde getirmektedir. Son bir hafta içerisinde Tekirdağ’ın Çerkezköy
ilçesindeki Veliköy Organize Sanayi Bölgesi’nde bir fabrikada meydana gelen
yangında taşeron olarak çalışan bir işçi hayatını kaybetmiştir. 
Çorlu ilçesinde
Trakyabirliğe ait 1.500 ton kapasiteli ayçiçeği silosuna temizlik yapmak için
giren 24 yaşındaki işçi 600 ton ayçiçeğinin altında kalarak yaşamını
yitirmiştir. 
Yine Saray
ilçemizde fabrikada üzerine kumaş balyası devrilmesi nedeniyle bir işçi düşerek
ölmüştür. 
Ölen işçi
kardeşlerime Allah’tan rahmet diliyorum, yakınlarına da başsağlığı diliyorum. 
BAŞKAN –
Teşekkür ederiz Sayın Yüceer. 
Sayın Havutça… 
7.- Balıkesir Milletvekili Namık Havutça'nın, Adalet
Bakanı Bekir Bozdağ’ın, Anayasa Mahkemesi üyelerinin nasıl karar vermesi
yönündeki telkinleriyle Anayasa suçu işlediğine ve Soma’daki maden kazasından
yaralı kurtulan Balıkesirli maden işçilerinin bugüne kadar hiçbir yardım
alamadıklarına ilişkin açıklaması

NAMIK HAVUTÇA
(Balıkesir) – Teşekkür ederim Sayın Başkan. 
Dün, Adalet
Bakanı Bekir Bozdağ, Anayasa Mahkemesine yönelik ağır bir hukuk devleti ihlali
işlemiştir. Anayasa Mahkemesi üyelerine neredeyse talimat verircesine onların
nasıl karar vermesi gerektiği yönündeki telkinleri açık bir Anayasa suçudur ve
hukuk devletinde, demokratik bir hukuk devletinde âdeta siyasal bir skandaldır.
Adalet Bakanını görevini yapmaya ve hukuk devletini korumaya davet ediyorum. 
Sayın Başkan,
Soma kazasında Balıkesir İvrindi, Savaştepe, Dursunbey ve Bigadiç’te de birçok
yurttaşımızı kaybettik ve yaralılar var geride kalan. Bize bildirilen, meydana
gelen Soma kazasında yaralı olarak bulunan yurttaşlarımız, hemşehrilerimiz,
kaymakamlıklara bugüne kadar başvurmuşlar ve ancak hiçbir maddi ve ayni bir
yardım alamamışlar. Şimdi, bu yurttaşlarımız hem madenden yaralı çıkmışlar hem
de bugün bir sürü atıp tutmalara rağmen bugüne kadar karınlarını doyuracak bir
tek yardım alamamışlar. Ben buradan Hükûmet yetkililerine sesleniyorum: Bir
haftadır, on gündür Soma konuşuyoruz burada. Savaştepe Karacalar köyündeki
yurttaşımız karnını nasıl doyuracak? Şu anda köyünde para bekliyor.
BAŞKAN –
Teşekkür ederiz Sayın Havutça.
Sayın Yeniçeri…
8.- Ankara Milletvekili Özcan Yeniçeri'nin, PKK’nın
güneydoğuda açılım adına yaptıklarına karşı, AKP Hükûmetinin teröristlere
müdahale etmediğine ilişkin açıklaması

ÖZCAN YENİÇERİ
(Ankara) – Teşekkür ederim Sayın Başkan.
Ülkemizin
güneydoğusunda silahlı teröristler yol kesiyor, yol kapatıyor, yollara hendek
açıyor, kimlik kontrolü yapıyor, vergi topluyor, yargı yapıyor; iktidar uyuyor.
İktidar teröristlere müdahale edilmesine izin vermiyor. Silahlı teröristlerin
100 metre yakınına askerler geliyor, karşılıklı bekleşiyorlar. Terör örgütü 351
çocuğu dağa kaldırıyor. Feryat figan isyan eden aileler valilikten yani
devletten değil, BDP’den umut bekliyor. Başbakan Erdoğan’ın yapacağı iş:
HDP’ye, daha doğrusu PKK’ya “Çocukları al, gel.” çağrısında bulunmaktır. Vatana
kastediliyor, devlet bereleniyor, iktidar, süreç zarar görmesin diye olanı
biteni seyrediyor. Bölücülük gemi azıya almış, anneler ağlıyor. AKP iktidarı
ise devletin elini kolunu bağlamış PKK’ya dövdürüyor. AKP, anneler ağlamasın
diye diye vatanın ve devletin anasını ağlatıyor. PKK-AKP açılımı budur,
kamuoyuna bir daha duyurulur.
BAŞKAN –
Teşekkür ederiz Sayın Yeniçeri.
Sayın Halaman…
9.- Adana Milletvekili Ali Halaman'ın, ilgili
bakanlıkların, ithal buğday girişini engelleyerek buğday piyasasının oluşmasına
yardımcı olmaları gerektiğine ilişkin açıklaması

ALİ HALAMAN
(Adana) – Başkanım, teşekkür ederim.
Şimdi, Sayın
Başkanım, son zamanlarda özellikle kuraklıktan, dondan dolayı çiftçi zaten
perişan. Dolayısıyla, memleketimizin her köşesinde ciddi manada buğday da yok.
2013 yılının ödemeleri, teşvikleri, desteklemeleri zaten ödenmedi soyada,
mısırda, pamukta. Yani, alt yazıyla geçiyorlar, “Ödendi.” diyorlar ama
ödenmedi. Dolayısıyla, ofisler açılmadı, taban fiyat yok. Piyasanın oluşması
için Tarım Bakanlığının veya ilgili bakanlıkların ithal buğday girişini
engelleyip yeni hasat olan buğdayların piyasasının oluşmasına yardımcı
olmalarını bekliyor, teşekkür ediyoruz.
BAŞKAN –
Teşekkür ederiz Sayın Halaman.
Sayın Kaynarca…
10.- İstanbul Milletvekili Tülay Kaynarca'nın,
Azerbaycan Cumhuriyeti’nin kuruluşunun 96’ncı ve İstanbul’un fethinin 561’inci
yıl dönümlerine ilişkin açıklaması

TÜLAY KAYNARCA
(İstanbul) - Teşekkür ederim Sayın Başkanım.
Öncelikle
Azerbaycan Cumhuriyeti’nin 96’ncı kuruluş yıl dönümünü tebrik ediyorum. 
29 Mayıs
İstanbul’un fethinin 561’inci yıl dönümü. İstanbul’un fethiyle Avrupa Orta Çağ
karanlığından çıkmış Yeni Çağ’a başlamıştır. Yine fetihle halkla
bütünleşebilen, halkla bire bir ilişki kurabilen bir yönetim anlayışı gelmiş ve
dünyada yeni ufuklar açılmıştır ve yine fetihle dil, ırk ve mezhep
farklılıkları ortadan kalkmaya başlamış, Türk medeniyetinin engin hoşgörüsü
hâkim olmaya başlamıştır dünyaya. Dolayısıyla bu vesileyle, İstanbul gibi
dünyanın en güzel şehrini fetheden, bugün bizlere böylesi güzel bir şehir
bırakan başta Fatih Sultan Mehmet Han olmak üzere aziz atalarımızı rahmetle
anıyorum.
Teşekkür ederim.
BAŞKAN –
Teşekkür ederiz Sayın Kaynarca.
Sayın Atıcı…
11.- Mersin Milletvekili Aytuğ Atıcı'nın, Başbakanın,
Alevi inancını kötüleyerek kışkırtma ve kutuplaştırma yaptığına ve kendisini
daha insancıl davranmaya davet ettiğine ilişkin açıklaması

AYTUĞ ATICI
(Mersin) – Teşekkür ederim Sayın Başkan.
Değerli
arkadaşlar, Cumhurbaşkanlığı seçimi yaklaşırken Başbakan yine inançlar
üzerinden siyaset yapmaya hız verdi. Bu kez kendi inancını övmekten çok daha
tehlikeli bir iş yapıyor, Alevi inancını kötülemeye çalışıyor. “Ali’siz
Alevilik” diyerek Aleviliği Tanrı tanımazlıkla bir tutmaya çalışarak kendi
tabanına şirin görünmeye çalışıyor ve inanç temelli oyları tutmaya çalışıyor. 
Sayın Başbakan,
sizin zihniniz de, ruhunuz da, kapasiteniz de Aleviliği anlamaya yetmez.
Anlayamayacağınız konularla uğraşmaktan vazgeçin. Yapmaya çalıştığınız
kışkırtma ve kutuplaştırma bir Cumhurbaşkanlığı makamı için değmez, değmemeli.
Cumhurbaşkanlığı bir tek candan bile daha değerli değildir. Sizi daha insancıl
davranmaya davet ediyorum.
BAŞKAN –
Teşekkür ederiz Sayın Atıcı.
Sayın Dedeoğlu…
12.- Kahramanmaraş Milletvekili Mesut Dedeoğlu'nun,
Kahramanmaraş’ın ilçelerinde yolların ve altyapının yenilenmesi gerektiğine
ilişkin açıklaması

MESUT DEDEOĞLU
(Kahramanmaraş) – Teşekkür ediyorum Sayın Başkanım.
Kahramanmaraş’ımızın
ilçelerinden Elbistan, Afşin, Göksun, Andırın, Nurhak, Ekinözü, Pazarcık,
Çağlayancerit, Türkoğlu ilçelerimizin mahalle yolları, asfaltları, altyapıları,
su şebekeleri maalesef ki bazılarında yok bazılarının da acilen ıslah edilip
yenilenmesi lazım. İlgili bakanlıklardan ricamız şudur ki, bu yollarımız,
altyapılarımız ve su şebekelerimiz bir an önce yenilensin, halkımız orada daha
rahat yaşayabilir bir hâle gelsin.
Teşekkür
ediyorum.
BAŞKAN –
Teşekkür ederiz Sayın Dedeoğlu.
Sayın Öğüt…
13.- İstanbul Milletvekili Kadir Gökmen Öğüt'ün,
Kızılay İstanbul Şube Başkanı İlhami Yıldırım’ın, Twitter hesabından Uğur
Kurt’un ölümüyle ilgili yazdığı sözler nedeniyle istifa etmesi gerektiğine
ilişkin açıklaması

KADİR GÖKMEN
ÖĞÜT (İstanbul) – Teşekkür ederim Sayın Başkanım.
Kızılay’ın
İstanbul Şube Başkanı İlhami Yıldırım Twitter hesabından Okmeydanı Cemevinin
bahçesinde vurularak hayatını kaybeden Uğur Kurt’un ölümüne tepki gösterenlere
ağır hakaretler içeren sözler yazmış ve yazdıkları büyük tepki toplamıştır.
Türk Kızılayı vizyon ve misyonu gereği tarafsız, adilane ve insani yardım
yapması gereken bir yardım kuruluşudur. Uluslararası platformlarda nice önemli
görevler üstlenen kurumun kendi yöneticisinin akıl almaz açıklamalarının
cevabını kamuoyuna vermek zorundadır. Yıldırım neden hemen görevden
alınmamıştır? 
Şu bilinsin ki:
Bu halk, tıpkı Gezi’de olduğu gibi, susmayacaktır. Haksızlıklar karşısında susan,
tarif ettiği gibi, hayvan olabilir. Bir yandan da hâkim zihniyetin halkı nasıl
gördüğünü gösterdiği için Yıldırım’a teşekkür etmek gerektiğini düşünüyorum,
bir an önce de istifa etmesi gerektiğini bir daha vurguluyorum.
Teşekkür ederim.
BAŞKAN – Teşekkür
ederiz Sayın Öğüt.
Sayın Öz…
14.- Manisa Milletvekili Sakine Öz'ün, Hükûmeti, kadına
karşı şiddeti aile çatısı altında mazur göstermeyecek somut önlemler almaya
davet ettiğine ilişkin açıklaması

SAKİNE ÖZ
(Manisa) – Teşekkür ederim Sayın Başkan.
Sayın Başkan,
Soma’da bir iş cinayeti yaşadık, bu cinayetin arkasından yaralar sarılmaya
çalışılırken Manisa bir acıyla daha sarsıldı. Henüz yaşamının baharında, 22
yaşında ve yedi aylık hamile gencecik kadın, Burcu Akyol Çapar eşi tarafından
hunharca öldürüldü. Önce otomobilden düşerek başını yere çarptığı öne sürülen
Burcu’nun nasıl bir vahşete uğradığı sonradan anlaşıldı. Başının ayakkabı
topuğuyla ezildiği belirlenen ve beyin kanaması geçiren, on bir gündür
hastanede yaşam mücadelesi veren Burcu, eşler tarafından işlenen vahşetin son
kurbanı oldu. Burcu’ya Allah’tan rahmet, kederli ailesine başsağlığı diliyorum.
Aile ve Sosyal
Politikalar Bakanlığı başta olmak üzere, Hükûmeti bir kez daha kadına karşı
işlenen şiddeti aile çatısı altında da mazur göstermeyecek somut önlemler
almaya ve ağır yaptırımlar uygulamaya çağırıyorum.
Teşekkür ederim.
BAŞKAN –
Teşekkür ederiz Sayın Öz.
Sayın Tanal…
15.- İstanbul Milletvekili Mahmut Tanal'ın, Hükûmetin
ve İstanbul Büyükşehir Belediyesinin, İstanbul’un Üsküdar ilçesi Yavuztürk
Mahallesi’nin ve Maltepe ilçesi Gülsuyu, Gülensu ve Başıbüyük Mahallelerinin
ulaşımla ilgili sorunlarını çözmesi gerektiğine ilişkin açıklaması

MAHMUT TANAL
(İstanbul) – Teşekkür ederim Sayın Başkan.
İstanbul ili
Üsküdar ilçesi Yavuztürk Mahallesi’nde akşam saat on ikiye kadar belediye
otobüsleri çalışamamaktadır. Bu konuda Hükûmetin bir tedbir almasını talep
ediyorum.
İkinci konu:
Maltepe ilçemiz Gülsuyu, Gülensu ve Başıbüyük’te belediye otobüsleri
çalışmamakta, halk ulaşımını sağlayamamaktadır. Ulaşım bir insan hakkıdır. Bu
insan hakkının ihlal edilmemesi için İstanbul Büyükşehir Belediyesinin bu
yerlere de belediye otobüslerini sıklıkla ve yeni araç tahsis etmelerini talep
ediyorum. 
Teşekkür ederim.

BAŞKAN –
Teşekkür ederiz Sayın Tanal. 
Sayın Çalık… 
16.- Malatya Milletvekili Öznur Çalık'ın, 27 Mayıs 1960
askerî darbesinin 54’üncü yıl dönümüne ve darbelerin bir kez daha yaşanmamasını
temenni ettiğine ilişkin açıklaması

ÖZNUR ÇALIK
(Malatya) – Sayın Başkanım, çok teşekkür ediyorum. 
Cumhuriyet tarihimizde,
maalesef, birçok kez darbe deneyimi yaşamış bir ülkeyiz ve bu darbe
deneyimlerinin en kötüsü ve en acısı 27 Mayıs 1960 darbesi. “Tanrı uludur”dan
“Allahuekber” e dönebilmek için bir Başbakan feda ettiğimiz 27 Mayısı bir kez
daha utançla hatırlıyorum. Ve diyorum ki: 27 Mayıs 2014 gününde bir özgürlüğe
şahitlik ettik. Biz bu özgürlüğe milletvekili arkadaşlarımızla birlikte
şahitlik ettik ve Meclisimizle de bunu paylaşmak istedim. 28 Şubat darbesinde
Malatya pilot il olarak seçilmiş, hedefine de Zekeriya Şengöz ve dindar,
Müslüman bütün insanları koymuşlardı. İşte, ihtimale binaen cezaevinde tutulan
Zekeriya Şengöz ve Fahri Memur maalesef 28 Şubat ürünü uydurma örgütün
mağdurları olmuşlardı. 27 Mayıs 2014 günü namıdiğer Zeki Baba, Zekeriya Şengöz
özgürlüğüne kavuştu. 
(Mikrofon
otomatik cihaz tarafından kapatıldı) 
ÖZNUR ÇALIK
(Malatya) – Bir kez daha bu darbelerin yaşanmamasını temenni ediyorum ve bu
utanç tablolarının ortadan kalkmasını diliyorum. 
Teşekkür
ediyorum. 
BAŞKAN –
Teşekkür ederiz Sayın Çalık. 
Sayın Kaplan… 
17.- Kocaeli Milletvekili Mehmet Hilal Kaplan'ın,
Kocaeli’de çalışan taşeron işçilerinin sorunlarına ilişkin açıklaması

MEHMET HİLAL
KAPLAN (Kocaeli) – Teşekkür ediyorum Sayın Başkan. 
Kocaeli bölgesi
sanayi olarak hep anımsanır. Sanayinin en yoğun olduğu ilimiz ama aynı zamanda
da bu bölgede işçi kıyımlarının en yoğun olduğu illerimizin başında. Kapatılan
iş yerleri gerekçe gösterilerek daha düne kadar 480 işçimizin sokağa
bırakıldığı Feniş, bunun yanı sıra çalışma ortamındaki örgütlenmeleri gerekçe
göstererek, performans düşüklüğünü ve iş daraltmalarını gerekçe göstererek
Pakmaya, DHL, bugün de M&T reklam şirketinde 45 işçi eylem yapmak için
sokakta. 
Son dönemlerde
taşeronlaşmanın getirdiği sorunları konuşurken, taşeronlaşmanın çalışma
hayatının üzerindeki olumsuzlukları konuşurken, Kocaeli’mizde TÜPRAŞ’a bağlı
bir taşeron şirketteki 55 işçi üç aydır alamadıkları maaşlarını protesto etmek
hakkını kullanarak eylem başlatırken, bunları bugün işsiz olarak sokağa
bıraktılar. Yetkilileri bu konuda, işçi kıyımlarını durdurmaları yönünde
uyarıyorum. 
Teşekkür
ediyorum.
BAŞKAN –
Teşekkür ederiz Sayın Kaplan.
Sayın Sarıbaş…
18.- Çanakkale Milletvekili Ali Sarıbaş'ın, 24/5/2014
tarihinde Çanakkale ve ilçelerinde meydana gelen deprem sonrası yaşanan
sorunlara ilişkin açıklaması

ALİ SARIBAŞ
(Çanakkale) – Teşekkür ederim Sayın Başkan.
Depremin merkezi
Gökçeada’nın deprem sonrası sorunları; 
1) Kentsel sit
alanında bulunan köyler tarihî taş evlerden oluşmaktadır. Bunların küçük
tadilatları -KUDEB’in izniyle- çatı aktarımı, vesaire en azı altı ay
sürmektedir. Bu tadilatlar Koruma Kurulu izniyle oluyor, bu da çok uzun zaman
alıyor. Yani bir an önce toplu izin çıkarılması ya da belli süreler tanınması
mutlaka lazım. Hasarlı evlerin izin almadan bu sürelerle yapılabilmeleri
gerekmektedir. Taş ustası sayılı olduğu için bu süre mutlaka uzun tutulmalıdır.
Hasarlı ev sayısı gün geçtikçe daha da artabilir. 
2) Hasarlı
evlerin çoğu köy sınırlarında, köylerde de DASK zorunlu değildir. Bu evlerin
onarılması hayli külfetli ve DASK çok az evde var. Devletten maddi destek
bekleniyor ve bu arada da sürekli olarak artçı depremler oluyor. 
Ayrıca da,
tehlike arz eden yapılara öncelikle çözüm bulunması ve önlemlerin alınması,
ayrıca acil maddi yardımın gönderilmesi mutlak zorunluluktur. 
Bu evlerin
bulunduğu kentsel sit alanlarındaki evlerin korunması…
(Mikrofon
otomatik cihaz tarafından kapatıldı) 
BAŞKAN –
Teşekkür ederiz Sayın Sarıbaş.
Sayın Özgündüz…
19.- İstanbul Milletvekili Ali Özgündüz'ün, Azerbaycan
Cumhuriyeti’nin 96’ncı kuruluş yıl dönümüne ilişkin açıklaması

ALİ ÖZGÜNDÜZ
(İstanbul) – Teşekkür ediyorum Sayın Başkan. 
Efendim, bugün
Müslüman ve Türk toplumlarının tarihte kurdukları ilk laik ve demokratik
cumhuriyet olan Azerbaycan Demokratik Cumhuriyeti ya da Azerbaycan Halk
Cumhuriyeti’nin 96’ncı kuruluş yıl dönümü.
Bu cumhuriyeti
kuran başta Mehmet Emin Resulzade ve cumhuriyetin kuruluşunda emeği geçen tüm
kahramanları saygıyla, sevgiyle yâd ederken, daha sonra, şu andaki Azerbaycan
Cumhuriyeti’nin kuruluşunda emeği geçen başta Haydar Aliyev olmak üzere tüm
Azerbaycan yöneticilerinin ve Azerbaycan halkının bu millî gününü kutluyor,
saygılar sunuyorum. 
BAŞKAN –
Teşekkür ederiz Sayın Özgündüz.
Sayın Çam…
20.- İzmir Milletvekili Musa Çam'ın, Sağlık Bakanı
Mehmet Müezzinoğlu’nun biber gazıyla ilgili sözlerini kınadığına ve kendisini
daha dikkatli cümleler kullanmaya davet ettiğine ilişkin açıklaması

MUSA ÇAM (İzmir)
– Teşekkür ederim Sayın Başkan.
76 milyonluk
ülkemizin nüfusunun sağlığı, Sağlık Bakanı Sayın Mehmet Müezzinoğlu’na teslim
edilmiş durumda. Bu makamda bulunan bir Sayın Bakanın ağzından çıkan cümlelere,
kelimelere çok dikkat etmesi gerekirken biber gazının sağlığa hiçbir zararının
olmadığını ve sağlığa yararlı olduğuyla ilgili cümleleri telaffuz etmektedir.
Bir Sağlık Bakanına yakışan bir tutum ve davranış değildir. Buradan cesaret
alan emniyet güçleri de çeşitli öğrenci etkinliklerinde, sendikal hareketlerin
etkinliklerinde ve eylemlerinde polis aşırı derecede biber gazı kullanmaktadır
ve bunlar insan sağlığını tehdit etmektedir. Bugün Türkiye'de Tabipler Odası
biber gazının insan sağlığına son derece zararlı olduğunu ve çok tehlikeli
olduğunu açık ve net bir şekilde belirtmiş olmasına rağmen, ülkemizin Sağlık
Bakanının sorumsuz tutum ve davranışlarını bir kez daha burada kınıyor ve Sayın
Bakanı daha dikkatli cümleler kullanmaya davet ediyorum.
Teşekkür
ediyorum.
BAŞKAN –
Teşekkür ederiz Sayın Çam.
Sayın Balık…
21.- Elâzığ Milletvekili Sermin Balık'ın, Sayıştayın
kuruluşunun 152’nci ve Azerbaycan Cumhuriyeti’nin kuruluşunun 96’ncı yıl
dönümlerine ilişkin açıklaması

SERMİN BALIK
(Elâzığ) – Teşekkür ederim Sayın Başkan.
Devletimizin en
köklü, en yetkin kuruluşlarından biri olan ve demokratik hukuk devletinde kamu
yönetiminin olmazsa olmaz nitelikleri arasında yer alan, şeffaflık ve hesap
verilebilirlik ilkelerini benimseyen Sayıştay, kamu kurumlarının hukuka
uygunluğunu denetlemek suretiyle halkımızın refahına önemli bir katkı
sağlamaktadır. Kamu yönetiminin mali yönden daha verimli, daha kaliteli, daha
doğru yönetilmesi bakımından değerli bir kamu hizmeti üreten Sayıştayın 152’nci
yıl dönümünü kutluyor, değerli üyelerine ve tüm çalışanlarına başarılar
diliyorum.
Kuruluşunun
96’ncı yılında dost Azerbaycan’la kardeşlik hukukumuzun devamını diliyorum.
Saygılar sunuyorum.
BAŞKAN –
Teşekkür ederiz Sayın Balık.
Sayın Özel…
22.- Manisa Milletvekili Özgür Özel'in, Bülent
Ecevit’in doğumunun 89’uncu yıl dönümüne ilişkin açıklaması

ÖZGÜR ÖZEL
(Manisa) – Teşekkür ederim Sayın Başkan.
Bugün partimizin
3’üncü Genel Başkanı, Türkiye Cumhuriyeti’nin Başbakanı Bülent Ecevit’in doğum
günü. Bülent Ecevit: “Toprak işleyenin, su kullananın.” diyebilen, “Ne ezen ne
ezilen, hakça bir düzen.” söylemini sürdüren bir siyasetçi ve eşsiz bir devlet
adamıydı. Zonguldak ve Soma’daki madenciler kendisine “Madenci Babası
Karaoğlan” ismini takmışlardı. Bugün Soma’da yerin altındaki raylara,
vagonlara, ahşap direklere adı yazılan bir Başbakandan, Soma’ya geldiğinde yere
düşen madenciyi tekmeleten, protestolardan dolayı sokağa çıkamayan, sığındığı
markette madenciye tokat atan bir Başbakan noktasına gelinmiştir. Bülent
Ecevit’in nezaket ve beyefendiliğini bir kez daha özlemle anıp hatırası önünde
saygıyla eğiliyoruz.
BAŞKAN –
Teşekkür ederiz Sayın Özel. 
Son olarak Sayın
Topal…
23.- Amasya Milletvekili Ramis Topal'ın, Amasya’nın
köylerinin yol ve içme suyu sorunlarına ilişkin açıklaması

RAMİS TOPAL
(Amasya) – Teşekkür ederim Sayın Başkan. 
21’inci yüzyılda
Amasya’da yolları asfalt olmayan köylerimiz var. Yolları asfalt olan
köylerimizde de artık bu asfalt özelliğini yitirmiş, bozuk derin çukurlar
oluşmaktadır. Ben buradan Hükûmete önce bu yolların ne zaman yapılacağını
köyler adına soruyorum. 
Yine,
Amasya’mızda bütün köylerimizde içme suyu sıkıntıları var; ya suları yok ya da
içme suları temiz değil, arsenikli sular. Birçok köyümüzde çeşitli hastalıklar
olmaktadır. Ben buradan bütün Amasya köylüsü adına Hükûmete sormak istiyorum:
Bu yolları bozuk olan köylerimin yolları ne zaman asfaltlanacak? İçme suyu
sıkıntısı olan köylerime ne zaman temiz içme suyu getirilecek?
Teşekkür
ediyorum.
BAŞKAN –
Teşekkür ederiz Sayın Topal.
Şimdi gündeme
geçiyoruz. 
Başkanlığın
Genel Kurula sunuşları vardır. 
Meclis
araştırması açılmasına ilişkin üç önerge vardır, okutuyorum:
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Erzincan Milletvekili Muharrem Işık ve 23
milletvekilinin, kara paranın ekonomiye getirdiği olumsuz etkilerinin
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/954)

Türkiye Büyük Millet Meclisi Başkanlığına
Kara paranın
uzun vadede ülke ekonomilerine hiçbir faydası yoktur. Türkiye bir an önce kara
parayla mücadele ederek, kara paranın ülkemiz ekonomisine getirdiği olumsuz
yüklerden kurtulup Türkiye ekonomisi rekabet gücü yüksek ve ticaret
pazarlarıyla dünya gündemine gelmelidir. Bu amaçla Anayasa’nın 98'inci, TBMM
İçtüzüğü’nün 104 ve 105'inci maddeleri gereğince Meclis araştırması açılmasını
arz ederiz. 
1) Muharrem Işık (Erzincan)
2) Candan Yüceer (Tekirdağ)
3) Ali Rıza Öztürk (Mersin)
4) Mehmet S.
Kesimoğlu (Kırklareli)
5) Sakine Öz (Manisa)
6) İhsan Özkes (İstanbul)
7) Ahmet İhsan
Kalkavan (Samsun)
8) Veli Ağbaba (Malatya)
9) Mustafa Serdar
Soydan (Çanakkale)
10) Haydar Akar (Kocaeli)
11) Celal Dinçer (İstanbul)
12) Ali Sarıbaş (Çanakkale)
13) Bülent Tezcan (Aydın)
14) Ramazan Kerim
Özkan (Burdur)
15) Ali Serindağ (Gaziantep)
16) Ali Özgündüz (İstanbul)
17) Mehmet Şevki
Kulkuloğlu (Kayseri)
18) Kadir Gökmen
Öğüt (İstanbul)
19) Namık Havutça (Balıkesir)
20) Emre Köprülü (Tekirdağ)
21) Ali Demirçalı (Adana)
22) Uğur
Bayraktutan (Artvin)
23) Mahmut Tanal (İstanbul)
24) Mehmet Ali
Ediboğlu (Hatay)
Gerekçe:
Kara para
aklayıcılar, aklama konusunda kolaylık sağlayan veya önlem almayan ülkelerde
aklama faaliyetini gerçekleştirip temizlenmiş paralarını hiçbir şüpheye yer
bırakmadan ülke ekonomisine sokabilmektedirler. Bu nedenle kara para ve aklama konusunda uluslararası
örgütlerin ve devletlerin tavırları önemlidir.
Araştırmalara göre dünyadaki toplam
kara para tutarı 700 milyar ile 1 trilyon dolar arasındadır. Bu tutar yaklaşık
olarak her yıl 100 milyar dolar artmaktadır. Yine dünya kayıt dışı ekonomisinin
7-8 trilyon dolar büyüklüğünde olduğu tahmin edilmektedir. Kayıt dışı
ekonominin GSMH'ya oranı USA'da yüzde 12,5, İngiltere'de yüzde 13,5,
Japonya'da yüzde 12, İtalya'da yüzde 26'dır. Bu oranın ülkemizde yüzde 25 ile
yüzde 50 arasında olduğu iddia edilmektedir.
Türkiye'ye en yoğun kara para
akımının hayali ihracat yoluyla olduğu belirtilmektedir. Türkiye kara para
aklamada, özellikle Orta Asya ve Kafkasya'nın yanı sıra Orta Doğu ve Doğu
Avrupa için bölgesel finans merkezi konumunda bulunuyor. Türkiye, Güney Batı
Asya'dan Avrupa'ya hareket eden uyuşturucu ürünleri için önemli bir geçiş
rotası olmaya devam ediyor. Türkiye'de uyuşturucu dışında, fatura sahtekârlığı
ve vergi kaçırma, kaçakçılık, sahte mal ve sahtecilik, terörizmin finansmanı da
önemli kara para kaynakları olarak dikkat çekiyor.
ABD Dışişlerinin raporunda
Türkiye'nin Avrupa'ya akan eroinde, önemli bir güzergâh ve depolama, üretim ve
durak yeri olmayı sürdürdüğü belirtilmektedir. Türkiye'ye taşınan uyuşturucunun
büyük bölümünün kaynağı Afganistan'dan, morfin ve baz eroin Pakistan'dan İran
üzerinden getirildiği, tonlarca uyuşturucu ve haşhaşın Pakistan'dan deniz
yoluyla Akdeniz, Ege ve Marmara kıyısındaki yerlere kaçırıldığı tespit
edilmiştir. Uyuşturucu ve haşhaş Türkiye'ye Afganistan'dan Türkmenistan,
Azerbaycan ve Gürcistan üzerinden kara yoluyla da taşındığı saptamaları
yapılmıştır. 
Türkiye'de aklanan kara paranın
önemli bir bölümünün vergi kaçakçılığıyla bağlantılı olduğunu belirten
gözlemcilere göre, Türk ekonomisinin yüzde 50'si kayıt dışıdır. Kara para hem
bankalarda hem de bankalar dışındaki finans kurumlarında aklanıyor.
Türkiye'deki kara para aklama yöntemleri genellikle, sınırdan döviz kaçakçılığı,
ülke içine ve dışına banka transferleri ile gayrimenkul, altın ve lüks otomobil
alımı yoluyla olmaktadır.
Hükûmet ekonominin ihtiyaç duyduğu
sıcak para nedeniyle, Türkiye'nin kara paranın bölgesel merkezi olmasına ses
çıkarmamaktadır. Yabancı yatırımcının Türkiye'ye yatırımına engel olmasından
korkulduğu ve Türkiye'ye gelecek milyar dolarlık sabit yatırımların
kaçabileceği düşüncesiyle düzenlemelerin geciktirildiği düşünülmektedir. Ancak,
bu durum Türkiye'nin diğer ülkelerle arasında yeni sorunların oluşmasına neden
olacaktır. Bu nedenle, daha yol yakınken, Türkiye'nin kapılarını kaynağı belli
olmayan, vergilendirilmeyen kara paraya kapatması gerekmektedir.
2.- Bolu Milletvekili Tanju Özcan ve 24
milletvekilinin, süt ve süt ürünleri sektörünün sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/955)

Türkiye
Büyük Millet Meclisi Başkanlığına
Türkiye gerek coğrafi konumu gerekse bulunduğu iklim
kuşağı nedeniyle süt ve süt ürünleri sektöründe önemli bir yere sahiptir.
Sektör, ekonomimizin önemli üretim dallarından birisidir.
Bilindiği
gibi süt özellikle protein, yağ, vitamin (C vitamini hariç) ve mineraller
(başta kalsiyum ve fosfor olmak üzere) gibi beslenmede çok önemli olan toplam
85 besin öğesini içermesiyle sağlıklı beslenmenin temel unsurudur. Günümüzde
son zamanlarda çok geniş bir sektör olan süt sektöründe yatırımlar hız
kazanarak üretimde artışlar yaşanıyor. Geleneksel metotlardan ziyade modern
tesislerde işlenen daha sıhhi ve uzun ömürlü süt ve süt ürünlerine yönelik
talep de artıyor.
Verimli
arazilerimiz, bitki çeşitliliğimiz ve geniş hayvan varlığımızla sektörde
avantajlı konumda yer alıyoruz. Ancak bol bulunan ve kolaylıkla tüketilebilen
süt, ülkemizde bilinçli ve verimli bir şekilde tüketilemiyor. Süt ve süt
ürünleri tüketimimiz komşu ülkelere göre çok alt seviyelerde kalıyor. Bununla
birlikte, ülkemizde özellikle modern süt üretim ve işleme tesislerine ihtiyaç
var ve bu alanda yatırım potansiyeli bulunmaktadır.
Ancak
sektör bu gelişmelerin yanında genel olarak pek çok sorunla baş etmek zorunda
kalmaktadır. Sektörde karşılaşılan engeller arasında hijyenik olmayan
koşullarda gerçekleşen ve denetlenmeyen süt üretimi, sağlıklı süt üretimi için
altyapı eksikliği, sağlıklı koşullarda hayvan bakılamaması nedeniyle yaşanan
hayvan kaybı, süt hayvanlarının veriminin düşük olması, üreticilerin çok az bir
bölümünün birlik veya kooperatif çatısı altında örgütlenmiş olması, sektörde
küçük aile işletmelerinin yer alması, sokak sütçülüğünün hâlen var olması, süt
sanayisinde kapasite kullanımının, pazarlama sorunları, araştırma ve geliştirme
faaliyetleri için yeterince kaynak ayrılamaması, kaynak kullanım yetersizliği,
kaliteli ham madde temin edilememesi, ham madde temini ve pazarlamasındaki
mevsimsel dalgalanmalar gibi nedenlerle yetersiz olması, nitelikli iş gücünün
sektörde az yer alması, teknoloji eksikliği yer almaktadır.
Sektörün
sorunlarında kilit nokta ise fiyatların dalgalı bir seyir izlemesidir. Süt
üreticileri mevsimsel olarak fiyatların oynaması nedeniyle önlerini
göremediklerini ve bu durumdan zarar gördüklerini belirtmektedirler.
Bolu
ilimizde de süt ve süt ürünleri sektöründe yukarıda sayılan sorunlar
bulunmaktadır. Özellikle Mengen ilçesinde süt alımlarında diğer bölgelere göre
düşük fiyat verilmesi üreticiyi zor duruma düşürmektedir. Yem ücretlerinin
bölgede pahalı olması da tüm ülkemizde olduğu gibi Mengen ilçemizde de önemli
bir sorun oluşturmaktadır.
Tüm
bu verilerin ışığında Bolu ili Mengen ilçemiz başta olmak üzere, üretim
aşamasından pazarlamaya kadar olan süreçte süt ve süt ürünleri sektörünün
sorunlarının ve çözüm önerilerinin belirlenmesi amacıyla Anayasa’nın 98'inci,
İç Tüzük’ün 104 ve 105’inci maddeleri uyarınca Meclis araştırması açılmasını
arz ve teklif ederiz.
1)  Tanju Özcan  (Bolu)
2)  Ali Serindağ  (Gaziantep)
3)  Celal Dinçer  (İstanbul)
4)  Mehmet Şeker  (Gaziantep)
5)  Ali Özgündüz  (İstanbul)
6)  Mehmet Ali Ediboğlu  (Hatay)
7)  Mehmet S. Kesimoğlu  (Kırklareli)
8)  Candan Yüceer  (Tekirdağ)
9)  Ali Rıza Öztürk  (Mersin)
10)  İhsan Özkes  (İstanbul)
11)  Veli Ağbaba  (Malatya)
12)  Sakine Öz  (Manisa)
13)  Haydar Akar  (Kocaeli)
14)  Mustafa Serdar Soydan  (Çanakkale)
15)  Ahmet İhsan Kalkavan  (Samsun)
16)  Bülent Tezcan  (Aydın)
17)  Ali Sarıbaş (Çanakkale)
18)  Ramazan Kerim Özkan  (Burdur)
19)  Mehmet Şevki Kulkuloğlu  (Kayseri)
20)  Kadir Gökmen Öğüt  (İstanbul)
21)  Namık Havutça  (Balıkesir)
22)  Emre Köprülü  (Tekirdağ)
23)  Ali Demirçalı  (Adana)
24)  Uğur Bayraktutan  (Artvin)
25)  Mahmut Tanal  (İstanbul)
3.- Aydın Milletvekili Bülent Tezcan ve 23
milletvekilinin, güvenlik kuvvetlerince uygulanan orantısız gücün nedenlerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/956)

Türkiye Büyük Millet Meclisi Başkanlığına
Yalova'da bir
kavgayı ayırmaya çalışırken polisin biber gazı sıkması sonucu fenalaşan 31
yaşındaki Çayan Birben'in hayatını kaybetmesi polis şiddetini tekrar Türkiye
gündemine taşımıştır.
Emniyet
görevlilerinin kontrolsüz şekilde gaz bombası ve biber gazı kullanması sonucu
Hatice İdin, İbrahim Sevindik, Musa Dağ, Mehmet Uytun, Hacı Zengin, Kazım
Şeker, Metin Lokumcu da hayatını kaybetmiştir.
Hükûmetin
muhalefet odaklarını polis zoruyla yıldırmaya çalışmasına, polisin orantısız
güç kullanmasına Uluslararası Af Örgütünün 2012 yılı raporunda da yer
verilmektedir.
Uluslararası Af
Örgütü 2012 yılı raporunda, özellikle haziran ayındaki genel seçimler öncesi ve
sonrasındaki eylemlerde, gösteriler sırasında polisin düzenli olarak aşırı güç
kullandığı belirtilmiştir. Raporda, polis müdahalesinin biber gazı, tazyikli su
fışkırtma aracı ve plastik mermi kullanımının ardından şiddetli bir hâle
geldiği, çoğu olayda, emniyet görevlilerinin göstericileri copla dövdüğünün
belgelendiği vurgulanmıştır.
Bu bağlamda,
daha fazla yaralanmanın ve ölümün yaşanmaması için güvenlik kuvvetlerince
uygulanan orantısız gücün nedenlerinin ve nasıl önlenebileceğinin araştırılması
amacıyla TBMM İçtüzüğü’nün 104 ve 105’inci maddeleri ve Anayasa’nın 98’inci
maddesi gereğince Meclis araştırması açılmasını arz ederiz.
1)  Bülent
Tezcan  (Aydın)
2)  Haydar
Akar  (Kocaeli)
3)  Ali
Rıza Öztürk  (Mersin)
4)  Sena
Kaleli  (Bursa)
5)  Mehmet
Şeker  (Gaziantep)
6)  Mehmet
Ali Ediboğlu  (Hatay)
7)  Ali
Serindağ  (Gaziantep)
8)  Candan
Yüceer  (Tekirdağ)
9)  Sakine
Öz  (Manisa)
10)  Veli
Ağbaba  (Malatya)
11)  Ahmet
İhsan Kalkavan  (Samsun)
12)  Mustafa
Serdar Soydan  (Çanakkale)
13)  Celal
Dinçer   (İstanbul)
14)  Ali
Sarıbaş  (Çanakkale)
15)  Ramazan
Kerim Özkan  (Burdur)
16)  Mehmet
Şevki Kulkuloğlu  (Kayseri)
17)  Mehmet
S. Kesimoğlu  (Kırklareli)
18)  Kadir
Gökmen Öğüt  (İstanbul)
19)  Namık
Havutça  (Balıkesir)
20)  İhsan
Özkes  (İstanbul)
21)  Emre
Köprülü  (Tekirdağ)
22)  Ali
Demirçalı  (Adana)
23)  Uğur
Bayraktutan  (Artvin)
24)  Mahmut
Tanal  (İstanbul)
BAŞKAN –
Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
Buyurunuz Sayın
Halıcı, sisteme girmişsiniz.
MEHMET EMREHAN
HALICI (Ankara) – Çok kısa bir söz talebim var Sayın Başkanım, uygun görür
müsünüz? 
BAŞKAN –
Buyurunuz efendim.
V.- AÇIKLAMALAR (Devam)
24.- Ankara Milletvekili Mehmet Emrehan Halıcı'nın,
Bülent Ecevit’in doğumunun 89’uncu yıl dönümüne ilişkin açıklaması

MEHMET EMREHAN
HALICI (Ankara) – Teşekkürler Sayın Başkanım.
Bugün 28 Mayıs.
Bugün Başbakanımız ve Genel Başkanımız Bülent Ecevit’in doğum günü; ülkemizin
bütünlüğü, bağımsızlığı konusunda taviz vermeyen, ilkeli, kararlı bir devlet
adamının doğum günü; Atatürk ilkelerine, demokrasiye, hukukun üstünlüğüne
gönülden bağlı bir siyasetçinin doğum günü; sevgiyi, barışı, özgürlüğü
seslendiren bir şairin doğum günü; toprak reformunu, “inançlara saygılı
laiklik” kavramını, teknokentleri, köykentleri tasarlayan bir devrimcinin doğum
günü; işçinin alın terinin, göz nurunun savunucusu bir emekçinin doğum günü;
nezaketin, hoşgörünün, uzlaşmanın, dürüstlüğün timsali, örnek bir insanın doğum
günü. Bu doğum gününde Bülent Ecevit’imizi saygıyla, özlemle, rahmetle
anıyoruz.
BAŞKAN –
Teşekkür ederiz Sayın Halıcı.
Cumhuriyet Halk
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve daha sonra oylarınıza sunacağım.
VII.- ÖNERİLER
A) Siyasî Parti Grubu Önerileri
1.- CHP Grubunun, Ardahan Milletvekili Ensar Öğüt ve
arkadaşları tarafından, değerli taşlar vergiye tabi olmazken çiftçilerin
kullandığı yakıttan yüksek oranda vergi alınmasının nedenlerinin araştırılarak
üreticilerimizin sorunlarının giderilmesi konusunda alınması gereken önlemlerin
tespiti amacıyla 6/5/2014 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 28 Mayıs 2014 Çarşamba
günkü birleşiminde sunuşlarda okunmasına ve görüşmelerinin aynı tarihli
birleşiminde yapılmasına ilişkin önerisi 
28/05/2014
Türkiye Büyük
Millet Meclisi Başkanlığına
Danışma Kurulu
28/05/2014 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Mehmet
Akif Hamzaçebi 
 İstanbul
 Grup
Başkan Vekili
Öneri:
Ardahan Milletvekili Ensar Öğüt
ve arkadaşları tarafından, “Değerli taşların vergiye tabi olmazken, çiftçilerin
kullandığı yakıttan yüksek oranda vergi alınmasının nedenlerinin araştırılarak,
üreticilerimizin sorunlarının giderilmesi konusunda alınması gereken önlemlerin
tespiti” amacıyla 06/05/2014 tarihinde Türkiye Büyük Millet Meclisi Başkanlığına
verilmiş olan Meclis araştırma önergesinin (1360 sıra no.lu) Genel Kurulun
bilgisine sunulmak üzere bekleyen diğer önergelerin önüne alınarak, 28/05/2014
Çarşamba günlü birleşimde sunuşlarda okunması ve görüşmelerinin aynı tarihli
birleşimde yapılması önerilmiştir.
BAŞKAN –
Önerinin lehinde Ardahan Milletvekili Ensar Öğüt.
Buyurunuz Sayın
Öğüt. (CHP sıralarından alkışlar) 
ENSAR ÖĞÜT
(Ardahan) – Sayın Başkan, değerli arkadaşlar; vermiş olduğum önerge üzerine söz
almış bulunuyorum. Hepinizi saygılarımla selamlarım.
Öncelikle Soma
madenindeki 301 şehidimize Allah’tan rahmet diliyorum. 
Daha sonra
Azerbaycan Cumhuriyeti’nin kuruluş yıl dönümünü kutluyor, selam ve saygılarımı
sunuyorum Azerbaycan’a. 
Ardahan’da
havaalanının yapılması için bize katkı sunan Sayın Valimiz Seyfettin
Azizoğlu’na da çok teşekkür ediyorum. Ardahan’a da acilen bir havaalanı
istiyoruz çünkü Ardahan havaalanı hem Artvin hem Ahıska hem Erzurum hem
Ardahan’ı kapsadığı için çok acil bir havaalanı yapılması gerekiyor.
Değerli arkadaşlar,
burada gördüğünüz bu yatı size getirdim. Bir, bu yatta kullanılan mazot var,
bir de çiftçilerimizin kullandığı mazot var. Bu lüks yatın sahiplerinin
kullandığı mazottan maalesef vergi alınmıyor. Bu lüks yata mazot aldığın zaman
1,5 küsur lira, çiftçi mazot aldığı zaman 5 liraya yakın. Bir traktörün deposu
500 liraya doluyor. Çiftçi perişan, mazota para yetiştiremiyor, hayvanını
satıyor, yine mazotçuya borçlu, yine mazotçuya borçlu. Sadece çiftçi değil ki,
sanayici, esnaf, şoför, herkes devlete 3 misli vergi ödüyor ama şu lüks yata
binen zenginler ÖTV ve KDV, vergi ödemiyorlar arkadaşlar.
MEHMET METİNER
(Adıyaman) – Yazıklar olsun!
ENSAR ÖĞÜT
(Devamla) – Bravo, yazıklar olsun!
Sadece lüks yata
binenlerden değil, gemisi olanlardan da vergi almıyorlar. 
Şimdi, bitmedi.
Buradaki hanımlarımızda elmas, pırlanta var mı veya sizin eşlerinizde elmas,
pırlanta var mı? Yok. 
Evet, şimdi, değerli arkadaşlar
sıkı durun. Bakın, bu pırlanta, bunlar pırlanta Oktay Bey. Bilmiyorum sizin
eşinizde var mı? Ben görmedim, bir defa uçakta karşılaşmıştık.
OKTAY VURAL (İzmir) – Yok
efendim.
OSMAN BOYRAZ (İstanbul) – Nereden
getirdin?
MEHMET METİNER (Adıyaman) –
Sahici pırlanta mı?
ENSAR ÖĞÜT (Devamla) – Şimdi,
değerli arkadaşlar bakın, bu pırlantaları ben kiraladım, 3 bin lira verdim
kiraladım bu pırlantayı. Niye kiraladım biliyor musunuz? Bu pırlanta taşı
dışarıdan geldiği zaman vergi yok ama gariban çiftçiden bu mazot için üç misli
vergi alıyorlar.
OSMAN BOYRAZ (İstanbul) - Mazot
patlamasın.
ENSAR ÖĞÜT (Devamla) – Mazot
patlamaz, korkmayın, merak etme değerli komşum, mazot patlamaz.
Şunu söylüyorum: Bu mazottan
çiftçi, esnaf, şoför herkesten üç misli para alıyorlar. 1.500-1.600 lira
civarında çıkışı var; 4.700 liraya, 4.800 liraya mazotu satıyorlar, bu mazotu
ama bu pırlantayı kullanan, alanlar, getirenler karşılığını ödemiyorlar. Ama
bir şey daha söyleyeyim. Diyelim ki bunları Türkiye’de imal ettiğiniz zaman
ondan KDV alıyorlar. Bakın, Türkiye’de imal edenlerden, üretenlerden ÖTV, KDV
alıyorlar; yurt dışından, Hong Kong’tan getirdiğin zaman ondan almıyorlar.
Arkadaşlar, bu, kul hakkı yemektir, başka bir şey değil. 
Şimdi, değerli arkadaşlar,
zamanınızı fazla almak istemiyorum ama şimdi konuşuyoruz konuşuyoruz boş oluyor
ama bunları gösterdiğimiz zaman insanların aklında kalıyor. Evet, ben şimdi
soruyorum: Türkiye’nin yüzde 27’si kırsal kesimde yaşıyor, köyde yaşıyor.
Çiftçilerimiz, bu çiftçilerimiz gece gündüz çalışıyorlar. Dışarıdan
getirdikleri hayvanla hayvancılığı batırdılar. 7 milyon liraya hayvan sattılar,
evet, 7 milyon liraya çiftçilerimize hayvan sattılar. Şu anda aynı hayvan 2,5
milyona indi arkadaşlar. Bu mazot 5 bin liraya yakın, 4.800 lira; bu pırlanta
bedava kardeşim. 
Evet, bu yaz,
lüks yatları olan zenginlere… Bu yata binenlerden vergi alınmazken -tekrar
ediyorum- köylüden alınıyor. Bizim burada bir çarpıklık var değerli arkadaşlar.
Bu önergeye şimdi AK PARTİ’lilerin de oy vermesini istiyorum. Eğer bunlara oy
vermezseniz, köy köy gezeceğim, sizi bütün çiftçilere şikâyet edeceğim
arkadaşlar.
MEHMET METİNER
(Adıyaman) – Ben vereceğim.
ENSAR ÖĞÜT
(Devamla) – Aslanım. Bak, Mehmet Metiner “Ben vereceğim.” diyor. Teşekkür
ederim. Gayet güzel.
ALİ AYDINLIOĞLU
(Balıkesir) – Ben de vereceğim. 
OKTAY VURAL
(İzmir) – Hepsi verecek, hepsi!
ENSAR ÖĞÜT
(Devamla) – Arkadaşlar çünkü burada -hepimiz Müslümanız elhamdülillah- kul
hakkı var. Yani, fakirin hakkını zengin yiyor, fakirden alıyor zengine
veriyorlar. Ya, kardeşim, böyle bir zulüm olabilir mi? 
Değerli
arkadaşlar, bu anlamda benim önerim şudur: Türkiye'de kırsalda yaşayan çiftçilerimiz,
köylülerimiz yani Edirne’den Ardahan’a kadar -bu, İzmir’de de var, Mersin’de de
var, Amasya’da da var, Türkiye'nin her yerinde var- çiftçiler bu sene ekin
ektiler, tarlasına traktör koşacaklar. Samimi söylüyorum, büyük traktörün bir
deposu 500 liraya doluyor, 500 TL’ye doluyor. 500 TL’yi de adam… Tabii ki
mümkün değil.
HÜSEYİN BÜRGE
(İstanbul) – Büyük bir traktör.
ENSAR ÖĞÜT
(Devamla) – Evet, büyük traktör 500 lira; doğru, ben de onu söylüyorum.
Arkadaşlar, küçüğü daha az alıyor ama 500 lirayı verdiği zaman çok az bir tarla
sürüyor. 
Şimdi, girdiler
fazla yani mazot pahalı, yem pahalı, gübre pahalı ama “Et ucuz olsun.”
diyorlar. Ya, kardeş, et nasıl ucuz olacak? Yani, sen şimdi mazotu vatandaşa 5
liraya veriyorsun, “Eti ucuz yap.” diyorsun. Yem yüzde 40 artmış bir yılda,
gübre ona göre artmış, sen “Ucuz et yoksa ben dışarıdan getireceğim.” diyorsun.
Değerli
arkadaşlar, bu sizin Hükûmetiniz aile işletmeciliğini öldürdü. Bakın, Doğu
Anadolu’da aile işletmeciliği öldü arkadaşlar, Allah’ın rahmetine kavuştu.
Özellikle 90’lı yıllarda, güneydoğuda 4 bine yakın köy boşaltıldı, o köylerde
yaşayan 2 milyona yakın insan perişan oldu, büyük şehirlere gitti ve o büyük
şehirlerde insanlar hâlen daha işsiz, güçsüz, perişan bir şekilde yaşıyorlar.
Ne oldu o zaman? Tarım üretimi azalınca bu defa dışarıdan ithal etmeye
başladık. Çünkü, adamın hayvanı yok, üretmiyor, ne yapacak o zaman, yiyor
devamlı? O zaman dışarıdan getirilmek mecburiyetinde kalındı, dışarıdan
getirince de çiftçimiz battı, köylümüz battı. 
Şu anda, benim
arkadaşım var, hayvancılık yapıyor, hatta “İsmimi de söyleyebilirsin.” dedi,
sizin de partilinizmiş, Adanalı Mehmet Bey, soyadını söylemeyeyim, soyadını sen
bulursun. Mehmet Bey dedi ki: “Kardeşim, ben 7 bin liraya hayvan aldım, şu anda
2.500 lira. Gelsin, versinler, ben banka borcunu kapatamıyorum.” Onu da nasıl
kandırdılar biliyor musunuz? İki yıl ödemesiz, beş yıl sıfır faizle arkadaşlar.
İki yıl ödemesiz, beş yıl sıfır faizle hayvan sattılar 7 bin liraya, 8 bin
liraya, bu hayvanlar şu anda 2.500’e düştü. 
Şimdi, sizden
rica ediyorum, bu önergeyi kabul edelim, hiç olmazsa o 4-5 bin lira hayvan başı
zarar eden adam, insanlar, onlar bu defa banka kredilerini ertelesinler. Eğer
onların banka kredileri ertelenmezse, samimi söylüyorum, Türkiye’ye en yakın
zamanda ithal et gelir. İthal et geldiği zaman köylümüz batıyor ve çiftçimiz
batıyor. 
Bu anlamda,
benim sürem de çok geçti, değerli arkadaşlar, konuyu toparlıyorum. Diyorum ki:
Pırlantadan, lüks yattan ÖTV, KDV almazken, vergi almazken, gariban köylüden,
çiftçiden mazota… Yani, mazotun çıkış fiyatı 1.600 lira civarında; 5 bin liraya
satıyorsanız, bu kul hakkıdır. Kul hakkını yemeyelim, bu önergeyi kabul edelim,
çiftçilerimize destek verelim.
Hepinize
saygılar sunuyor, teşekkür ediyorum. (CHP sıralarından alkışlar)
BAŞKAN –
Teşekkür ederiz Sayın Öğüt. 
Aleyhinde,
Isparta Milletvekili Süreyya Sadi Bilgiç. 
Buyurunuz Sayın
Bilgiç. (AK PARTİ sıralarından alkışlar) 
SÜREYYA SADİ BİLGİÇ (Isparta) –
Teşekkür ederim Sayın Başkan. 
Sayın Başkan, değerli milletvekili
arkadaşlarım; hepinizi saygıyla selamlıyorum. 
Cumhuriyet Halk Partisi Ardahan
Milletvekilimiz Sayın Ensar Öğüt ve arkadaşlarının vermiş oldukları bu
araştırma önergesi üzerinde söz almış bulunuyorum. 
Değerli arkadaşlar, bu önergeye
baktığımızda ağırlıklı olarak şunu görüyoruz: Neden çiftçilerimizden KDV
alınıyor ama bunun karşılığında kıymetli taşlardan alınan hiçbir vergi yoktur?
Bunu söylüyor Sayın Öğüt. 
Değerli arkadaşlar, müsaade
ederseniz size bir soru önergesi okumak istiyorum:
“Aşağıdaki sorularımın Maliye
Bakanı Sayın Mehmet Şimşek tarafından sözlü olarak cevaplandırılması konusunda
gereğinin yapılmasını saygılarımla arz ederim. 22/07/2011
Mücevher üretiminin ham maddesi
sayılan pırlanta ithalatındaki yüzde 20 Özel Tüketim Vergisi kaldırılmalı,
dünyanın hiçbir yerinde ham hâldeki pırlantaya vergi uygulanmıyor. Türkiye’de
bir inat uğruna pırlantaya yüzde 20 ÖTV uygulanıyor. Bu durum da sektörün
gelişmesini engellemektedir. Bugün dünyada 250 milyar dolar büyüklüğe ulaşmış
çok büyük ve önemli bir sanayi dalı olan mücevher üretimi, Türkiye’de ne yazık
ki ışıltılı vitrinler ve zenginlerin ilgi alanı olarak görülüyor. 
1) Mücevher
sektörü 2023 yılında bütün dünyada 650 milyar dolar büyüklüğe ulaşacak,
sektörün önü açılmazsa Türkiye bu sektörden milyarlarca lira zarar edecek.
Sektörün önünün açılması için bir çalışmanız var mı?
2) Mücevher sektöründe ÖTV
uygulamasına son verilmesi durumunda 700 bin kişiye iş sahası açılacak. Bunun
için ÖTV kaldırılacak mı?” diye soruyor. 
Ve diyor ki: “Hiçbir dünya ülkesinde
ham maddeden vergi alınmamaktadır. “
Kim soruyor arkadaşlar? Sayın
Ensar Öğüt, Sayın Ensar Öğüt’ün önergesi. 
RECEP ÖZEL (Isparta) – O zaman
başkaydı. 
SÜREYYA SADİ BİLGİÇ (Devamla) –
Müsaade edin Sayın Özel, rica ediyorum. 
MEHMET METİNER (Adıyaman) – Bizi
yanılttın Ensar Ağabey. Biz seni destekleyecektik.
SÜREYYA SADİ
BİLGİÇ (Devamla) – Şimdi, şöyle bir şey var değerli arkadaşlar: Dünyadaki genel
uygulamalara baktığınızda, kıymetli taşlardan aslında KDV alındığını görüyoruz
fakat Türkiye’de kıymetli taşlardan KDV alınmıyor, onun yerine yüzde 20 özel
tüketim vergisi alınmaktadır.
Şimdi, “Hiç
vergi yok.” diye bir şey yok; değil, vergi var. Tabii, bununla ilgili bir
değişiklik düşünüldü. Bir torba yasa görüşmemiz vardı geçtiğimiz aylar
içerisinde ve bu torba yasada bir önerge vardı; bu, kıymetli taşlara da yüzde
18 bir KDV uygulamasının gündeme getirileceğine dair, daha doğrusu
uygulanmasına yönelik bir önergeydi. Bu önergeyi, şöyle söylersek: Kıymetli
taşların -işte elmas, pırlanta, yakut, zümrüt, topaz- hepsini koyuyoruz ve
borsaya teslim, borsada el değiştirmesi hariç olmak kaydıyla katma değer
vergisi istisnasının kapsamından çıkarılmasına ve genel oranda katma değer
vergisine tabi tutulmasına yönelik bir düzenlemeydi ve kıymetli taşların
borsadan çekilecek olanlarının da teslimi hâlinde ise katma değer vergisine
tabi tutulmasına yönelik bir önergeydi.
İkinci bir
önerge daha vardı. Bu önergede de Borsa İstanbul Anonim Şirketi Elmas ve
Kıymetli Taşlar Piyasasında işlem görecekler için bu sınırlar dâhilinde farklı
oranları belirlemeye Bakanlar Kuruluna bir yetki veriliyordu yani KDV’nin
getirilerek ÖTV’nin kaldırılması noktasında. Fakat başta Cumhuriyet Halk
Partili milletvekili arkadaşlarımız olmak üzere bizler de bu önergeye karşı
çıktık çünkü bizim böyle bir KDV’yi getirmiş olmamız şöyle bir sıkıntı
yapacaktı: Bu, sektörü son derece zor bir duruma sokacaktı çünkü dünyada bunlar
borsa işlemi görüyor. Borsa işlemi, altına da bir KDV getiriyordu. Bu şu anlama
geliyordu: Otomatik olarak devlet yüzde 18 almış olduğu KDV’yle altın
fiyatlarını Türkiye’de dünya piyasalarının yüzde 18 üzerine çıkarıyordu. Bu da
son derece sıkıntılı ve problemli bir husus oluşturacağı için bu önerge
oradaki, Komisyondaki görüşmelerle… Ki zabıtları da buradadır; Komisyonda Cumhuriyet
Halk Partili milletvekili arkadaşlarımızın da, bizlerin de bu konuda vermiş
olduğu görüşler ortadadır.
Şimdi, değerli
arkadaşlar, yani bu konuyu bir geçelim. Demek ki vergi yok değildir, kıymetli
taşlarda, pırlantada yüzde 20 özel tüketim vergisi vardır ve bu hâlâ da
yürürlüktedir. Burada bir eksik bilgi var, bunu düzeltelim.
Şimdi tarım
sektörüne gelelim, onu vurgulamak istiyorum. Önce bir iki tane rakam vereceğim
müsaade ederseniz. Tarım hasılasına baktığımızda yani millî gelir içindeki
tarımın payına baktığımızda, bu, 23,7 milyar dolardan 62 milyar dolara geldi
değerli arkadaşlar. Yani, millî gelirin tarım içerisindeki aldığı pay yüzde
7,9’la 112 milyar TL olarak gerçekleşti. Tarımda kişi başı gelir son on sene
içerisinde 1.064 dolardan 3.591 dolara geldi ve sabit sermaye yatırımları
içerisinde -ki, on yıl içerisinde gelinen gelişimi söylüyorum yıllık bazda-
sabit sermaye yatırımlarında tarımın almış olduğu pay 2,4 milyardan 14,8
milyara yükseldi. Üst üste altı yıl tarım sektöründeki büyüme bundan elli sene
önce bir tek 1955-1960 döneminde, Demokrat Parti döneminde gerçekleştirilmişti
Menderes’in, rahmetlinin liderliğinde. Elli yıl sonra tarımda altı yıl üst üste
büyüme ilk defa AK PARTİ döneminde gerçekleşmiş oldu. 
Şimdi,
destekler… Burada, evet, KDV yüksek, bunu kabul ediyorum ama burada sıkıntı
-KDV’nin yüksek olmasının sıkıntısı başka bir şey- KDV’nin sıfırlanması
meselesi değil, bunu doğru vurgulamak lazım. Burada, çiftçilerimiz, maalesef,
gerçek mükellef değil yani onların KDV mükellefiyetleri yok, onlar götürü
mükellefler. Böyle olunca da kendileri mal aldıklarında bu yüzde 18 KDV’yi
ödüyorlar ancak fatura kesemedikleri için bunu hiçbir şekilde bir indirim
konusu yapamıyorlar ve bu KDV bir nihai tüketiciymiş gibi çiftçimizin,
köylümüzün üzerinde kalıyor. Bunun mutlaka düzeltilmesi gerekiyor değerli
arkadaşlar. Yani, bir tarafta söylenilen yanlışları söyleyeceğiz ama öbür
taraftaki bir meseleyi ortaya koyarken de bunun çözümüyle, nasıl olması
gerektiği şekliyle ortaya koymamız lazım.
ALİ UZUNIRMAK (Aydın)
– KDV değil sadece, ÖTV de var mazotta. 
SÜREYYA SADİ
BİLGİÇ (Devamla) – Pek çok kanun görüşmeleri esnasında da, ağırlıklı olarak
bütçe görüşmeleri sırasında Maliye Bakanına, Maliye Bakanlığı temsilcilerine
bizler bu konudaki görüşlerimizi iktidar milletvekilleri olarak da çok net bir
şekilde ifade etmişizdir. 
ÖZGÜR ÖZEL
(Manisa) – Sonuç, sonuç? Dünyanın en pahalı mazotu… 
SÜREYYA SADİ
BİLGİÇ (Devamla) – Müsaade edin kardeşim, bakın…
ÖZGÜR ÖZEL
(Manisa) – Daha pahalı var mı dünyada?
SÜREYYA SADİ BİLGİÇ
(Devamla) – Evet, doğru söylüyorsunuz ama bunun yanında AK PARTİ’yle beraber
tarım nasıl böyle ileri gitti diye baktığınızda şunu görüyorsunuz. 
ÖZGÜR ÖZEL
(Manisa) – Neresi ileriye gitti tarımın?
SÜREYYA SADİ
BİLGİÇ (Devamla) – 58 tane yeni destek getirmişiz.
ÖZGÜR ÖZEL
(Manisa) – Gel bir Manisa’yı gezelim seninle.
SÜREYYA SADİ
BİLGİÇ (Devamla) – Değerli arkadaşlarım, bakın, on yıl önce…
ÖZGÜR ÖZEL (Manisa) – Dünyanın en
pahalı mazotunu kullanıyoruz.
SÜREYYA SADİ BİLGİÇ (Devamla) –
…hibe olarak, destek olarak çiftçimize, köylümüze, tarımla uğraşan kesime yılda
186 milyon TL hibe yardım yapılırken bugün bu rakam, 2012 yılında, 2 milyar 166
milyon olarak gerçekleşmiştir.
ÖZGÜR ÖZEL (Manisa) – Sonuç,
sonuç?
SÜREYYA SADİ BİLGİÇ (Devamla) –
Sayın Özgür Özel, sizin matematiğiniz fena değil, eczacısınız ama…
ÖZGÜR ÖZEL (Manisa) – Borcunu
ödeyemeyen çiftçi, borcunu.
SÜREYYA SADİ BİLGİÇ (Devamla) -
…yani bunun nereden nereye geldiğini herhâlde çarpar bölerseniz
-iPhone’larınızda da var o hesap makineleri- onu bulursunuz, orada bir sıkıntı
yok.
OKTAY VURAL (İzmir) – Ürün para
etmiyor, ürün para etmiyor.
ÖZGÜR ÖZEL (Manisa) – On sene
önceki fiyata ürün satıyorlar.
SÜREYYA SADİ BİLGİÇ (Devamla) –
Çiftçimiz ve köylümüz eğer bugün, geçmişte ürettiğinden katbekat fazlasını
üretebiliyorsa, orada bir katma değer yaratabiliyorsa …
ALİ UZUNIRMAK (Aydın) – Yalan
bunlar, yalan.
SÜREYYA SADİ BİLGİÇ (Devamla) –
Sayın Uzunırmak, vallahi sahaya çıktığımızda köylü kardeşlerimiz, çiftçi
kardeşlerimiz bunların hepsinin gerçek olduğunu bize söylüyorlar. 
ALİ UZUNIRMAK (Aydın) – Şimdi
söyleyeceğim, bürodan çiftçilikle olmaz bu iş, yalan bunlar.
SÜREYYA SADİ BİLGİÇ (Devamla) –
Burada, siz kendinize bir dünya kurmuşsunuz, bir hayal dünyası, o hayal
dünyasının içerisinde yaşıyorsunuz. (AK PARTİ sıralarından alkışlar)
ALİ UZUNIRMAK (Aydın) – Yok, yok,
o yaşadığımızı yaşayamıyoruz, çiftçi olarak yaşadığımızı yaşayamıyoruz.
OSMAN AŞKIN BAK (İstanbul) –
Avrupa’da tarımda 1’inci.
ÖZGÜR ÖZEL (Manisa) – Allah’tan
kork, Allah’tan kork.
SÜREYYA SADİ BİLGİÇ (Devamla) –
Yani, daha on sene önce, bu ülkeyi, içinde bulunduğunuz iktidarla, koalisyonla
ne durumlara düşürdüğünüzü…
ALİ UZUNIRMAK (Aydın) – O
modelleri o Hükûmet getirdi.
SÜREYYA SADİ BİLGİÇ (Devamla) -
…bu milleti ne hâle getirdiğinizi insanlar, vatandaşlarımız son derece iyi
biliyorlar ve hatırlıyorlar.
ALİ UZUNIRMAK (Aydın) - Nankörlük
yapma, o modelleri o Hükûmet getirdi, sizin aklınızda yoktu o modeller.
SÜREYYA SADİ BİLGİÇ (Devamla) –
Yani, insanların, ülkeyi düşürdüğünüz hâli, on sene önce bu memleketi ne
noktaya getirdiğinizi vatandaşlarımızın unuttuğunu zannetmeyin.
Vatandaşlarımızın zihinlerinde taptaze o günler orada saklı olarak duruyor.
ALİ UZUNIRMAK (Aydın) – O
modelleri o Hükûmet getirdi.
SÜREYYA SADİ BİLGİÇ (Devamla) –
Onun içindir ki her zaman için muhalefette kalmaya devam edeceksiniz.
ALİ UZUNIRMAK (Aydın) – Cevabını
bulursun şimdi.
SÜREYYA SADİ BİLGİÇ (Devamla) -
Ve siz böyle gittiğiniz müddetçe bu kafayı değiştirmediğiniz müddetçe bu
şekilde de bu devam edecek.
OKTAY VURAL (İzmir) – Senin
kafanı biliyoruz.
SÜREYYA SADİ BİLGİÇ (Devamla) –
Allah sizleri, her iki muhalefet partisini de başımızdan eksik etmesin.
OKTAY VURAL (İzmir) – Gövdeniz
farklı, kafanız farklı.
SÜREYYA SADİ BİLGİÇ (Devamla) –
Siz burada olduğunuz müddetçe bu millet bize destek vermeye devam edecektir.
Her seferinde her sandıktan daha da güçlenerek bizleri çıkartmaya devam
edecektir.
OKTAY VURAL (İzmir) – Onun için 2
milyon oyunuz azaldı, öyle mi?
SÜREYYA SADİ BİLGİÇ (Devamla) –
Değerli arkadaşlar, bu duygu ve düşüncelerle hepinizi saygıyla selamlıyorum.
ÖZGÜR ÖZEL (Manisa) – Daha süre
var, konuş ağabeyciğim!
SÜREYYA SADİ BİLGİÇ (Devamla) –
Ve bu araştırma önergesinin açılmasına gerek olmadığını da saygılarımla ifade
ediyorum. (AK PARTİ sıralarından alkışlar)
ÖZGÜR ÖZEL (Manisa) – Daha süre
var, 33 saniye süre var, bitti mi sözün? 
BAŞKAN – Teşekkür ederiz Sayın
Bilgiç.
ÖZGÜR ÖZEL (Manisa) – Kürsüyü
bırakıp kaçtı AKP’li vekil! 
ALİ UZUNIRMAK (Aydın) – Sayın
Başkan…
OKTAY VURAL (İzmir) – Sayın
Başkan, bu kadar yalana bir doğru gerekiyor herhâlde efendim.
BAŞKAN – Bir dakika…
Buyurunuz Sayın Uzunırmak.
ÖZGÜR ÖZEL (Manisa) - Çiftçiyi
konuşamadı, kürsüyü bırakıp kaçtı.
RECEP ÖZEL (Isparta) – Nasıl
bıraktı, kaçtı!
ALİ UZUNIRMAK (Aydın) – Bizim
Hükûmetimizle ilgili yanlış bir bilgilendirmede bulundular. 
ÖZGÜR ÖZEL (Manisa) – Bir dakika
süre var daha, 38 saniye.
RECEP ÖZEL (Isparta) – Yok canım.
BAŞKAN – Bir dakika, sessiz
olursanız…
ÖZGÜR ÖZEL (Manisa) – 22 saniye
ilave veriyor, bir dakika yapar. 22 saniye ilave var, 38’de bu, bir dakika
erken bırakıp kaçtınız kürsüyü. 
SÜREYYA SADİ
BİLGİÇ (Isparta) – Özgür Özel, biz kürsü meraklısı değiliz sizin gibi. 
ALİ UZUNIRMAK
(Aydın) – Bizim Hükûmette olduğumuz dönemi yanlış bilgiye dayalı eleştirdi.
Kürsüden bir açıklama istiyorum. 
BAŞKAN –
Açıklama istiyorsunuz.
ALİ UZUNIRMAK
(Aydın) - Bir değerlendirmede bulunmak istiyorum, müsaade ederseniz. 
BAŞKAN -
Buyurun, iki dakika…
MİHRİMAH BELMA
SATIR (İstanbul) – Sayın Başkan, hangi maddeye göre söz verdiniz?
OKTAY VURAL
(İzmir) - 69’a göre… 
ALİ UZUNIRMAK
(Aydın) – Sataşmadan…
RECEP ÖZEL
(Isparta) – Neyi sataştı ya?
SÜREYYA SADİ
BİLGİÇ (Isparta) – Sataştım, sataştım!
BAŞKAN –
Buyurunuz Sayın Uzunırmak. 
VIII.- SATAŞMALARA İLİŞKİN KONUŞMALAR
1.- Aydın Milletvekili Ali Uzunırmak'ın, Isparta
Milletvekili Süreyya Sadi Bilgiç’in CHP grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması

ALİ UZUNIRMAK
(Aydın) – Teşekkür ediyorum Sayın Başkan. 
Değerli
arkadaşlar, her şeyden önce, geçmişi eleştirirken, günü kıyaslarken bir aklı
ortaya koymak lazım. Destek modelini sayın arkadaşım bilmiyor. Tabii ki 70’li,
80’li yıllarda destekler üretici birlikleri vasıtasıyla verilirdi ve böyle bir
prim sistemi yoktu tarımda. Tarımda prim sistemi olmadığı için, TARİŞ gibi,
Marmarabirlik gibi üretici birliklerine destek verilir, destek alımları yapılır
ve bütün fiyatlar onun içerisinde olurdu. Çiftçi o destek alımlarının
fiyatlarından memnun olduğu zaman şapkayı havayı fırlatırdı. Destekleri, dün
ile bugün kıyaslarken rakamları, önce bunu bilmeli çiftçi. Bürodan çiftçilikle
olmuyor bu iş. Dolayısıyla, bugün savunduğunuz o prim destekli sistem, 57’nci
Hükûmet zamanında, bizzat benim de önderlik yaptığım komisyonlarda o sistem
yerleştirilmiştir ve bugün geliştiriliyor. 
Daha gelişmesi
mutlaka ki bizim talebimizdir ama ben saygıdeğer milletvekillerinin şuna
dikkatini çekmek istiyorum: Kendileri Plan Bütçe Komisyonundadırlar. Dünyada,
petrol üretmeyip petrolden bütçesinde Türkiye kadar gelir kaydeden bir ülke göstersinler
bana. Yani, ülke petrol üreticisi değil ama dünyadaki, bütçesindeki, petrol
gelirleri en yüksek olan ülke Türkiye. Böyle bir şey var mı değerli arkadaşlar?
Bu bile petrolün ne kadar insafsızca, vatandaşın sırtına bindirildiğinin bir
işaretidir, fazla söze gerek yok. Çiftçinin petrolünün üzerindeki, ÖTV gibi,
işte, birtakım farklı vergiler kaldırılmalıdır, bu sisteme oturtulmalıdır.
Yoksa, bugünkü Türkiye’deki tarımın büyüme rakamları, büyük çiftçilerin, büyük
işletmelerin büyümesidir; orta hâlli çiftçiler perişan hâldedir Türkiye’de.
Bunu herkes görmektedir ve yaşamaktadır. Buradan ezbere, rakamları takla
attırarak bu işleri ifade etmenin çiftçiye kazandıracağı bir şey yoktur. Sistem
değişmiştir. 
(Mikrofon
otomatik cihaz tarafından kapatıldı) 
ALİ UZUNIRMAK
(Devamla) – Eski sistemle yeni sistemi karşılaştırırken rakamlar mutlaka doğru
değerlendirmelidir. 
Teşekkür ederim.

BAŞKAN –
Teşekkür ederiz Sayın Uzunırmak. 
ÖZGÜR ÖZEL
(Manisa) - Sayın Başkanım… 
BAŞKAN –
Buyurunuz Sayın Özel. 
ÖZGÜR ÖZEL (Manisa)
– Sayın Bilgiç kürsüden doğrudan ismimi zikrederek sataşmada bulundu. Cevap
vermek istiyorum. 
SÜREYYA SADİ
BİLGİÇ (Isparta) – Ne dedim? 
BAŞKAN – Ne
söyledi efendim. 
ÖZGÜR ÖZEL
(Manisa) – Önce “Sayın Özgür Özel, sen eczacısın. hesap kitap bilirsin.”
sonra da “Sen bu işlerden anlamazsın.” dedi efendim. 
SÜREYYA SADİ
BİLGİÇ (Isparta) – “Matematiğin kuvvetli.” dedim, “Matematiğin kuvvetli.” demek
bir hakaretse hakaret ettim yani. 
BAŞKAN –
Buyurunuz Sayın Özel. 
2.- Manisa Milletvekili Özgür Özel'in, Isparta
Milletvekili Süreyya Sadi Bilgiç’in CHP grup önerisi üzerinde yaptığı konuşması
sırasında şahsına sataşması nedeniyle konuşması

ÖZGÜR ÖZEL
(Manisa) – Sayın Başkan, teşekkür ediyorum. 
BAŞKAN - Yeni
sataşmalara mahal vermeyiniz. 
ÖZGÜR ÖZEL (Devamla)
– Efendim, sataşsam da cevap talebi olmayacağına emin olunuz çünkü hatip daha
bir dakika süresi olmasına rağmen, çiftçiyle ilgili söyleyecek bir sözü
bulunmadığı için kürsüyü terk etti. Sataşsam da cevap talep etmez zaten. 
Ben şimdi şunu
çok açıklıkla söyleyeyim: Biz Manisa’da düğünlere gidiyoruz. Bir düğüne gittim,
Hacıhaliller köyünden bir teyze, elini öptüm, torununun düğünü, ağlıyor. Neden
ağladığını sordum. “Evladım, hâlimize bak: Bir limonata, bir kuru pastayla
düğün yapıyoruz. Bundan önceki zamanlarda üç gün üç gece düğün yapardık.
Misafirimiz gelirdi, etini yerdi, en iyi şekilde kendisini ağırlardık.
Kazandığımız parayla çocuğumuzu evlendirmek bir yana, 3-5 dönüm daha yer alır
onu da kenara koyardık ama on sene önce zeytini hangi fiyata satıyorsak bugün
aynı fiyata satıyoruz, mazot 5 kat artmış durumda.” dedi. 
Dünyanın lif
uzunluğu en yüksek, Çukurova’yla yarışan pamuğu beyaz altınımızı mahvettiniz,
kimse artık pamuk üretemiyor. Darı üretiyor, toprağın değerini düşürüyor. Her
sene birbirinden daha düşük fiyatlara satılıyor. 
Tütün
dediğinizde, böyle sizin gibi ak sakallı bir hacı amca bana dedi ki:
“Bırak şimdi onu bunu, 70’lik rakı kaç para oldu?” Dedim ki: “Amcacığım, sen
rakıyı ne yapacaksın?” “Hacı oğlu hacıyım, ömrümde ağzıma koymadım ama eskiden
tütünü de TEKEL alırdı, rakıyı da TEKEL satardı. Bir 70’lik rakıyla 1 kilo
tütün aynı fiyattı. Şimdi bir 70’lik rakı 56 lira, 1 kilo tütün 9 lira. Hacı
amcanın hâlini oradan oku da anla.” dedi bana. 
Sayın Bilgiç,
gelin Gölmarmara’ya, Akhisar’a, Kırkağaç’a, Manisa’ya gidelim. Soma’ya
gelemezsiniz. Soma’nın tütüncüsü perişan oldu, yer altındaki madenlere ucuz
işçi hâline getirdiniz. Orada ölen çocukların taşerona “dayıbaşı“ demesi tarım
kültüründen gelmektedir.
Saygılar sunuyorum. (CHP
sıralarından alkışlar) 
BAŞKAN - Teşekkür ederiz Sayın
Özel.
Lehinde, Adana Milletvekili…
ENSAR ÖĞÜT (Ardahan) – Sayın
Başkanım…
BAŞKAN - Buyurunuz Sayın Öğüt.
ENSAR ÖĞÜT (Ardahan) – Benim soru
önergemle ilgili bir açıklama yaptı, onu bir…
SÜREYYA SADİ BİLGİÇ (Isparta) –
Ben soru önergesini okudum efendim Sayın Ensar Öğüt’ün.
ENSAR ÖĞÜT (Ardahan) – Okudu
işte, ben de niçin bu soru önergesini verdim, onu anlatacağım.
SÜREYYA SADİ BİLGİÇ (Isparta) –
Niçini mi olur, soru önergesi önergedir, altında gerekçesi…
ENSAR ÖĞÜT (Ardahan) – Tamam. O
soru önergesi niye verildi?
Ben soru önergemi niçin, hangi
amaçla verdiğimi açıklamak istiyorum efendim.
BAŞKAN - Buyurun, açıklayın
kürsüden.
RECEP ÖZEL (Isparta) – Başkanım,
on dakikalık konuşmaya altı dakikalık cevap hakkı ya.
SÜREYYA SADİ BİLGİÇ (Isparta) –
Sayın Ensar Öğüt, verdin mi vermedin mi o soru önergesini?
BAŞKAN – Buyurun, Sayın Öğüt.
V.- AÇIKLAMALAR (Devam)
25.- Ardahan Milletvekili Ensar Öğüt'ün, Isparta
Milletvekili Süreyya Sadi Bilgiç’in CHP grup önerisi üzerinde yaptığı
konuşmasındaki bazı ifadelerine ilişkin açıklaması

ENSAR ÖĞÜT (Ardahan) – Evet,
arkadaşlar ben soru önergesini verdim.
Beni kuyumcular ve mücevher
dernekleri aradılar sık sık, dediler ki: “Dışarıdan getirenden ÖTV alınmıyor da
bizden niye alıyorsunuz?” Bakın, ben de dedim ki, Türkiye'de üretiliyor,
istihdama imkân katıyorsa, yani işsizliği gidermek için üretiyor, orada
insanlara iş veriliyorsa o zaman dışarıdan getirdiğinizden almıyorsanız
içerdekinden de almayın, benim demek istediğim budur, doğrusu da budur.
Arkadaşlar, bakın, dışarıdan
getirdikleri taşlardan almıyorlar. Bakın, bir şey söylüyorum: Türkiye'ye yıllık
600 milyon dolarlık taş getiriliyor, 600 milyon dolarlık. Yüzde 20 ÖTV 120
milyon tutuyor, yüzde 18 KDV 108 milyon, toplam 228 milyon. Ama bu, 2 milyon
değer gösteriliyor, devlet 226 milyon dolar zarar ediyor, bundan haberiniz var
mı? Ama Türkiye'ye dışarıdan getirenden ÖTV, KDV ödemeyelim; Türkiye'de
üretilirse ÖTV, KDV ödeyelim; bu bir haksızlıktır. Türkiye'de imal ediliyorsa,
Türk işçisi çalışıyorsa, orada emek teriyle evine ekmek götürüyorsa o zaman
ondan da almayın diyorum.
İkincisi, Sayın Bilgiç, Türkiye
Cumhuriyeti devletinde ilk defa kurbanlık hayvan sizin Hükûmetiniz tarafından
getirildi, hangi tarımı siz düzelttiniz Allah aşkına ya! Milleti batırdınız,
yani ziraatçıyı da batırdınız hayvancıyı da batırdınız. Bunu bütün köylü
biliyor. Ama şunu da söyleyeyim: Bunu diyemezsiniz bana. 7 milyona satmış
olduğunuz hayvan şu anda 2,5 milyon lira, şu anda…
SÜREYYA SADİ
BİLGİÇ (Isparta) – Boğaz köprüsünden kurbanlık geçirmeye benzemiyor bu işler.
ENSAR ÖĞÜT
(Devamla) – Nasıl?
(Mikrofon
otomatik cihaz tarafından kapatıldı)
BAŞKAN –
Teşekkür ederiz Sayın Öğüt.
VII.- ÖNERİLER (Devam)
A) Siyasî Parti Grubu Önerileri (Devam)
1.- CHP Grubunun, Ardahan Milletvekili Ensar Öğüt ve
arkadaşları tarafından, değerli taşlar vergiye tabi olmazken çiftçilerin
kullandığı yakıttan yüksek oranda vergi alınmasının nedenlerinin araştırılarak
üreticilerimizin sorunlarının giderilmesi konusunda alınması gereken önlemlerin
tespiti amacıyla 6/5/2014 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 28 Mayıs 2014
Çarşamba günkü birleşiminde sunuşlarda okunmasına ve görüşmelerinin aynı
tarihli birleşiminde yapılmasına ilişkin önerisi (Devam)

BAŞKAN –
Lehinde, Adana Milletvekili Muharrem Varlı.
Buyurunuz Sayın
Varlı. (MHP sıralarından alkışlar)
MUHARREM VARLI
(Adana) – Sayın Başkan, değerli milletvekilleri; CHP grup önerisinin lehinde
söz aldım. Bu vesileyle hepinizi saygıyla selamlıyorum.
Tabii, benim
burada konuşacaklarımı, benim burada sizlerle ve milletimizle paylaşacaklarımı
hobi bahçesinden başka toprağı görmemiş, toprağa bir damla alın teri düşmemiş
insanların anlaması çok zor çünkü onlar toprağın, topraktan para kazanmanın,
alın teriyle para kazanmanın ne demek olduğunu çok iyi bilemezler,
anlayamazlar, onların yaşadığı sıkıntıları da çok iyi bilemezler. Dolayısıyla,
ben bir çiftçi kardeşinizim, bizzat tarla ekip diken, kardeşlerinin köyde
bizzat çiftçilikle uğraştığı bir arkadaşınızım. Onun için, ancak burada yüreği
yanan, çiftçilikten zarar eden insanlar buna anlam verebilirler, bunu
anlamlandırabilirler. 
Onun için, böyle
rakamlarla, “Şurada şunu verdik, burada bunu verdik.” demekle bir şey elde
edilmiyor. Şu ana kadar, aslında yağlı tohumların, yağlı tohum üreticilerinin,
mısır, pamuk, soya fasulyesinin primlerinin verilmesi lazımdı ama hâlâ
ödenmedi. Her çıkan, burada “İşte şu kadar prim veriyoruz, bu kadar destek
veriyoruz.” gibi çiftçiyi, efendim, güya hoş tutmak adına, çiftçiye büyük
destekler veriliyormuşçasına konuşmalar yapıyorlar. Şu ana kadar verilmesi
gereken destekler verilmedi. Hükûmeti uyarıyorum: Çiftçinin en zor günleri, en
sıkıntılı günleri, bir an önce bu destekleri verin, çiftçilerimiz de gübrelerini
alsınlar; pamuklarına, mısırlarına gübrelerini atıp bir an önce işlerine
baksınlar. Yoksa, gidip tefecinin eline düşecekler; yoksa, gidip bankalardan
faizli para almak zorunda kalacaklar. Onun için, bu desteklerin bir an evvel
verilmesi lazım. 
Yine, bu önerge
mazot fiyatlarındaki KDV, ÖTV oranıyla alakalı. Benim pırlantayla ilgili
herhangi bir önergem yok ama mazotta ve gübrede KDV’nin, ÖTV’nin
kaldırılmasıyla ilgili birkaç tane önergem ve kanun teklifim var ama Maliye
Bakanlığından gelen cevapta “Efendim, devlete ek yük getirir.” gerekçesiyle
bunların hepsi reddedildi. 
Peki,
pırlantadaki KDV, ÖTV devlete ek yük getirmiyor mu? Onları ithal edenler, onlar
üzerinden ihracat yapıp para kazananlar, burada da bir ek gelir elde etmiyorlar
mı? Onlar devletin sırtından para kazanmıyorlar mı? Ee, orada birileri
üretiyor, birileri çalışıyor, iş yapıyorsa, çiftçi ne yapıyor o zaman? 
Çiftçi bu
ülkenin insanlarını doyuran kesimdir. Sabahın beşinde tarlasına gidip, akşamın
dokuzuna kadar tarlasında alın terini toprağa döken, alın teriyle para
kazanmaya çalışan insanlar, ama bugün mazot girdileriyle, gübre girdileriyle
inim inim inleyen çiftçilerimiz var. Kaç defa burada gündeme getirdim, dilimde
tüy bitti; ben söylemekten usandım, siz dinlemekten usanmadınız, Hükûmet
dinlemekten usanmadı. 
“Gelin, şu
gübredeki KDV’yi kaldıralım.” dedim, ama gübredeki KDV’yi kaldırmıyorsunuz,
mazottaki KDV’yi kaldırmıyorsunuz; lüks yata binen, lüks yattaki mazotlar ile
çiftçinin kullandığı traktördeki mazot aynı para, lüks yatlardaki mazot yarı
fiyatına, çiftçinin kullandığı mazot onun 2 misli, 3 misli. Şimdi, lüks yata
binen adamın kullandığı mazot ile köylünün tarlasını ekip, dikmek için
traktörüne koyduğu mazot aynı para. Bu Allah’tan reva mıdır ya? Allah’tan reva
değil. 
Süs eşyasında,
altında… Yani şimdi parası olan insan gider süs eşyası alır, altın alır, değil
mi? Onu ziynet eşyası olarak veya bir yatırım olarak saklayabilir. Parası
olduğu için yapar bunu. Parası olmayan insan kolay kolay altın alır mı, kolay
kolay süs eşyası alır mı? Alamaz. Ama çiftçi gübreyi almak zorunda, çiftçi
traktörünü çalıştırıp tarlasını sürmek için mazot almak zorunda. Bu zorlukları
gördüğünüz hâlde çiftçiye mazotta KDV, ÖTV, efendim, pırlanta alanlara,
pırlanta işi yapanlara KDV, ÖTV yok, gemi işletmeciliği yapanlara KDV, ÖTV yok,
lüks yatlara, kotralara binenlere KDV, ÖTV yok. 
Çiftçi, bu
ülkede Suriyeliler kadar bile değer göremedi ne yazık ki. Onlara harcadığınız
parayı çiftçiye verseydiniz çiftçi çok daha iyi üretim yapardı, çok daha güzel
şeyler ortaya koyardı ama çiftçi hep üvey evlat, hep ikinci sınıf vatandaş. 
Şimdi, bir
tarımsal kuraklık yaşandı ülkemizde. Tarım Bakanı diyor ki: “Hiç korkmayın,
buğday üretiminde sıkıntı olmayacak.” Ben de diyorum ki rekolteler çok düşük,
Çukurova’dan biliyorum. Çukurova’da, geçmiş yıllarda dönüme 600 kilo, 700 kilo
veren buğday şu anda en kral, en iyi veren yerde 300 kilo veriyor, o da yüzde
10’u değil Çukurova’nın, yüzde 10’u değil. İç Anadolu’da buğday yok denecek
kadar az, kuraklıktan dolayı. Elbette ki Cenab-ı Allah’ın bahşettiği bir şey,
buna bir şey demeye hakkımız yok ama Hükûmet olarak çiftçimizi de korumak
zorundayız, devlet olarak çiftçimizi korumak zorundayız. Her yerin, her
bölgenin geçen yılki rekoltesi belli. Alalım geçen yılki rekolteleri, Ofisin
belirleyeceği fiyat üzerinden çiftçimize destek olalım. 
Ziraat Bankası
borç erteliyormuş, kaç kişinin borcunu erteliyor? Bir de faizli erteliyor
ertelediği borcu. Tarım kredi borç erteliyormuş, kaç kişinin borcunu erteliyor?
Bir de faizli erteliyor borçları. Gelin, faizsiz, hatta Ziraat Bankası
vasıtasıyla yeni krediler verelim. Özel bankalardan bir sürü faizli borç almış
çiftçilerimiz. Bunlar nasıl edecekler peki, nasıl ödeyecekler? Elinde buğday
yok, hayvancılık bitmiş, yem alamıyor, sütünü satamıyor, yoğurdunu satamıyor,
nasıl ödeyecek bunları? Nasıl öderse ödesin tabii, sizin umurunuzda değil.
Arkadaşlar,
bakın, yine bu desteklerle alakalı, şimdi, özellikle Adana’nın Ceyhan ilçesinde
yeni bir uygulama başlatıldı. Bu, eskiden “ÇKS” dediğimiz, şimdi “Tarım Bilgi
Sistemi” dediğimiz bir sistem. Aslında, sistem doğru bir sistem, yanlış bir
sistem değil. Bakın, tekrar altını çizerek söylüyorum, sistem doğru bir sistem,
yanlış bir sistem değil ama sistemin altyapısı yok, altyapısı olmadığı için
çiftçilerimiz mağdur oluyor. Geçen yıl, Ceyhan’da 1 milyon 117 bin dönüm
işlenebilir arazinin 740 bin dönümü prim desteği alabilmiş. Eğer bu sistem
devam ederse -Haziranın 30’una kadar uzatıldı, daha şu ana kadar hiçbir dosya
ortaya çıkmadı- 400 bin dönüm ancak destek alabilecek. Ya bu, Allah’tan reva
mıdır? Yarı yarıya destek gidecek? Her çıktığınızda, burada destek vermekle
övünüyorsunuz, sanki cebinizden veriyormuş gibi. Milletin parasını alıp millete
veriyorsunuz yani cebinizden vermiyorsunuz ki bu parayı.
Şimdi, burada,
köy bazlı muhtar ve uydu sistemiyle birbirini teyit eden, devletin zarara
uğramayacağı bu eski sisteme tekrar bu yıl dönülüp, bu yılı bu şekilde geçirip
önümüzdeki yıl altyapısı oluşturulduktan sonra ada parsel sistemine geçilmesi
lazım. Yoksa birçok çiftçimiz mağdur olacak, yüzde 50’ye yakın prim desteğinden
zarar görmüş olacak, alamayacak. Bunu Sayın Bakana da söyledim. Sayın Bakan “30
Hazirana kadar süreyi uzattık.” diyor. Süreyi uzatmak çözüm değil. Daha şu ana
kadar bir tek dosya çıkmadı. Bunun altyapısının oluşturulup seneye alınması
lazım, bunu özellikle rica ediyoruz, Hükûmetin bu konuyu mutlaka düzeltmesi
lazım.
Yine, değerli
arkadaşlarım, bakınız, şu anda buğday hasadı başladı, bitti Çukurova’da, Amik
Ovası’nda, işte, yakında İç Anadolu’da başlayacak; Ofisin fiyatla alakalı bir
politikası yok, “Çiftçinin buğdayını nasıl koruruz?” derdi de yok yani. Geçen
yıl, burada haykırarak söyledim, dedim ki: Dışarıdan mısır getirmeyin, çiftçiyi
perişan edersiniz, çiftçinin mısırı elinde kalır. Dinlemediniz, dışarıdan 1,5
milyon ton mısır getirdiniz. Geçen yıl mısır getirenler, şu anda Romanya’da 40
bin dönüm, 50 bin dönüm arazi eken çiftliklerde yeni bağlantılar yapıyorlar
yani bu yıl da mısır ithalatı yapacaklar. E şimdi, buğday ithalatının önünü mü
açacaksınız?
Yani,
arkadaşlar, bakın, biz çiftçimizi korumak zorundayız. Eğer çiftçimizi
koruyamazsak bu ülkenin -ekmeğiyle, unuyla, sebzesiyle, meyvesiyle üretim
yapan- insanlarını besleyen insanlarımızı perişan etmiş oluruz, onları
şehirlerin varoşlarına itmiş oluruz, işsizler ordusunun içerisine katmış
oluruz. Onun için, çiftçi kardeşlerimizi, çiftçilik yapanları korumamız lazım. 
Ben tekrar
altını çizerek söylüyorum: Hobi bahçesinden başka toprak görmemiş, alnından bir
damla ter toprağa düşmemiş insanlar benim bu söylediklerimi anlayamazlar. Ben
yüreği yanan bir çiftçi kardeşinizim. Onun için, burada haykırarak söylüyorum:
Çiftçimizi koruyalım, çiftçimizin arkasında duralım. Suriyelilere verdiğimiz
desteği çiftçilerimize verelim, çiftçilerimizi mağdur etmeyelim çünkü onlar
üretiyorlar, çalışıyorlar, gece gündüz demeden bu ülkenin insanlarını doyurmaya
çalışıyorlar, hatta bu ülkenin ekonomisine katkı sağlıyorlar domates
ihracatıyla, narenciye ihracatıyla. Onun için, çiftçimizi korumak bizim
boynumuzun borcu. Kuraklıktan zarar gören çiftçilerimize destek vermemiz lazım,
onları korumamız lazım, üretimlerini yapmalarını sağlamamız lazım. Üretim
yapamazlarsa çiftçiler şehirlerin varoşlarına gider ve orada işsizler ordusuna
dâhil olurlar. 
Hepinize
saygılar sunuyorum. (MHP sıralarından alkışlar)
BAŞKAN –
Teşekkür ederiz Sayın Varlı.
Aleyhinde
İstanbul Milletvekili Abdullah Levent Tüzel. 
Buyurunuz Sayın
Tüzel. (HDP sıralarından alkışlar)
ABDULLAH LEVENT
TÜZEL (İstanbul) – Teşekkür ederim.
Sayın Başkan,
değerli milletvekilleri; hepinizi saygıyla selamlıyorum. 
Cumhuriyet Halk
Partisi Grubunun üretici köylülerin sorunlarıyla ilgili Meclis araştırması
açılması konusundaki önergesini destekliyorum. 
Elbette, işçi
sınıfımızın yanında, her gün hayatı karartılan, tarım alanları tahrip edilen,
kirletilen, ekip biçtiği toprakları elinden alınan köylülerimizin haklarını
savunmak öncelikle bizim görevimiz. Onları buradan selamlıyorum. Bu sorun dahi,
üretici köylülerin örgütlenmesi gerektiğine, mücadele etmesi gerektiğine olan ihtiyacı
vurguluyor.
Sorun ne, nasıl
dile getiriliyor? Pırlanta, elmas, yakut gibi kıymetli taşların KDV, ÖTV
oranları sıfır olurken milyonlarca insanımızın tükettiği peynir, zeytin, süt,
yumurta, ekmek, bilumum tüketim maddelerindeki KDV oranları yüzde 18’in
üzerinde. 
Şimdi, soru
basit: Değerli taşları bu ülkede kimler kullanır, nüfusun ne kadarı kullanır?
Onun dışında, ekmeği, sütü, peyniri, zeytini kimler kullanır? Milyonlarcası
kullanır. Yani, Türkiye Cumhuriyeti, bir sermaye egemenliği altında, her tür eşitsizliğin,
her tür adaletsizliğin, üzerine vergi adaletsizliğinin tüy diktiği bir ülke
durumundadır. Yatlara, yatlarda kullanılan mazota sıfır vergi ama üretici
köylünün kullandığı mazota, traktöre yüzde 55’lere varan ÖTV’si, KDV’siyle
vergi! Bu eşitsizlik bilinmez değil ve bu, sorunların en görünür biçimi.
Aslında, bu, Soma’da yaşanan maden faciasının ardındaki nedenleri
araştırdığımızda da karşımıza çarpıcı bir şekilde çıkıyor. Yani,
özelleştirmeler, taşeronlaştırmalar, bütün bu esnek çalışma modelleri, işçileri
köle yerine koyma, buralarda Hükûmetin vahşi bir sorumluluğu var elbette. Ama,
bu ortama gidilirken Soma’da, Akhisar’da, Ege’nin o verimli tarım alanlarında
çalışan üretici köylüler niye ekemez, biçemez oldu da o yerin yüzlerce metre
altında çalışmak zorunda kaldılar? İşte, bu tarımın bitirilmesinden; köylünün
emekli olmak adına traktörünü satmak zorunda kalması, mazotun ha bire
vergilendirilip ücretinin arttırılması, pamuğa, tütüne getirilen kotalar…
Şimdi, işte, köylü önce işçileşiyor, sonra işsizleşiyor, tarım bitiriliyor,
dışa bağımlı hâle getiriliyor ama toplumdaki eşitsizlik, adaletsizlik çok daha
uçurum hâlini alıyor.
Değerli milletvekilleri, bakın,
sadece dokunduğumuz, sızlayan yer burası değil, toplumun büyük bir nüfusunun
hâli içler acısı. İki gündür, Mecliste… Elbistan Kalealtı Sulama Birliği
işçileri -14’ü kadrolu, 6’sı mevsimlik işçi- iki yıldır maaş alamıyorlar, bu
insanlar ne yiyip ne içecekler? Bunlar Ankara’da çocuk okutuyorlar. Geliyorlar,
AKP Grubundan yardım istiyorlar, sözler veriliyor “Kadrolu yapacağız, yasa
çıkartacağız, şu, bu.” Değişen hiçbir şey yok. Mevsimlik işçi, sözleşmeli işçi,
taşeron işçi ve milyonlarca işsiziyle Türkiye Cumhuriyeti, modern bir kölelik
sisteminin sürdürüldüğü, sefaletin arşa çıktığı bir sistem hâlindedir.
Soma’yla birlikte bir kez daha iş
cinayetlerini ve katliamları gündemimize aldık. Bakın, daha dün “Maslak 1453”
adı altında, ünlü müteahhit, adı yolsuzluk soruşturmalarında geçip gözaltına
alınan Ali Ağaoğlu’nun inşaatında, yine bir işçi üzerine demir blok düşerek
hayatını kaybetti. Bu kaçıncı ölüm, bu kaçıncı cinayet! Bunlara kim göz
yumuyor? Kim bunlarla içli dışlı? Kim bu imara, işçi sağlığına aykırı
inşaatlara izin veriyor? Bunların müsebbibi, sorumluları ortadadır ve bu
sorumlular siyaseten de bu halka hesap vermek zorundadırlar. 
Değerli
arkadaşlar, bugün 28 Mayıs; Türkiye’de bütün illerde ayağa kalkan halkın yani
Gezi direnişinin, haziran direnişinin yıl dönümü. Hazirandan bu yana… Sayın
Başbakan dün yine grup konuşmasında Gezi’yi lanetledi, Gezi’ye olmadık laflar
etti: “13 ağaçla başladılar, onların niyetleri başkaydı; Hükûmete darbeydi,
komploydu. 17 Aralık, 25 Aralıkta aynı şeyi denediler.” dedi. Şimdi de lafı
getirdi, Soma madeninde hak arayan, adalet arayan, iş cinayetlerinden hesap
soranları kendilerine karşı husumet beslemekle suçladı, yine Hükûmeti burada
temize çıkartmaya çalıştı. Nedendi bu Gezi direnişi? Nedendi 8 gencin ölümüne
yol açan, sokakları polis şiddetiyle, devlet terörüyle susturmak, bastırmaya
çalışmak? Bir yıl sonra Sayın Başbakan ve Hükûmet hâlâ neyin ne olduğunu
anlamıyor, sonra çıkıyor halkın karşısına “Siz diktatör görmemişsiniz.” diyor.
“Diktatör görmemişsiniz.” dediği saatlerde, Okmeydanı’nda 2 insan hayatını
veriyor.
Polis, Polis
Vazife ve Salâhiyet Kanunu ve Başbakandan aldığı gaz ve talimatlarla birlikte,
her hak arayanı, her demokratik gösteriyi, her talepkâr olanı bastırmak için
şiddeti kendinde hak görüyor.
Bakın, İzmir’de
Soma madencilerinin ölümünü protesto eden binlerce insanın -en önde DİSK’in
Başkanı gidiyordu- üzerlerine gaz sıkıldı, su atıldı -kulağından ameliyat olmak
zorunda kaldı DİSK Başkanı, Konfederasyon Başkanı- hiçbir ihtar yapılmadan,
uyarı yapılmadan. Toplumsal gösterileri, demokratik arayışları “İş cinayeti
olmasın, işten atılmalar olmasın, madenler bu şekilde işletilmesin.” diyenleri
daha nereye kadar susturacaksınız? 
Bakın, yalanla,
zorbalıkla gerçeklerin üzeri örtülemez. Sayın Başbakan dün grup konuşmasında,
yine bu Gezi olaylarına atıf yaparak bir kez daha hak arayanları suçlamak
istedi ve Soma’da araştırmacı gazetecilik yapanları yine dış güçlerin
-haziranda olduğu gibi- uzantısı olmakla âdeta itham etti. O söylemedi ama biz
söyleyelim. BBC’nin buradaki muhabiri Rengin Arslan Soma’da madenci ailesi,
başörtülü iki kadınla röportaj yapıyor ve o iki kadın: “Biz bu Hükûmetten
şikâyetçiyiz. Biz bu Hükûmete oy verdik ama pişmanız. Bu Hükûmet bizim
istediklerimizi yerine getiremedi.” mealinden sözler söylüyorlar, bunu
içtenlikle söylüyorlar.
OSMAN AŞKIN BAK
(İstanbul) – Nasıl içtenlikle ya! 
ABDULLAH LEVENT
TÜZEL (Devamla) – Ama, daha sonra yandaş medya harekete geçiyor ve hiç alakası
olmayan insanların, SES üyesi Birgül Çongar Salman ile EĞİTİM-SEN üyesi bir
öğretmen kadının fotoğrafları iki türbanlı kadınla bir araya getiriliyor ve
sonradan, Başbakanın önüne bir yalan ve çarpıtma haber olarak sunuluyor, sanki
bu insanlar -başı açık olan kadınlar- sonradan türbana büründürülmüş gibi.
Bakın, hâlâ inançlar üzerinden, din, ibadet üzerinden nasıl bir kara siyaset
yapılıyor. Sonrasında da…
OSMAN AŞKIN BAK (İstanbul)
– Müftü karısını da gördük, bunlar işe yaramadı! Asıl bunlara bakın.
ABDULLAH LEVENT
TÜZEL (Devamla) – Bırakın müftü karısını, şimdi önümüzde somut örnek var. 
OSMAN AŞKIN BAK
(İstanbul) – Var tabii! Başörtülü provokatör, provokatör! 
ABDULLAH LEVENT
TÜZEL (Devamla) – Geriye gidip bunları çarpıtmaya gerek yok. Başbakan çıkıyor
halkın önüne, ne diyor ondan sonra? “İki kadını figüran olarak kullandılar,
bütün dünyaya servis ettiler.”
OSMAN AŞKIN BAK
(İstanbul) – Haberi yapan belli. 
HÜSEYİN BÜRGE (İstanbul)
– Gözünde bir damla yaş yoktu. 
ABDULLAH LEVENT
TÜZEL (Devamla) – Bunu yapan yandaş medya. 
OSMAN AŞKIN BAK
(İstanbul) – Olur mu ya! Gözünde yaş yoktu. Daha önce Soma’da görmemişler onu,
daha önce Manisa’ya gitmemiş! Daha önce Manisa’ya gitmemiş, Manisa’ya! 
ABDULLAH LEVENT
TÜZEL (Devamla) – Bunu yapan Soma halkının acısına saygısızlık gösteren ve
hiçbir şekilde madencilerin yarasına derman olmak istemeyen bir iktidar
anlayışı. Bunu görmemiz gerekiyor. 
HÜSEYİN BÜRGE
(İstanbul) – Sokakları savaş alanına dönüştürecektiniz, ondan sonra da…
ABDULLAH LEVENT
TÜZEL (Devamla) – Bakın, Gezi’de 8 canın daha hesabı verilmedi. 
OSMAN AŞKIN BAK
(İstanbul) – Nerede bir hareket, bir olay var, orada! 
ABDULLAH LEVENT
TÜZEL (Devamla) – Ama, “Bu ülkede iş, aş, özgürlük olsun, demokrasi, barış
olsun; kentler insanca yönetilsin -hani, sizin dediğiniz gibi- insan merkezli
bir yaşam olsun.” diyen milyonlarca insan sokaklarda terörize edildi ve onlar
şimdi yargılanmak isteniyor. Yargılanması gereken çok açık. 
OSMAN AŞKIN BAK
(İstanbul) – Çiçek mi atıyorlar! Ne atıyorlardı?
ABDULLAH LEVENT
TÜZEL (Devamla) – Demokratik hakkı kullanmak isteyenlere karşı bir yandan
devlet terörü, öbür taraftan da bir nefret dili. Yani, meydanlara çıkıp Alevi
inancından yurttaşları hâlâ tu kaka etmek…
OSMAN AŞKIN BAK
(İstanbul) – Polise çiçek mi veriyordu gençler, polise çiçek mi veriyordu! 
ABDULLAH LEVENT
TÜZEL (Devamla) – …hâlâ onlara dönük ayrımcı bir dili ifade etmek…
OSMAN AŞKIN BAK
(İstanbul) – Aşırı uçlar ne veriyordu, çiçek mi veriyordu?
ABDULLAH LEVENT
TÜZEL (Devamla) – …bu toplumda kutuplaştırma, ayrımcılık, nefret dili siyaset
tarzı oldu bu AKP Hükûmetinin. Baktı ki iyi iş yapıyor; toplumu bölerek
yönetmek, bu şekilde iktidarı güçlendirmek…
OSMAN AŞKIN BAK
(İstanbul) – Maskeliler kim, maskeliler? Çiçek atan maskeliler kim, çiçek atan!
Molotof atan maskeliler kim?
ABDULLAH LEVENT
TÜZEL (Devamla) – …12 Eylül rejimini bu şekilde, tek adam anlayışıyla despotik,
diktatör bir şekilde yönetmek ve önümüzdeki seçimlere, Cumhurbaşkanlığı seçimine
bu şekilde gitmek, işte bu -iyi bir iş yapıldığı düşünülerek- hâlâ sürdürülüyor
ama bu ülkeye de yazık ediliyor. İşte, üretici köylünün bitirilmesindeki
mantık, insanların hak arayışına bu şekilde, despotik bir şekilde gitmek…
(Mikrofon
otomatik cihaz tarafından kapatıldı) 
ABDULLLAH LEVENT
TÜZEL (Devamla) – Sonuçta geldiğimiz nokta ortadadır. Bu canların elbette
hesabı da, bedeli de verilmelidir. Yalan, baskı, tehdit, örtbas etmek,
demokratik bir ülkenin kitabında bunlar yazmaz. Eğer darbecilerle hesaplaşmak
istiyorsanız 12 Eylülün düzenini ortadan kaldırın. İnsanlar bırakın hakkını
arasın, adalet gerçek bulsun ve iş sahipleriyle de hesaplaşılsın…
HÜSEYİN BÜRGE
(İstanbul) – Hakkını arasın ama terörist olarak sokaklarda…
OSMAN AŞKIN BAK
(İstanbul) – Hakkını arasın, hakkını arasın da maskeyle çiçek mi atıyor,
molotof mu atıyor, taş mı atıyor? Maskeyle ne atıyor? Niye maske takıyor?
ABDULLAH LEVENT
TÜZEL (Devamla) – KDV’yle, ÖTV’yle üretici köylü mağdur edilmesin. 
Saygılar
sunuyorum. (HDP sıralarından alkışlar)
HÜSEYİN BÜRGE
(İstanbul) – İnsan öldürerek, sokakları terörize ederek olmaz bu.
OSMAN AŞKIN BAK
(İstanbul) – Sokakları kim terörize ediyor?
BAŞKAN –
Teşekkür ediyoruz Sayın Tüzel.
Cumhuriyet
Halk Partisi Grubunun önerisini oylarınıza sunuyorum: Kabul edenler… Kabul
etmeyenler… Kabul edilmemiştir.
Şimdi,
on dakika ara veriyorum.
Kapanma Saati: 15.47

İKİNCİ OTURUM
Açılma Saati: 16.04
BAŞKAN: Başkan Vekili Şükran Güldal MUMCU
KÂTİP ÜYELER: Fehmi KÜPÇÜ (Bolu), Mine LÖK BEYAZ (Diyarbakır)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 94’üncü Birleşiminin İkinci
Oturumunu açıyorum.
Gündemin “Özel
Gündemde Yer Alacak İşler” kısmına geçiyoruz. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Komisyonlardan Gelen Diğer İşler
1.- İstanbul Milletvekili Halide
İncekara ve 27 Milletvekilinin; Konya Milletvekili Kerim Özkul ve 25
Milletvekilinin; Ankara Milletvekili Tülay Selamoğlu ve 21 Milletvekilinin;
Adana Milletvekili Ali Halaman ve 20 Milletvekilinin; Yalova Milletvekili Temel
Coşkun ve 23 Milletvekilinin; BDP Grubu adına Grup Başkanvekili Şırnak
Milletvekili Hasip Kaplan’ın ve Yalova Milletvekili Muharrem İnce ve 22
Milletvekilinin; Üstün Yetenekli Çocukların Keşfi, Eğitimleriyle İlgili
Sorunların Tespiti ve Ülkemizin Gelişimine Katkı Sağlayacak Etkin
İstihdamlarının Sağlanması Amacıyla Bir Meclis Araştırması Açılmasına İlişkin
Önergeleri ve Meclis Araştırması Komisyonu Raporu (10/136, 176, 177, 178, 179,
180, 181) (S. Sayısı: 427) (x)

BAŞKAN - Bu kısmın 1’inci
sırasında yer alan, Üstün Yetenekli Çocukların Keşfi, Eğitimleriyle İlgili
Sorunların Tespiti ve Ülkemizin Gelişimine Katkı Sağlayacak Etkin
İstihdamlarının Sağlanması Amacıyla Kurulan Meclis Araştırması Komisyonunun 427
sıra sayılı Raporu üzerinde dünkü birleşimde yapılan görüşmelerin İç Tüzük’ün
72’nci maddesine göre devamına ilişkin verilen önerge geri alınmıştır. Bu
durumda Meclis Araştırması Komisyonu Raporu üzerindeki genel görüşme
tamamlanmıştır.
Şimdi, 2’nci sırada yer alan,
Sağlık Çalışanlarına Yönelik Artan Şiddet Olaylarının Araştırılarak Alınması
Gereken Önlemlerin Belirlenmesi Amacıyla Kurulan Meclis Araştırması
Komisyonunun 454 sıra sayılı Raporu üzerindeki genel görüşmeye başlıyoruz. 
2.- İstanbul Milletvekili Ferit Mevlüt Aslanoğlu ve 22 Milletvekilinin;
Tokat Milletvekili Reşat Doğru ve 20 Milletvekilinin; Mersin Milletvekili Aytuğ
Atıcı ve 26 Milletvekilinin; Tekirdağ Milletvekili Candan Yüceer ve 24
Milletvekilinin; İstanbul Milletvekili Mahmut Tanal ve 24 Milletvekilinin;
İzmir Milletvekili Hülya Güven ve 22 Milletvekilinin; Mersin Milletvekili MHP
Grup Başkanvekili Mehmet Şandır ve 19 Milletvekilinin; Ankara Milletvekili
Cevdet Erdöl ve 37 Milletvekilinin; Bingöl Milletvekili İdris Baluken ve 22
Milletvekilinin ve Mersin Milletvekili Aytuğ Atıcı ve 20 Milletvekilinin;
Sağlık Çalışanlarına Yönelik Artan Şiddet Olaylarının Araştırılarak Alınması
Gereken Önlemlerin Belirlenmesi Amacıyla Bir Meclis Araştırması Açılmasına
İlişkin Önergeleri ve Meclis Araştırması Komisyonu Raporu (10/49, 113, 118,
252, 253, 254, 255, 256, 257, 258) (S. Sayısı: 454)x
BAŞKAN – Komisyon? Yerinde.
Hükûmet? Yerinde.
İç Tüzük’ümüze göre Meclis
araştırması komisyonu raporu üzerindeki genel görüşmede ilk söz hakkı önerge
sahiplerine aittir. Daha sonra, İç Tüzük’ümüzün 72’nci maddesine göre siyasi
parti grupları adına birer üyeye, şahısları adına iki üyeye söz verilecektir.
Ayrıca, istemleri hâlinde Komisyon ve Hükûmete de söz verilecek, bu suretle
Meclis araştırması komisyonu raporu üzerindeki genel görüşme tamamlanmış
olacaktır. 
Konuşma süreleri Komisyon,
Hükûmet ve siyasi parti grupları için yirmişer dakika, önerge sahipleri ve
şahıslar için onar dakikadır. 
Komisyon raporu 454 sıra
sayısıyla bastırılıp dağıtılmıştır. 
Rapor üzerinde söz alan sayın
milletvekillerinin isimlerini okuyorum:
Mersin Milletvekili Aytuğ Atıcı,
Kahramanmaraş Milletvekili Mesut Dedeoğlu, Mersin Milletvekili Aytuğ Atıcı,
Tekirdağ Milletvekili Candan Yüceer, İstanbul Milletvekili Mahmut Tanal, İzmir
Milletvekili Hülya Güven, Konya Milletvekili Mustafa Baloğlu, Hakkâri
Milletvekili Adil Zozani; gruplar adına, Milliyetçi Hareket Partisi Grubu adına
Mersin Milletvekili Ali Öz, Halkların Demokratik Partisi Grubu adına Bingöl
Milletvekili İdris Baluken, Cumhuriyet Halk Partisi Grubu adına Mehmet Hilal
Kaplan, Adalet ve Kalkınma Partisi Grubu adına Gümüşhane Milletvekili
Kemalettin Aydın; Komisyon adına Adana Milletvekili Necdet Ünüvar, şahıslar
adına Manisa Milletvekili Muzaffer Yurttaş konuşacaktır. 
Şimdi, önerge sahipleri adına ilk
konuşmacı, Mersin Milletvekili Aytuğ Atıcı.
Şimdi, Sayın
Atıcı, iki konuşma hakkınız var, ikisini birleştiriyorum talebiniz üzerine.
Yirmi dakika.
Buyurunuz
efendim.
AYTUĞ ATICI
(Mersin) – Teşekkür ederim Sayın Başkan.
Değerli
milletvekilleri, Sağlık Çalışanlarına Yönelik Artan Şiddet Olaylarının
Araştırılarak Alınması Gereken Önlemlerin Belirlenmesi Amacıyla Kurulan Meclis
Araştırması Komisyonu Raporu üzerine söz almış bulunuyorum. Yurt içinde, yurt
dışında, özellikle de milletin kürsüsünde konuşanlara şiddet uygulamayan ve
şiddet uygulayanları aklamayan milletvekillerini saygıyla selamlıyorum.
Değerli
arkadaşlar, şimdi sizlere iki soru soracağım ve bazı şıklar vereceğim.
Soru 1) AKP
milletvekillerinin özgür iradeleriyle veya talimatla bir araştırma önergesine
kabul oyu vermeleri için aşağıdakilerden hangisi gerekir?
a) Birilerinin
ölmesi gerekir.
b) Bu işten bir
çıkar elde edilmesi gerekir.
c) Kamuoyunun
oyalanması gerekir.
d)
Yukarıdakilerden herhangi biri, hatta mümkünse birden fazlası gerekir.
Cevabınız
elbette ki (d) şıkkıdır.
Şimdi 2’nci
soruyu soruyorum değerli arkadaşlar: Herhangi bir konuda verilen araştırma
önergesi kabul edildiğinde ne olur?
a) Komisyon
çalışması olabildiğince ötelenir.
b) Tarafların ve
toplumun gazı alınır.
c) Büyük bir
çoğunluğu uygulanmamak üzere çeşitli kararlar alınır.
d)
Yukarıdakilerden herhangi biri, hatta mümkünse birden fazlası…
Evet, cevabımız
yine (d) seçeneği.
Şimdi 1’inci
sorumuzu irdelemek istiyorum. 1’inci sorumuzda “Milletvekillerinin özgür
iradeleriyle veya talimatla kabul oyu vermeleri için ne gerekiyor?” diye
sormuştum. Niye bu soruyu sordum?
Bakın
arkadaşlar, tarih: 14 Mart 2012 yani Tıp Bayramı. Sağlık çalışanlarına yönelik
giderek artan şiddetin araştırılması ve çözüm üretilmesi için Türkiye Büyük
Millet Meclisinin devreye girerek bir araştırma komisyonu kurmasını istedik. Ne
oldu? Henüz daha kimse ölmemişti. Tabii ki AKP milletvekillerinin oylarıyla bu
komisyonun kurulması reddedildi. AKP milletvekili kürsüye çıkarak şu açıklamayı
yaptı, tutanaklardan okuyorum: “Şimdi bilinç arttığı için artık sağlık
çalışanlarına şiddet daha da azalmıştır. Hekim ile vatandaş bütünleşmiştir.” Bu
sözlerinizin üzerinden sadece otuz üç gün geçti, sadece otuz üç gün ve ne yazık
ki bir meslektaşımız Operatör Doktor Ersin Arslan öldürüldü. Allah rahmet
eylesin. Yeniden araştırma önergesi verildi. Bu sefer aynı iktidar, aynı
milletvekilleri bu kürsüye çıkarak dedi ki: “Basının, meslek örgütlerinin
samimi desteğine ihtiyacımız var. Elbette muhalefetin de desteğine ihtiyacımız
var. Sorun böylesine kadim bir sorundur.” Siz dediniz bunu. Otuz üç gün önce
“Sorun yok.” demiştiniz, birisi öldürüldü, sorunu ortaya çıkardınız hem de
kadim sorun olarak. 
Peki, başka
araştırma komisyonları için benzer olaylar yaşandı mı? Hemen çok canlı bir
örnek vereceğim size: Doping olayları için yine benzer olaylar yaşandı.
Sporcumuzun ölümünden önce, yine bu kürsüye çıkıp dedik ki: Doping zararlıdır,
doping sporcularımızı öldürür, doping yüzümüzü kara çıkartır; gelin, bir
komisyon kuralım. Ne yaptınız? AKP oylarıyla reddettiniz. Şimdi de hemen
arkasından bir sporcumuz aşırı doz dopingden ölünce derhâl bir araştırma
önergesi vererek, yine o mübarek ellerinizi kaldırarak bu araştırma önergesini
kabul ettiniz ve kabul ederken de bizim sözlerimizi kullanarak bu kürsüden
konuşmalar yaptınız. Peki, ders aldınız mu bunlardan? Hayır. 
Üçüncü örneğini
Soma’da yaşadık. Nisan ayında, Soma’da maden cinayetleri olabilir, araştıralım
diye bir önerge verdik, yine reddettiniz, yine insanlar öldü, 301 canımız gitti
ve araştırma önergesi verdiniz. Katliamdan önce, iktidar milletvekilleri, bu
kürsüden Soma’daki maden işletmelerinin madencilik sektörü açısından dünyadaki
ve Türkiye’deki pek çok madene göre çok iyi konumda olduğunu söyledi ama
katliamdan sonra yine aynı insanlar çıkıp burada “Enerji ve madencilikle ilgili
politikalar mutlak surette masaya yatırılmalı.” dedi. İşte, yaptığınız bu
ikircikli politikalar yüzünden, sizin yüzünüzden siyaset kurumuna olan güven
iyice azaldı. 
İşte, size
verdiğim bu üç örnek nedeniyle size 1’inci soruyu sordum. “Bu üç örnekten bir
özet çıkarıp iki kelime söyler misiniz?” diye sorarsanız, evet söylerim,
iktidar acizdir derim. 
Şimdi, 2’nci
sorumuzu irdeleyelim. 2’nci sorumda da size demiştim ki: Araştırma önergesi
kabul edildiğinde ne olur? Bakın canlı örnekleriyle sizlere anlatacağım ve
bundan sonra özellikle Soma için verilen araştırma önergesinde neler
olabileceğini sizlere aktarmaya çalışacağım. 
25 Nisan 2012
tarihli ve 1014 sayılı, Komisyonun kurulmasına ilişkin TBMM Kararı yani Şiddet
Komisyonunun kurulmasına ilişkin karar 3 Mayıs 2012 tarihinde Resmî Gazete’de
yayımlandı. Bu Komisyon yani Sağlık Çalışanlarına Yönelik -altını çiziyorum-
Artan Şiddet Olaylarının Araştırılarak Alınması Gereken Önlemlerin Belirlenmesi
Amacıyla Kurulan Komisyon Ocak 2013’te çalışmalarını tamamladı ve çok güzel bir
çalışma yaptı, o çalışmada hepimizin emeği vardı ve çok iyi bir iletişim örneği
sergileyerek Komisyon üyeleri bu kararın altına oy birliğiyle imza attı
arkadaşlar. Oy birliğiyle dedik ki: Bu kararın, bu raporun altında hepimizin
imzası var çünkü şiddet ve ölümler, özellikle halkın kendini emanet ettiği
sağlık çalışanlarına yönelik şiddet kesinlikle partilerüstü bir kavramla ele
alınmalıdır. Evet, sizin sağlık politikalarınızı beğenmiyoruz, sizin sağlık
politikalarınız halkımızı mağdur etti ama bütün bunları bir kenara bırakacağız,
konumuz şiddettir. Şiddet konusunda bütün partilerin milletvekilleri oy
birliğiyle bir karar aldı. Ne zaman aldı? Ocak 2013. Bugün 28 Mayıs 2014,
hiçbir muhalefetimiz olmadığı hâlde Komisyon kurulduktan tam iki yıl kırk üç
gün sonra Komisyon Raporu ancak buraya gelebiliyor. İşte, sizin samimiyet
dediğiniz şey bu; işte, sizin arkasına sığındığınız komisyonlar bunlar. Yani
“Gerçek amacınız bunlar mı acaba, toplumun gazını almak mı acaba, toplumu
oyalamak mı acaba?” diye Allah rızası için kendi kendinize sorun. Yani “a”
şıkkı işliyor.
Peki, bu kadar
geciktirdiniz raporu, şiddet durdu mu acaba hani “Yok.” falan diyordunuz ya?
Hayır, tam tersi, sağlık çalışanlarına şiddet giderek artmaya devam etti.
Bakın, şimdi size dudaklarınızı uçuklatacak rakamlar vereceğim şiddetle ilgili.
Sağlık Bakanlığı “Alo 113 Beyaz Kod” sistemini devreye soktu ve buradan aldığım
rakamları sizlerle paylaşacağım. 14 Mayıs 2012’de kuruldu bu sistem, Aralık
2013’e kadar yani bir buçuk yıl içerisinde toplam bakın, 15.137 sağlık çalışanı
sözel veya fiziksel olarak şiddete maruz kaldı. Bunun bu kadar olduğunu
zannetmeyin, bunlar sadece ve de sadece Beyaz Kod sistemine bildirilen
şiddetlerdir. Korkusundan veya gereksizliğinden bildirmeyenlerin sayısını
bilmiyoruz yani bu, buz dağının görünen bir parçasıdır sadece. Bu süre
içerisinde 5.165 fiziksel şiddet var değerli arkadaşlarım, bakın, 5.165. 10.572
sözel şiddet, küfür vakası yaşanıyor. Şiddete maruz kalanların yaklaşık 10 bini
hekim. Canını, malını emanet ettiği evladını, karısını, namusunu emanet ettiği
hekime doğrudan şiddet uygulamaya başladı vatandaşımız. Nedenlerini birazdan
sizlerle paylaşacağım. 
Peki, hani biz
Ocak 2013’te raporumuzu yayınlamıştık, tam 66 tane karar almıştık, bunlar
uygulansaydı acaba değişiklik olur muydu, şiddet azalır mıydı? İnanın azalırdı.
Peki, uygulanmadı diye…
Bakın, Beyaz
Kod’dan aldığım rakamlar: 2012 yılında ayda 721 vaka bildiriliyor. 2013 yılında
721 çıkıyor 890’a. 2014 yılında -çok yeni veriler bunlar- 721, 890 çıkıyor ayda
976 şiddet bildirim vakasına. E, insaf! 
“Biz keşke bu
Komisyonu kurmasa mıydık acaba?” diye şimdi düşünüyorum. Komisyonu kurmuşuz,
şiddet artmış yani sanki insanlara “Gidin, şiddet uygulayın.” demişiz gibi bir
kavram ortaya çıkıyor ama aslında böyle değil. Şiddetin artmasının bir tek
nedeni var, bu raporda oy birliğiyle verdiğimiz kararların bir ikisi dışında
hiç ama hiçbir tanesi uygulanmadı. 
Peki, toplumda
“AKP çalışıyor.” algısı yaratıldı mı? Evet, yaratıldı yani sorumdaki (b) şıkkı
da işlemeye başladı. O nedenle dönüp kendi kendimize şimdi soracağız.
Diyeceğimiz şu ki: İktidarın daha önce kurulan bu Sağlıktaki Şiddeti, Artan
Şiddeti Araştırma Komisyonunda yaptıkları yapacaklarının göstergesidir. 
Ben buradan
iddia ediyorum, aynı olaylar doping için de, Soma için de yapılacak araştırma
önergelerinde karşımıza çıkacaktır. Ben bunu deyince acaba abartmış mı
oluyorum? Hayır, daha dün bu yüce Mecliste ne yapacağınızı gösterdiniz. Geçen
hafta görüşülmesini kabul ettiğiniz ve taşeron sistemini yani sizin Çalışma
Bakanınızın söylemiyle “kölelik sistemi”ni bitirecek kanun teklifini görüşmek
için el kaldırdınız. Dün ne yaptınız? Dün gözümüzün içine baka baka hiç
utanmadan sıkılmadan “Hayır, bunu şimdi görüşmemize gerek yok.” dediniz.
Tutanaklar var. 
Şimdi, sizin
güvenirliğiniz kaldı mı Allah aşkına? Sizin aldığınız bu 66 tane sağlıkta
şiddetin azaltılması için gerekli olan kararları bürokratlarınız uygular mı
acaba, halk size inanır mı acaba? İnanmaz çünkü bir yaptığınız bir yaptığınızı
tutmuyor. 
Şimdi, bakın,
birkaç tane örnek okuyacağım size aldığımız kararlardan ve ne olduğunu hep
birlikte göreceğiz.
Aldığımız
kararda demişiz ki: “Şiddetle karşılaşan sağlık çalışanına hukuki, tıbbi ve
sosyal destek sağlanmalıdır.” İyi mi? İyi, çok güzel. Hukuki destek sağlansın
diye çeşitli temaslarda bulunulmuştur. Sağlandı, sağlanmadı ama size bir örnek
vereceğim. Bakın, vereceğim bütün örnekler, tamamı, bizim Komisyon raporu
yayınlandıktan sonra ortaya çıkan örneklerdir. Yani, burada hamasi nutuk atıp
ta sizin iktidarınızın başından beri söylediklerinizi konuşmayacağım; sadece ve
de sadece rapor yayınlandıktan sonra gereken önlemleri alsaydınız neler
olacaktı, şiddet nasıl olmayacaktı, bunu anlatacağım. 
Hani şiddetle
karşılaşana hukuki, tıbbi destek sağlanmalı dedik ya, tarih: 29 Ekim 2013,
Cumhuriyet Bayramı kutlamaları. Kargaşa çıkıyor ve polislerden de,
vatandaşlardan da yaralananlar oluyor. Yer: Ankara Numune Hastanesi. Polisler
buraya getiriliyorlar ve muayene ediliyor bir doktor tarafından. Sağlık
Bakanlığından üst düzey bir yetkili açık, net bir şekilde geliyor, başhekim
marifetiyle “Bu polislere rapor vereceksin, istirahat raporu vereceksin.” diye
doktora emrediliyor yani mobbing de uygulanıyor, her türlü sözel şiddet de
uygulanıyor. Arkadaşımız direniyor, raporu vermiyor ve başhekimi dava ediyor ve
başhekim suçlu bulunarak tazminata mahkûm ediliyor. Peki, bu başhekime ne
oluyor arkadaşlarım? Şu anda hâlâ başhekim, şu anda hâlâ başhekim. Şimdi, siz
böyle yapan bir adamı ödüllendirirseniz şiddeti nasıl azaltacaksınız? Yani, bir
söylediğiniz diğerini hiçbir şekilde tutmuyor. 
Aldığımız bir
diğer karar, demişiz ki: “Sağlık personelinin dengesiz dağılımı ve sayılarının
yetersizliği giderilmeli. Hastalara ayrılan süre arttırılmalı.” Ne kadar insani
bir şey değil mi? “Hastaya ayırdığın süreyi arttırsan şiddet olmaz.” demişiz. 
Sonra demişiz
ki: “Hasta ve hasta yakınlarının bilinçlendirilmesine özel önem göstermeliyiz.”
Sonra bakmışız ki bu sistemin işlememesinin bir tek nedeni var: Performans sistemi.
Aynı Komisyon karar alıyor -ve ben tebrik ediyorum bütün Komisyon üyelerimizi-
cesaretle bir karar alıyor, diyor ki: “Performans uygulamasının çalışma
barışını ve ekip anlayışını bozduğu yönündeki eleştiriler dikkate alınmalı ve
performans sistemi yeniden gözden geçirilmelidir.” Bakın, bu kolay alınacak bir
karar değil. Yani, size “On iki yıllık uygulamanızı bir noktada yeniden
değerlendirin.” diyor AKP’li milletvekilleri, CHP’li, HDP’li, MHP’li
arkadaşlarım. Hepsi diyorlar ki: “Bu sistem kötüdür.” Ne yaptınız? Hiçbir şey
yapmadınız. Hâlâ kaç kelleye baktıysa o kadar para alıyor doktor. Yani, doktor
hastaya daha çok zaman ayırırsa aç kalacak, evine ekmek götüremeyecek, o yüzden
de süreler hâlâ son derece düşük kalıyor. 
Sonra demişiz
ki: “Sağlıkta Dönüşüm Programı halka iyi anlatılamamış. Şiddetin nedenleri
arasında sayılan hastaların ve toplumun beklenti düzeyini yükseltecek yanlış
bilgilendirmeler yapılmamalı.” Yani ne demek istemişiz? “Ayağınıza profesörler
gelecek.” demeyin demişiz. Yani “Doktor efendi dönemi bitti.” demeyin, bunlar
şiddeti çağrıştırıyor demişiz. Yani “Hadi hastayı bir geri çevirsinler bakalım,
ben gösteririm onlara.” demeyin demişiz Sayın Başbakan, Sayın Sağlık Bakanı.
Bunları yapmayın demişiz. Peki ne oldu? Aynı söylemler devam ediyor. 
Sağlık
yöneticileri… Bakın, burada çok… Yani “Başbakan” diyemiyor arkadaşlarım,
haklılar ya da “Sağlık Bakanı” diyemiyor, haklılar, başlarına iş gelir ama
açıkça diyorlar ki: “Sağlık yöneticileri, özellikle sağlık politikalarını
belirleyen siyasetçiler şiddeti kınayan ve sağlık çalışanlarının verdiği
hizmetin önemini ve vazgeçilmezliğini vurgulayan söylemler geliştirmelidir.”
Bunu biz söylemişiz hep beraber, bütün milletvekilleri, partilerüstü
söylemişiz. Sonra ne yapmışız? Gelmişiz, sanki bunları hiç söylememişiz gibi
aynı şiddet uygulamalarına devam etmişiz. Kürsülere saldırmışız,
milletvekillerini burada yine dövmüşsünüz; kalkmışsınız ondan sonra “Şiddet
acaba niye artıyor?” demişsiniz. 
Ondan sonra
demişiz ki: “Sağlık çalışanlarına yönelik şiddet toplumdaki genel şiddet
eğiliminden ayrı olarak düşünülmemeli ve toplumdaki genel şiddet eğilimini
azaltmaya yönelik politikalar oluşturulmalı.” Mesaj çok açık, diyoruz ki: Ey
siyasetçiler, özellikle ülkeyi yönetenler; toplumdaki şiddeti azaltmaya yönelik
politika oluşturun. 
Şimdi, biz size
kalkıp da “Başbakana yuh çekersen tokadı yersin." de mi dedik, bunu mu
söyledi size Komisyon ey Başbakan? 
Kalkıp biz size
“Yerdeki vatandaşa tekme atın.” mı dedik, toplumdaki genel şiddeti azaltın
derken bunu mu yapın dedik? Biz size “Tekme atan müşaviri savunun.” mu dedik ey
AKP sözcüleri? Siz bunları yaparsanız başımıza daha neler gelecek? 
Peki, biz size
“İnsanlara ‘mezar soyguncuları’ deyin.” mi dedik? Şiddeti niye
çağrıştırıyorsunuz; bunları mı yapın dedik, yoksa toplumdaki şiddeti azaltın mı
dedik? 
Biz sizlere
“Yazarlara ‘sürüngen’ deyin.” mi dedik? 
Bakın, bunlar
son birkaç haftada mübarek ağızlarınızdan çıkan laflar. Başbakanın, parti
sözcünüzün ve Türkiye'yi yöneten bakanların ağızlarından çıkan laflar bunlar. 
Biz sizlere
“Yurttaşa gidin ‘İsrail dölü’ diyerek nefret suçu işleyin.” mi dedik, şiddeti
azaltırken bunu mu yapın dedik? 
Değerli
arkadaşlarım, bunların hepsini gözden geçirmeniz lazım. 
Biz size
“Soma’daki insan acısını yaşarken gidin tokat atın.” mı dedik Sayın Başbakan,
bunu mu yapın dedik size, toplumdaki genel şiddeti azaltın derken bunları mı
söyledik? 
“Berkin Elvan
öldü diye her gün tören mi yapacağız, ölmüştür gitmiştir.” deyin mi dedik? Bu,
şiddeti çağrıştırmaz mı? 
Polisi vatandaşa
karşı âdeta kışkırtarak “Bu olaylar karşısında polis nasıl sabrediyor
anlamıyorum.” deyin mi dedik Sayın Başbakan? Açıkça şiddete davet değil midir,
açıkça insanları öldürmeye yönelik, yaralamaya yönelik bir davet değil midir? 
Sayın Başbakan,
ben şimdi, kalkıp size desem ki: Ben de vatandaşı anlamıyorum bunca yıldır
sizin zulmünüze nasıl katlanıyorlar, size nasıl dayanıyorlar, hâlâ oy
veriyorlar ben de bunu anlamıyorum mu diyeyim yani ben de mi şiddet dili
kullanayım? Hayır.
Soma katliamının
acıları yaşanırken kendi sorumluluğundan kaçarak, sizin gibi düşünmeyenleri
suçlayarak “Vicdanınıza beton dökülmüş.” mü deyin dedik Sayın Başbakan? 
Kızılay’ın
İstanbul’daki Müdürü “Ya bu ülkede eşek gibi yaşayacaksınız ya da defolup
gideceksiniz.” diyecek ve bir bakanın kardeşi olan bu insan -tırnak içinde bir
soruşturma açılmış- hâlâ şu anda görevinin başında olacak. Biz size bunları
koruyun mu dedik Sayın Başbakan? Yapmayın. 
“Genel şiddeti azaltın.” dedi bu
Komisyon bütün milletvekilleriyle, “Toplumdaki genel şiddet azalmazsa sağlıkçılar
da, milletvekilleri de, herkes de bu şiddetten nasibini alır, bunlara dikkat
edin.” dedi. Umarım bundan sonra dikkat edersiniz. 
Saygıyla selamlıyorum. (CHP, MHP
ve HDP sıralarından alkışlar) 
BAŞKAN – Teşekkür ederiz Sayın
Atıcı. 
Kahramanmaraş Milletvekili Mesut
Dedeeoğlu… 
Buyurunuz Sayın Dedeoğlu. (MHP
sıralarından alkışlar) 
MESUT DEDEOĞLU (Kahramanmaraş) –
Sayın Başkan, değerli milletvekilleri; 454 sıra sayılı Sağlık Çalışanlarına
Yönelik Artan Şiddet Olaylarının Araştırılarak Alınması Gereken Önlemlerin
Belirlenmesi Amacıyla Kurulan Meclis Araştırması Komisyonu Raporu hakkında söz
aldım. Bu vesileyle yüce heyetinizi saygılarımla selamlıyorum. 
Değerli
milletvekilleri, sağlık hizmetleri ülkemizin en önemli hizmetlerinden biridir.
Bu alanda yapılan her çalışma toplumun hemen hemen bütün kesimlerini
ilgilendirmektedir. Tüm dünya ülkeleri bu nedenle sağlık hizmetlerini daha iyi
sunmak ve insan sağlığını korumak için köklü çalışmalara yönelmektedir. 
Türkiye’de, tüm
dünyada olduğu gibi, dönem dönem sağlık hizmetlerinin kaliteli ve verimli, daha
etkili bir şekilde sunulması konusunda çalışmalar yapılsa da on iki yıldır
maalesef bir çözüm bulunamamıştır. Başlatılan çalışmalar sağlık alanında şiddet
olaylarını da önleyememiştir. Sağlık çalışanları şiddete maruz kalma konusunda
bugün büyük bir endişe yaşamaktadırlar. Bu endişenin boyutu bölüm, meslek ve
bölgelere göre de değişiklik göstermektedir. Hastaneler artık sağlık
çalışanları için riskli alanlar hâline gelmiştir. Hastanelerde acil nöbeti
tutan personel büyük bir risk altında görev yapmaktadır. 
Ülkemizde 2013
yılında, sekiz aylık bir dönem içeresinde sağlık alanında 7.287 şiddet olayı
meydana gelmiştir. Büyük çoğunluğu devlet hastanelerinde meydana gelen bu
şiddet olayları karşısında sağlık personeli ve hastaneler çok büyük zarar
görmüşlerdir, hayatını kaybedenler olmuştur. Gece gündüz demeden çalışan sağlık
çalışanı personelimizin olaylar karşısında moral ve motivasyonu bozulmaktadır.
Türkiye’nin her yerinde sağlık çalışanlarına şiddet olduğu gibi,
Kahramanmaraş’ta da birçok yaşanmış örnekleri bulunmaktadır. 
Sayın Başkan,
değerli milletvekilleri; ülkemizde sağlık alanında yaşanan şiddet, zaman zaman
bazı alanlarda da kendini göstermektedir. Ülkemizde sağlık alanında olduğu gibi
eğitim alanında da şiddet maalesef yaşanmaktadır. Öğrencilerin öğretmenlerine
şiddet gösterdiğine ve bazen de öğretmenlerin öğrencilerine şiddet gösterdiğine
ülkemizde sık sık şahit olmaktayız. 
Ülkemizde en
büyük şiddet olayı sağlık hizmetleri alanında maalesef kadınlara karşı da
gösterilmektedir. Türkiye’de kadınlar gördükleri şiddet karşısında ağır
yaralanmakta ve bazen de ne yazık ki hayatlarını kaybetmektedirler. Ülkemizde
kadına karşı gösterilen şiddetin boyutu da artmıştır. Hemen hemen her gün
ülkemizde bir şiddet olayı, bir cinayet yaşanmaktadır. 
Sayın Başkan,
değerli milletvekilleri; şiddet konusunda Hükûmet nedense çaresiz kalmıştır.
Ülkemizde sadece on aylık bir dönemde aile içi şiddet nedeniyle 30.254 kadın
yaralanmış ve 125 kadın da maalesef hayatını kaybetmiştir. Kadına karşı
gösterilen şiddetin yanı sıra çeşitli spor etkinliklerinde de zaman zaman
ülkemizde şiddet olayları yaşanmaktadır.
Kısaca,
Türkiye’de her yerde şiddet yaşanmaktadır. İşte bütün bu yaşanan şiddet
olayları ülkemizde toplumsal bir sorun hâline gelmiştir ve bunun mutlaka
irdelenmesi gerekmektedir. Bu toplumsal sorunlar hiçbir zaman kendiliğinden
ortaya çıkmamıştır. Bu toplumsal sorunlar hiçbir zaman kendiliğinden de ortadan
kalkmayacaktır. Ortada bir toplumsal sorun varsa bu sorunun uygulanan Hükûmet
politikalarıyla yakinen ilgisi var demektir. Bu nedenle toplumda pek çok alanda
yaşanan şiddet olaylarını ortadan kaldırma konusunda Hükûmet politikaları
yeniden gözden geçirilmelidir. Aksi taktirde ne sağlık alanında ne eğitim
alanında ne spor alanında ne de her yerde şiddet olaylarını önleyemeyiz,
ülkemizde çocukları ve kadınları koruyamayız, sağlık çalışanlarına da sahip
çıkamayız.
Sayın Başkan,
değerli milletvekilleri; sağlıkta şiddetin önlenmesi konusunda bizler muhalefet
olarak, Milliyetçi Hareket Partisi Grubu olarak üzerimize düşün her türlü
görevi yapmaya hazır olduğumuzu buradan bir kez daha ifade etmek istiyoruz.
Fakat bu konuda büyük görev ve sorumluluk yine Hükûmete düşmektedir. Sağlık
alanında uygulanan Sağlıkta Dönüşüm Programı yeniden mutlaka gözden
geçirilmelidir. Sağlık çalışanları mutsuzdur, huzursuzdur. Aksayan yönleri
acilen ele alınmalı ve mutlaka çözüm üretilmelidir. Bu alanda bugüne kadar
yapılan çalışmalar, hastanelerde kuyrukları azaltmak bir yana daha da artırmış
durumdadır.
Hükûmet
hastanelerde artan kuyruklara mutlaka bir çözüm bulmalıdır. Nöbet konusunda
aile hekimlerine yüklenilmesi de hiç doğru değildir. Gece nöbetten çıkan aile
hekimleri ve uzman hekimlerin büyük çoğunluğu gündüzleri de mesaiye devam etmek
zorunda bırakılmaktadır. Bu tip düzenlemeler sağlık alanında hem iş yükünü
artırmakta hem de sağlık personeli arasında huzursuzluğa sebebiyet vermektedir.
Bütün bu çalışma şartları karşısında hekimler, dünyada ve ülkemizde ortaya
çıkan tıbbî gelişmeleri de takip edemezler. 
Sayın Başkan,
değerli milletvekilleri; sağlık çalışanları cephesinde bütün bunlar yaşanırken
hastane kapılarında da kuyruklar ve problemler artmıştır. Hastalar bugün
verimli ve kaliteli sağlık hizmetini özler hâle gelmişlerdir. Hastane
birleşmelerine ilk günlerde çok yakinen sevinen vatandaşlarımızın bu
sevinçleri, artan kuyruklar ve ortaya çıkan yeni problemler nedeniyle çok kısa
sürmüştür. Hükûmet tarafından büyük umutlarla başlatılan Sağlıkta Dönüşüm
Projesi ülkemizde sağlık sorunlarını artırmıştır. Uygulanan sağlık politikaları
yüzünden hastalar zamanlarının büyük bir bölümünü poliklinik ve tetkik
kuyruklarında geçirmek zorunda kalırken sağlık personeli de hastanede
mesailerinin büyük bir bölümünü geçirmeye devam etmektedir. Sağlık çalışanları
izin kullanamaz hâle gelmişlerdir. Hükûmet tarafından uygulanan sağlık
politikaları yalnızca hastane kuyruklarını artırmakla kalmamış, aynı zamanda,
hastaların cebinden çıkan sağlık harcamalarını da çok büyük bir ölçüde
artırmıştır. Ülkemizde muayene katkı ve katılım paylarının sürekli olarak
artışı vatandaşı zor durumda bırakmaya devam etmektedir.
Sayın Başkan,
değerli milletvekilleri; bütün bu gelişmeler ülkemizde sağlık hizmetlerine
ulaşımı iyice zorlaştırmıştır. Sağlık hizmetleri herkes için ulaşılabilir olmalıdır.
Sağlık çalışanlarının bütün sorunları ele alınarak en kısa sürede mutlaka
çözüme kavuşturulmalıdır. Sağlıkta şiddet sorunu sadece bir güvenlik sorunu
değildir, bu sorun toplumsal bir sorundur; ekonomik sıkıntıların dışa
yansımasıdır, toplumun bütün kesimlerini yakinen ilgilendirmekte ve
etkilemektedir. Bu nedenle toplumsal bir sorun anlayışı içinde ele alınmalı ve
mutlaka sağlıkta şiddet önlenmelidir.
Bütün bu duygu
ve düşüncelerle yüce Meclisi saygılarımla selamlıyorum. (MHP ve CHP
sıralarından alkışlar)
BAŞKAN –
Teşekkür ediyoruz Sayın Dedeoğlu.
Tekirdağ
Milletvekili Candan Yüceer… 
Buyurunuz Sayın
Yüceer. (CHP sıralarından alkışlar)
CANDAN YÜCEER
(Tekirdağ) – Sayın Başkan, değerli milletvekilleri; Türkiye Büyük Millet
Meclisinde 25 Nisan 2012 tarihinde sağlık çalışanlarına yönelik artan şiddetin
araştırılıp gereken önlemlerin alınması için bir komisyon kurulması kararı
alındı. Bu karar, Doktor Ersin Arslan’ın ameliyat ettiği bir hasta yakını
tarafından görevi başında öldürülmesinden tam sekiz gün sonra alındı. “Bir
sağlık çalışanı ilk kez mi cinayete kurban gidiyordu, ilk kez mi şiddete
uğruyordu?” diye sorabilirsiniz. Maalesef hayır. Birçok sağlık çalışanı
görevini yapmaya çalışırken, hastaların hayatını kurtarmaya çalışırken
hayatından oldu ve şiddete maruz kaldı. Doktor Göksel Kalaycı, Doktor Ali
Menekşe, Doktor Ersin Arslan sembolleşen bu isimlerden birkaçı. 
Ekranları
başında bizleri izleyen yurttaşlarımız, “En birinci görevi toplumun sağlıklı
kalması için gerekli önlemleri ve koşulları gerçekleştirmek olan, devlet
durumunda bulunan siyasi kuruluşların arasında sağlık çalışanları neden şiddete
uğruyor sağlık çalışanları neden cinayete kurban gidiyor?” diyen bir Allah’ın
kulu çıkmamış mıdır da bu konuyu araştırmak için, gereken önlemler alınması için
bir sağlık çalışanının daha hayatını kaybetmesini beklemişlerdir diye
düşünebilirler. Ne acı benzerliktir ki tıpkı Soma faciasından yirmi gün önce ve
daha öncesinde, Cumhuriyet Halk Partisi Manisa milletvekillerinin maden
kazalarının araştırılıp önlemlerinin belirlenmesi için verdiği önergenin AKP
Grubu tarafından eften püften bulunarak reddedilmesi gibi, 301 canımızı
kaybettikten sonra benzer önergeyi gidip vermeleri gibi, 2011 genel
seçimlerinden sonra seçilip Parlamentoda çalışmaya başladığımız ilk günlerde,
geçtiğimiz haftalarda kaybettiğimiz -Allah rahmet eylesin, mekânı cennet olsun,
nur içinde yatsın- yiğit, çalışkan ağabeyimiz, İstanbul Milletvekilimiz Ferit
Mevlüt Aslanoğlu tarafından ilk olarak verilmiş. Akabinde ben ve birçok
milletvekili tarafından bu talep yenilenmiş ve tıpkı daha önce reddettikleri
önergeyi Soma faciasından üç gün sonra vermeleri gibi, Ersin Arslan’ın
ölümünden sonra da daha önce reddettikleri önergeyi iki gün sonra vermeleri
gibi. 
Halkımız, Uludere’de, Gezi’de
ölen insanlar için kılını kıpırdatmayanların, rahmet bile dilemeyenlerin
samimiyetini, vicdanını burada da, Soma’da da sorgulayacaktır. Vicdan vardır ya
da yoktur. Vicdan varsa herkes için vardır; bir tek can için de 301 can için de
Uludere için de Gezi için de Reyhanlı için de Soma için de Mavi Marmara için de
olmalıdır. Vicdan doza, sayıya, kişiye, olaya, duruma bağlı değildir. Bağlı
olursa, bunun adı “vicdan” değildir, bunun adı “strateji”dir, bunun adı
“samimiyetsizlik”tir. İktidarınız için, iktidarda kalmak için her şeyi
yapıyorsunuz; insanlar kutuplaşmış, insanlar ayrışmış, insanlar ölmüş, insanlar
yoksullaşmış umurunuzda değil. 
Ben, Soma’da hayatını kaybeden
yurttaşlarımıza Allah’tan rahmet, geride kalan acılı ailelerine sabır
diliyorum, faciadan kurtulan emekçilere “Geçmiş olsun.” diyorum. 
“Kaza geliyorum demez.” demiş
atalarımız, çok da doğru söylemiş. Çünkü yaklaşık bir aydır gaz ölçümlerinin
normalden çok yüksek seyretmesine, ısının artmasına, daha önce birçok kez kömür
kızışmasından dolayı yangın çıkmasına ve bunların külle, suyla, betonla
kapatılmasına bakarsak bu olayın adı “kaza” değil. Ve madende güvenlik
cihazlarının uyarısına rağmen çalışmaya devam ediliyorsa, en tehlikeli, en ağır
işlerin başında olan madenciliği “dayıbaşı”, “ekipbaşı”, “çavuş” adıyla özelleştirip
madencileri yaptıkları kazı kadar para alan taşeronların eline veriyorsak,
madende karbonmonoksit ölçüm cihazları yeterli aralıklarla yerleştirilmiyorsa,
ocakta bir tane yaşam odası, kaçış odası yoksa, müfettişler denetimleri kapıdan
yapıp gidiyorlarsa, yani iş güvenliği sağlanmıyorsa ve bu denetlenmiyorsa,
bunun adı “kader” de değildir, bunun adı “cinayet”tir, bunun adı “katliam”dır.
Buradaki sorumluluğunuzdan “kader” diyerek, “fıtrat” diyerek, ölen madencileri
“şehit” ilan ederek kurtulamazsınız. 301 vatandaşımızın vebali boynunuzdadır,
bu dünyada da ahirette de hesap vermekten kurtulamazsınız. 
Sadece maden şirketi sahiplerinin
ve yöneticilerinin göstermelik tutuklanması yeterli değil, Soma katliamının
asıl sorumluları madene ruhsat verme yetkisini kendine bağlayan Başbakan, asıl
işveren TKİ’nin, Türkiye Kömür İşletmelerinin bağlı olduğu Enerji Bakanı ve iş
güvenliği denetimini yapmaktan sorumlu olan Çalışma Bakanıdır, birinci derecede
sorumludur. 
Ben, burada,
milletin kürsüsünden, sayın sorumluları hesap vermeye ve istifaya davet
ediyorum. Aslında tüm yaşadıklarımız insanınıza, vatandaşınıza verdiğiniz
değerle ilgili. Ülkemizde ne öğretmenin ne işçinin ne memurun ne madencinin ne
de doktorun ve hemşirenin değeri var. Ülkemizde yaşamın her alanında şiddet,
evet, gerçek ancak sağlık çalışanlarının uğradığı şiddet diğer çalışma
yerlerinin alanlarına göre tam 16 kat fazla. 
Biz, bu çatı
altında 2012’de –biraz önce söyledim- sağlıkta dönüşüm performans uygulamasıyla
yöneticilerin, siyasetçilerin hedef gösterici söylemlerinin, uzun çalışma
saatlerinin, yetersiz istihdamın, iş yoğunluğunun, insan sağlığına hizmet gibi
kutsal bir görev yürüten sağlık çalışanlarına şiddete yol açtığı ve sağlık
çalışanlarının şiddete uğrayacağı düşüncesiyle çalışma şevklerinin kırılıp
âdeta hastaları ellemekten korkar hâle gelmesinin, kaliteli sağlık hizmetinin
sunumunu tehdit etmeye başladığı görüşleriyle verilen 10 önergenin
birleştirilip bu Komisyonun kurulması oldu. Tüm iyi niyetimizle Komisyonun
sağlıkta çalışanlara yönelik şiddetin önlenmesi için bir umut olacağını
düşündük. Komisyon olarak yaklaşık dört aylık süreçte pek çok toplantı yaptık,
sosyal tarafları dinledik. Ancak yüz binlerce sağlık kuruluşunun, sağlık
mensubunun beklediği rapor herkes için bir hayal kırıklığı oldu. Beklentimiz bu
hayati durumun siyaset üstü ele alınıp hiçbir alınganlık gösterilmeden, konu
istismar edilmeden, nedenlerinin ve çözüm önerilerinin rapora yansıtılması ve
sonuçta da sonuç alıcı gereken adımların atılmasıydı. Ancak rapora bu görüşler
açık yüreklilikle, samimiyetle yansıtılmadı. “Onu yazmayalım, bunu yazalım.”
mantığı ve siyasi kaygılarla bunların içinden uygun bulunanlar alındı. 
Taslak rapora
itirazlarımız üzerine oluşturulan raporun “Öneriler” kısmına sağlıkta dönüşüm
ve performansa ait birer madde eklendi; geldiğinde yoktu taslak raporda ama
bizim itirazlarımızla konuldu, aynen okuyorum: “Sağlıkta Dönüşüm Programı’nın
sağlık hizmetlerinin işleyişine yansıyan bölümleri halka tam olarak
anlatılmalı.” Yani Sağlıkta Dönüşüm Programı’nın hiçbir kusuru yok, halka
anlatılmamış!
Değerli
milletvekilleri, birer madde var koskoca sağlığı baştan aşağı değiştiren
Sağlıkta Dönüşüm Programı ve performansa dair ki 24 ayrı toplantıda tüm sosyal
tarafların hemen hemen hepsinde bu alanlardaki yanlışlara dikkat çekilmesine
rağmen, birer madde ile bunları geçiştirip medyanın olumsuzlukları, kusurları,
yanlışları üzerine 8 madde konuldu.
Bakın, Komisyon
25 Nisan 2012’de kuruldu, bir yıl sonra rapor tamamlandı ve bir yıl bir ay
sonra bugün Genel Kurula geldi, görüşüyoruz. Bu sürede, önerilen 66 öneriden
dişe dokunur hiçbir madde yerine getirilmedi. Sadece Tam Gün Yasası’yla buraya
eklenen bir maddeyle şiddet uygulayanların tutuklu yargılanmasına dair bir
madde… O da zaten şiddeti önleyici değil, şiddetten sonra önlem alıcı bir
madde.
Maalesef
üzülerek ifade ediyorum ki sağlık çalışanlarına yönelik şiddetin engellenmesine
katkı sağlamayacak bu rapor da, tıpkı kayıp çocuklar raporu gibi, tıpkı
madenciler raporu gibi, İç Tüzük’te komisyon raporlarının akıbeti konusunda
denetim mekanizması olmadığı için, bulunmadığı için, çözüm önerileriyle
birlikte Meclisin tozlu raflarında yerini alacaktır.
En çok acilde
şiddet görüyoruz, yüzde 79’unun acil servislerde olduğunu gösteriyor bize. Çok
önemli bir konu da var: Şiddete uğrayan sağlık çalışanı şikâyet etmiyor, bunu
rapor etmiyor. Yüzde 60’larda bu oran. Bu gerçekten çok düşündürücü ve sonuç
almaya da engel olucu. 
Ben konuşmama
son verirken şunu söylemek istiyorum: Siyasilerin, yöneticilerin bu kadar
yıkıcı, yıpratıcı propagandasına rağmen sağlık çalışanlarına sevgi, saygı
duyan, minnetle bizlere, sağlık çalışanlarına teşekkür eden tüm
yurttaşlarımızdan Allah razı olsun. Onların bu sevgilerine, saygılarına layık
olmaya çalıştığından eminim sağlık çalışanlarının.
Hepinizi sevgi
ve saygıyla selamlıyorum. (CHP sıralarından alkışlar) 
BAŞKAN –
Teşekkür ederiz Sayın Yüceer.
İstanbul
Milletvekili Mahmut Tanal…
Buyurunuz Sayın
Tanal. (CHP sıralarından alkışlar) 
MAHMUT TANAL
(İstanbul) – Değerli Başkan, değerli milletvekilleri; hepinizi saygıyla
selamlıyorum.
Sağlık
çalışanlarına yönelik şiddetin araştırılmasıyla ilgili kurulan Komisyon, evet,
292 sayfadan oluşan bir rapor elimize sundu ama -bunun özeti daha Sağlık
Bakanının eline de ulaştı mı, bilemiyorum- sağlık sendikasının yapmış olduğu
bir araştırma var. İkisini karşılaştırdığımız zaman arada dağlar kadar bir fark
var. Yani, evet, araştırma yapmak güzel bir şey, bu bir ilerlemedir. Emeği
geçen herkese ben teşekkür ederim. Biraz önceki hatiplerin bahsettiği gibi,
keşke bu konuşmayı… Burada yazılanlar kitap arasında, rapor arasında kalmasa,
uygulamaya geçse, temennimiz bu ama bu konuda da mahcup olmak isteriz. Sayın
Sağlık Bakanımız da burada, eğer kitaplar arasında bir rapor veya bir düzenleme
kalmazsa, insan unsuruyla birlikte hayata geçerse esas anlam ve manasını o
zaman ifade eder.
Şimdi, tabii,
şiddet ne demek? Şiddet; kendine, bir başkasına, grup ya da topluluğa yönelik
olarak ölüm, yaralama, ruhsal zedelenme, gelişimsel bozukluğa yol açabilecek ya
da neden olacak şekilde fiziksel zorlama, güç kullanımı ya da tehdidin amaçlı
olarak uygulanmasıdır. İş yerlerinde şiddet ise çalışanın işiyle ilgili
durumlar sırasında bir kişi veya kişiler tarafından istismar edildiği veya
saldırıya uğradığı olaylar olarak tanımlanmıştır. Sağlık kurumlarındaki şiddet;
hasta, hasta yakınları ya da diğer herhangi bir bireyden gelen, sağlık çalışanı
için risk oluşturan tehdit davranışı, sözel tehdit, fiziksel saldırı ve cinsel
saldırıdan oluşan durum olarak tanımlanmıştır. 
Yapılan
araştırmalara göre şiddetin diğer iş yerlerine göre en çok sağlık alanında
görüldüğü ortaya çıkmıştır. Sağlık kurumlarında çalışmanın diğer iş yerlerine
göre şiddete uğrama yönünden 16 kat daha riskli olduğu belirtilmiştir. En
yüksek şiddete maruz kalınan yerler en yüksek oranla acil servisler olarak
bulunmuştur, bu oranı yataklı servisler izlemektedir. Tabii, neden en fazla
acil servislerde şiddete maruz kalınmakta? Tabii ki acil bölümler ücretsiz
olduğu için ve bu anlamda, tedavi olamayan vatandaşlarımız mecburiyet karşısında,
ekonomik sıkıntılar karşısında acil bölümlerde tedavi olmakta, o anlamda, acil
bölümlerde, bu olaylarda çok fazla şiddete maruz kalınmakta.
Hekim ve hemşire
şiddet oranlarıysa yapılan bir araştırmada: Hemşirelerde sözel şiddete maruz
kalma oranı yüzde 86, fiziksel şiddete maruz kalma oranı yüzde 50,4. Hekimlerin
yüzde 60’a yakın bir bölümü hem fiziksel hem de sözel/psikolojik şiddete maruz
kalmaktadır. Şiddet olaylarının yüzde 21 oranında rapor edildiği
belirlenmiştir. Ancak, sağlık kurumlarındaki şiddetin az oranda belirlenmesinin
nedeni olarak da sadece yaralanma gibi ciddi olayların şiddet olarak
algılandığı, diğerlerinin önemsenmediği görülmektedir. Bunun nedeni ise
hastalarla ilk karşılaşılan ve sürekli bire bir ilişki içinde olan sağlık personelinden
önemli bir kesimin hemşire grubu olması şeklinde açıklanmıştır. Hekimlerin
büyük bir bölümü, tedavinin yapıldığı mekânlarda, hastayla temasın yoğun olduğu
alanlarda şiddete maruz kalmaktadır. Her yıl 25 milyon kişi iş ortamında
şiddete maruz kalmaktadır. 
Kişilerin
şiddete başvurma nedenleri sorulduğunda: Tedaviden memnuniyetsizlik, ihmal
edilme düşüncesi, kurum yetersizlikleri yani bu ilaç, yatak, cihaz ve benzeri
yetersizlikler, ülkede uygulanan sağlık politikaları ve prosedürlerden
kaynaklanan sorunlar, bencillik, kişiler arasındaki ilişkilerde mevcut olan
saygı sevgi ilişkisi, ailenin toplumsal etkisinin azalması. 
Sağlık
çalışanlarına göre şiddetse: Hasta yoğunluğu, sağlık çalışan sayısının
yetersizliği, ortam güvenliğini sağlamadaki zorluklar. 
Bu konuyla
ilgili tabii ki siyasal iktidar hep şunu söyler: “Evet, siz bunları
eleştiriyorsunuz ama bununla ilgili önerileriniz nedir?” Bununla ilgili
önerilerimiz de şunlardır Sayın Bakan: 
1) Çalışma
ortamında, şiddetle ilgili risklerin belirlenip güvenlik sisteminin etkin ve
sistemli bir şekilde çalışmasının sağlanması.
2) Personele,
şiddet konusunda eğitim verilmesi.
3) İş yerinde
suçu önlemeye yönelik değişiklikler yapılması.
4) Çalışanların
katılımıyla hazırlanmış bir yazılı politikanın geliştirilmesi. 
5) Hasta ve
hekime ferah muayene ve bekleme salonlarının sunulması.
6) Hastanelerin
otelcilik hizmetlerinin artmasının sağlanması.
7) Kişi başına
düşen doktor sayısı ve sağlık personel sayısının artırılması.
8) Günlük
bakılan hasta sayılarının sınırlandırılması.
9) Sistemin
olumlu, olumsuz her türlü sıkıntısının sağlık çalışanına fatura edilmemesi.
10) Hastanelerin
daha düzenli hâle getirilmesi. (Burada, aşırı yük altında kalan hekimler hasta
ve hasta yakınlarına yeterince bilgi verememekte.)
11) Hastanede ve
acilde özel eğitimli güvenlik elemanlarının bulunmasının sağlanması.
12) Şiddet
uygulayanlara adli cezalar verildiğinin duyurulması.
13) Şiddetin
önlenmesinde önce sağlık personelinin güvenliğinin sağlanması ve bunun zorunlu
hâle getirilmesi. 
14) Hem
çalışanların hem de hastaların güvenini sağlamak amacıyla hastanelerde kilitli
kapıların olması, alarm sisteminin olması, kapalı devre kameranın olması,
elektronik kapıların olması, özel gözlem/izolasyon odalarının olması, güvenlik
personelinin bulundurulması, kör alanlara ayna konulması ve bunun gibi
yöntemlerin uygulanması. 
15) İş
ortamındaki olayların önlenmesine yönelik pilot uygulamaların yapılması. 
Tabii, burada
medyanın da görevleri var, sorumluluğu var. Medya, sağlık sistemiyle ilgili,
sağlık çalışanlarıyla ilgili doğru bilgi aktarıp ve sorunun sağlık sisteminden
kaynaklandığını ifade ederek toplu bilinçlendirme yapması gerekir.
Tabii, burada
güvenlik önlemleriyle ilgili de baktığımız zaman, gerçekten bunlar önemli. 
“Sağlık
çalışanlarına yönelik şiddeti önlemek için ne tür önlemler alınmalıdır?”
sorusuna verilecek cevabı da şöyle başlıklar altında sıralayabiliriz:
Güvenlik
önlemleriyle ilgili öneriler ise;
1) Şiddet anında
güvenliğe haber vermek için acil çağrı butonunun olması gerekir; bunlar yok.
2) Şiddet
olasılığı yüksek birimlerde acil ilaç kullanımına bağlı yan etkilerin olduğu
birimler, kötü haber alma olasılığı yüksek olan birimler gibi ekstra güvenlik
önlemlerinin alınması.
3) Güvenliğin,
olaydan sonra değil, olay esnasında müdahale edebilmesi için her serviste,
hatta katlarda gezici güvenlik görevlilerinin bulunması.
4) Hastane
girişlerinde x-ray cihazlarının bulunması.
5) Güvenlik
kameralarının artırılması ve sesli hâle getirilmesi. 
6) Güvenlikçi
sayısının artırılması. 
7) Güvenlikçi yetkilerinin
artırılması. 
8) Hastane
polislerinin olması. 
9) Korumalı
banko sistemlerinin oluşturulması.
10) Sağlık
çalışanlarına koruma teknikleri öğretilmesi. 
Bu konuda,
tabii, bu önlemlerin alınması lazım, başlıklar altında yine eğitim ve sosyal
hizmetlerinin olması lazım, çalışma şartlarıyla ilgili düzenlemelerin olması
lazım. Yasal düzenlemeler yapıldı ancak bunlar yetersiz. Hatta, burada -yasal
düzenlemelerle ilgili- şiddete başvuranlarla ilgili caydırıcı yasal
düzenlemelerin getirilmesi lazım. Bunlar kanunla olur, yönetmelikle olur ama
mevcut olan düzenlemeler bu konuda yetersiz. 
Peki, sağlık
uygulamalarıyla ilgili öneriler ne olur? Sağlık Bakanlığının hasta haklarını
hastaneyi kışkırtacak boyuta getirmemesi gerekir. Bugüne kadar, gerçekten,
Başbakan da, Sağlık Bakanı da, mümkün olduğunca, hastaları doktorlara karşı
kışkırtıcı bir vaziyete getirdikleri için bu olaylar -büyük bir sebebi de-
buradan kaynaklanmış durumda. 
Peki,
hastanelerdeki durumumuz nedir? Doktor performans sistemine göre çalıştırılıyor,
çalışıyor. Buradaki performansa dayalı sistemin âdeta parayla ölçülmesi sağlık
hizmetlerinde kalitenin düşmesine sebebiyet vermekte, hasta-müşteri ilişkisi
başlamakta. Hasta ve müşteri ilişkisinin başladığı yerde de bu sorunları
bitirebilmek biraz önce getirmiş olduğumuz önerilerle mümkündür. 
Temennimiz o ki
en azından bu önerilerimizi siyasal iktidar nazara alır. Ülkemizde sağlık
mensuplarına yönelik olan bu şiddetin son bulmasını arzu eder, hepinize
teşekkür ederim, saygılarımı sunarım. (CHP ve MHP sıralarından alkışlar)
BAŞKAN –
Teşekkür ederiz Sayın Tanal. 
İzmir
Milletvekili Hülya Güven…
Buyurunuz Sayın
Güven. (CHP sıralarından alkışlar) 
HÜLYA GÜVEN
(İzmir) – Teşekkür ederim Sayın Başkan. 
Değerli milletvekilleri, 454 sıra
sayılı Sağlık Çalışanlarına Yönelik Artan Şiddet Olaylarının Araştırılarak
Alınması Gereken Önlemlerin Belirlenmesi Amacıyla Kurulan Meclis Araştırması
Komisyonu raporu hakkında söz almış bulunuyor, yüce heyeti saygıyla
selamlıyorum. 
Sayın milletvekilleri, ülkemizde
AKP’nin iktidar olduğu on iki yıldan bu yana, şiddetin her türlüsüne maruz
kalanlarda hızlı bir artış olduğunu görüyoruz; bu, çok açık bir şekilde
görülüyor. Kadına, çocuğa, gençlere şiddet; emekçilere şiddet; engellilere,
yaşlılara şiddet. Aslında örnekler daha da artırılabilir. Yalnızca geçtiğimiz
hafta içinde polis şiddetiyle 2 gencimizi kaybettik. 
Bizlerin bu Mecliste bulunduğumuz
dönem süresince verdiğimiz şiddetle ilgili araştırma önergelerine maalesef AKP
iktidarı sıcak bakmadı, hep reddedildi. Soru önergelerine de zaten cevap
verilmiyor. Yine de, sağlık çalışanlarına şiddet konusunun Meclis gündemine
gelebilmesini, bir buçuk yıllık bir gecikme de olsa olumlu bir adım olarak
değerlendiriyoruz. Umuyorum ki diğer konular da acilen gündeme getirilerek
çözüm ve önlemleri tartışılabilir, bu fırsat tanınır. 
Hatırlarsınız, çok yakın zamanda
Manisa Milletvekilimiz Özgür Özel’in Soma’yla ilgili araştırma önergesi
reddedilmişti. Hem de siz AKP’li milletvekilleri tarafından. Sonuç ne oldu? 301
kayıp, en az 400 çocuğun babasız kalması, onlarca anne babanın evlatsız kalması
ve bebek bekleyen genç annelerin, eşlerin bir anda yapayalnız, sorunlarla baş
başa kalması. 
Soma’da yaşadıklarımız şiddetin
en büyüklerinden değil mi? Yine, sayısı giderek artan diğer iş kazaları da birer
şiddet değil mi? Bugün, yine, basında iş kazalarının haberlerini okuduk. 
Sağlık
emekçilerinin karşılaştıkları şiddetin de toplumsal bir sorun olarak karşımıza
çıktığını görüyoruz. Tabip odaları, sendikalar, milletvekilleri, sağlık
emekçilerine yapılan şiddetin durdurulması için çırpınırlarken iktidarın önem
vermediğini, hatta hedef olarak gösterildiklerini yaşıyoruz. Hekim, hemşire ve
diğer sağlıkçıların bu durumu, aslında 76 milyon 667 bin yurttaşımızı çok
yakından ilgilendirmektedir. 
Her koşulda tüm
yurttaşlara hiçbir ayrımcılık yapmadan hizmet verme çabası içinde olan sağlık
emekçilerini Hükûmet yok saymaktadır. Çok değil, iki gün önce, sağlık
çalışanlarının itibarsızlaştırıldığı bir televizyon dizisi izledim. Yılda 365
gün, 24 saat yalnızca hastalarını düşünen sağlık emekçilerinin çalışma
koşulları nasıl düzeltilir, nasıl kamuoyuna duyurulabilir diye uğraşmak yerine
dizilerle şiddet körüklenmekte, sağlıkçılara karşı düşmanlıklar
yaratılmaktadır.
Aslında sağlıkta
şiddetin Sağlıkta Dönüşüm’le başladığını hepimiz biliyoruz çünkü Sağlıkta
Dönüşüm Projesi’yle yurttaşların sağlık hakkı ellerinden alınmıştır. Nasıl mı?
Sağlıkta Dönüşüm’le getirilen ve tam gün olmayan bir tam gün yasasıyla,
uygulanan performans sistemiyle; acil servislerde uzman olmayan, servisi
tanımayan elemanların, aile hekimlerinin nöbet tutmaya zorlanmasıyla ve
hastanelerde de az sayıda hekim ve hemşirelerin istihdam edilmesiyle. 
Aslında pek çok
neden sayılabilir. Vazgeçilmeyen performans sistemi, hekimleri belirli
zamanlara çok şey sığdırmaya çalışan bir makineye dönüştürerek iyi olması
gereken hasta-hekim ilişkisini yok etmektedir. Buna hepimiz şahidiz. Bu da
şiddete yol açan etkenlerden, nedenlerden biridir zaten.
Hekim ve diğer
tüm sağlık çalışanları bugün iş doyumsuzluğunu ve tükenmişliği yaşamaktadır.
Bütün bunlar aslında göz ardı edilmekte.
Sağlıkta şiddet
gören emekçilerin oranının diğer iş kollarına göre -maden emekçilerini ben
hariç tutuyorum- 16 kat daha fazla olduğu saptanmıştır.
Aslında
özetlersek, iktidar sağlık sistemindeki çarpıklıkların üstünü, sağlık
emekçilerini hedef göstererek örtmeye çalışmaktadır. 
Yine, Hükûmet, Soma’da ve diğer
tüm iş alanlarında sistem kuramadığı, taşeronluğu kaldıramadığı için kazalardan
ne kadar sorumlu ise sağlık hizmeti verilmesi sırasında şiddetin ortaya
çıkmasından da o kadar sorumludur. Eğer sağlıkta şiddet gerçekten önlenmek
isteniyorsa öncelikle Sağlıkta Dönüşüm Projesi gözden geçirilmelidir. Esas
olarak da tüm yurttaşlara eşit, bedelsiz ve kaliteli sağlık hizmeti
verilmesinin yolları açılmalıdır. 2011 seçimlerinden önce Sayın Başbakan ne
demişti? “Tüm özel hastaneler bedava.” demişti, değil mi? Şimdi yurttaşlar özel
hastanelerin kapılarının önünden bile geçemiyorlar. 
Yine, acil hizmette kırmızı, sarı
gibi alan kodları geldi yani gerçek acil hasta, yalancı acil hasta diye. Bu
tanımı da hekim yapmak zorunda ve her gelene de acil teşhisi koyması yasak ve
“Acil değildir.” diyerek evine gönderilen hastaların hayatlarını kaybettiği
haberleri az değil. Baş ağrısı nasıl basit görülebilir ki! Bir hasta acile
geldiyse mutlaka acildir ama başka amaçla geliyorsa o amacın da ortadan
kaldırılması gerekiyor. 
Aslında yurttaşlarımız ilaçlarını
rahatlıkla alamıyorlar çünkü katkı payını ödeyemiyorlar. Sürekli Bakanlık ilaç
maliyetlerinin artışından bahsediyor. Aslında en az kişi başı ilaç harcaması
bizde, biliyor musunuz? Örnek vereceğim birkaç tane: Amerika Birleşik
Devletleri 995 dolar, Almanya 632 dolar, ekonomik kriz var dediğimiz
Yunanistan’da ise 673 dolar, bizde ise 105 dolar. Bu rakam da aslında adil bir
dağılım sonucu değil çünkü yurttaşlarımız zaten katkı payı nedeniyle ilaçlarını
alamamaktadırlar. 
Yine, sağlıkta uygulanan paket
bedellerinin düşük olması da hasta için sorun yaratmaktadır. Hastanın ödediği
katkı payının artması ya da tıbbi malzemeleri almak zorunda bırakılması da
şiddete yol açabilen bir ayrıntıdır ve bu sıklıkla da karşımıza çıkmaktadır.
Bugün, hastalar tedavi için ilaç
da bulamıyorlar ve bunun sorumlusu olarak da sağlık emekçilerini görüyorlar.
Kaç tane lösemi hastası var, kemik iliği nakli bekliyor. Sayın Bakan kemik
iliği nakillerinin yapılabilmesi için Kızılay ile yakın zaman bir protokol
imzalamış. “Şimdiye kadar neredeydiniz?” diye sormak istiyorum. Bu da seçimden
sonra unutulacak bir seçim yatırımı herhâlde.
Sayın milletvekilleri, sağlık
emekçilerinin de insan hakları vardır ve unutulmaması gerekir. Birçoğunun özlük
hakları sümen altı edilmiş durumda, tümüyle taşeronluğa doğru gidiş görünüyor.
Sağlık emekçilerinin haklarını, hasta haklarını iyi tanımlamak, kesin çözüme
ulaşmak ve en önemlisi de uygulamak gereklidir. 
Araştırma önergesine ait
önerilerde cezaların artırılması isteniyor. Doğru, cezalar artırılmalı ancak
tazminatların ya da cezaların şiddeti azaltmayacağı da unutulmamalıdır.
Bu araştırma önergesi sonucunda,
sağlık emekçilerine şiddetin son bulacak sonuçlara ulaşmasını ve sonuçların
kâğıt üstünde kalmamasını dileyerek saygılarımı sunuyorum.
Teşekkür ederim. (CHP
sıralarından alkışlar)
BAŞKAN – Teşekkür ederiz Sayın
Güven.
Konya Milletvekili Mustafa
Baloğlu…
Buyurunuz Sayın Baloğlu. (AK
PARTİ sıralarından alkışlar)
MUSTAFA BALOĞLU (Konya) – Sayın
Başkan, değerli milletvekilleri; sağlık çalışanlarına yönelik artan şiddet
olaylarının araştırılması ve gerekli önlemlerin belirlenmesiyle ilgili kurulan
Komisyon raporu hakkında söz aldım. Heyeti saygıyla selamlıyorum.
Günümüz dünyasında sıkça
karşımıza çıkan “iş yerinde şiddet” küresel bir sorun hâline gelmiş fakat
problemin gerçek boyutu henüz netlik kazanamamıştır. Bunun yanında, iş yeri
şiddetinin kişi, kurum ve toplum açısından büyük bedelleri olduğu aşikârdır.
Günümüzde şiddet vakasıyla hemen hemen her iş yerinde karşılaşılıyor olmasına
rağmen, özellikle bazı sektörlerde şiddet olaylarının daha sık yaşandığı
görülmektedir. Bu sektörlerin en başında sağlık sektörü gelmektedir. Dünya
genelindeki araştırmalara bakıldığında, tüm iş yeri şiddeti vakalarının
neredeyse dörtte 1’inden fazlasını sağlık sektörü vakaları oluşturmaktadır. 
Ülkemizde sağlık çalışanlarına
yönelik şiddetin artmasının nedenlerinin üzerinde düşünüp çözüm üretmek son
derece önem arz etmektedir. Şiddet vakaları daha tehlikeli boyutlara ulaşmadan
da bazı Avrupa ülkelerinde olduğu gibi öncelikle şiddetin analizi yapılmalı ve
sonrasında da gereken önlemlerin alınması yolunda adımlar ivedilikle
atılmalıdır. 
Diğer ülke örneklerinden de
anlaşıldığı üzere, problem ulusal değil globaldir. Tüm dünyada sağlık alanında
şiddet vakaları yaşanmakta ve önlemler üzerinde tartışmalar yapılmaktadır çünkü
biliyoruz ki genel anlamıyla şiddet olgusu günümüz toplumlarının temel sorun
alanlarından birini oluşturmaktadır. Aslında bulgular, tüm dünyada olduğu gibi,
ülkemizde de aynıdır. Yapılan bazı çalışmalarda şiddetin, diğer iş yerlerine
göre en çok sağlık alanında ortaya çıktığı, sağlık alanındaki iş yeri
şiddetinin diğer sektörlerdeki şiddetten farklılıklar gösterdiği ifade
edilmiştir. Bir başka çalışmada, sağlık kurumlarında çalışmanın diğer iş
yerlerine göre şiddete uğrama yönünden 16 kat daha riskli olduğu
belirtilmiştir. Sorunun global olması şiddetin önlenmesi konusunda çalışmalar
yapmış ve başarılı sonuçlar elde etmiş ülkeleri örnek almak açısından
önemlidir. Bu bakımdan, ülke örnekleri üzerine daha çok eğilmeli ve
araştırmalar genişletilmelidir. 
Yapılan
çalışmalarda “ülkemizde sağlıkta şiddet” denildiği zaman üzerinde durulması
gereken en önemli konu iletişimdir. Hasta ile hekim ve sağlık çalışanları
arasındaki kötü iletişim şiddetin nedenleri arasında en üst sırada yer
almaktadır. Bunun yanında hastalık psikolojisi, sağlık çalışanlarının
ilgisizliği, uzun bekleme süreleri, sağlık çalışanlarının aşırı iş yoğunluğu ve
diğer konular sırayla şiddetin kaynağını oluşturmaktadır. Burada önemli olan
nokta sağlık kurumlarında gözlenen şiddetin toplumdan bağımsız
değerlendirilmemesi gereğidir çünkü şiddet, toplumdaki bir profilin
yansımasıdır. İşte bu amaçla, Meclisimizde tüm grubu bulunan partilerimizin
ortak iradesiyle bir Meclis araştırması komisyonu kurulmuş ve Komisyonumuz çok
yoğun ve verimli bir çalışma sonucunda, 17 üyesinin imzasıyla raporunu Meclis
Başkanlığımıza sunmuştur. 
Komisyonumuz
dört aylık çalışma süresince 24 resmî toplantı yapmış ve araştırma konusunda
bilgi sahibi olmak için ilgili kamu kurum ve kuruluşları, akademisyenler,
ilgili sivil toplum kuruluşları ve şiddet mağduru sağlık çalışanlarıyla
görüşmüş, bilgi ve önerilerine başvurmuştur. Ayrıca, yerinde dört ayrı ziyaret
gerçekleştirilmiştir. 
Komisyon
çalışmaları sırasında ve sonunda öneri ve taleplerimiz Sağlık Bakanlığı başta
olmak üzere ilgili kurumlara iletilmiştir. 
Şiddet insanlık
tarihi kadar eski bir olgudur ve birçok bireysel ve toplumsal ögeyle birlikte
irdelenmesi gerekmektedir. Sağlık kurumlarında şiddet hasta, hasta yakınları ya
da herhangi bir bireyden gelen, sağlık çalışanı için risk oluşturan tehdit
davranışı, sözel tehdit, ekonomik istismar, fiziksel saldırı ve cinsel saldırı
olarak tanımlanmaktadır. 
Sağlık
çalışanlarına iletişim ve gerginlik azaltma tekniklerinin verildiği bir eğitim
programının oluşturulması şiddeti uygulayanlara ceza ve yaptırımların artırılması
kadar önemlidir çünkü bu şekilde sağlık çalışanı şiddet olaylarının yönetimini
öğrenecek, olay gerçekleşmeden sonlandırma imkânı bulabilecektir. 
Bunun yanında,
sağlık personelinin maruz kaldığı her bir şiddet olayının raporlanması ve
belgelenmesini sağlamak gerekmektedir. Bakanlığımız, mevzuat çalışmaları
kapsamında Sağlık Çalışanlarına Karşı Hasta ve Hasta Yakınları Tarafından
Uygulanan Şiddet Olaylarını Önlemek Konusunda Çalışan Güvenliğinin Sağlanması
Genelgesi’ni 14/5/2012 tarihinde yayımlamıştır. Bakanlık ve bağlı
kuruluşlarınca yapılacak hukuki yardıma ilişkin usul ve esasları belirlemek
amacıyla SağlıkBakanlığı Personeline Karşı İşlenen Suçlar Nedeniyle
Yapılacak Hukuki Yardım Usul ve Esasları Hakkında Yönetmelik yine aynı tarihte
Resmî Gazete’de yayımlanmıştır. Tüm sağlık çalışanları yapılan bu mevzuat
çalışmaları doğrultusunda, şiddete maruz kaldığı durumlarda Bakanlığımız
tarafından gerekli destek ve hukuki yardımı alabilmektedir. 
Tüm sağlık
kurumlarında başhekim yardımcısının doğrudan takip edeceği, çalışan güvenliği
birimleri kurulmuştur. Bağlı birimlerdeki çalışan hakları ve güvenliğine
ilişkin iş ve işlemleri yürütmek üzere halk sağlığı müdürlükleri ve il sağlık
müdürlüklerinde bir müdür yardımcısının doğrudan takip edeceği Beyaz Kod Koordinatörlükleri
kurulmuştur. Şiddet olaylarının hukuki aşamalarının takip edilmesi amacıyla her
ilde Beyaz Kod İl Koordinatörleri görevlendirilmiştir. Bakanlık bünyesinde
Beyaz Kod birimi kurulmuş ve tüm sağlık çalışanlarının anında ulaşabilmeleri
için yirmi dört saat hizmet veren "Alo 113" telefon hattı tahsis
edilmiştir.
Sağlık kurum ve
kuruluşlarındaki güvenlik görevlisi sayıları arttırılmış, gerçek zamanlı takip
kamera sistemlerinin kurulması sağlanmış ve kamera sayıları arttırılmıştır.
Sağlık çalışanlarına, çalışan güvenliği ve Beyaz Kod uygulamaları anlatılmış,
iletişim, öfke kontrolü, zor insanla başa çıkma konularında eğitimler
verilmiştir. Yine, hasta ve çalışan güvenliği sempozyumları düzenlenmiştir.
Sağlık
çalışanlarına şiddetin azalmasına yönelik toplumsal farkındalık çalışmaları
kapsamında "Sevgi En İyi İlaçtır" temalı kampanya düzenlenmiş, Emeğe
Saygı Şiddete Sıfır Tolerans Sempozyumu, hasta ve çalışan güvenliği
sempozyumları gerçekleştirilmiştir. 
Yine “Özel
sağlık kurum ve kuruluşlarında görev yapan personel, bu görevleriyle bağlantılı
olarak kendilerine karşı işlenen suçlar bakımından 5237 sayılı Türk Ceza
Kanunu’nun uygulanmasında kamu görevlisi sayılır.” Eklenen bu maddeyle, sağlık
kurum ve kuruluşlarında görev yapan personele karşı görevleri sırasında veya
görevleri dolayısıyla işlenen kasten yaralama suçu tutuklama nedeni varsayılan
suçlar arasına alınmıştır. Buna göre, hâkim, sağlık personeline karşı kasten
yaralama suçunun işlendiği kanaatine varır ise tutuklama kararı verebilecektir.
Ayrıca, özel sağlık kurum ve kuruluşlarında görev yapan personel de bu
görevleriyle bağlantılı olarak kendilerine karşı işlenen suçlar bakımından Türk
Ceza Kanunu’nun uygulanmasında kamu görevlisi sayılmaktadır.
Komisyonumuz
raporuna göre, şiddet nedeni olarak şiddeti uygulayanlar bakımından, doktora
önyargı, özellikle sağlık hizmeti sunucularına karşı olumsuz önyargılar; acil
hasta kavramının açık olarak belirlenmemesi; yüksek beklenti; akıl hastalığı ve
madde bağımlılığı öne çıkmaktadır.
Mağdurlar
bakımından ise, Sağlık Bilgi İletişim Merkezi hakkında yeterli bilgilendirme
yapılmadığından amaç dışı başvuruların yapılması, olumsuz fiziki ortam
koşulları; uzun, yorucu çalışma süreleri, hizmet sunumunda çalışan personelin
nicelik olarak yetersizliği, geç karar veren yargı sistemine genel güvensizlik,
sağlık hizmetine özgü önleyici ve caydırıcı mevzuatın eksikliği olarak
görülmektedir.
Raporda, medyada
sağlık çalışanlarına yönelik şiddeti teşvik eden haberlerin ve şiddeti içeren
yapımların varlığı, sağlık çalışanları konusunda olumsuz haberlerin ilgi
görmesi nedeniyle sürekli alana ilişkin olumsuz haber yapılması şiddeti
tetikleyen ve artıran bir unsurdur. Bunun önlenmesi için ise başta sağlık
alanında medyada yer alacak haberler için izleme ve denetim sistemi kurulması
olmak üzere, kamu spotları yapılması, dizi filmler ve sinema filmlerinde sağlık
çalışanlarına yönelik şiddet sahnelerinin kullanılmaması gibi önlemler
getirilmelidir.
Rapora göre,
olaylarda şiddete maruz kalanların yüzde 56'sı kadın, saldırganların çoğu hasta
yakını ve erkek. Alkol, madde
bağımlıları ve psikiyatrik bozuklukları olanlar daha çok şiddete başvurdu.
Şiddet uygulayanlar daha çok 30 yaş altı, eğitimsiz ve işsiz kişiler.
Çözüme yönelik
ise, kamu-özel sektör ayrımı yapılmadan tüm sağlık kurumlarında standart bir
şiddet yönetimi politikası oluşturulması, çalışana yönelik şiddetin önlenmesi
için her türlü idari ve hukuki tedbirin alınması, sağlık çalışanının dengesiz
dağılımı ve sayısal yetersizliğinin giderilmesi, performans uygulamasının çalışma
barışı ve ekip anlayışını bozduğu yönündeki eleştiriler doğrultusunda bu konuda
yeni düzenlemeye gidilmesi, SABİM’i tanıtan bilgi ve farkındalık artırıcı
çalışmalar yapılması, çalışanlar hakkında yapılan şikâyetleri etkili bir ön
değerlendirmeye almak, toplumun ve hastanın beklenti düzeyini artıracak yanlış
bilgilendirmeler yapılmaması gibi önlemler sayılabilir.
Toplumdaki genel
şiddeti azaltmaya yönelik politikalar oluşturulması, silaha erişimin
zorlaştırılması, sağlık haberciliğinin uzmanlaşmış kişilerce yapılmasının
temini, suç oranı ve madde kullanımı yüksek olan bölgelerin belirlenmesi ve bu
bölgelerde sağlık kurumlarında ve gezici sağlık hizmetlerinde daha etkin
güvenlik önlemlerinin alınması tedbir olarak öngörülmüştür.
Komisyon
raporumuzun bu toplumsal yaramıza şifa olması için bir araç olacağına inancımla
hepinizi saygıyla selamlıyorum. (AK PARTİ ve CHP sıralarından alkışlar)
BAŞKAN –
Teşekkür ederiz Sayın Baloğlu.
Hakkâri
Milletvekili Adil Zozani.
Buyurunuz Sayın
Zozani. (HDP sıralarından alkışlar)
ADİL ZOZANİ
(Hakkâri) – Teşekkür ederim Sayın Başkan.
Değerli
milletvekilleri, araştırma komisyonunun raporu üzerine grubumuz adına söz almış
bulunuyorum. Hepinizi saygıyla selamlıyorum.
Tabii, sağlıkta
şiddet konusu deyince, hep kriminal vakalarla değerlendirilen ve kriminalize
edilen bir vakadan söz ettiğimizi bilmek gerekiyor. Açıkçası, sağlıkta şiddetin
temellerine, kaynaklarına inmeden, onlara kalıcı ve gerçekçi çözümler üretmeden
bu sorunu bertaraf etme şansının olmadığını ifade etmek gerekiyor.
Şimdi, sadece
son dönemlerde kriminalize edilmiş birkaç vaka üzerinden, olay üzerinden bu
olayı değerlendirdiğiniz zaman, sağlıktaki bu vakayı değerlendirdiğiniz zaman,
etkili bir sonuç çıkarma şansı var mıdır? Bizce yoktur. 
Şimdi, 400 küsur
sayfalık bir komisyon raporu var, ben de incelemeye çalıştım, bol bol şiddet
tarifi yapılmış; ülkelere göre şiddet tarifi yapılmış, bilim adamlarına göre
şiddet tarifi yapılmış, şiddete ilişkin ansiklopedik bilgiler, ne varsa hepsi
oraya konulmuş. Öğreniyoruz, orada şiddetin her türlü tarifini görüyoruz. 
Çözüm
önerilerine gelince, çözüm önerileri konusunda atılacak adımlara gelince,
şimdi, bir buçuk yıldan bu yanadır Meclisin gündeminde var olan bir olaydan söz
ediyoruz. Öncesi de var ama Meclisin gündemine bu konuyu aldığından bugüne
kadar Sağlık Bakanlığı, Hükûmet bu konuda ne yaptı? Sorunun cevabı bu. Yani
raporda öngörülen başlıklara ilişkin, çözüm önerilerine ilişkin olarak bu süre
içerisinde bir şey yaptı mı? Yapmadı. Butondan söz edildi, onun dışında bir
şeyden söz edilemiyor. Burada bol bol suçlamalar ve bol bol popülist
yaklaşımlardan dem vuruldu, ancak bu sorun, bir buçuk yıl önce olduğu gibi, iki
yıl önce olduğu gibi hâlâ gündemde mevcut ve hâlâ hastanelerde, maalesef,
sağlık çalışanlarına yönelik şiddet vakalarıyla karşı karşıyayız. Şimdi,
sağlıktaki şiddet vakalarının gündemimize gelebilmesi için Ersin doktorların
ölmesi mi gerekiyor? Tabii ki hayır, önce önleyici tedbirleri almak gerekiyor.
Sadece doktorlar mı? Doktorlar değil. Burada sağlık politikalarını konuşurken
de doktor merkezli, hekim merkezli bir değerlendirme yapılıyor, bu da yetersiz.
Şimdi, orada
çalışan, sağlık sektörü içerisinde çalışan hemşirelerin sorunlarına, sağlıkta
çalışan memurların sorunlarına, taşeronlar marifetiyle çalıştırılan insanların
sorunlarına değiniliyor mu, onlara bir çözüm önerisi geliştiriliyor mu? Yok.
Bir bütün olarak oradaki güvenliğin kendisi dahi özelleştirildi. Şimdi, bu
konuda bir karar vermeniz gerekiyor. Siz Avrupa’nın birçok ülkesinde olduğu
gibi kamu marifetiyle sağlanan, oradaki bir güvenliği mi esas alıyorsunuz, özel
sektör marifetiyle sağlanan -ki Amerika modeli biraz daha bunu çağrıştırıyor-
Amerikancı bir model mi esas alıyorsunuz bu konuda? Güvenliğinden tutun da işte
hekimine kadar birçok alanda artık sözleşmeli taşeronlaştırma sistemini baz
aldınız, esas aldınız. Sorunun kaynağı, bir parçası bu. İkinci önemli parçası
şu: Şimdi, sağlıkta dönüşümü siz bir reform olarak ifade ediyorsunuz, ancak, bu
reform sağlıkta darbeye dönüştü. İçini doldurursanız, sorunları bertaraf etmeye
dönük bir politikayla soruna yaklaşırsanız bu reform olur. Ama adına “reform”
deyip sağlık sistemini yerle bir edecek politikalar geliştirirseniz bunun adı
-siz “reform” koysanız bile- sağlıkta darbedir, yaşanan budur. Performans
sistemi hemen hemen bütün hatiplerin burada dillendirdiği konuların başında
geliyor. Bu bir faciadır ve Sağlık Bakanlığı bu performans sistemine ilişkin
olarak hâlâ kendi politikalarının doğruluğunu savunur burada: Hükûmet bunun
reform niteliğinde bir girişim, bir uygulama olduğunu savunur burada.
Kesinlikle böyle değil.
Üçüncü önemli
sorun: Sağlıkta belirli kentlerde merkezîleşme yarattınız, sağlık hizmetlerini
Türkiye'nin belirli kentlerine yoğunlaştırdınız, sağlıkta “taşra” kavramını
gündemleştirdiniz. Artık “taşra” diye tarif edilen bölgelerde bu merkezler
dışında kalan diğer yerlerdeki sağlık hizmetine erişim, vatandaş açısından
tartışmalı bir konu durumuna geldi. Sağlık hizmetine etkili erişim, verimli
sonuç alma bakımından Türkiye'nin neredeyse dörtte 3’ü atıl duruma düştü.
Taşradaki bu hastanelerdeki sağlık uygulamaları vatandaşı tatmin edemeyecek
duruma geldi. 
Şimdi, düşünün
ki Ağrı’dan bir vatandaş alıyor hastasını, buraya geliyor 3 refakatçisiyle;
zaman zaman oluyor. Dün Numune Hastanesinde karşılaştık, kanser hastası, 4
refakatçisiyle birlikte burada duruyor. Pekâlâ, bu merkezileşme politikasına
gidilmemiş olsaydı aynı tedaviyi, Ağrı veya Ağrı’ya yakın ya da Muş’a yakın bir
merkezde bu hizmeti verme olanağı olurdu çünkü buradaki hekim ile oradaki
hekimin aldığı eğitim aynı. Olanak sağlanmış olsa, oradaki hastanelere olanak
sağlanmış olsa, tedavi olanakları güçlendirilmiş olsa hastayı Ağrı’dan
kaldırıp, Ankara’ya getirip burada hastayla birlikte hasta refakatçilerinin de
eziyet çekmesine vesile olmuş olmazdınız. Bu pozisyonda diyorsunuz ki: “Hasta
yakınları sağlık çalışanlarına niye saldırıyor?” E, niye saldırıyor;
saldırmasın, iyi hoş da böyle bir psikolojik atmosfer içerisinde insanların
içine düştüğü ruh hâlini hesaba katmanız gerekmiyor mu? Katmanız gerekiyor.
Ayrıca,
hekimlerin hastaya yaklaşımlarını burada masaya yatırmadan da bu sorunu enine
boyuna, sağlıklı bir şekilde değerlendirme şansına sahip değiliz. Raporda
sadece sağlık çalışanlarının maruz kaldığı şiddet faktörü değerlendiriliyor.
Ayrıca, hasta yakınlarının, hastaların kendilerinin hastanelerde maruz kaldığı
kötü muamele yok mudur? Bu sorunun cevabını herkes biliyor, pekâlâ da vardır.
Ayrımcı yaklaşımlar yok mudur? Pekâlâ vardır. Bütün hekimler Hipokrat yeminine
bağlı olarak mı sağlık hizmeti veriyor, tedavi uygulaması yapıyor? Buna
hiçbiriniz burada “Tamamıyla böyledir.” diyemezsiniz. Kelepçeyle tedavi edilen
mahkûmları, kelepçeyle ameliyathaneye sokulan mahkûmları siz hiç sorgulama
konusu yapıyor musunuz burada? Yapmıyorsunuz. 
Toplumsal olarak
bizim psikolojimiz bozuldu. Şimdi, bir bütün olarak sadece bir alanda
kategorize edilerek çözüm bulmak mümkün değildir. Düşünün, çok övündüğünüz bir
konudur, artık kimse reçetesiyle hastanenin kapısında durmuyor. Doğru,
hastanenin kapısında durmuyor ama eczaneleri vezneye dönüştürdüğünüz için
vatandaş eczanenin kapısında durmaya başladı. Orasının gözden ırak bir yer
olduğu düşünülmüş. Eczaneler vezneye dönüştürüldü, vatandaş orada eziyet
çekiyor, ilacını alamayacak bir noktaya geldi. Galiba toplumsal olarak bir
psikolojik travmanın içerisindeyiz ama bu travmayı en ağır bir şekilde de
Hükûmet yaşıyor.
(Mikrofon otomatik cihaz
tarafından kapatıldı)
ADİL ZOZANİ (Devamla) –
Hükûmetin son dönemlerde bayağı psikolojisi bozuldu. Galiba onlar için de bir
araştırma komisyonuna ihtiyaç vardır.
Teşekkür ediyorum. (HDP
sıralarından alkışlar)
BAŞKAN – Teşekkür ederiz Sayın
Zozani.
Tunceli Milletvekili Kamer Genç.
Buyurunuz Sayın Genç. (CHP
sıralarından alkışlar)
KAMER GENÇ (Tunceli) – Teşekkür
ederim Sayın Başkan.
Sayın Başkan, AKP’nin boş
sıralarını görüyorsunuz, hiç kimse yok, Hükûmet denilen işte bir tane kişi var,
o da önemli değil.
ADİL ZOZANİ (Hakkâri) – Terapiye
gitmişler, terapiye.
İHSAN ŞENER (Ordu) – Nasıl yok?
Buradayız, burada.
Gözleriniz uzağı da görmüyor!
KAMER GENÇ (Devamla) – Ben
anlamıyorum, eğer, siz, hakikaten, bu Parlamentoya gelip de çalışmıyorsanız,
ayrılın buradan gidin. Zaten siz bu memlekete her türlü kötülüğü getirdiniz.
Şimdi, Sayın Başkan, sayın
milletvekilleri; tabii ki sağlıkta şiddetin araştırılmasıyla ilişkili verilen
araştırma önergesi… Arkadaşlarımız ciddi bir araştırma yapmışlar. Deminden beri
konuşan arkadaşlarımızı da dinliyoruz. Ama, tabii, sağlıktaki şiddet yalnız
sağlıktan değil, ülkenin bütününde şiddet var. Yani, evvela, devletin Başbakanlık
makamında oturan Tayyip Erdoğan’ın her konuşması şiddet, herkese karşı şiddet
uyguluyor, konuşuyor, ikilik yaratıyor, ötekileştiriyor. 
İşte, bu hafta sonu,
Okmeydanı’nda vatandaşın birisi cemevine gidiyor ve orada bir yakınının
cenazesine katılıyor. Şimdi, tam cemevinin kapısında, dışarıda bu arkadaşa bir
tek kurşunla ateş ediliyor ve ölümcül bir yerden, başından vurmak suretiyle
öldürülüyor.
Şimdi, arkadaşlar, biliyorsunuz,
Gezi olayları sırasında Tayyip Erdoğan birtakım insanlara dedi ki: “Bunlar
camiye gitmişler, camiye ayakkabıyla girmişler, orada içki içmişler.” Bunların
hepsi iftira idi, yalandı, ortaya çıktı. Cemevi de Alevi vatandaşların
ibadethanesidir. Yani, şimdi, Alevi vatandaşın ibadethanesine yapılan bir
saldırı değil midir bu? Orada bir vatandaşı öldürmek, cemevine ve Alevi inançlı
vatandaşlara karşı bir saldırı değil midir? Yani, şimdi Türkiye öyle bir hâle
getirildi ki herkeste bir endişe var, herkeste bir “Acaba yarın ne olacak?”
gibi büyük bir şey var, hayati tehlikesi var.
Şimdi, bakın,
sayın milletvekilleri, Soma’da vicdanı olan, biraz insanlık duygusu taşıyan her
kimse, orada, 301 tane işçinin, tamamen patronu kayırmaya yönelik olarak,
güvenlik tedbirleri alınmayan bir ortamda, o insanların bile bile katledilmesi
karşısında, yani bırakın Türkiye Cumhuriyeti devleti vatandaşı olmayı insanlık
duygusu taşıyan her kişi bu olay karşısında büyük bir üzüntü duyar, kahrolur,
acı duyar ama acı duymamak için, kahrolmamak için çok insanlık dışı bir statüde
olması lazım. Şimdi, Tayyip Erdoğan diyor ki: “Efendim, Alevileri topladılar,
Soma’ya getirdiler.” Ya, bu nasıl bir mantık arkadaşlar; böyle basit, bu kadar
ilkel böyle bir düşünce olabilir mi? Yani, Soma’da 301 tane vatandaşını
kaybeden… Onlar da 301 midir, değil midir o da daha ortaya çıkmadı. Çünkü,
karanlık bir Hükûmet yani her şey vatandaştan gizleniyor. Bir “782 tane işçi
girdi oraya.” deniliyor, ondan sonra “350 kişi kurtarıldı.” Nereye gitti?
Şimdi, niye yani, kim bu Alevi vatandaşları toplamış da Tayyip Erdoğan’ın
getirmiş karşısına dikmiş? Böyle bir şey olmaz arkadaşlar. Yani, bir memlekette
şiddetin olmaması için devleti yöneten insanların insanlık duygularıyla
mücehhez olması lazım. Evvela insan sevgisi taşıması lazım, insana karşı bir
kin ve nefret taşımaması lazım, yönetici olan insanların herkesi kucaklayıcı
olması lazım. E, sen şimdi çıkıyorsun, diyorsun ki: “Efendim, Alevileri
taşıdılar Soma’ya.” Efendime söyleyeyim, neymiş: “Soma’ya Tayyip Erdoğan
gelecekmiş, ona karşı
tepki gösterecekmiş.” Arkadaşlar, Orta Çağ karanlığında yetişen bir zihniyetin
taşıdığı düşünce bile bu olamaz ya! Böyle bir şey olmaz arkadaşlar! Nedir yani?
Bizden önce… Bu AKP’lilerin boş sıralarına konuşalım da bu boş sıraları… Sorun
ya... Yani böyle bir düşünce tarzı, olur mu böyle bir şey insanlarda?
Şimdi, efendim, Almanya’ya gidiyor.
Almanya’da 60 bin kişi Tayyip Erdoğan’a karşı yani neden dolayı? Bu insanlar
durup dururken buna karşı kin, nefret ve kızgınlık duyguları taşımıyorlar ki.
Bunun yaptığı uygulamalardan dolayı yapıyorlar. Şimdi, sen Soma’ya gitmişsin,
301 tane vatandaş ölmüş. Ondan sonra gideceksin, vatandaşa tokadı atacaksın.
Ondan sonra buradaki o vatandaşlar da “Tabii ya. Tayyip tokat atmış da
Tayyip’in eli ağrımış arkadaşlar. Eli ağrıdığı için kendisine acımamız mı
lazım?” diyecek ve ona karşı tepki duymayacak. Bunu Türkiye’de göstermiyor ki.
Senin özel kalem müdürün, danışmanın gidiyor, arabaya tekme atan bir vatandaşı
yakalıyor, tekme atıyor. Bunu dünya televizyonları yayınlıyor. Buna yalnız
Almanlar değil ki dünyanın her tarafından tepki gösteriyorlar ve orada, Türkiye
Cumhuriyeti devletinde, bu kadar kin, nefret, acı içinde olan insanlara karşı
bu kadar insanlık dışı terör uygulayan bir kişiye dünyanın her tarafından tepki
gelir. Şimdi, orada -biz de telefonla konuştuk yani birtakım insanlar bize
dedi- 60 binin üzerinde, arkadaşlar, bir gösteri yürüyüşü düzenliyorlar. Yani
bununla da bağlı değil ama ondan sonra diyor: “Vay efendim, orada Ali’siz
Aleviler toplandılar, bize karşı tepki gösterdiler.” Ya, sen şimdi Ali’siz mi,
Ali’li mi Alevi’yi nereden biliyorsun Tayyip? Sen bir defa, Alevi… Arkadaşlar,
bakın, ben, insan olarak… Bakın, hem ben, partimizin insanları, Genel
Başkanımız diyoruz ki: “Kardeşim, biz kimsenin ırkına, mezhebine, inancına
bakmayız. Bizim için en kutsal varlık insanın kendisidir, bizim temel hedefimiz
bu.” Ama sen ille ayrım üzerine siyaset yapan bir kişisin. Ya, böyle bir
şey olur mu arkadaşlar? Yani ”Ali’siz Aleviler geldi, bana oradan tepki
gösterdiler.” diyor. Yani, böyle bir şey de yok. Yani, bugüne kadar ben
hayatımda gelmiş geçmiş siyaset adamları içinde Tayyip Erdoğan kadar
yalanlarına karşı tepki düzenleyen, formül bulan bir adam görmedim.
17 Aralık ve 25 Aralıkta…
Arkadaşlar, mahkeme kararları var. Mahkeme kararıyla savcılık bunları dinliyor,
4 tane bakanın oğlunu. Tabii, Reza Zarrab’ı dinliyorlar, Reza Zarrab’la
konuşanlar da bu dinlemelere takılıyor ve burada büyük soygun yapıldığı ortaya
çıkıyor. 
Şimdi, arkadaşlar, bu kadar
soygun yapan bir kişi yani kendi oğlu TÜRGEV vakfı… Söylesin bakalım, devletin
hangi kurumlarında buna ne kadar bağışta bulunulmuş, Türkiye'nin hangi
belediyelerinde devletin arazilerine yüzlerce oda büyüklüğünde yurtlar
yapılarak bedava verilmiş? Bir gün bakıyorsunuz, kendi hesabına dışarıdan 100
milyon dolar geliyor. Bize deniliyor ki: “Bu 100 milyon dolar nereden geldi?”
“İşte, efendim, Sevda Tepelerine imar planı izni çıkmıyordu, işte Tayyip Bey’in
araya girmesiyle Sevda Tepelerine imar çıktı, bu para geldi.” Ha, doğru mu,
yanlış mı, bunu tespit edecek kimdir arkadaşlar? Mecliste seçilecek sağlıklı
bir Meclis araştırma komisyonudur. 
Şimdi, 17 Aralık ve 25 Aralıkta…
Mahkeme kayıtları ortada. Mahkemenin verdiği karara istinaden polisler Reza
Zarrab’ı dinliyorlar, Reza Zarrab’a bağlı olarak bu 4 bakanı dinliyorlar ve
bunların aldıkları rüşvetleri tespit ediyorlar. 
Şimdi, Tayyip Erdoğan diyor ki:
“Bana darbe yapıldı.” Peki, Tayyip Erdoğan, sana darbe yapıldıysa o zaman bu
bakanlar niye istifa etti kardeşim, madem darbe yapıldıysa bu bakanlar niye
istifa etti? Peki, sana darbe yapıldıysa bu bakanlar hakkında senin grubuna
“Bunlar yolsuzluk yaptı, Türk Ceza Kanunu’na göre görevleri suistimal ettiler,
yolsuzluk yaptılar.” diye sen soruşturma önergesini verdirtmedin mi? Yahu,
arkadaşlar, vallahi, “Kargalar güler.” demeyeyim. de kargalara da hakaret
etmeyeyim çünkü bu kargalardan da aşağılık bir düşünce tarzının ortaya konulan
bir manzarasıdır. Ya böyle bir şey olur mu yani sen kendi bakanlarını istifa
ettireceksin, ondan sonra onlar “Suistimal yaptı.” diye onlar hakkında
soruşturma önergesini vereceksin, sonra çıkıp diyeceksin ki: “Ya, yok bana
darbe yaptılar.” Yahu arkadaşlar, böyle bir ilkel düşünce Türkiye’yi nasıl
yönetir? Böyle ilkel kafa nasıl bu Türkiye’yi yönetir ya? Ya bu millete yazık
değil mi? Ben soruyorum bu millete: Yahu siz, ey vatandaşlar, AKP’liler, Tayyip
Erdoğan’a oy verenler yani bu verdiğiniz oy sayesinde bu Tayyip Erdoğan
gidiyor, Soma’da yakınını kaybeden vatandaşı tokatlıyor. Sen tasvip ediyor
musun bunu? Vatandaşa tekme atıyor ya. Bu yolsuzlukları tasvip ediyor musun?
Neyse zamanımız
da kalmadı.
Yani arkadaşlar
içimiz kan ağlıyor, kendimizi zor tutuyoruz ama maalesef işte şiddet buralarda
uygulanıyor. (CHP sıralarından alkışlar) 
BAŞKAN –
Teşekkür ederiz Sayın Genç.
Milliyetçi
Hareket Partisi Grubu adına Mersin Milletvekili Ali Öz. (MHP sıralarından
alkışlar)
Buyurunuz Sayın
Öz. 
MHP GRUBU ADINA
ALİ ÖZ (Mersin) – Teşekkür ediyorum Sayın Başkanım.
Sayın Başkan,
değerli milletvekilleri; konuşmama başlamadan önce bugün dost ve kardeş ülkemiz
Azerbaycan’ın 28 Mayıs Cumhuriyet Bayramı’nı kutluyorum.
Yine sıkça
elimize ulaşan bir bilgi, özellikle Hükûmetinizin 9 Mayıs 2014 tarihinde
afetten zarar gören çiftçilerin borçlarının ertelenmesiyle alakalı olarak borç
ertelemesini bir yıl yapmış olması olumlu olmakla beraber, özellikle toplumumuzda
önemli bir sorun olan 2/B arazilerinin satışında çiftçilerimizin büyük
çoğunluğu, hâlâ birinci taksitini ödedikten sonra diğer taksitlerini bu afetler
münasebetiyle ödeyemez duruma gelmişler. Dolayısıyla Hükûmetinizden bu konuda
da acil yardım beklemekte olduklarını ifade ederek başlamak istiyorum.
Sağlık
Çalışanlarına Yönelik Artan Şiddet Olaylarının Araştırılarak Alınması Gereken
Önlemlerin Belirlenmesi Amacıyla Kurulan Meclis Araştırma Komisyonu Raporu
üzerine Milliyetçi Hareket Partisi Grubu adına söz almış bulunuyorum. Bu
vesileyle yüce heyetinizi, bizleri izleyen sağlık çalışanlarını ve
vatandaşlarımızı saygılarımla selamlıyorum.
Tabii ki burada,
aslında konuyu çok detaylı değerlendirmenin gerekliliğine inanıyorum. Sağlık
hizmetinde, gerçekten sunumu son derece zor olan, hasta yakınları ve sağlık
çalışanları arasında geleneksel olarak karşılıklı saygıya dayanan bir ilişki
yaşandığını bilerek işe başlamak lazım.
Son yıllarda
-zaten komisyonumuzun kurulma amacı da buydu- artan şiddet olaylarını önlemek,
alınması gereken tedbirleri belirlemek amacıyla, “Çaldığımız çaldık, biz ne
dersek o doğrudur.” anlayışında yaşanmış olaylardan ders almayarak 17 Nisan
2012 tarihinde Gaziantep’te Ersin Arslan kardeşimizi, bir operatör doktorumuzu
şiddet sonucu kaybettikten sonra bu komisyonun kurulmasına karar verildiğini
hepimiz biliyoruz. 
Bu Parlamento,
aslında, gerçekten, millî irade noktasında, millî iradenin tanımını doğru
yaparak, sadece iktidarın millî iradenin temsilcisi olmadığı gerçekliğini kabul
ederek muhalefet partilerinin de millî iradenin bir parçası olduğunu, başta
Başbakan olmak üzere siz bu sıralarda oturan milletvekilleri kabul etmiş
olsanız belki ülkemizde yaşanan sorunların büyük çoğunluğuyla alakalı önceden
muhalefet tarafından teklif edilen komisyonları kurmakta bu kadar çekingen, bu
kadar kararsız davranmayabilirdiniz. Bunu özellikle sizlere vurgulamak
istiyorum. 
Tabii ki bu
komisyon kurulduktan sonra komisyonda görev alan çoğunluğu hekim kaynaklı
meslektaşlarımız, tıp doktorları, eczacılar, hukuk insanları; diğer taraftan,
konunun sosyal paydaşları, sivil toplum örgütleri, medya temsilcileri ve bu
komisyonun görüşmeleri aşamasında görüşlerini ifade eden, olumlu katkı sağlayan
herkese teşekkür etmeyi de buradan bir borç olarak bildiğimi ifade etmek
isterim. Ancak, şunu da üzülerek ifade etmek isterim ki “Öneriler” kısmında 66
maddelik bu şiddetin önlenmesi ve alınması gereken önlemlerle alakalı bu
Parlamentonun, işin asıl sahibi ve sorumlusu olan Hükûmetin hiç olumlu bir adım
atmamasını da kınadığımı ifade etmek istiyorum. 
Değerli
arkadaşlar, sağlık hizmetlerinin yerine getirilmesinde risk ve belirsizlik
yüksektir. Dolayısıyla, sağlık hizmeti tüketimi rastlantısaldır. Kimin ne zaman
hastalanacağı, hastalandığında kime ve hangi kuruma başvuracağı, hangi sağlık
ve mal hizmetlerini talep edeceği ve kullanacağı önceden bilinemediğinden
sağlık hizmetlerinin tüketimi belirsiz ve tesadüfidir. Sağlık hizmetinin
ikamesi yoktur. Sağlık hizmetleri kişiye ve hastalığa özgü olduğundan, ihtiyaç
duyulan sağlık mal ve hizmetleri dışında başka bir sağlık mal ve hizmeti
kullanmak, onun yerine kullanmak mümkün değildir. Sağlık hizmetlerinin tüketimi
normal şartlarda ertelenemez. Sağlık hizmetlerinin depolanma özelliği
olmadığından yerinde üretilmesi ve anında tüketilmesi gerekmektedir. Sağlık
hizmeti, talep edildiği anda olanaklar ölçüsünde verilmelidir çünkü ucunda ölüm
kalım meselesi ve hastalığın ilerlemesi söz konusudur. Bu açıdan, sağlık
hizmetlerinin büyük kısmı acil ve ertelenemez niteliktedir. Bu ölüm kalım meselesi
ve hastalığın iyileşmeme ihtimaliyledir ki sağlık hizmetlerini alan, kullanan
kişiler ve yakınları agresif, kırılgan, endişeli, çökkün bir ruh hâline
sahiptirler. Sağlık hizmetlerini talep eden hasta ve yakınları bu ruh hâliyle
sağlık hizmetlerinin üretim sürecine dâhil olurlar. Bu nedenledir ki hizmet
alan ve hizmeti verenler arasında yoğun bir etkileşim süreci yaşanır. 
Sağlık
hizmetlerinin boyutunu -yoğun bir etkileşim süreci yaşanmasına rağmen-
kapsamını hizmetten yararlanan değil süreci asıl olarak hekim belirler. Hasta
ile hekim arasında yazılı olmayan ancak oldukça güçlü bir vekâlet ilişkisi
vardır. Hizmetten sağlanan doyum ve kaliteyi önceden belirlemek çok zordur. Çok
genel olarak kalite, hasta ve yakınlarının beklentilerini karşılayabilme kapasitesidir.
Sağlık hizmetlerinin üretimi ve tüketimi eş zamanlı olarak gerçekleşmektedir.
Dolayısıyla, sağlık hizmetlerinde kalite, sağlık hizmeti tüketildikten sonra
belirlenebilmektedir.
Şimdi, bu
gerçekler önümüzdeyken “Sağlıkta şiddete sıfır tolerans.” diye yola çıktığımız
bir yerde, on iki yıllık Adalet ve Kalkınma Partisi iktidarı döneminde Sağlıkta
Dönüşüm Programı’yla başlayan, belki bu ülkenin daha önce tanışmadığı, sağlık
alanında yapılan birtakım iyileşmeler olduğunu çekinmeden bir muhalefet milletvekili
de olsak ifade etmenin gerekli olduğuna inanıyorum. Yani, yaptığınız her şey
için, bu memleketin menfaatine ve faydasına ne yapmışsanız onlar için
müteşekkir olduğumuzu ve teşekkürü de bir borç bildiğimizi her defasında ifade
ediyoruz. 
Ancak şunu da
unutmamak lazım ki bizler sizleri bazı olaylar ortaya çıkmadan önce uyarmak
görevimizi sık sık yerine getirmiş olmamıza rağmen, bunlara kulak kapatmanızın
kabul edilemez olduğu gerçeğini de ifade etmek istiyorum. 
Tabii ki, bizim,
aslında, on iki yıllık Adalet ve Kalkınma Partisi iktidarı döneminde sağlıkta
kaliteyi nasıl yok ettiğimizi, nasıl düşürdüğümüzü, sağlık harcamaları
konusunda insanların Sosyal Güvenlik Kurumunun karşıladığının dışında kendi
ceplerinden ne kadar katkı sağlamak zorunda olduklarını, Türkiye'nin hekim
ihtiyacı olması gerçeği bir tarafta dururken bu hekim ihtiyacını karşılama ve
kapatma adına altyapısı, fiziki şartları ve öğretim elemanları kadrosu tamamen
yerine gelmeden fakülte üzerine fakülte açarak aslında gelecekteki sağlıkla
alakalı büyük sorunları da davet ettiğimiz gerçeğini hepimizin bilmesi
gerekmektedir. Bugün, Anadolu’nun her tarafına, dört duvar arasına bir
üniversite açıp adını fakülte olarak koymak marifet değildir. Önemli olan, bu
fakülteden yetişecek olan özellikle tıp fakültesi öğrencilerinin, tıp
fakültesini bitirdikten sonra, ben bir hastayla karşılaşırsam acaba ona nasıl
yardımcı olabilirim, onun derdini nasıl gideririm noktasında bu konuyla
bilinçli bir şekilde mezun olması gereği vardır. Ama bugün üzülerek ifade
ediyorum ve görüyoruz ki sağlıktaki dönüşüm programlarıyla ortaya koyduğunuz,
özellikle üniversite hastanelerindeki tam gün yasası garabetiyle, tıp
fakültesindeki eğitimin niteliğini nasıl yok ettiğinizi, sadece tıp fakültesi
eğitiminin teorik bir süreç olarak öğrencilere bol bilgi yüklemekten ibaret
olduğu anlayışınızın doğru olmadığını ifade etmek istiyorum. Tıp fakültesi
eğitimi, teorik ve pratik yan yana giden bir eğitimdir. Başlangıçta bu gerçeği
kabul etmek zorundayız. Yoksa, yetiştirdiğimiz öğrenciler dünyanın en gelişmiş
bilgi ve donanımına sahip de olsunlar, eğer teorik olarak eksik kalıyorlarsa bu
hiçbir anlam ifade etmez. Burada hekim kökenli meslektaşlarım, değerli
milletvekilleri çok iyi bilirler ki bazen ciltler dolusu kitap okursunuz, ondan
hiçbir şey sizde kalmaz ama pratik eğitimde... Çünkü tıptaki genel kaide olan
“Hastalık yoktur, hasta vardır.” ifadesinden yola çıkarak siz bir hastanın tüm
özelliklerini bir vakada gördüğünüz zaman hayatınızın sonuna kadar onu
unutmanız mümkün değildir.
Toplumda her alanda artan bir
şiddet olduğunu hepimizin net bir şekilde görmesi lazım yani Türkiye gerçekten
bir cinnet geçiriyor. Sayın Başbakanın, bu ülkeyi yöneten Türkiye Cumhuriyeti
Başbakanının özellikle Soma ziyaretindeki ülkemizin ve dünyanın kabul etmediği
görüntüleri buradan şiddetle kınadığımı da ifade etmek istiyorum. Bunlar bize
yakışmıyor. Bunların demokratik bir ülkede, sosyal bir hukuk devletinde
görülmemesi gerektiğine ve hele ki bunlar olduktan sonra hiçbir şey olmamış
gibi bunların savunulmasının daha büyük haksızlık olduğuna, yüce Türk
milletinin bunları hak etmediğine inanıyorum. 
Tabii ki Sağlıkta Dönüşüm
Programı’nı konuşurken en fazla eleştirdiğimiz, sağlıkta artık hizmet kalitesi
dışında hekimleri ne hâle getirdiğiniz noktasında her defasında bu kürsüden bir
şeyler ifade ettik. Artık ülkemizde hekimler neredeyse yoldan geçen her insanı
alıp defterine kaydedip onu döner sermayeden alacağı gelirin bir mükellefi
olarak görme yoluna gidiyorlar. Bu alışkanlığınızdan vazgeçin. Daha önceki
Sağlık Bakanına da benzer şekilde konuyu ilettiğimizde, özellikle performans
sisteminin gözden geçirileceği, döner sermaye dağıtımı konusunda sabit bir
ücret, çok az bir kısmının döner sermaye içereceği ifade edilmiş olmasına
rağmen maalesef olumlu hiçbir adım atılmamıştır. Özellikle döner sermaye
dağıtımı konusunda Kamu Hastaneler Birliğiyle merkez ve taşra teşkilatında yeni
kurmuş olduğunuz yapılanmadan sonra, başta genel sekreterleriniz olmak üzere
aşırı siyasallaşan bu yapıya döner sermayede, komisyonlarda hastanedeki toplam
döner sermaye dağıtılanların yüzde 5’i kadarına yüzde 20 ile yüzde 80 oranında
fazla puan verme hakkını lütfen ellerinden alınız çünkü bunlar objektif
kriterlere dayanmamaktadır. Dolayısıyla da her şeyden önce, on iki yıllık Adalet
ve Kalkınma Partisinin iktidarı hekimler arasındaki iş barışını bozmuştur.
Hekimler âdeta “Kim ne kadar döner sermaye alıyor? Ben bu ay kaç puan topladım?
Ayın sonuna doğru da puanım eksikse hangi uygunsuz işleri yapabilirim bu puanı
toplarım?” derdine düşmüştür. Bunlar maalesef ülkemizde yaşanan gerçeklerdir.
Bu konuşmalarımızla hekimlerin tamamını suçladığımızı hiç kimse bize izafe
etmesin; derdimiz o değil ama böyle bir gerçeğin olduğunu, hekimlerin artık
yavaş yavaş ekmek parası için bu noktaya doğru adım adım gönderildiği,
yönlendirildiği gerçeğini de göz ardı etmemek durumundayız.
Yine, sağlıktaki
dönüşümle alakalı olarak bakın bir şey yaptınız, dediniz ki: “Sözleşmeli
olarak verimli bulduklarımızla devam edeceğiz.” Biz sizin o sözleşmeli
kadrolarınızı nasıl teşekkül ettirdiğinizi açık ve net bir şekilde gayet iyi
biliyoruz. Ancak orada şunu da yaptınız: Hem sözleşmeli olarak perifere,
taşraya doktor veya öğretim görevlisi atadınız, daha sonra oradan yüksek
oranda döner sermaye almasını temin ederek getirdiniz Bakanlıkta onları
görevlendirdiniz. Bunlardan vazgeçiniz Sayın Bakanım. Türkiye’de eğer samimi
olacaksak, Türkiye’deki sağlıktaki dönüşümün, yaptığınız çok orijinal, milletin
de takdirine mazhar olan işlerin üzerine gölge düşmesini istemiyorsanız iş
barışını mutlak surette kurmak ve mağdur olan insanları gözetmek zorunda
olduğunuzu ifade etmek istiyorum.
Tabii ki sağlık
çalışanlarına şiddetin uygulanmasında en çok karşılaştığımız yerler devlet
hastanelerinin acilleri. Hem “Sağlığı ücretsiz hâle getiriyoruz.” deyip daha
sonra da sağlıkta her gün cepten harcamayı artırdığınız zaman insanlar doğal
olarak bir reçete yazdıracaklarsa bile acillik vaka olmamalarına rağmen
acillere gitmek zorunda kalıyorlar. Orada gerçek acil olan, çok sayıda ihmal edilen,
vebalini taşıdığınız çok sayıda insan olduğunu unutmayınız. Gerçek manada acil
olanları son bazı hastanelerde uygulamaya koydunuz, bu triaj sistemiyle yeni
yeni düzeltmeye başlıyorsunuz ama bunlara hızlı bir şekilde el atılması
gerektiğine inanıyorum. 
Ülkemizin
gerçekten sağlık çalışanları noktasında büyük açığı olduğu, büyük eksiği olduğu
bir gerçek. Yani, Türkiye’de Avrupa ülkeleriyle karşılaştırdığımız zaman 35
Avrupa ülkesi arasında sonuncu durumda olduğumuz, ciddi manada bir hekim
açığımız olduğu aşikâr. Türkiye’nin 100 bin kişiye düşen doktor sayısında
Avrupa ortalamasını yakalaması için doktor sayımızın 250 bine çıkması gerekiyor
ancak bu ihtiyacı karşılamak adına, başta da söylediğim gibi, altyapısı,
öğretim kadrosu ve şartları tam sağlanmadan yeni açılan tıp fakülteleri ve
kontenjan artışı bir çözüm elbette ki değildir. 
17 Nisan 2012
tarihinden sonra sağlıkta şiddet bu kadar öneriye rağmen, benden önce ilk grubu
adına konuşmasını yapan Sayın Aytuğ Atıcı’nın da ifade ettiği gibi, maalesef,
rakamları siz de görüyorsunuz ki azalmamış ve giderek artmış durumdadır. Tabii
ki, başlangıçta bize sağlıktaki şiddet rakamlarını verirken ülkemizde neredeyse
sözel olarak hakaret etmenin, şiddet uygulamanın yok sayıldığını, insanların ve
hekimlerin, sağlık çalışanlarının bunları bir fıtrattanmış gibi, kadermiş gibi
kabul etmek zorunda olduğunu bizlere kabul ettirmeye çalışmanızı yadırgadığımı
da ifade etmek istiyorum. Türkiye’de sağlık çalışanlarının çalışma hayatındaki
sorunlarını araştıran sendikaların ortaya koymuş olduğu rakamları hepimizin
bilmesi gerekiyor. Şiddete gerçekten sağlık çalışanlarının büyük çoğunluğu
meslek hayatları boyunca en az bir kez, bazen birkaç kez mutlaka fiilî şiddete
de maruz kalıyorlar. En fazla şiddete uğrayan meslek grubunun hekimler olduğunu
ifade etmek istiyorum. En az şiddete uğrayanlar ise yüzde 44’le memurlar ve
hizmetliler; hemşire ve ebelerin yüzde 69’u, sağlık memurlarının yüzde 62’si,
sağlık teknisyenlerinin yüzde 60’ı şiddet yaşıyorlar. 
Bizde, bu normal
hekim ve hastanın karşılaşması dışında bir de kurum içerisinde uygulanan
“mobbing” olarak ifade ettiğimiz şiddetin de Türkiye’de her geçen gün arttığını
ve bunun aynı zamanda hekimin karşısına gelen bir hastayla olan ilişkisine
olumsuz yansıması olduğunu, karşısındaki insana belki hekim normalden daha
farklı davranarak onun da daha agresif bir hâle geldiğini de ifade etmek lazım.
Ama kurum içerisinde bu son zamanlardaki iktidarınızla beraber artan sarı
sendikacılıkla liyakatten uzak öyle kadrolaşmalar yaptınız ki bunlar özellikle
sağlık alanında hiç de kabul edilebilir düzeyde değil. Bunlardan bir an önce
vazgeçmeniz gerekiyor. 
Döner sermaye
dağıtımı aşamasında, başta da bahsettim, gerçekten adaletsiz bir dağıtım
yapıyorsunuz. Sadece partinizin adında “Adalet” varsa o zaman bu işleri
sonlandırmamız, çözmemiz gerçekten mümkün değil. 
Daha son on yıl
öncesine kadar hekimin yanına gittiğinde bir vatandaşın davranış tarzını
herkesin gözden geçirmesi lazım. Hekimlik mesleğinin son derece zor, şartları
çok ağır ancak insanlar tarafından da saygı duyulur bir meslek olmasına rağmen
bugün özellikle iktidardaki siyasilerin, Başbakanın ve Sağlık Bakanının
söylemleriyle hekimlerin âdeta hepsinin azarlanmasının doğalmış gibi
karşılandığını ve dolayısıyla onlara ağır hakaretler etmenin, küfretmenin,
fiilî saldırıda bulunmanın nasıl olsa bir talimat gibi algılandığını hiç
kimsenin unutmaması lazım. 
Bu sorunun çok
önemli olduğunu belirtmekle beraber, burada ortaya konulan önerilerde gerçekten
komisyondaki özellikle hekim kökenli milletvekili arkadaşlarımız da benzer
şeyleri, 17 Nisandan önce söylemeseler de, aslında orada söylediler. Onun için,
orada, Meclis Araştırma Komisyonu Raporu’nda yer alan, gerek sağlık
çalışanlarının kendisine gerekse iktidara, siyasi partiye, medyaya, sendikalara,
herkese, neler yapılması gerektiği konusunda çok ayrıntılı bilgiler 66 madde
olarak rapor edildi. Ben ümit ediyorum ki, burada ifade edilen bu maddelerin
her zaman olduğu gibi Meclisin raflarında beklemeye kalmadan uygulamaya
geçmesini temenni ediyorum. 
Bu sağlıktaki
emeklilik haklarında her defasında düzeltme olacağını ifade ediyorsunuz. Bakın,
sağlık çalışanları özellikle mesleğinin belli verimlilik dönemini tamamladıktan
sonra “Emekliye ayrılırsam yaşamımı ve hayatımı nasıl idame edeceğim?” sorusunu
kendisine sık sık sormakta. O yüzden, Hemşireler Günü’nde Sayın Başbakanın da
ifade ettiği gibi, hekimlerin yıpranma payını beş yılda bir yıl olarak
öneriyorsunuz. Bakanlara Sayın Başbakan talimat verdiğini ifade etti. Bunu hiç
gecikmeden, ivedilikle önümüze gelecek olan ilk torba yasa içerisinde bu
yıpranma payını, fiilî hizmet zammını mutlaka yerine getirmenizi ve bunu
yasalaştırmanızı sizden beklediğimi ifade etmek istiyorum. 
Performans
sisteminin kesinlikle gözden geçirilmesi gerektiği, performans sisteminde sabit
ödeme olması, eğer illaki performansa ait bir ödenek ayrılacaksa bunun yüzde
15, yüzde 20 gibi sembolik bir oranda kalmasının gerekli olduğunu ifade etmek
istiyorum.
Sağlık
çalışanları arasındaki huzur ve barışın, meslekteki dayanışmanın, sağlığın bir
ekip ruhu içerisinde eğer hizmete yansıtılırsa verimli olacağını herkesin
bilmesini istiyoruz. Bugün neredeyse hastanelerde hekimler birbirleriyle
yarışır, komplike ve kompleks vakalardan kaçar hâle geldiler. Çoğu hastanelerde
hekim bulma zorlukları var. Bunları biz seçmenlerimizden aldığımız telefonlarla
her gün yaşıyoruz. Evet, diyorsunuz ki: “İnsanlara hekim seçme özgürlüğü
getirdik.” Doğru, getirdiniz ama vatandaş maalesef seçeceği hekimi gittiği
hastanelerde bulamıyor. Yapmış olduğunuz uygulamalarla hekimlerin büyük
çoğunluğunu özel sektöre kaçırdınız. Dolayısıyla, özel sektörde de başlangıçta
övünerek ifade ettiniz, “O kapıları size açıyoruz. Sizden oralarda kimse fark
istemeyecek.” dediniz ama son yaptığınız uygulamayla yüzde 100’e kadar alınan
farkları yüzde 200 noktasına getirdiniz. 
Onun için,
sağlıkta şiddetin bundan sonraki süreçte önerilen maddelerle de beraber
önlenmesi noktasında herkesin, Parlamentonun, siyasilerin, medyanın, sağlık
çalışanlarının kendine ait de sorumlulukları varsa bunları yerine getirmesini
talep ediyor, yüce heyetinizi saygılarımla selamlıyorum. (MHP ve CHP
sıralarından alkışlar)
BAŞKAN –
Teşekkür ederiz Sayın Öz.
Halkların
Demokratik Partisi Grubu adına Bingöl Milletvekili İdris Baluken.
Buyurunuz Sayın
Baluken. (HDP sıralarından alkışlar)
HDP GRUBU ADINA
İDRİS BALUKEN (Bingöl) – Teşekkür ediyorum Sayın Başkan. 
Sayın Başkan,
değerli milletvekilleri; 454 sıra sayılı Sağlık Çalışanlarına Yönelik Artan
Şiddet Olaylarının Araştırılarak Gereken Önlemlerin Belirlenmesi Konusunda
Kurulan Meclis Araştırma Komisyonu Raporu üzerinde grubumuzun görüşlerini
aktarmak üzere söz almış bulunmaktayım. Hepinizi saygıyla selamlıyorum.
Gerçekten çok
önemli bir komisyon. Uzun bir süre mücadelesini verdiğimiz, muhalefet partileri
olarak defalarca buraya araştırma önergeleri getirdiğimiz, sizin vicdanlarınıza
seslenmeye çalıştığımız ama hiçbir şekilde başaramadığımız, en son, Doktor
Ersin Arslan adındaki bir arkadaşımızın yaşamını yitirmesi üzerine bir
zorunluluk olarak Meclis tarafından ele alınan bir komisyonun raporundan
bahsediyoruz. Bu komisyon raporunun görüşülmesi sırasında Meclisteki
milletvekillerinin bu kadar ilgisiz olması, özellikle, hekim olan, sağlık
çalışanı olan arkadaşlarımızın bile bu saat itibarıyla bu sıralarda olmamasını büyük
bir talihsizlik olarak değerlendiriyoruz. Bu çalışma yapılırken çok önemli
tartışmalar yapıldı, çok önemli öneriler sunuldu ve komisyonun çalışma süresi
boyunca da genellikle siyasi parti kimliğinden arınmış olarak hekim kimliğinin
ya da sağlık çalışanı kimliğinin ön plana çıkarılması ve gerçekten var olan
sorunların çözülmesine yönelik bazı ciddi sonuçlarla önümüze çıkan bir rapordan
bahsediyoruz. 
Bu raporu
incelediğiniz zaman raporun en önemli hususlarından bir tanesinin de Meclisin
sağlıkta yaşanan bu şiddet olaylarına el atması, bununla ilgili toplumda bir
farkındalık yaratması, toplum üzerinde bu konunun gerçekten siyasiler
tarafından ciddiye alınmasıyla ilgili bir ağırlığın oluşturulması olduğunu fark
edersiniz. Ancak dün geceden beri, bu görüşmelerin Meclis TV’nin canlı yayın
saatleri içerisinde olması için bile, maalesef, emek harcamak zorunda kaldık.
Anlamsız bir şekilde, iktidar partisi, dün gece geç saatler itibarıyla birkaç
milletvekilinin olduğu bir oturumda, canlı yayının olmadığı bir saatte bu
raporun görüşülmesini, maalesef, kendi gündemine almıştı. Yine de işte bu
yanlışlardan dönerek -bu saat itibarıyla- yaklaşık birkaç saattir bu konunun
burada görüşülmüş ve canlı yayında verilmiş olmasını biz son derece
önemsiyoruz. 
Aslında bugünkü
tartışmalardan başlayarak da sağlıkta şiddetin önlenmesine yönelik bütün
toplumsal kesimlere ve en başta da siyasi partilere ve onların liderlerine
düşen bir bilinçlendirme kampanyasının bir startı olmasını temenni ediyoruz.
Çünkü bu sağlıkta şiddet olaylarını, maalesef, tetikleyen en önemli hususlardan
birinin de özellikle siyasi liderlerin, sağlık çalışanlarına yönelik kullanmış
olduğu özensiz ve dikkatsiz dil ve üslubun olduğunu burada tekrar belirtmek
istiyoruz. Sağlık çalışanının ensesini karartmaktan tutun da alnını karışlamaya
kadar, iğne yaptırmamaya kadar kullanılan dil ve üslup, sağlıkta çalışanlara
yönelik, toplumda belli bir önyargının açığa çıkmasına ve daha sonra da şiddet
şeklinde yansımasına neden oluyor. 
Değerli
milletvekilleri, bu komisyon raporu incelenirse, orada da görülecektir ki ön
plana çıkan birkaç husus var, bu şiddetin kökeninde, temelinde yatan belli
başlı önemli noktalar var. Her şeyden önce, AKP’nin on iki yıllık iktidarı
döneminde gündeminde olan Sağlıkta Dönüşüm Projesi’nin bu şiddetin temelindeki,
bu şiddeti besleyen ve büyüten bazı uygulamaları önümüze getirdiğiyle ilgili
ciddi tespitler var. Yine, özellikle, bu Sağlıkta Dönüşüm Projesi’nin bir
boyutu olan performans sisteminin çok önemli bir boyut taşıdığı, çok önemli bir
yer tuttuğu yine sağlık çalışanlarına yönelik, demin ifade ettiğim gibi, bugüne
kadar kullanılmış olan dil ve üsluptan tutalım da yaklaşım tarzına kadar pek
çok noktanın ele alınması gerektiği gibi bir husus önümüze çıkıyor. 
Sağlık Bakanı da
buradayken ifade edelim, son yapılan bir araştırmada şöylesi bir tablo var
önümüzde…
MEHMET HİLAL
KAPLAN (Kocaeli) – Sağlık Bakanı burada değil.
İDRİS BALUKEN
(Devamla) – Burada değil mi? Demin buradaydı ama demek ki kaşla göz arasında,
maalesef, Sayın Bakan gitmiş ama en azından Komisyon üyeleri de kendisine
aktarırlar.
Bakın, 1.300
sağlık çalışanı üzerinde yapılan bir araştırmada yüzde 81,9 oranındaki sağlık
çalışanının şiddetle karşılaşma endişesi yaşadıkları tespit edilmiş. Yine,
bunlardan yüzde 86,8’i meslek hayatları boyunca en az bir kez şiddetle
karşılaştıklarını, tecrübe ettiklerini ifade etmişlerdir. Yine, bu araştırmada
yüzde 81,4 oranındaki bir sağlık çalışanı kitlesi de sağlıkta herhangi bir
şiddet türüyle her an karşılaşabileceklerine dair bir kaygıyı ifade
etmişlerdir. Yani uygulamaya çalıştığınız, uygulamaya koyduğunuz Sağlıkta
Dönüşüm Projesi, başlı başına, şu anda zaten sağlık çalışanları arasında
şiddetle ilgili çok büyük bir kaygıyı ve endişeyi önümüze getirmiş durumda. Biz
bu anlamda bu Sağlıkta Dönüşüm Projesi’nin gözden geçirilmesi gerektiğini
buradan tekrar ifade etmek istiyoruz. Çünkü Sağlıkta Dönüşüm Projesi’yle ifade
ettiğiniz pek çok şeyin ayaklarının havada kaldığını, gerçek hayattaki
sorunların farklı olduğunu defalarca bu kürsüden ifade ettik, bugün de ifade
edelim. 
Bakın, hekime
ulaşmayla ilgili, hizmet alanların, hasta, hasta yakınlarının hekimlere
ulaşmasıyla ilgili burada tozpembe tablolar yaratıyorsunuz ama bugün üniversite
hastaneleri başta olmak üzere, istediği hastanede istediği hekime muayene
olmakla ilgili çok ciddi sıkıntılar bu Sağlıkta Dönüşüm Projenizin bir cevabı
olarak, bir sonucu olarak önümüze gelmektedir. 
“Sosyal Güvenlik
Kurumu üzerinden özel hastanelerle anlaşmalar yaptık ve isteyen herkes istediği
hastanede tedavi alabilir.” şeklinde propaganda yaptınız ama bakın gelmiş
olduğumuz aşama itibarıyla özel hastanelere başvurup borç batağında debelenen
hasta ve hasta yakınları gerçeğiyle karşı karşıyayız. “Artık, hastalar
borçlarından dolayı rehin alınmıyor.” gibi bir söylemde bulundunuz. Bu
söyleminizin doğru olduğunu ifade edelim; hastalar rehin alınmıyorlar, çünkü
onlara senetler imzalatılıyor. O imzalatılan senetlerle hasta ve hasta
yakınları, karşılarında icra memurlarını görüyorlar ve ödeyemedikleri, zaman da
cezaevlerindeki odaların, maalesef, yollarını tutuyorlar.
Sadece son üç
gün içerisindeki bir örneği ben size vereyim: Diyarbakır’dan gelen bir hasta,
Ankara’daki bir özel hastaneye başvuruyor. Bu hastaya birkaç operasyonun
yapılacağı ifade ediliyor ve bu operasyonlardan, bahsedilen operasyonlardan
sadece bir tanesi yapılıyor ve kalan iki operasyon için de hasta evine
gönderiliyor. Yaklaşık yirmi günlük bir süre içerisinde yatan Diyarbakırlı
hastaya 135 bin lira gibi korkunç bir fatura çıkarılıyor. Bunu Sağlık Bakanlığı
yetkilileriyle de görüşmemize rağmen, bu getirilmiş olan uygulamalar
neticesinde Bakanlık olarak yapabilecekleri herhangi bir hususun olmadığını
belirtiyorlar. Yapılan pazarlıklar neticesinde, belli bir miktar peşinat
alınıyor, hastaya senetler imzalatılarak kalan miktarını yirmi gün sonra almak
ve kalan iki ameliyatını da iki ay sonra değerlendirmek üzere hasta
Diyarbakır’a geri gönderiliyor. Böylesi bir uygulamanın savunulabilir hiçbir
yeri yoktur ve bu da sizin uygulamış olduğunuz sağlıkta dönüşüm projelerinin
sonucudur.
Bakın, burada,
sağlıkla ilgili her görüşmeden sonra “Genel Sağlık Sigortası’yla biz herkese
ücretsiz sağlık hakkı tanıdık.” diye yine propagandalar yaptınız ama Genel
Sağlık Sigortası uygulandıktan sonra da bu söylemlerinizi kendiniz yine buraya
gelip çürüttünüz. Sigortalı vatandaşlara verilecek olan hizmetlerin kapsamı,
miktarı ve süresinin Sosyal Güvenlik Kurumu tarafından sınırlanabileceğini
sizler belirttiniz ve bu teminat paketi dışında kalanlar için de tamamlayıcı
sigorta uygulamasını ya da “vatandaşın cebinden alabileceğiz” gibi
uygulamaları, maalesef, yine sizler önümüze getirdiniz. Genel Sağlık
Sigortasını yürürlüğe koyduğunuz zaman da muayene ücretlerine, neredeyse, yüzde
650’ye varan zamlar getirdiniz; devlet hastanelerinde 8, özel hastanelerde 15
TL olacak muayene ücretleri getirdiniz. Aile hekimliğiyle ilgili getirmiş
olduğunuz muayene ücretlerinin, katılım paylarının da yargı tarafından iptal
edildiğini burada vurgulamak gerekir.
Bütün bu
tartışmalar yaşanırken ya da bütün bu hoşnutsuzluklar hem hizmet alanlar hem
hizmet verenler hem hasta ve hasta yakınları hem sağlık çalışanları arasında
yaşanırken sağlıkla ilgili harcamaları da diğer hükûmetler döneminde
görülmeyecek düzeyde artırdınız. Sadece 2014 yılında Ocak ve Nisan ayları
içerisinde sağlık harcamalarını yüzde 3,24 oranında artırdınız. Böylesi bir
pratikle karşı karşıya olduğumuzu ifade etmek istiyorum.
Genel olarak
sağlıkta uyguladığınız bütün bu dönüşüm projesinin amacının özelleştirmeye alan
açmak olduğunu, özel sektöre, sermayeye alan açmak olduğunu buradan vurgulamak
istiyoruz. SGK üzerinden özel hastanelere aktardığınız paralarla ilgili
birtakım tedbirler alma yoluna gittiniz ama vatandaşın cebinden özel hastaneye
giden paylar, maalesef, sizin iktidarınız döneminde yüzde 7’lerden 30’lara,
yüzde 70’lere ve en son yüzde 200’lere çıktı. Siz, 18 yaşın altındaki çocuklar
için hiçbir ücret talep etmediğinizi, bunu esas alan bir düzenleme yaptığınızı
ifade ettiniz ama maalesef biz biliyoruz ki, pratikte, 18 yaşın altında olan
bütün hastalar için de bu ilave ücretler, katılım paylarının da alınması gibi
bir durumu önümüze getirdiniz. 
Aile hekimliği
uygulamasına geçerken “Sağlık ocaklarında var olan yığılmayı bitireceğiz.”
dediniz ama diğer ülkelerdeki uygulamalara baktığımızda bir aile hekiminin
bakacağı bölgedeki hasta sayısının Avrupa’daki ülkelere göre 2 kat daha fazla
olduğu gibi bir sorunlar yumağını getirdiniz; aile hekimlerine nöbet uygulaması
gibi birtakım, gündemde olmayan bazı uygulamaları getirdiniz ve her geçen gün sağlık
çalışanları üzerindeki bu kaygıları artıran uygulamaları maalesef gündeminize
aldınız. 
Değerli milletvekilleri, bu
performans sistemi, başlı başına tartışılması gereken bir konudur. Performans
sistemiyle ilgili, hemen hemen, bu sağlıkta şiddeti artıran boyutuna dikkat
çekmeyen bir komisyon üyesi yoktu. AK PARTİ adına o komisyonda bulunan değerli
vekil arkadaşlarımız da bu performans sisteminin sağlıkta şiddeti artıran bir
uygulama olduğunu ifade ettiler. Biz, bunun önlenmesi, sağlık çalışanlarına, insan
onuruna yaraşır, kendi mesleki gelişimini sağlayacak ve emekliliğe yansıyacak
bir ücretlendirme sisteminin, mutlaka, Hükûmetin ve Bakanlığın gündeminde
olması gerektiğini ifade ettik. Performans sistemiyle, birbirine rakip olan
hekimlerin, birbirine rakip olan sağlık çalışanlarının iç barışının, iç
huzurunun bozulduğunu defalarca ifade ettik. Hastaya “puan” gözüyle bakan bir
anlayışın, sağlık hizmetini metalaştırdığını defalarca ifade ettik ama bütün bu
önerilerimiz ortada olmasına rağmen, maalesef, bugüne kadar da bu performans
sistemiyle ilgili farklı bir politika ya da farklı bir yasa teklifinizi de
bugüne kadar görmedik.
Demin dediğim gibi, özellikle
sağlıkta özel sektöre alan açan uygulamalarınız da çok ciddi verileri önümüze
getirdi. 2008 yılında özel hastanelere vatandaşlar tarafından verilmiş olan
miktarlar yüzde 30 iken, 2010’da yüzde 90’a, 2013’te yüzde 200’e çıktı. Özel
hastanelere aktarılan para miktarı iktidarınız döneminde tam 16,5 kat artış
gösterdi ve sağlıkta özel sektörün almış olduğu pay da yüzde 6’dan yüzde 30’a
çıktı. Yani bu şekilde sağlığı özelleştiren, sağlıkta özel sektöre alan yaratan
bir uygulama yaptınız. 
Bununla beraber, aynı zamanda
taşeronlaştırmayı sağlık alanına taşıdınız. Hükûmetiniz döneminde, 387 bin
civarında olan kayıtlı taşeron işçi sayısı, çalışan sayısı 2 milyona ulaştı ve
bunun en fazla hayata geçirildiği alan da sağlık sektörü oldu. Yani bir bütün
olarak bu neoliberal politikanın, güvencesiz çalıştırma, esnek çalıştırma,
taşeronlaştırma ve özelleştirme uygulamalarını sağlığa taşıdınız ve bütün bu
yapmış olduğunuz uygulamalar da, maalesef, şiddet olarak hasta, hasta yakınları
ve sağlık çalışanları arasında bir sorun alanı olarak önümüze döndü. 
Bakın, bu
özelleştirme, taşeronlaştırma, güvencesiz çalıştırmayla ilgili daha yakın
dönemde yaşadığımız Soma faciasından bir ders çıkarmanızı umut ettik ama,
maalesef, görüyoruz ki hâlâ o konuyla ilgili tutarsız bir yaklaşım
içerisindesiniz. 301 insanımızın yaşamını yitirdiği, aslında öncesinde de
sadece, bakın, 2010, 2011 ve 2012 yılında 293 madencinin bu özelleştirme ve
taşeron uygulamasıyla ilgili yaşamını yitirdiği bir tablo karşısında bile bu
politikalarınızı tekrar gözden geçirme ihtiyacı hissetmediniz. Dolayısıyla
böylesi bir yaklaşım üzerinden sağlıkta şiddeti önlemenin mümkün olmadığını
burada biz tekrar vurgulamak istiyoruz.
Tabii, bu
Komisyonun hazırlamış olduğu önerileri inceleyecek olursanız, gerçekten çok
değerli öneriler var. Örgütsel ve kurumsal faktörlere ve cezalara yönelik
önerilerin yanında, bir de toplumsal ve çevresel faktörlere yönelik öneriler
var. Burada sağlık çalışanlarına yönelik şiddetin toplumdaki genel şiddet
eğilimiyle beraber ele alınması ve bu toplumdaki genel şiddet eğilimini
azaltmaya yönelik tedbirlerin alınması önerilmişti. Ama, maalesef, bakın, Soma
faciasından sonra bile siz, halkımızın ortaya koyduğu bütün demokratik
tepkilere şiddetle cevap verdiniz. TOMA’yla, gazla, copla, yumrukla, müşavir
tekmeleriyle toplumsal taleplere, demokratik tepkilere yaklaşan bir Hükûmetin,
sağlıkta şiddeti bitirmeyeceğini ifade etmek istiyoruz. Özellikle, bu tepkiler
üzerine yaşamını yitiren vatandaşlarımızla ilgili Başbakanın kullanmış olduğu
dil ve üslup da hepimizde çok ciddi kaygı yaratmıştır. Uğur Kurt’un cemevi
bahçesinde yaşamını yitirmesini “Polis nasıl sabrediyor, anlamıyorum.” demek
suretiyle, âdeta, meşrulaştıran bir yaklaşım içerisinde olması, “Vur” emri
anlamına gelebilecek bir beyanatta bulunmasını çok büyük bir talihsizlik ve
düzeltilmesi gereken bir demeç olarak değerlendiriyoruz. 
Yaşamını yitirenler
için “GBT’lerine baktık. GBT’lerinde bir şeye rastlamadık. O nedenle yanlışlık
olmuştur.” gibi bir anlayışın ortaya konmasını, GBT’sinde bir şey olanların,
âdeta, öldürülmesinin, neredeyse, mübah sayılacağı, meşru sayılacağı bir
pencereden değerlendirildiğini, toplumun değişik kesimleri tarafından bu
pencereden değerlendirildiği uyarısını size buradan hatırlatmak istiyoruz. Siz
de yıllarca baskı gören ve bu sistemin baskılarından nasiplenen bir gelenekten
geldiğinizi söylüyorsunuz. Pek çoğunuzun GBT’sinde de bu şekilde notlar
olduğunu size hatırlatmak istiyoruz. Dolayısıyla, bu anlayışların bir an önce
düzeltilmesi gerektiğini ifade ediyoruz.
Hele hele polis
kurşunuyla yaşamını yitiren 15 yaşındaki gençler hakkında, Berkin Elvan
hakkında “Öldü, gitti, arkasından törenler mi düzenleyeceğiz?” diyen bir
anlayışın, şiddeti önleme gibi bir durumunun olmadığını ifade etmek istiyoruz.
Ben burada
konuyla bağlantılı olarak, özellikle -Sağlık Bakanı da geldi- bir konuya da
dikkatinizi çekmek istiyorum. Uzun süredir muhalefet sıralarından gelen bir
hasta tutuklular sorununu burada sizin vicdanınıza seslenecek şekilde
gündemleştirmeye çalışıyoruz. Türkiye cezaevlerinde şu anda 239’u ağır, 650
kronik hasta tutuklu var. Bu hasta tutuklulardan 230’u her an yaşamını yitirebilecek,
ölümcül bir hastalığa sahipler ve neredeyse her gün cezaevlerinden bir cenaze
çıkıyor. Bugüne kadar -ben rastlamadıysam Sayın Bakan düzeltsin- bu ülkenin
Sağlık Bakanından bu hasta tutuklularla ilgili tek bir cümle duymadık, böyle
bir şey olabilir mi? Siz bütün bir ülkenin, 76 milyonun sağlığından sorumlu bir
Bakansınız ve bu konuyla ilgili Sağlık Bakanlığının ortaya koyacağı bir
duruşun, bir tutumun, Hükûmete sunacağı bir önerinin olması gerekiyordu. Mevcut
durumda, Sağlık Bakanlığına bağlı hastanelerden, tam teşekküllü hastanelerden
bile alınan raporları dikkate almayan adli tıp süreçleri ve hasta tutukluları
ölüme götüren duyarsız politik süreçlerle karşı karşıya olduğumuz bir dönemde
Sağlık Bakanının da bu konuda duyarlı olması ve kamuoyuna bir açıklama yapması
gerektiğini ifade ediyorum. 
(Mikrofon
otomatik cihaz tarafından kapatıldı) 
İDRİS BALUKEN
(Devamla) – Bu raporun Sağlık Bakanlığı ve Hükûmet tarafından dikkate alınması
gerektiğini, rapordaki önerilerden yola çıkılarak yasalaşması gereken
hususlarla ilgili hızla yasal hazırlıkların yapılması, pratik sahada Bakanlığın
yapması gereken çalışmalarla ilgili de bir an önce bu çalışmaların başlatılması
gerektiğini ifade ediyor, Genel Kurulu saygıyla selamlıyorum. (HDP ve CHP
sıralarından alkışlar) 
BAŞKAN –
Teşekkür ederiz Sayın Baluken.
Cumhuriyet Halk
Partisi Grubu adına Kocaeli Milletvekili Mehmet Hilal Kaplan. 
Buyurunuz Sayın
Kaplan. (CHP sıralarından alkışlar)
MEHMET HİLAL
KAPLAN (Kocaeli) – Teşekkür ediyorum Sayın Başkan.
Sayın Başkan, değerli
milletvekilleri; 454 sıra sayılı Sağlık Çalışanlarına Yönelik Artan Şiddet
Olaylarının Araştırılarak Alınması Gereken Önlemlerin Belirlenmesi Amacıyla
Kurulan Meclis Araştırması Komisyonu Raporu üzerine Cumhuriyet Halk Partisi
Grubu adına söz almış bulunmaktayım. Yüce heyetinizi saygıyla selamlıyorum.
Sağlık
hizmetinin kaliteli ve kolay ulaşılabilir bir şekilde sunulması halk sağlığı
açısından son derece önemlidir. Bu hizmetin sunumunda, hastalar, hasta
yakınları ve sağlık çalışanları arasında geleneksel saygı ve güvene dayalı bir
ilişkinin olduğu öteden beri bilinmektedir. Ancak, son yıllarda sağlık
çalışanlarına yönelik şiddet vakalarının arttığı görülmekte ve sağlık
çalışanları saldırıya uğrayacakları endişesiyle hizmet veremez duruma
gelmişlerdir.
Değerli
milletvekilleri, 24’üncü Yasama Dönemi’nde farklı siyasi partilerdeki
milletvekili arkadaşlarımızın bu konuda vermiş oldukları önergelerin
değerlendirilmesi, ne yazık ki Soma’daki maden cinayetinde olduğu gibi büyük
bir acının yaşanmasından sonra kararlaştırıldı. 17 Nisan 2012 tarihinde
Gaziantep’te yaşanan menfur bir olaydan sonra değerli meslektaşım Doktor Ersin
Arslan’ın yaşamını yitirmesi sonrası ve bir daha benzer olayların oluşmaması
adına 25/4/2012’de komisyonun kurulmasına ancak karar verildi. 
Hiç düşündünüz
mü değerli milletvekilleri, amaçları insana hizmet etmek olan, hastalara şifa
dağıtan ve onların iyi olmalarından başka bir şeyi düşünmeyen, bunu yaparken
eşinden, çocuklarından ve sosyal çevresinden fedakârlık ederek kendilerine ve
ailelerine yeteri kadar zaman ayırmayan doktor ve hemşirelerin yani sağlık
çalışanlarının şiddete maruz kalmasının, hakaret edilmesinin nedenini hiç
sordunuz mu? Şunun bilinmesini istiyorum: Hiçbir hekim veya hemşire,
hastalarına asla zarar vermek istemez. Hastanın başına herhangi bir şekilde bir
olumsuzluk gelmesini asla istemez. Peki, o zaman neden şiddete maruz
kalıyorlar? Sağlık çalışanlarının bu vakalarda suçu olmadığına göre, bu
vakalarda suçu olan vatandaş mı, hasta mı, hasta yakınları mı? Elbette ki hayır.
Ülkedeki ekonomik zorlukları iliklerine kadar hisseden, çocuklarının ekmek
parasını denkleştirmeye çalışan vatandaş, kendisine sağlık hizmeti sunan
çalışana neden şiddet uygulasın, neden hakaret etsin, hiç düşündünüz mü? O
hâlde sorun nerede? Sorun şu: Eksiklik kimde?
Elbette ki her
iki tarafın da -insan olmasından kaynaklanan- zaman zaman yanlış davranış
içerisinde olması doğaldır. Ancak, asıl sorun sistemdedir, asıl sorun, vatandaş
ile sağlık çalışanlarını karşı karşıya getiren, onların birbirine düşman gibi
davranmalarına neden olan sağlık alanındaki uygulamalardır. Asıl sorun, sağlık
alanındaki hızlı değişmeler, karşılanmayan yükseltilmiş beklentiler ve
siyasilerin söylemleridir. Sistemin getirmiş olduğu fizikî şartların
yetersizliği, ağırlaştırılmış çalışma koşulları, her gün değiştirilen yeni
uygulamalar, siyasilerin oy uğruna popülist ve ayrıştırıcı söylemleri ve en
önemlisi de bu olumsuzlukların doktor ve hemşirelerden olduğunun algısını
yaratmış olmaları değil midir? Öncelikle bunların düzeltilmesi gerekir.
Değerli
milletvekilleri, sağlıkta şiddet olaylarının, Hükûmetinizin başlattığı Sağlıkta
Dönüşüm Programı’ndan sonra da artması, ayrıca üzerinde düşünülmesi gereken bir
konudur. Sağlık çalışanlarına yönelik artan şiddet olayları hakkında konuşurken
toplum olarak nasıl bir şiddet kültürü içerisinde olduğumuzu da size ifade
etmek istiyorum.
Savaşçı bir
zihniyete sahibiz. Sorunlarımızı şiddet yöntemiyle çözme anlayışıyla hareket
ettiğimizi ifade etmek zorundayım. Evde, iş yerinde, okulda, sokakta, trafikte,
statta, hatta bu Meclis çatısı altında dönem dönem birbirimize gücü gücüne
yeten kuralının işlediği bir anlayışa sahip olduğumuzu, maalesef, iletmek
zorundayım. 
Ailesinden
sürekli dayak yiyen bir çocuk, gelecekte aynı yöntemi kendi çocuklarına uyguluyor,
burada bitmemiş olan öfkesini sokağa ve iş yerine taşıyor. 
Değerli
milletvekilleri, sağlık alanında şiddetin diğer meslek alanlarından fazla
olması ayrı bir çelişki konusu. Amacı, sağlık sorunu yaşayanları tedavi etmek,
sorunlarını ortadan kaldırmak olan bu sektörde, yaptığınızın karşılığı olarak,
doğalı, daha az bir şiddetin olması beklenir ancak deminki konuşmacı
arkadaşlarımın da ifade ettiği gibi, sağlık çalışanlarına yönelik artan şiddet
olguları, diğer meslek gruplarına göre 16 kat daha fazladır. 
2005 yılından bu
yana, Profesör Doktor Necip Kalaycı, Doktor Ali Menekşe, Doktor Günaydın
Dağdeviren, Doktor Ebru Taşçı, Doktor Ersin Arslan, Doktor Melike Erdem,
Hemşire Rahşan Bakan, Hemşire Meral Arslan; yitirdiğimiz bu değerli
meslektaşlarımızı bir kez daha saygıyla anıyor, başka arkadaşlarımızın olmaması
adına hepimize görev düştüğünü hatırlatmak istiyorum.
Değerli
milletvekilleri, insanın kendisi ve yakınının sağlığıyla ilgili bir sorunun
olduğunu düşünmesi elbette kaygı içermektedir. Hayatı tehdit edebilecek
sorunları da bu kaygıya ilave ettiğinizde, insanların bu kaygısının, bu
korkusunun saldırgan bir noktaya gelebileceği herkes tarafından bilinmektedir.
Bu nedenle, sağlık hizmeti verilen ortamların potansiyel şiddet yüklü ve sağlık
alanında çalışanların son derece hayati bir işle uğraştıkları göz önüne
alındığında, şiddetin aslında burada olmaması ve buradan uzaklaştırılması
lazım. En temel ve en hayati hizmet olan sağlık hizmetinin güvenlik kaygıları
içerisinde yürütülmesi, yalnızca ortamın konforunu bozmakla kalmıyor, aynı
zamanda hizmet kalitesini de düşürüyor. 
Değerli
milletvekilleri, şimdi size soruyorum: Öncelikle sağlık hizmeti almaya çalışan
hasta ve hasta yakınlarını hekimlerimize, sağlık çalışanlarına karşı şiddet
uygulamaya iten dürtü veya cesaretlendiren olay nedir? 
Şunun
bilinmesini istiyorum, şu bilinen bir gerçek: Şiddetin ortaya çıktığı her yerde
ilke olarak karşılanmayan beklentiler vardır. İnsanların sağlık alanındaki
beklentilerini yükseltmek aslında doğru bir durumdur ancak halk sağlığı
hizmetlerindeki beklentilerin yükseltilmesi, sağlık kuruluşlarının fiziki,
teknik ve personel yetersizliklerinin göz ardı edilerek yapılması söz konusu
değildir. 
Sayın Bakanım,
özellikle dinlemenizi istiyorum. Altyapı sorunlarını, personel sayısını
çözümlemeden toplumdaki beklentiyi yükseltirseniz, bu karşılanmadığında hasta
ve hasta yakınları hayal kırıklığına uğrarlar. Bu hayal kırıklığının nedenini
de sağlık çalışanları, özellikle hekimler olarak kabul ederler. Hakkı olanın
kendisine verilmediği ön yargısına kapılan bu kaygılı insanlar, söz konusu
beklentileri sağlıkla ilgili olduğu zaman ve karşılanmadığında rahatlıkla
şiddet uygulama hakkını kendinde bulmaktadırlar. 
Değerli
milletvekilleri, aslında, sağlık alanında uyguladığınız politikalarla vatandaşa
şunu söylediniz: “Bundan sonra sağlık hizmetini daha ucuza, daha kaliteli ve
daha erişilebilir kılacağız.” Ancak bunların gereklerini yerine getirmediniz.
Öyle bir algı oluşturdunuz ki Hükûmetiniz döneminde vatandaş istediği hastaneye,
istediği doktora rahatça gidecek, istediği zaman tedavi olacak, bununla ilgili
herhangi bir zorlukla karşılaşmayacak. Peki, soruyorum size Sayın Bakanım:
Bunun için ne yaptınız? Geldiğiniz dönemden beri yeni kamu hastaneleri mi
açtınız? Yetersiz olan doktor, hemşire ve personel sayısını mı artırdınız?
Yoksa, sağlık çalışanlarının çalışma koşullarını mı düzelttiniz? Sağlık
Bakanlığının verilerine, iktidara geldiğinizden bu yana kamu ve özel
hastanelerinin sayısına ve buradaki hastaların, yatan hastaların, ameliyat olan
hastaların sayısına bakmanızı istiyorum. 
Ben bir
doktorum, sizlerin de içinizde değerli doktor ve meslektaş arkadaşlarım var.
Değerli Bakanım, dönem dönem size ve müsteşarınıza kadar iletişim kurmaya
çalışıyorum. Bana -gelen telefonların yarısı- üniversitelerden, hastanelerden,
hocalardan sıra alma, ameliyatlarını öne çekme, muayene olma, yoğun bakımlarda
yer olup olmadığıyla ilgili telefonlar gelmektedir. Bir meslektaşıma,
milletvekili olan herhangi bir partiden meslektaşıma eğer bir günde 50 telefon
geliyorsa 20-30’u budur. Şimdi -eminimdir ki içinizde de olanlar vardır- adama
kanser tanısı koyuyorsunuz, üç yıl sonra, 2017 yılına ameliyat günü
veriyorsunuz. Şimdi size soruyorum: Hani getirdiğiniz sistemde vatandaş
istediği hastaneye, istediği zaman daha kolay gidecekti? Bu sizleri rahatsız
etmiyor mu?
Değerli
milletvekilleri, bakın, bunun başındaki sistemin sağlıkta dönüşüm sistemi
olduğunu vurguladık. Biz “Getirdiğiniz bu sistemle sağlığı
piyasalaştırıyorsunuz.” dedik, “Özelleştiriyorsunuz.” dedik, bizi dinlemediniz.
“Bu sistemde hasta ile hekim arasındaki güveni ortadan kaldırıyorsunuz.” dedik,
bizi dinlemediniz.
Üstüne üstlük
bir de iyilik yapmak adına, sağlık çalışanlarının ekonomik durumunu düzeltmek
adına, performansa dayalı, ne olduğu belirsiz sistemle hekimleri ve sağlık
çalışanlarını da bu getirdiğiniz kısır döngü sistemin içine koydunuz.
Gelinen nokta
şu: Getirdiğiniz Sağlıkta Dönüşüm Programı’yla ve uygulamalarınızla sağlık hak
olmaktan ve bir kamu hizmeti olmaktan çıktı, parası olanın hizmet alacağı bir
alana maalesef Hükûmetiniz döneminde geldi.
Değerli
milletvekilleri, hatırlatmak istiyorum: “Bu bir özelleştirmedir.” dedik, “Bu
bir piyasalaştırmadır.” dedik, inanmadınız. Özel hastanelerinizin sayısı
Hükûmetiniz döneminde yüzde 120 arttı. Özel hastanelerdeki yatak sayısı
Hükûmetiniz döneminde yüzde 300 arttı. Ha, yatan hasta sayısı 10 kat arttı.
Bütçeden -demin değerli milletvekilimin bahsettiği gibi- özel hastanelere
ayrılan payı yüzde 6’dan, yüzde 30’a çıkardınız. Gün geçtikçe artan bu
sıkıntının içinde olacağınızı, kamu-özel ortaklığıyla getirdiğiniz sistemle
çözmeye çalıştığınızı, bunda zorlanacağınızı söyledik, bize inanmadınız ve öyle
bir gün geldi ki katkı paylarını almaya başladınız ve bu katkı paylarıyla
vatandaşın cebine el uzatmaya başladınız.
Dünya Sağlık
Örgütündeki verileri söylüyorum: Türkiye’de kişi başına kamu sağlık harcamaları
750 dolar. Yine aynı veriler, toplam sağlık harcaması 1.000 dolar. Fark 250
dolar yani yüzde 25. Kim veriyor Sayın Bakanım, kim veriyor değerli milletvekilleri?
Ben söyleyeyim: Vatandaş veriyor katkı payını, cebinden vatandaş veriyor. Hani
sizin getirdiğiniz sistemde vatandaş hizmeti daha ucuza alacaktı, ne oldu? 
Değerli
milletvekilleri, övündüğünüz bir başka nokta daha var sizin. Diyorsunuz ki: “Biz
geldiğimizden beri uyguladığımız alanlarda vatandaş yüzde 70 memnunluk oranına
sahip.”
Şimdi soruyorum
size, hem milletvekillerime hem Sayın Bakanıma soruyorum: Yüzde 70 memnun olan
vatandaş, kendisine hizmet vermek durumunda olan sağlık çalışanlarına sizin
döneminizde 5 kat fazla şiddeti niye uyguluyor? Acaba sizin döneminizde aynı
hastaneye bir yılda 5 kat fazla gitmesi sık hastalandığından dolayı mı, yoksa
teşekkür etmek için o hastaneyi ziyarete mi gidiyor? Bunu takdirinize
bırakıyorum. 
Şiddetin artmasında,
yaygınlaşmasında başka önemli bir nokta daha var: Hekimlik mesleğinin,
hekimlerin değersizleştirilmesi ve “yaşanan sorunların tek nedeni hekimler”
olarak algı oluşturulması sizin Hükûmetiniz döneminde oldu. Yoksullaştırma,
tayin ve geçici görevlendirmeler, SABİM, mobbing uygulamalarıyla baskı,
performans ağırlıklı maaş, emekliliğe yansımayan ücret ve gelecek kaygısı…
Bunları çözmediğiniz sürece hekimlerin ve sağlık çalışanlarının şiddete maruz
kalmasını önleyemezsiniz.
Bir iki şey
hatırlatmak istiyorum Sayın Bakanım. Siz de Cerrahpaşa Tıp Fakültesi
mezunusunuz. Bakın, hemşirelerle ilgili bir veri vereyim: Türkiye’deki hemşire
sayısının yetersiz olduğunu siz de biliyorsunuz ama Avrupa Birliği ülkeleriyle
karşılaştırdığınızda bizim hemşirelerimizin yükü Avrupa Birliği ülkesindeki bir
hemşireden 7 kat daha fazla, ancak maaşları üçte 1 oranında düşmektedir. Uzun
çalışma süreleri, altmış saate varan nöbet tutma, ekstra iş, mobbing ve
şiddetle hemşireler tükenmişlik sendromu yaşıyor, görev yapmak istemiyor.
Cerrahpaşa’dansınız, iki gün önce olan haberi sizinle paylaşmak istiyorum. Çapa
ve Cerrahpaşa Tıp Fakültelerinde 14 bölüm kapatıldı. Son olarak iki gün önce
çocuk beyin cerrahi bölümü hemşire yetersizliğinden kapatıldı. Lütfen, takip
etmenizi istiyorum bir Cerrahpaşalı olarak.
Bakın,
hemşireler üzerinde yapılan bir anketi size söyleyeyim: Yüzde 37’si amir
baskısı gördüğünü söylüyor, yüzde 68’i mobbing uygulandığını söylüyor, yüzde
62’si şiddete maruz kaldığını söylüyor -hani memnuniyetten hep övünüyorsunuz
ya- yüzde 62’si mesleğinden memnun olmadığını söylüyor. Bir şeye daha
dikkatinizi çekmek istiyorum bu konuda. Yüzde 68’i ailesine yeteri kadar vakit
ayıramadığından dolayı tükenmişlik sendromu yaşıyor ve mesleğinden huzursuzluk
içerisinde bahsediyor.
Değerli
meslektaşlarım, artan bu şiddet vakalarının büyük bir kısmının bir türlü
düzeltmeyi beceremediğiniz, uygun çalışma ortamı yaratamadığınız hastanelerin
acil servisinde olduğunu birçok konuşmacı arkadaşım söyledi. 
Uyguladığınız
yöntemlerle, önce, hastaların altından kalkamayacakları katkı payını istediniz.
Sonra “Katkı payları -mevcut poliklinikler yerine- acillerden alınmayacak.”
dediniz. Acillerde zaten fiziki şartlar yetersiz, siz de biliyorsunuz; doktor
sayısı yetersiz, siz de biliyorsunuz; hemşire sayısı yetersiz, siz de
biliyorsunuz. Bir de katkı payı almayarak acillerin yükünü 10 kat artırdınız.
Eksikliklerin sağlık emekçilerine yüklenmesinin, şiddete maruz kalmalarının en
önemli nedenlerinden biri budur.
Değerli
milletvekilleri, katkı paylarının yarattığı acil servislerdeki bu yığılmayı
düzeltmek için vatandaşı hekim ve sağlık çalışanıyla karşı karşıya getirdiniz.
Bunu gidermek için, aile hekimlerine, yasal olmayan bir zeminde, acil
servislerde nöbet tutturup geçici görevlendirmelerle çalışma şartlarını
ağırlaştırdınız. Sonuçta, acil servislerde şiddetin artması söz konusuysa,
bizzat Bakanlığın bu konuda yapmış olduğu uygulamalardandır diyorum. 
Değerli
milletvekilleri, bunlar yetmiyormuş gibi bir başka uygulamayı sizlerle
paylaşmak istiyorum. Şiddetin artmasında önemli bir faktör, yöneticilerin,
sağlık yöneticilerinin, Hükûmet sözcülerinin, özellikle Sayın Başbakanın sağlık
çalışanlarını vatandaşla karşı karşıya getirdiği söylemlerdir. 
Bakın, bir iki
tanesini paylaşmak istiyorum. “Ben hastanın cebinden doktorun elini artık
çekeceğim. Artık ‘doktor efendi’ dönemi bitti, öyle yok. Ben profesörü
vatandaşın ayağına getireceğim. Şimdi ben hastaları göndereceğim, hadi çevirsin
de ben alnını karışlarım.” diyerek vatandaşı sağlık çalışanlarına karşı ön
yargılı, kaygılı, her an şiddet uygulamaya hazır bir potansiyel hâline getirdi.
Bence şiddetin asıl nedeni budur. Oy uğruna, popülist söylemler uğruna,
sistemden kaynaklanan eksikliklerin sağlık çalışanlarına yöneltilmesinin ve
şiddete maruz kalmalarının en önemli nedeni bu dili kullananlardır. Toplumu
ayrıştırmayı, ötekileştirmeyi, “Benden olmayanın ne hâli varsa görsün.”
algısını yaratanların sağlıkta şiddetin artmasında önemli katkılarının olduğu
kanaatindeyim. 
Değerli
milletvekilleri, ne yazıktır ki Sayın Başbakan bu tarz düşünce ve
söylemlerinden bir türlü vazgeçmiyor. Daha birkaç gün önce, Okmeydanı’nda
yaşanan bir olayda muhtemel polis kurşunuyla yaşamını yitiren Uğur Kurt’un
cenaze törenleri sonrası insanların protesto haklarını şu cümlelerle ifade
ediyor: “Doğrusu şaşırıyorum ben bu polise. Polis nasıl olur, bu eylemcilere
tahammül ediyor?” Sayın Bakanım, bu söylem polisle vatandaşı karşı karşıya
getiriyor, polisin daha çok şiddet, daha çok orantısız güç kullanmasını, hatta
adam öldürmesini teşvik ediyor. Hukukçu arkadaşlarımız vardır, bu bir suçtur.
Eğer eyleme alınmak istiyorsa, buradan duyuruyorum: Bu bir suçtur. Sayın
Başbakanı buna benzer toplumsal olaylardaki söylemlerinde, bu ülkenin bir
Başbakanı olarak, daha sağduyulu, daha yapıcı söylemleri kullanmaya davet
ediyorum.
Değerli
milletvekilleri, şiddeti tetikleyen bir başka önemli konu da performans
ağırlıklı ücret politikasıdır. Sağlık çalışanlarına uygulanan performans
ağırlıklı ücret, hasta ile hekim arasındaki güveni ortadan kaldırmıştır.
Hastalar, performansın olduğu bir zeminde, kendisine sunulan, önerilen
tedavinin acaba gerekliliğinden mi, yoksa bunun performans koşullandırması mı
olduğu kaygısını taşımaktadır. Bu yöntemle gereksiz iş yükü artmıştır, bu
yöntemle gereksiz müdahale ve işlemler artmıştır. Performansa dayalı, ağırlıklı
maaş olması nedeniyle, sağlık çalışanları, maaşının bir kısmını buradan elde
etmek için, zamanının büyük bir kısmını bu işlere harcamaktadırlar. Bu durum,
sağlık çalışanlarının, gelirini koruyabilmek için daha çok çalışmasına, daha
çok puan getiren işler tercih etmesine sebep olmuştur. Bunun sonucu olarak,
ağır çalışma koşulları altında tahammül düzeyi azalmış, yorgun ve mümkün olduğu
kadar hızla iş yapmaya çalışan sağlık çalışanları ortaya çıkmıştır. 
Sayın Bakanım,
bu rapor düzenlenip sizlere sunulduktan sonra son bir yıl içerisinde sağlık
çalışanlarına yönelik artan şiddet vakalarının sayısını biliyorsunuz. Ortalama,
bir ayda 920 yani bir yıl içerisinde 10.800 civarında şiddet olayı sizin Sağlık
Bakanlığının verilerinde var. Nasıl bir yöntemle önlem almayı düşünüyorsunuz?
Polisiye yöntemlerle önlem almak mümkün değil. CMK’da yapacağınız değişiklikler
elbette ki önemlidir ama asıl sorun, demin de ifade ettiğimiz performans
sisteminin, algı oluşturma yönteminin, vatandaşla sağlık çalışanını karşı
karşıya getirme yönteminin üzerinde düşünmeniz ve bununla ilgili ciddi
tedbirler almanız.
Bir hekim
olarak, sağlık çalışanlarına, doktorlara ve hemşirelere yeteri kadar değer
vermenizi bekliyor, hepinizi saygıyla selamlıyorum. (CHP sıralarından alkışlar)

BAŞKAN –
Teşekkür ederiz Sayın Kaplan. 
Sayın Atıcı,
sisteme girmişsiniz, buyurunuz. 
V.- AÇIKLAMALAR (Devam)
26.- Mersin Milletvekili Aytuğ Atıcı'nın, CHP Grubunun
önergeleri görüşülürken Meclis TV’de ses problemi yaşandığına ve Başkanlıktan
gereğinin yapılmasını rica ettiğine ilişkin açıklaması

AYTUĞ ATICI
(Mersin) – Teşekkür ederim Sayın Başkan. 
Sayın Başkan,
aracılığınızla duyurmak istiyorum, dünden beri Meclis televizyonu TRT 3’te de
ciddi ses problemi yaşanıyor. Özellikle de bana aktarılan problem, “Cumhuriyet
Halk Partisinin önergeleri görüşülürken görüntü var, ses yok.” diye
iletiyorlar. Ben olaya müdahil olmanızı ve gerekeni yapmanızı rica ediyorum. 
Teşekkür ederim.

BAŞKAN –
Teşekkür ederiz Sayın Atıcı. Bakalım, sorduralım. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Komisyonlardan Gelen Diğer İşler (Devam)
2.- İstanbul Milletvekili Ferit Mevlüt Aslanoğlu ve 22
Milletvekilinin; Tokat Milletvekili Reşat Doğru ve 20 Milletvekilinin; Mersin
Milletvekili Aytuğ Atıcı ve 26 Milletvekilinin; Tekirdağ Milletvekili Candan
Yüceer ve 24 Milletvekilinin; İstanbul Milletvekili Mahmut Tanal ve 24
Milletvekilinin; İzmir Milletvekili Hülya Güven ve 22 Milletvekilinin; Mersin
Milletvekili MHP Grup Başkanvekili Mehmet Şandır ve 19 Milletvekilinin; Ankara
Milletvekili Cevdet Erdöl ve 37 Milletvekilinin; Bingöl Milletvekili İdris
Baluken ve 22 Milletvekilinin ve Mersin Milletvekili Aytuğ Atıcı ve 20
Milletvekilinin; Sağlık Çalışanlarına Yönelik Artan Şiddet Olaylarının
Araştırılarak Alınması Gereken Önlemlerin Belirlenmesi Amacıyla Bir Meclis
Araştırması Açılmasına İlişkin Önergeleri ve Meclis Araştırması Komisyonu
Raporu (10/49, 113, 118, 252, 253, 254, 255, 256, 257, 258) (S. Sayısı: 454)
(Devam)

BAŞKAN – Şimdi
Adalet ve Kalkınma Partisi Grubu adına Gümüşhane Milletvekili Kemalettin Aydın.

Buyurunuz Sayın
Aydın. (AK PARTİ sıralarından alkışlar) 
AK PARTİ GRUBU
ADINA KEMALETTİN AYDIN (Gümüşhane) – Teşekkür ederim Sayın Başkan. 
Değerli milletvekili
arkadaşlarım, 454 sıra sayılı Sağlık Çalışanlarına Yönelik Artan Şiddet
Olaylarının Araştırılarak Alınması Gereken Önlemlerin Belirlenmesi Amacıyla
Kurulan Meclis Araştırması Komisyonu Raporu üzerine görüşlerimizi grubum olan
AK PARTİ Grubu adına bildirmek istiyorum ve sizlerle de bundan önceki
konuşmalar üzerine de görüşlerimi paylaşmak istiyorum. 
17 Nisan 2012
tarihinde Gaziantep’te yaşanan menfur bir olayda hayatını kaybeden hem kardeşim
hem öğrencim hem meslektaşım çok değerli Ersin Arslan’ın ve tüm sağlık
şehitlerinin rahmet içerisinde olmasını Yüce Rabb’imden temenni ederek
konuşmama başlamak istiyorum. 
Sağlık
çalışanlarına yönelik şiddetin toplumsal bir sorun olduğunu ve ulusal değil,
global olduğunu bütün konuşmacılarımız, konuyla ilgili olan bütün
arkadaşlarımız, birçok milletvekili arkadaşımız bilerek bu konuda Meclis
araştırması önergesi verdi. Özellikle de Meclis araştırması önergesi veren
kardeşlerimizden birisi olan İstanbul Milletvekili Sayın Mevlüt Aslanoğlu’nun
da rahmete ulaşmış olduğunu biliyoruz ve tüm yakınlarına başsağlığı diliyoruz.
Kendisini de buradan bu vesileyle sağlıktaki şiddet konusunda gösterdiği
hassasiyetlerden dolayı da şükranla yâd ediyoruz.
Sağlık, biliyoruz ki, Dünya
Sağlık Örgütü tanımlamalarında -tüm herkes konuşmalarında rahatlıkla
söyleyebiliyor- bedenen, ruhen ve sosyal yönden tam iyilik hâlidir. Ülkemizde
yaşayan ve tüm dünyada yaşayan insanların bedenen, ruhen ve sosyal yönden tam
iyilik hâlinin bozulması durumlarında bunların ilk müracaat ettiği yerler de sağlık
kurumlarıdır ve sağlık çalışanlarıdır. Elbette ki bedenen, ruhen ve sosyal
anlamda iyilik hâli bozulmuş bir kişinin müracaat ettiği yerdeki çalışanların
da yine bedenen, ruhen ve sosyal anlamda da sağlıklı olması gerekmektedir. 
Maalesef, diğer çalışma alanlarında
olduğu gibi sağlık çalışma alanında da diğer alanlardan daha yüksek oranda bir
şiddet uygulamasıyla tüm dünya karşılaşmaktadır. Komisyon raporunu
incelediğimizde zaten ülkeler arası büyük bir farklılık olmadığını, sözel
şiddetin önde olduğunu, fiziksel şiddetin ve hatta cinsel içerikli sözel
şiddetin önemli bir oranda yer aldığını… Tüm sağlık çalışanlarının bunu
arzulamasının yanında, bir insan olan hepimizin de böyle bir şiddetin
olmamasını, toplumumuzun hiçbir yerinde şiddetin olmamasını, bu konuda tüm
toplumun gerekli kültürel ve sosyal değişimlerini sağlayarak kendisine
yapılmasını istemediği bir şiddet unsurunu başkasına yapmayacak bir kültüre
ulaşmasını bir sağlık çalışanı ya da bu ülkenin bir evladı olarak arzu
ediyoruz.
Bu “sağlık” tanımlamasını
yaptığımız bir yerde, bedenen, ruhen ve sosyal olarak bozulmuş bir kişinin eski
hâline dönüştürülmesini sağlamaya çalışan bir sağlık çalışanları kadrosu,
sağlık emekçileri -doktor, ebe, hemşire ve hatta temizlik elemanına kadar bu
insanlar- son yılların ya da son zamanların tabiriyle 7/24, üç yüz altmış beş
gün, bu bahsettiğimiz, Dünya Sağlık Örgütünün tanımındaki sağlığı bozulmuş
insana bir hizmet sunma adına çalışmaktadırlar. Bu vesileyle sağlık
çalışanlarının tümünün, bütün zaman dilimlerini, eşinden, çocuğundan veya
dostuyla olan sohbetinden zaman ayırarak, gecenin üçünde ya da beşinde herhangi
bir şekilde arandığı takdirde bütün o anki yaşam alanını terk ederek karşı
taraftaki sağlığı bozulmuş insana o sağlığını düzeltme adına emek sarf etmeye giden
bir kadro söz konusudur. O nedenle de sağlık çalışanlarına… Elbette ki tüm
mesleklerin kendi adına konuşulduğu zaman bir değeri vardır, bir takdiri söz
konusudur ama bugün sağlıkta şiddeti konuştuğumuz bir yerde, özellikle
meslektaşlarımızın ve diğer tüm sağlık çalışanlarının sağlık üzerine bu
emeklerini yâd etmek ve onların ödenemez ve şükranla anılmadan geçilemez bir
meslek icra ettiklerini kendileriyle paylaşmamız gerekiyor.
Sağlık
hizmetlerinin sunumunda hasta, hasta yakınları ve sağlık çalışanları arasında
karşılıklı saygıya dayanan bir ilişki yaşanmaktadır ama maalesef, bu ilişki
belirli bir noktada bozulabilmektedir. Bu bozulma üzerine verilen önerge,
bugün, bir Meclis araştırması olarak tamamlanmış ve güzel bir rapor olarak
sunulmuştur. Sağlığı bozulmuş kişinin ölüm kalım meselesi ve hastalığın
iyileşmeme ihtimali karşısında hasta ve hasta yakınları, bazen, tüm bu
sorunları çözecek kişiye, kutsadığı doktora ya da sağlık çalışanına zarar
vermek gibi bir ruha bürünmektedirler. Böyle bir durumda, stresli, kırılgan,
endişeli, çökkün, agresif ve yüksek beklentileri olan hasta ve hasta yakınları,
karşısındaki sağlık çalışanından, o sağlığı bozulmuş olanın tüm sorununun
giderilmesini beklemekte ya da giderilemeyen bu sorunun sorumlusunu sağlık
çalışanı olarak bazen görebilmektedir. Hiçbir zaman onaylamayacağımız, sadece
sağlık çalışanlarına olan şiddet değil, hiçbir alanda onaylamayacağımız bu
şiddet, baskı, eziyet, korkutma, sindirme, öldürme, cezalandırma, tehditler,
sözlü hakaretler ve fiziksel saldırılar şeklinde olabilmektedir. Tabii,
olabilmektedir derken -bunu yumuşattığımda- hiç kimse algılamasın ki bunun
olmasını hoş karşılıyoruz. Hiçbir insanın bir başka insana bu saydığımız şiddet
unsurlarından hiçbirisini uygulamaması en büyük dileğimizdir ve arzumuzdur. Bu
davranış değişiklikleri zaman içerisinde şiddete dönüşebilmektedir ve bu
şiddetlerin sonucu olarak da bu araştırma komisyonu karşımıza gelmektedir.
Elbette ki
sağlıktaki şiddetin nedenleri
içerisinde ana nedendir dememekle beraber… Biraz sonra bütün konuşmacıların
konuşmalarına ayrıntılı bir şekilde cevap vermeye çalışacağım. Ama bütün
konuşmacılarımız, sağlıktaki dönüşümü anlatırken ve şiddet olgusuyla bunu
pekiştirmeye ve bağdaştırmaya çalışırken sağlıktaki dönüşümün performans
sistemi üzerine bütün kurguyu kurmuşlardır. Elbette ki sağlıkta dönüşüm sistemi
içerisinde raporda yer alan cümlelerin tümüne saygı duymakla… Ama sağlıktaki
dönüşümün Türkiye Cumhuriyeti sınırları içerisindeki herkes tarafından nasıl
algılandığını ve bu dönüşümle de millete hangi hizmetlerin götürüldüğünü iyi
konuşmak gerekiyor. 
Birçok konuşmacımız…. Yeri geldiğinde
konuşacağız. Hekime müracaat oranının artmış olmasını dahi eleştirebilecek
konuşmalarla karşı karşıya kaldık. Bundan on sene önce, on beş sene önce yine
bir sağlık çalışanı olarak burada konuşan sağlıkçı arkadaşlarımız “Hekime
müracaat oranı Türkiye'de 3,2’yken Avrupa’da 8,2. Bu anlamda çok geri kalmış
bir ülkeyiz.” diye… Hekime ulaşma oranının, sağlığa erişebilirlik oranının
artmasını arzu edecek bütün arkadaşlarım, burada, 8,2’ye ulaşılmış olmasını,
sağlıktaki şiddetin bir unsuru ya da sağlıktaki bozulmanın bir nedeni olarak
sunabilmektedirler. İnsaf diyecek kadar bir noktaya gelen bu konuda… Ama
-toplum biliyor ki- bir kişi, bir yılda, istediği zaman sağlığa ve istediği
yerde, istediği yörede, istediği hastanede ve istediği tetkiki yaptırabilecek
bir noktaya ulaştıysa bunun memnuniyeti de elbette yansımaktadır. 
Bununla ilgili kendi bölgesel
örneklerimizi vermeyi çok sevmemekle beraber Anadolu’nun küçük, unutulmuş bir
şehrinin son on iki yılda sağlıkta aldığı hizmetlerin önemli bir oranda il
dışına sevk… MR’dı, tomografiydi, fako cihazıydı, taş kırmaydı, nitelikli yatak
sayısıydı ya da bir yılda 1.331 ameliyat yapılırken bugün 6.500 ameliyata
ulaşırken… Komşu ilimizin milletvekilinin gülerek baktığı ve bir başka
konuşmalarında, ilimizin bir ilçe hastanesindeki sağlık kalitesini örnekleyerek
kendi ilini anlatmaya çalıştığı konuşmayı da hatırlıyorum. İlimizin Kelkit
ilçesinin de, Kürtün ilçesinin de, Torul ilçesinin de, Şiran ve Köse’sinin de
dört dörtlük hastaneleri söz konusudur. Hekim ihtiyaçları da 2002’ye göre son
derece iyi karşılanmıştır. Özellikle hasta memnuniyeti de Türkiye ortalamasının
üzerinde, yüzde 84 olarak bizlere yansımaktadır.
Sağlıkta dönüşümde
başka neler olmuştur? Sağlıkta dönüşümde bebek ölüm hızı hızlı bir oranda
düşmüş, anne ölüm hızı -yüz binde baktığımız zaman- önemli bir oranda
düşmüştür. 
Yine, sağlıkta
şiddeti araştırırken veya sağlıkta şiddeti konuşurken, bundan on iki yıl önce
6.076 muayene odası varken yani hasta Türkiye'de bir gün içerisinde 6.076 odada
doktorla karşılaşırken, bugün 20 binin üzerinde bir karşılaşma söz konusudur.
2002 yılında bir yılda 200 milyon civarında muayene varken yani bir hasta bir
doktorla bir yılda 200 milyon kez karşılaşırken, bugün Türkiye'de 600 milyon
kez karşılaşmaktadır.
Yine aynı
şekilde, 2002 yılında ambulans sayısı 618 iken bugün 3.464’e ulaşması ve
istasyon sayısının artmasıyla beraber bu acil hizmetlerinde kırsalda da yüzde
100’e ulaşılarak acil ve ambulans transferindeki hasta ile sağlığın buluşması
önemli bir oranda artmıştır. 
Elbette ki bu
artışların oluşturduğu sonuç olarak sağlıktaki şiddeti tanımlamak doğru
değildir, hiçbir zaman da bu tanımlamanın içine sığınmayacağım ama sayısal
olarak bir artış söz konusuysa da hekim ile sağlık çalışanlarının karşılaşması
arasındaki artışın da bununla kıyaslanmasının gerekli olduğunu söylemek
gerekmektedir. 
Tabii ki
sağlıktaki dönüşümde hastane yatak kapasitelerinin, nitelikli yatak oranının
artması yoğun bakım yatak sayılarının 850’lerden 11 binlere ulaşması, yanık
tedavisinde yatak sayılarının 35’lerden 400’lere ulaşması ve hastanın sağlık
hizmetinde istediği hizmeti istediği bölgede alabilmesi önemlidir. 
1990-1992
yılları arasında Diyarbakır’da üniversite hastanesinde hekimlik yapmış bir
kardeşim olarak HDP milletvekili arkadaşımızın da bu anlamda söylediklerine
cevap vermemiz gerekmektedir. Sağlıktaki dönüşümün en fazla yararlanıldığı ya
da sağlıktaki dönüşümün pozitif çıktılarının en fazla alındığı yer Güneydoğu
Anadolu’dur; hekim sayısıyla, sağlık çalışanı sayısıyla, sağlıktaki hasta
sevklerinin ileri merkezlere sevkiyle. 1990-1992 yılları arasında yanıklı bir
hasta güneydoğuda, Diyarbakır’da bize geldiği zaman, biz o zaman otomatikman,
hastayı dahi görmeden Balcalı Devlet Hastanesi diye Adana’ya sevk ediyorduk.
Yüzlerce hastanın sevki ya da koruyucu hekimliğin birincil ayağı olan halk
sağlığının, bulaşıcı hastalıklar açısından yüzlerce vakanın -şahsen, bizatihi
kendimin gördüğü sıtmanın, tüberkülozun, dizanterinin- bugün tüm Türkiye’de,
onlar, yüzler ya da sıfırlar düzeyinde olduğu bir Türkiye’de sağlıktaki
dönüşümün bu taraflarını da elbette konuşmamız gerekiyor. 
MEHMET HİLAL KAPLAN (Kocaeli) –
Tüberküloz mu sıfır oldu?
KEMALETTİN AYDIN (Devamla) -
Aşılama programlarının dünyadaki en yüksek, en fazla olduğu ülkelerden birisi
olduğumuzu, beş kuruş ücret dahi alınmadığını ve aşılama oranlarının önemli bir
oranda yükseldiğini ve bunların ücretsiz olduğunu, yeni doğan birçok yavrumuza
tarama metotlarının uygulandığını, fenilketonürinin, hipotiroidi taramalarının
Sağlık Bakanlığı tarafından yapıldığını, yine erişkinlerde obezite, diyabet,
tütün gibi birçok uygulamanın Sağlık Bakanlığı tarafından yapıldığını, yine
birçok koruyucu hekimliğin ve sanitasyon hizmetlerinin Sağlık Bakanlığı
tarafından iyi bir şekilde yapıldığını da sağlıktaki dönüşümün birer
yansımaları olarak konuşmamız gerekmektedir. Elbette ki bunların yansıması
olarak da, iller bazında değişmekle beraber, yüzde 75’ler, yüzde 79’lar civarında
bir sağlıkta memnuniyet söz konusudur. 
Birkaç konuşmacı arkadaşımızın bu
sağlıktaki şiddet konuşulan bir ortamda mimikleriyle, ses tonlarıyla ve vücut
dilleriyle şiddeti içerir tarzda konuşmuş olduklarını da burada sizlerle
paylaşarak özellikle bazı konulara cevap vermek istiyorum. “Sağlık
politikalarınızı beğenmiyorum.” diyor ama milletin memnuniyetinin yüzde
80’lerde olduğunu bir kısım milletvekili arkadaşlarımıza iletmek istiyorum ve
özellikle Cumhuriyet Halk Partisinden bir milletvekili arkadaşımızın konuşmasında
şu kelimenin tutanaklardan çıkarılmasını istirham ediyorum: “Kaç kelleye
baktıysa o kadar para alacak doktor.” Özellikle buradan kişinin kendisinin de
-söyleyen kendisini bilir anlamında- bu “kelle” kelimesinin
tutanaklardan çıkarılması adına, Sayın Başkanın biraz önce söz verdiği gibi,
yine kendisinin şifresini girerek aldığı sözden, bu milletin “kelle”
muhabbetini düzeltmesini arzu ediyorum.
Yine Sayın
Başbakanımızla ilgili konuşmasında klasik siyasetin içerisinde çok kullanılan
bir cümleyi burada sizlerle paylaşmak istiyorum: “Ben de bu vatandaşa size
nasıl bu kadar oy veriyor mu diyeyim?” diyerek buradan dolaylı bir yolla sayın
milletvekili, vatandaşlara, AK PARTİ’ye, AK iktidarlara ve AK icraatlara nasıl
bu kadar oy verdiğini -dolaylı bir yönde- soruyor. Vatandaşa zaten, seçim
geldiğinde sandıkta gidilip iradesi soruluyor ve iradesini de orada dile
getiriyor. Herhangi bir şekilde, buradan, Meclisin milletvekili olarak çıkıp
Meclisin kürsüsünden vatandaşı, milletin iradesini böyle sorgulamasını
da yine arkadaşlarımızın değerlendireceğini umuyorum.
Yine Milliyetçi
Hareket Partisinden bir milletvekili arkadaşımız, polikliniklerde beklemenin
olduğunu, kuyrukların arttığını... “Sağlık hizmetlerine ulaşım iyice
zorlaşmıştır.” gibi bir tanımlama yaptı. Biraz önce anlattığımız gibi, 6
binlerden 20 binlere çıkan poliklinik odasını, 90 binlerden 130 binlere ulaşan
hekim sayısını, uzaktan randevu sistemiyle kuyrukların önemli bir oranda
ortadan kalktığını ve sağlık hizmetlerinin de -hekime 8,2 ulaşılarak-
ulaşılabilir olduğunu hatırlatarak geçmek istiyorum.
Cumhuriyet Halk
Partisinden bir milletvekili arkadaşımız -ki doktor olduğunu öz geçmişini
okuyarak anladım- konuşmasının yüzde 60’ını sağlıkta şiddet dışında
konuşmuştur. Bugün burada sağlık çalışanlarına olan şiddeti konuşurken hekim
kökenli bir arkadaşımızın sağlıktaki bu konuda konuşmasının yüzde 60’ını bu
konunun dışına ayırmış olması... Ve Cumhuriyet Halk Partili milletvekili
arkadaşların bu komisyon raporunu, 300 sayfalık bu komisyon raporunu okuyarak
bir arada tartışmalarını istiyorum çünkü birisi güzel rapor olduğunu, güzel
sonuçlar alındığını, 66 maddenin iyi olduğunu ve özellikle AK PARTİ
milletvekillerinin bazı maddeleri buraya koydurarak iyi davrandıklarını
söylerken yine Cumhuriyet Halk Partisinden doktor kökenli bir arkadaşımızın
aynı komisyon raporunu hayal kırıklığı olarak değerlendirmesi ve 66 maddenin
anlamsız olarak oraya yazılmış olduğunu söylemiş olması da yine… Partinin kendi
içerisinde sağlık politikaları anlamında bir araya gelerek, gelecek yıllarda
milletin önüne giderken hangi sağlık politikalarını belirlemenin gerekli
olduğunu iki doktor arkadaşımızın konuşacağını umuyorum. 
Yine, Cumhuriyet
Halk Partisinden bir arkadaşımız öyle bir konuşma yaptı ki bu konuşmayı sizlere
sadece kendimi imtihan etmek için soruyorum. AK PARTİ grup sıralarından hiçbir
cümlesini dinlemelerini istemiyorum, özellikle Cumhuriyet Halk Partili
arkadaşlardan AK PARTİ milletvekili olarak şu önerileri getirdiğimde bana ne
cevap vereceklerini merak ediyorum. Cumhuriyet Halk Partisindeki hukukçu bir
arkadaşımız -iki tane öneri buraya getirdi- bu raporun hiç olmadığını söyledi,
bütün konuşmasını buradan yaptı ama güvenliğe yönelik önerilerini sizlerle
paylaşmak istiyorum. Bir hastanede güvenliğe yönelik olarak söylediği
önerilerde diyor ki: “Her serviste, hatta katlarda gezici güvenlik
görevlilerinin bulunması, hastane girişinde x-ray cihazlarının bulunması,
güvenlik kameralarının artırılması ve sesli hâle getirilmesi, güvenlikçi
sayısının artırılması, güvenlikçi yetkilerinin artırılması, hastane
polislerinin olması, korumalı banko sistemlerinin oluşturulması -ve daha da
gitmiş- sağlık çalışanlarına koruma tekniklerinin öğretilmesi.” Ben bu
önerileri bir AK PARTİ milletvekili olarak size bir kanun teklifinde getirdiğimde
Cumhuriyet Halk Partili milletvekili arkadaşlarımın bir hastaneyi F tipi
cezaevine dönüştürme önerisi olarak buna nasıl karşı koyacaklarını buradan
tahmin ediyorum. Burada eğitim söylenebilir, sosyolojik analizler söylenebilir,
psikososyal destekler söylenebilir, memnuniyet tartışmaları yapılabilir, her
şey söylenebilir ama bir hastane, hastane koridorları için F tipi cezaevinde
dahi olmayan bunları söyleyen bir Cumhuriyet Halk Partisi milletvekili de
özellikle Sağlık Bakanlığına dönerek “Hasta hakları, hastaları kışkırtıcı hâle
getirmektedir.” diyor. Bir insan hakkı olan hasta hakkını, hasta haklarını
anlatan, 2005’ten beri bunu kuran bir Hükûmete dönüp “Bu vermiş olduğunuz
haklar, kusura bakmayın, hastaları kışkırtıcı bir hâl almaktadır.” diyebilmektedir.
Tüm bunları özellikle bilgilerinize sunmak istiyorum. 
AK PARTİ adına
konuşan arkadaşımız on dakika boyunca önerilerini sunmuş... 
Özellikle de
doğu ve güneydoğu için bir konuyu sizinle paylaşmak isterim değerli arkadaşlar.
“2002’den önce orada sorunlar vardı, şimdi merkezîleşti, hastalar buraya
geliyor.” derken şunu söyleyebilirim: 2002’de Ağrı’da 26.883 kişiye 1 hekim
düşerken bugün Ağrı’da 3.631 kişiye 1 hekim düşmektedir. 
Yine, bir
milletvekili arkadaşımızın -genç mi, yaşlı mı olduğunu bilmiyorum, uzaktan
görünmüyor- konuşmalarında ak bir Hükûmete “karanlık bir Hükûmet” diyebilen bir
kişinin, karanlık bir yüz ve karanlık bir bakışa sahip olan bir kişinin
söyleyeceği hiçbir karanlık kelime ak hükûmetlerimizi ve AK PARTİ’mizi
bağlamayacaktır. 
MEHMET HİLAL
KAPLAN (Kocaeli) – Bunlar yakışmıyor size değerli meslektaşım.
KEMALETTİN AYDIN
(Devamla) - Değerli kardeşlerim, değerli milletvekili arkadaşlarım; sağlıkta
sağlıklı iletişimin kurulacağı, şiddetin azaltılacağı günleri diliyor, hepinizi
saygıyla selamlıyorum. (AK PARTİ sıralarından alkışlar)
BAŞKAN –
Teşekkür ederim Sayın Aydın. 
Sayın
milletvekilleri, on beş dakika ara veriyorum .
Kapanma Saati: 19.01
ÜÇÜNCÜ OTURUM
Açılma Saati: 19.21
BAŞKAN: Başkan Vekili Şükran Güldal MUMCU
KÂTİP ÜYELER: Fehmi KÜPÇÜ (Bolu), Mine LÖK BEYAZ (Diyarbakır)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 94’üncü Birleşiminin Üçüncü
Oturumunu açıyorum.
454 sıra sayılı Meclis
Araştırması Komisyonu Raporu’nun görüşmelerine devam edeceğiz.
Komisyon ve
Hükûmet yerinde. 
AYTUĞ ATICI
(Mersin) – Sayın Başkan…
BAŞKAN – Evet,
buyurunuz Sayın Atıcı.
AYTUĞ ATICI
(Mersin) – Sayın Başkan, gerçi, ara verdiniz, sataşmadan söz veremeyeceksiniz
muhtemelen ama…
BAŞKAN – Evet.
AYTUĞ ATICI
(Mersin) – En son konuşan milletvekili arkadaşımızın sözleri doğrudan beni
ilgilendirdiği için bir söz hakkı istiyorum, nasıl bir çözüm bulursunuz
bilmiyorum ama ister yerimden ister kürsüden, nasıl uygun görürseniz.
BAŞKAN –
Yerinizden lütfen. İki dakika süre veriyorum.
Buyurunuz, yerinizden
açıklamanızı yapınız.
V.- AÇIKLAMALAR (Devam)
27.- Mersin Milletvekili Aytuğ Atıcı'nın, Gümüşhane
Milletvekili Kemalettin Aydın’ın 454 sıra sayılı Meclis Araştırması Komisyonu
Raporu üzerinde AK PARTİ Grubu adına yaptığı konuşmasındaki bazı ifadelerine
ilişkin açıklaması

AYTUĞ ATICI (Mersin) – Teşekkür
ederim Sayın Başkan.
Değerli arkadaşlar, bu “kaç
kelleye baktıysa o kadar para”yı ben çok bilinçli bir şekilde kullandım ve
tutanaklarda da aynen kalmasını istiyorum çünkü şehitleri kelle yapan zihniyet
aynı zamanda, hastaları da kelle hâline getirmiştir. Hastalığınızı eğer
reddederseniz o zaman çare bulamazsınız. Bu Hükûmet kaç kişiye bakıyor isen o
kadar para vermektedir, aksini iddia eden arkadaşım varsa buyursun, söylesin.
Performans sistemi, evet, kelle başı para verme sistemidir, açık, net
konuşuyorum. Bunu asla hastalara bir saygısızlık olarak kimsenin yorumlamaması
gerekiyor. Şehitleri nasıl kelle hâline getirdiyse bu Hükûmet, aynı şekilde,
hastalarımızı da maalesef, kelle hâline getirmiştir. Bu yetmemiştir, sağlığı da
alınır, satılır bir mal hâline getirmiştir. 
Şimdi, biz burada söz verdik
birbirimize “Sağlık sistemini eleştirmeyeceğiz.” dedik. Yani “Şiddeti
konuşuyoruz, sağlıkta çok fazla bir şey konuşmayalım.” diye birbirimizle konuşmuş
idik ama sayın milletvekili kalkıp böyle şeyler söyleyince de insan tabii,
duramıyor.
Efendim, sağlıkta dönüşüme her
şeyi atfetti sayın milletvekili. Hayır, efendim, bebek ölüm hızı Türkiye’de en
sert düşüşünü sağlıkta dönüşümden önce yapmıştır, rakamlara kendisi de
bakabilir. Ben bir çocuk hekimiyim, üstelik yeni doğan uzmanıyım. 
Doktora gitme oranıyla övünen tek
ülke Türkiye’dir. Herkes koruyucu hekimlikle doktora gitmeyi azaltır, övünür,
biz doktora giderek mutlu olmaya çalışıyoruz.
“İstediğin hizmeti istediğin
bölgede alıyorsun.” Sayın Milletvekilim, yok böyle bir şey. Yani istediği
hizmeti istediği yerde alamıyor. Biz hekimler, sağlık çalışanları el birliğiyle
iyi şeyler yaptık, hem bu Hükûmet döneminde yaptık hem geçmiş hükûmetler
döneminde yaptık. Biz bu ülkede tüberkülozu azalttık, biz bu ülkeden kızamığı
kovduk, polioyu, çocuk felcini kovduk ama sizin sayenizde, maalesef, polio geri
geldi, kızamık geri geldi. Bunları istatistiklere bakarak söyleyin. Allah
aşkına, hangi hükûmet aşıdan para aldı da siz diyorsunuz ki “Sağlıkta dönüşümde
aşıdan para almadık!”
(Mikrofon otomatik cihaz
tarafından kapatıldı) 
KEMALETTİN AYDIN (Gümüşhane) – 3
aşı veriyordunuz, şimdi 12 tane aşı veriliyor. 
AYTUĞ ATICI (Mersin) – Allah
aşkına, yani hükûmetlerin hangisi koruyucu aşılardan para aldı da siz bununla
övünüyorsunuz? Bunlara dikkat etmek lazım.
BAŞKAN – Teşekkür ederiz Sayın
Atıcı.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Komisyonlardan Gelen Diğer İşler (Devam)
2.- İstanbul Milletvekili Ferit Mevlüt Aslanoğlu ve 22
Milletvekilinin; Tokat Milletvekili Reşat Doğru ve 20 Milletvekilinin; Mersin
Milletvekili Aytuğ Atıcı ve 26 Milletvekilinin; Tekirdağ Milletvekili Candan
Yüceer ve 24 Milletvekilinin; İstanbul Milletvekili Mahmut Tanal ve 24
Milletvekilinin; İzmir Milletvekili Hülya Güven ve 22 Milletvekilinin; Mersin
Milletvekili MHP Grup Başkanvekili Mehmet Şandır ve 19 Milletvekilinin; Ankara
Milletvekili Cevdet Erdöl ve 37 Milletvekilinin; Bingöl Milletvekili İdris
Baluken ve 22 Milletvekilinin ve Mersin Milletvekili Aytuğ Atıcı ve 20
Milletvekilinin; Sağlık Çalışanlarına Yönelik Artan Şiddet Olaylarının
Araştırılarak Alınması Gereken Önlemlerin Belirlenmesi Amacıyla Bir Meclis
Araştırması Açılmasına İlişkin Önergeleri ve Meclis Araştırması Komisyonu
Raporu (10/49, 113, 118, 252, 253, 254, 255, 256, 257, 258) (S. Sayısı: 454)
(Devam)

BAŞKAN - Komisyon adına Adana
Milletvekili Necdet Ünüvar. 
Buyurunuz Sayın Ünüvar. (AK PARTİ
sıralarından alkışlar) 
(10 / 49, 113, 118, 252, 253,
254, 255, 256, 257, 258) ESAS NUMARALI MECLİS ARAŞTIRMASI KOMİSYONU BAŞKANI
NECDET ÜNÜVAR (Adana) – Sayın Başkan, değerli milletvekilleri; sağlık
çalışanlarına yönelik şiddet olaylarının araştırılması ve gerekli önlemlerin
belirlenmesi amacıyla kurulan Meclis Araştırması Komisyonu raporu hakkında
Komisyon Başkanı sıfatıyla söz almış bulunuyorum. Hepinizi saygıyla
selamlıyorum. 
Değerli arkadaşlar, sağlık
gerçekten çok önemli, şiddet de çok önemli. Belki sözümün en başında ifade
etmem gerekir, yeni bir polemik konusu açmak istemiyorum ama her şey siyasetin
ilgi alanındadır, siyaset her konuyla ilgilenir, şiddet de yine siyasetin ilgi
alanındadır; sporda, sağlıkta, kadına şiddet, çocuğa şiddet, sokaktaki şiddet,
her türlü şiddetle siyaset ilgilenir ama şiddet üzerinden bir siyaset yapmanın
doğru olmadığını düşünüyorum. 
Biz açıkçası, dört aylık Komisyon
çalışmalarımız esnasında, iktidarıyla muhalefetiyle, şiddetle ilgili gerçekten
çok verimli çalışmalar yaptık. Şüphesiz tartıştık, şüphesiz anlaşamadığımız noktalar
oldu, şüphesiz birbirimizi yanlış anladığımız noktalar oldu ama en son
birleştiğimiz husus şu oldu: Sağlıktaki şiddetin son derece önemli olduğunu ve
her bir şiddet hadisesinin istatistiklerden bağımsız bir şekilde önlenmesi
gerektiğini ifade ettik ve yine ediyoruz. 
Tabii, esasında, bizi takip eden
yüz binlerce sağlık çalışanı da vardı. 621.286 kişi bu Komisyon çalışmalarının
en son görüşmelerini de takip ediyordu. Maalesef, benim konuşmam Meclis
televizyonunun yayında olmadığı bir saate denk geldi. Onlara, mensup olmaktan
gerçekten şeref duyduğum, onur duyduğum sağlık çalışanlarına şükranlarımı ifade
etmek isterdim. Onlar çok fedakârca, cefakârca çalışıyor ve 77 milyon
insanımıza, hatta zaman zaman, yurt dışından gelen başka ülkelerin
vatandaşlarına da gerçekten büyük bir saygıyla, büyük bir fedakârlıkla sağlık
hizmeti sunuyorlar. Keşke, onlara da canlı yayın devam ederken şükranlarımızı
sunabilseydik ama her ortamda, onlara medyunuşükran olduğumuzu da ifade etmemiz
gerekiyor.
AYTUĞ ATICI
(Mersin) – Sayın Başkanım, önerelim, açsınlar lütfen. Sizi de dinlesinler,
mutlu oluruz.
NECDET ÜNÜVAR
(Devamla) – Efendim, kuralı bozmayalım bence. Kuralı bozmamak adına ben bu
konuşmamı kendi İnternet siteme de koyacağım. Onun için…
SAKİNE ÖZ
(Manisa) – Bozalım, bizce sakıncası yok.
AYTUĞ ATICI
(Mersin) – Bizce bir sakıncası yok, memnun oluruz.
NECDET ÜNÜVAR
(Devamla) – Kuralı bir kişi için bozmak bence doğru değil, o da başka bir
konudaki sıkıntıyı beraberinde getirebilir. Ama, biz onlara olan sevgimizi,
saygımızı her ortamda ve her durumda ifade ediyoruz gerçekten. Ben de
siyasetten sonra, yine, sağlık mensubu olmanın onurunu, gururunu bugüne kadar
taşıdığım gibi bundan sonra da taşıyacağım.
Şimdi, aslında,
hepimiz, sağlık çalışanları olarak bir aileyiz ve 77 milyon insana din, dil,
ırk, mezhep ayrımı gözetmeksizin, onları herhangi bir ayrıma tabi tutmaksızın
hizmet veriyoruz onurla, gururla. Sağlık hizmetleri gerçekten çok önemli bir
hizmet değerli arkadaşlar, ertelenemez bir hizmet. Yani, sağlık hizmeti
verilmesi gerektiği zaman, o hizmetin en uygun şartlarda, en hızlı ve en
kaliteli şekilde verilmesi gerekir. Özelliği, yüz yüze verilmesi yani uzaktan
kumandayla sağlık hizmetinin verilemeyeceğini hepimiz biliyoruz. Belki yardımcı
olmak mümkün ama gerçek bir sağlık hizmeti yüz yüze ancak verilebilir ve bütün
dünyada kutsal bir hizmet olarak görülür çünkü acıları paylaşmak, acıları
dindirmek çok zor, çok zahmetli ama bir o kadar da mukaddes, kutsal bir
görevdir.
Ben şimdi, olaya
farklı bir cepheden yaklaşmak istiyorum. Hepimiz, burada doktor olmayan
dostlarımız da var, onlar hasta olduğu zaman veya bir yakını hasta olduğu zaman
mutlaka hastaneye gitmişlerdir. Ama, acaba hasta olmadan da hastaneye gitme,
orada olan biteni gözleme fırsatı bulduk mu? Belki bulamamış olanlar için ifade
etmek isterim şöyle küçük bir ufuk turuyla: Hastaneye gittiğimiz zaman, o mesai
saatleri içerisinde, özellikle poliklinik hizmetlerinin verildiği, laboratuvar
ve görüntüleme hizmetlerinin verildiği yerlerde bir koşuşturmaca olduğunu
görürüz, herkesin işin bir ucundan tutmaya çalıştığını görürüz. Ama, özellikle
mesai sonrasında acil servislerin veya acil hizmetlerin verildiği
polikliniklerin yoğunlaştığını görürüz ve orada artık hiç kimsenin uykusundan
fedakârlık etmediği zaman fedakârlık yapan az sayıdaki sağlık çalışanının
fedakârca o hizmetleri vermeye çalıştığını görürüz. 
Bunu bir rakamla
ifade etmemiz gerekirse yani bu yoğunluk nedir diye ifade etmek gerekirse belki
Türkiye çapında da rakam vermek mümkün ama ben Ankara Numune Hastanesinin 2013
yılı verilerini aldım. Ankara Numune Hastanesinde 1 milyon 542 bin muayene
yapılmış 2013 yılında, bir yıl içerisinde. Bunların 196 bini acil servislerde
yapılmış, yüzde 12,7 civarında; 52 bin kişi de hastaneye yatmış, yani yüzde 3,3
civarında vatandaş da hastaneye yatmış. 
Tabii, bu kadar
yoğun bir hizmetin olduğu noktada, şüphesiz her bir hadisenin bile canımızı son
derece sıktığı ve gerçekten büyük bir ızdırap duyduğumuz şiddet hadiseleri de
karşımıza çıkabilmektedir. Tabii, burada şöyle bir algı oluşmasın: Her eline
bıçağı alan âdeta doktora, hemşireye saldırıyor değil, Allah’a şükür ki öyle
değil ama saldıran var mı? Var. Zaman zaman çok ciddi ölçüde yaralanan
kardeşlerimiz oluyor, sağlık çalışanlarımız oluyor; doktorumuz, hemşiremiz
oluyor ve zaman zaman da hayatını kaybeden kardeşlerimiz oluyor. Nitekim, bu
Komisyonumuz da pek çok önerge sahibi arkadaşımızın ifade ettiği gibi, rahmetli
Ersin Arslan’ın 17 Nisan 2012 tarihinde, tedavi ettiği bir dedenin torunu
tarafından bıçaklanarak katledilmesinden sonra kuruldu, bu Komisyon -pek çok
önerge verildi- daha sonra kuruldu. 
Daha çok
acillerde şiddet oluyor demiştik, yüzde 79’u acil ve polikliniklerde oluyor.
Daha çok doktorlara, daha sonra hemşirelere şiddet oluyor ve Komisyon
raporumuzu yaptığımız sırada, yazdığımız sırada şiddetin yüzde 29’unun yalnızca
sözlü, yüzde 15’inin yalnızca fiziksel, yüzde 56’sının da hem fiziksel hem
sözel nitelikte bir şiddet şeklinde olduğunu tespit etmiştik. Sözel şiddetin
daha çok kadın sağlık çalışanlarına, fiziksel şiddetin ise daha çok erkek
sağlık çalışanlarına yönelik olduğunu ve şiddetin daha çok 18.00-24.00 saatleri
arasında olduğunu ifade etmiştik. Yani, hem acilde çok fazla hem 18.00-24.00
saatleri arasında çok fazla. 
Yine, hastaneye
gittiğimiz zaman yani özellikle acil durumlarda gittiğimiz zaman en çok
yoğunluğun, en çok koşuşturmacanın o saatlerde ve acillerde olduğunu görürüz. 
Tabii bütün
bunlar bize neyi gösteriyor? Bütün bunlar şiddetin aslında sebeplerinin,
özellikle bazı sebeplerinin çok öne çıktığını gösteriyor. Nedir onlar? Uzun
bekleme süreleri, sağlık çalışanının yetersizliği, iletişim problemleri,
stresli hasta yakınları ve kalabalık, gürültülü ortamlar; hasta ve hasta
yakınlarının aşırı istekte bulunması, mental ve davranış bozuklukları olan
hasta veya yakınlarının olması.
Tabii şiddet her
alanda var. Sağlıkta, sporda, sokakta kadına yönelik şiddet var. Birkaç
konuşmacı arkadaşımız ifade etti -uluslararası bir ifadedir- sağlıktaki şiddet
diğer alanlardan 16 kat daha fazla. Bu, işin hassasiyetinden kaynaklanıyor,
birazcık da sektörün içindeki hizmetin tabiatından kaynaklanıyor ve insanların
herhangi bir hizmeti alması gerektiği zaman bir saniye bile bekleme
tahammüllerinin olmadığı bir noktadan kaynaklanıyor. 
Bütün dünyada
şiddet oluyor. En fazla İngiltere’de çalışılmış, yüzde 90 civarında sağlık
çalışanlarına yapılan anketlerde, ömründe, meslek hayatlarında 1 kez şiddete
uğrama oranı yüzde 90 civarında. Ama Türkiye’yi diğer ülkelerden ayıran, ayırt
edici bir özellik var, o da şu: Diğer ülkelerde daha çok şiddeti uygulayan
hastalar iken Türkiye’de yüzde 91 oranında hasta yakınları. Birazcık bizim
cümbür cemaat hastaneye gitmemiz veya daha kalabalık, yakınlarla beraber
hastaneye gitmemiz de mutlaka bu sebeplerden birisi olabilir. 
Şimdi, bazı
arkadaşlarımız rakamlar verdiler, şiddetin 5 kat arttığını ifade ettiler ama bu
ifadelerin tam olarak gerçeği yansıtmadığını söyleyebilirim. Bunun bir sebebi,
daha önceki kayıt sistemlerinin maalesef şiddeti tam olarak tespit edebilmemize
imkân tanımamasıdır. Özellikle 2012’den itibaren Beyaz Kod uygulaması… Yani,
113 kodlu telefona veya bir butona basarak -ki daha çok butona basarak sağlık
çalışanları şiddete uğradığını ihbar ediyorlarmış Sayın Bakanımızdan biraz önce
öğrendim- Beyaz Kod sistemine müracaat ediyor ve orada herhangi bir şiddete
maruz kalma durumunda olay hem idari hem adli açıdan bir soruşturmaya tabi
tutuluyor. O Beyaz Kod’la ilgili, tabii, bendeki son rakam 1 Haziran 2012 ile 5
Mayıs 2014 tarihleri arasında yani yaklaşık iki yıllık dönemde yargı mercilerine
intikal eden 14 bin vaka var, toplam 19.655. Muhtemeldir ki bazıları idari veya
adli soruşturmaya tabi tutulmaksızın hasta hakları biriminde -bizim Komisyon
çalışmalarımız esnasında sağlık iletişim merkezi hâline dönüştürmüştü Sağlık
Bakanlığı, ki başarılı bir uygulama- belki bir kısmı çözülüyor. 
Şimdi, Beyaz Kod
sisteminde net olarak kayıtlarımız var yani şayet herhangi bir mukayese
yapılacaksa o mukayeseyi daha sonraki dönemlerde yapmanın daha sağlıklı
olacağını düşünürüm. Yoksa sayıdan ziyade niteliğin çok önemli olduğunu ifade
etmeliyim yani sayı ne olursa olsun, az veya çok, sayıları yarıştırmanın çok
anlamsız bir durum olduğunu ifade etmeliyim. Çünkü, şiddetin ne iktidarla ne
muhalefetle alakası var, asıl o hizmeti alacak vatandaşlarımızın hizmeti alıp
alamamasıyla alakasının olduğunu ifade etmeliyim, yoksa sayıları yarıştırmak
çok da sağlıklı değil. Mühim olan o sağlık hizmetini fedakârca yapan
kardeşlerimizin huzur içerisinde o hizmeti yapabilmesini sağlamaktır. O yüzden,
sayılara çok fazla takılmaktan ziyade, özellikle o şiddetin en ücra köşede bile
uygulanan şeklini azaltmanın bizim asıl amacımız olması gerektiğini çok
rahatlıkla söyleyebilirim. 
Tabii, değerli
arkadaşlar, Komisyonumuzun rahmetli doktor arkadaşımız Ersin Arslan’ın
vefatından sonra kurulduğunu, dört parti grubunun da önergeler verdiğini ifade
etmiştim. Ama burada belki dikkatten kaçtı, önerge sahibi arkadaşlarımızın
birisi en azından söyler mi diye bekledim ama önerge sahiplerinden bir tanesi
rahmetli Mevlüt Aslanoğlu’ydu. Mevlüt Aslanoğlu gerçekten vefatından büyük
üzüntü duyduğum, benim de çok değer verdiğim bir kardeşimdi, insan sevgisi çok
yüksekti, sağlık çalışanlarına muhabbeti de hakikaten çok yüksekti; ilaveten,
sağlık yatırımlarının bir kısmına da öncülük ettiğinin, bir kısmına da
gerçekten bizzat önderlik ettiğinin yakinen şahidiyim. Rahmetle anıyorum Mevlüt
Aslanoğlu’nu da bu vesileyle. Kendisinin de sağlıkla ilgili pek çok problemi
olmuştu ama sağlık çalışanlarına olan derin muhabbetini sık sık gördük ve
birlikte yaşadık. 
Komisyonumuz bu
önergelerden sonra kuruldu ve ilk çalışmasını rahmetli Ersin Arslan’ın ailesini
ziyaret ederek, Gaziantep’i ziyaret ederek yaptı. 24 toplantı yaptı; pek çok
kurum, kişi ve STK temsilcilerini, meslek örgütü temsilcilerini dinledi, gazetecileri
dinledi, hasta hakları derneklerini dinledi, şiddet mağdurlarını dinledi,
Sağlık Bakanlığı Müsteşarını dinledi. Gerçekten onlara çok teşekkür ediyorum.
Burada bütün uzmanlarımız da Komisyon sıralarında. Onlar da sağ olsunlar burayı
teşrif ettiler, çok fedakârca çalıştılar. 
İktidarı
muhalefeti birlikte güzel bir iş yaptığımız kanaatindeyim ve 292 sayfalık
Komisyon raporumuzun 66 tane önerisi ne kadar hayata geçerse kendimizi o kadar
mutlu hissedeceğiz, yoksa raporu yazmanın veya bir kitap hâline getirmenin çok
da önemli olmadığını düşünüyorum yani ne kadarı hayata geçerse o kadarı
önemlidir. 
Bazı konuşmacı
arkadaşlarımız bir buçuk yıl sonra gündeme getirildiğini ifade ettiler.
Doğrudur, Ocak 2013’te biz Komisyon raporunu Sayın Meclis Başkanımıza takdim
etmiştik ama aynı zamanda Sağlık Bakanımıza da takdim ettik. Ve Komisyon
raporumuzu takdim ettiğimiz sıralarda yeni bir Sağlık Bakanı değişimi olmuştu,
Sayın Mehmet Müezzinoğlu göreve başlamıştı. İlk ziyaretimde bu kitabı takdim
ettim ve sık sık ziyaret ettiğim zaman da her zaman masasının üzerinde ve
gündemde olduğunu bizzat gördüm. 
Ve nitekim
değerli arkadaşlar, bu Komisyon çalışmalarımızın içerisindeki çok değerli
uzmanlarımızın, Komisyon üyelerimizin, bize sunum yapan kurum temsilcilerinin
önerilerinin önemli bir kısmının da, en azından önemsenebilecek bazı
önerilerinin de hayata geçtiğini memnuniyetle ifade etmeliyim. Onların en
başında şiddetin caydırıcılığının ön planda olması gerektiğini hep vurguladık
yani biz şiddetin önlenmesi gerektiğinin daha önemli olduğunu ifade ettik.
Onlardan en önemlisi, bir şiddet hadisesi olduğu zaman o şiddeti uygulayan
kişinin tutuklu yargılanması önerisiydi ki hem Sayın Sağlık Bakanımız hem Sayın
Adalet Bakanımız konuya duyarlı yaklaştılar ve bu konuyla ilgili bir kanuni
düzenleme yapıldı. Ve daha sonraki dönemlerde de özellikle mahkemelerin, hâkim
ve savcıların sağlık çalışanlarına yönelik şiddet olaylarında daha az
müsamahakâr davrandığını da memnuniyetle görüyoruz. Tabii, bu kültür meselesi.
Yani, toplumda, maalesef, özellikle bazı dizilerde falan da yani işte “Hastayı
iyileştirmedi. Bunun kafasına vuracaksın, sıkacaksın.” gibi esasında basit bir
replik gibi görünen ama toplumda geniş yankılar uyandıran birtakım algıları
değiştirmek çok kolay değil. O hâkim ve savcılarımızda da -belki bir kısmında
olabilir ama- bu algının giderek sağlık çalışanı lehine, dolayısıyla sağlık
hizmetlerinin daha uygun şartlarda verilmesi noktasında değiştiğini
memnuniyetle görüyorum.
Sağlık
Bakanlığı, tabii o önerilerimiz doğrultusunda pek çok sempozyum yaptı, pek çok
yönetmelik değişikliği yaptı, “Çalışan Hakları ve Güvenliği” diye bir birim
oluşturdu ki öteden beri Sağlıktaki Şiddeti Araştırma Komisyonundaki doktor
arkadaşlarımız, özellikle Hasta Hakları Biriminin şiddeti teşvik ettiğini,
dolayısıyla sağlık çalışanlarının da haklarının olduğunu ifade etmişti. Onları
biz raporumuza dercettik ve sağlık iletişim merkezi hâline gelmesi gerektiğini,
hastaların hakları olduğu kadar sorumluluklarının da olduğunun özellikle ortaya
konulması gerektiğini ifade ettik. Sağlık Bakanlığımız, çok sevinerek ifade
etmek istiyorum ki bu konularla ilgili de gerçekten çok önemli adımlar attı. 
Ben rakamlar da
verebilirim yani rakamlar da aldım ama rakamları, Sayın Bakanımız da burada,
belki onun ifade etmesi çok daha doğru olur. Yani, fiziki şartların
düzeltilmesiyle ilgili güvenlik mensubu sayısının artırılması, belli
noktalardaki kapılarda, en fazla şiddete yol açan noktalarda özellikle birtakım
tedbirlerin alınması, güvenlik kameralarının sayısının artırılması ve uygun
aydınlatmanın yapılması noktalarında açıkçası Sayın Bakanımızın vereceği
bilgilerin çok daha doğru ve çok daha sağlıklı olacağını ifade ediyorum.
Ben konuşmamın
sonunda, gerçekten 17 milletvekilimizin her birine ayrı ayrı teşekkür ediyorum,
onlar çok gayret ettiler, zaman zaman bazı görüşlere muhalefet etseler bile o
ettikleri muhalefetin sağlık hizmetlerinin daha iyi verilmesi, sağlık
çalışanlarının daha huzurlu hizmet etmesi noktasında olduğunun her zaman
bilincinde olduk. Onu raporumuzda o şekilde ifade etmeye çalıştık. Uzmanlarımız
vardı. Uzmanlarımız çok gayret sarf ettiler bu raporun oluşmasında. Hem eski
Sağlık Bakanımız Sayın Profesör Doktor Recep Akdağ’a hem mevcut Sağlık
Bakanımız Doktor Mehmet Müezzinoğlu’na hem rapora olan katkıları hem de raporun
hayata geçmesine katkıları sebebiyle çok teşekkür ediyorum. Medya mensuplarımız
çok ilgi gösterdiler. 
İnşallah
raporumuz bundan sonraki süreçte sağlık çalışanlarımızın daha az şiddete maruz
kalmasına vesile olur temennisiyle hepinizi saygıyla selamlıyor ve hayırlı
olmasını diliyorum. (AK PARTİ sıralarından alkışlar)
BAŞKAN –
Teşekkür ederiz Sayın Ünüvar.
AYTUĞ ATICI
(Mersin) – Sayın Başkan…
BAŞKAN –
Buyurunuz Sayın Atıcı.
AYTUĞ ATICI
(Mersin) – Sayın Başkan, Sayın Komisyon Başkanı, sağlık çalışanlarına yönelik
bir şiddet durumunda kişilerin tutuklu yargılanacağını söyledi. Evet,
temennimiz buydu, bu şekilde istiyorduk fakat çıkan yasa böyle değil; çıkan
yasa, ancak ve de ancak iki yıl ceza gerektiren bir suç olursa o da sadece
sağlık çalışanlarına değil, tüm kamu çalışanlarına yaygınlaştırılan bir
uygulamadır. Sayın Komisyon Başkanını bu konuda uyarmak isterim. Sayın Sağlık
Bakanı da sanırım aynı şeyi söylemez diye ümit ederim.
Teşekkür ederim.
BAŞKAN –
Teşekkür ederiz Sayın Atıcı.
Hükûmet adına
Sağlık Bakanı Mehmet Müezzinoğlu.
Buyurunuz Sayın
Müezzinoğlu. (AK PARTİ sıralarından alkışlar)
SAĞLIK BAKANI
MEHMET MÜEZZİNOĞLU (Edirne) – Sayın Başkan, çok değerli milletvekili
arkadaşlarım; öncelikle, sağlık çalışanlarına yönelik artan şiddet olaylarının
araştırılarak alınması gereken önlemlerin belirlenmesi amacıyla Türkiye Büyük
Millet Meclisinde 25 Aralık 2012 tarihinde alınan karar çerçevesinde
oluşturulan Araştırma Komisyonumuz, bizler için son derece yol gösterici bir
çalışmaya imza atmıştır. 
Hükûmetimiz
adına konuyla ilgili görüşlerime geçmeden önce Araştırma Komisyonumuz üyelerine
emeklerinden ve ortaya koydukları bu değerli rapordan dolayı teşekkürlerimi
sunuyorum.
Bir teşekkürü de
rapor üzerinde söz alan gerek iktidar gerek muhalefet gerekse önerge sahibi
milletvekili arkadaşlarıma yapmak istiyorum. Zaman zaman popülist, zaman zaman
siyasi bakış açılarıyla da olsa bütün konuşmacıların önerilerini,
eleştirilerini önemle değerlendireceğimizi ifade ederek kendilerine özellikle
teşekkür etmek istiyorum.
Tabii, burada teşekkürde
bulunmayı çok arzu ettiğim ama ancak “Rabb’im ona gani gani rahmet eylesin.”
demek durumunda kaldığım, otuz iki yılı aşan insani dostluk hukukum olan
değerli dostum Mevlüt Aslanoğlu’na Rabb’im gani gani rahmet eylesin. Sağlık
sorunlarıyla uğraşmasıyla rağmen, ailesinin, evladının sağlık sorunlarıyla
uğraşmasına rağmen buradaki çalışmaları hiç aksatmadan, kendi alanı olmasa bile
bu Sağlıkta Şiddet Komisyonunun kurulması için önerge verme duyarlılığını da
gösterecek kadar hassas çalışmalar yapan değerli milletvekilimize rahmet
diliyorum, ailesine başsağlığı diliyorum. 
Tabii, sağlıkta memnuniyetin
yüzde 75’lere geldiği bir konumu konuşuyoruz. Bu konumda bu memnuniyetin esas
sahipleri olan hekimlere, hemşirelere, sağlık çalışanlarına buradan teşekkür
etmek istiyorum. Onların zaman zaman muhatap oldukları şiddet eyleminden de
gerek Meclisin bütününün gerekse kamuoyu vicdan sahiplerinin üzüntü duyduğunu
da ifade etmek istiyorum. 
Bakanlığımızın ilk günlerinden
itibaren en çok yüreğimizi sızlatan, en çok içimizi burkan… Daha fazla sağlık
hizmetinin sunumunu daha ileri noktalara nasıl taşıyabiliriz, vatandaşımızın
hak ettiği sağlık hizmetlerini daha ideal noktalara nasıl taşıyabiliriz? Bu
anlamda hekimlerimizden hemşirelerimizden daha çok fedakârlık isterken onların
şiddete maruz kalmaları açıkçası bizleri derinden üzüyor, yaralıyor. Bu anlamda
da gerekli her türlü tedbiri alma sorumluluğumuzun olduğunu sizlerle paylaşmak
isterim. 
Tabii, sağlık
zor bir alan. her gün tıbbi gelişmelerin hızla arttığı, bilimsel gelişmelerin,
tıbbi teknolojilerin her gün hızla arttığı bir alanı konuşuyoruz ve her gün bu
yeni gelişmelerle, bilimsel gelişmelerle vatandaşımızı hızla buluşturma derdini
de yaşayan bir yönetim anlayışının mensuplarıyız. Onun için zaman zaman
2002-2014 kıyaslamalarını yapıyoruz ambulans sayısı 630’lardan 3.900’lere
çıktığında, ambulans helikopteri, ambulans uçak hizmetleri geldiğinde. Tabii ki
bunlar bizim yapmamız gereken görevler, sorumluluklar. Buralarda da zaman zaman
yaşanabilecek sıkıntılar ee on yıl önce yoktu. Ee, on yıl önce bunlar da yoktu.
Dolayısıyla sıkıntılara ve sorunlara reel analizleri yapabilirsek reel çözümler
üretebiliriz. Bu anlamda, yine ben değerli arkadaşlarımızın reel analizlerini
mutlaka gündemimize alacağımızı, mutlaka onları samimiyetle
değerlendireceğimizi ifade etmek isterim. 
Dünya Sağlık
Örgütü 2002 yılında yayınladığı Şiddet ve Sağlık Raporu’nda şiddetin
önlenmesini halk sağlığı mücadelesinin önceliklerinden biri olarak ilan
etmiştir. Müzakere ettiğimiz raporda da temas edildiği üzere, şiddet olgusu
ülke farkı gözetmeksizin küresel yaygınlığa erişmiş önemli bir psikososyal
sorun olarak ülkemizi de ciddi bir biçimde etkilemektedir. Sağlık kurumlarında
yaşanan şiddet aile içinde, sokakta, stadyumlarda, trafikte, okul bahçelerinde
veya başka sosyal alanlarda baş gösteren şiddetin bir parçası. Dolayısıyla
şiddet olgusunu, şiddeti doğuran nedenleri ve bu halk sağlığı sorunuyla
mücadelede takip edilecek temel politikaları bir bütün olarak değerlendirmemiz
gerektiği kanaatindeyim. Sağlıkta şiddet olaylarının kamuoyunda farkındalığın
ve duyarlılığının arttığı 2012 yılından bugüne kadar Bakanlık olarak şiddeti
önleme amaçlı yapısal, hukuksal nitelikte çeşitli çalışmalar yaptık. Çalışan
sağlığı ve güvenliği tedbirlerini şiddetin önlenmesi cihetiyle de geliştirme
gayreti içinde olduk, olmaya devam ediyoruz. 
Bilindiği gibi,
sağlık kurumlarında şiddet olaylarının takibi ve hukuksal destek sağlamak
amacıyla Beyaz Kod uygulamasını başlattık, şiddete uğrayan sağlık çalışanlarının
veya kurum yöneticilerinin ulaşabilecekleri “Alo 113” hattını kurduk. 14 Mayıs
2012 tarihi itibarıyla Beyaz Kod uygulamasının başlamasıyla şiddet vakalarının
kayıtları ve istatistikleri merkezi kayıt sistemiyle tutulmaya başlanmıştır.
Beyaz Kod birimine 1 Haziran 2012-20 Mayıs 2014 tarihleri arasında gelen toplam
şiddet başvuru sayısı 20.159’dur. Bu başvuruların Beyaz Kod birimine bildirimi
ve takibinin yüzde 76’sı kurum yöneticileri tarafından yapılmaktadır. Şiddet
birimlerinin ve takiplerinin yıllara göre artan bir oranda kurum yöneticisi
tarafından yapılması, yöneticilerimizin sağlık çalışanlarımıza sahip çıkmasını
ifade etmesi açısından önemlidir. 
Yargı
mercilerine intikal eden vaka sayısı 14.066’dır. 14.066 davadan fiziksel şiddet
nedeniyle açılan dava sayısı 4.706, sözel şiddet nedeniyle açılan dava sayısı
ise 9.360’tır. Mahkûmiyetle sonuçlanan dava sayısı 881, beraatla sonuçlanan
dava sayısı 107’dir. Sonuçlanan davalarla ilgili rakamlar sonuçları itibarıyla
büyük anlam taşımaktadır. Karar verilen yaklaşık 900 davanın yüzde 85’e yakını
mahkûmiyetle sonuçlanmıştır. Gerek sağlık mevzuatında gerekse Türk Ceza
Kanunu’nda caydırıcılığı artırmak amaçlı gerçekleştirdiğimiz mevzuat
düzenlemeleri sonrasında, mahkemelerin, hâkimlerin, savcıların konuya olan
duyarlılıklarının arttığını görmekteyiz. Bu vesileyle sağlıkta şiddete tolerans
göstermeyen yargı mensuplarına buradan teşekkür etmek istiyorum.
Bu tedbirlerin
yanı sıra, şiddete uğrayan sağlık çalışanlarına, acil hizmetler dışında
hizmetten çekilme hakkı tanıyan genelgeyi yayınladık. Sağlık Hizmetleri Temel
Kanunu’muzda bu yılın başında yaptığımız düzenlemeyle, kamu ve özel sektör
sağlık kurumlarında görevi başında sağlık çalışanına yönelik kasten yaralama
suçunu tutuklama nedeni varsayılan suçlar arasına aldık. Sağlık çalışanı
şikâyetçi olmasa bile şiddet olaylarının kamu davası cihetiyle hukuki zemine
taşınmasını sağladık. Şikâyetçi olan sağlık çalışanımızın adına vekâlet
vermesine gerek olmadan hukuki süreci takip edebileceğimiz düzenlemeleri yaptık.
Bakanlığımız, bir taraftan bu ve buna benzer tedbirleri alırken diğer taraftan
şiddeti doğuran nedenlerin tespiti ve ortadan kaldırılması hususunda kısa, orta
ve uzun vadeli projeksiyonlar üzerinde çalışmaktadır.
Sayın Başkan,
değerli milletvekili arkadaşlarım; sağlık kurumlarında şiddetin önlenmesi
amacıyla alınan bütün tedbirlerin tek başına kalıcı bir sonuç doğurmasını
beklemeyi arzu ederiz ama mümkün olmadığını da görmemiz gerekir. Her şeyden
önce sağlıkta şiddetle mücadelemiz toplumsal şiddeti önlemedeki başarımızla
doğru orantılı olarak seyredecektir. Bunun yanı sıra, sağlıkta onlarca yılın
plansızlığının birikimi olan fiziksel yetersizlikler, insan kaynağı kısıtlılığı
ve iş yükü artışı gibi sorunların şiddete ortam oluşturucu etkisi inkâr edilemez.
Gerek sağlık çalışanlarımızın gerekse hasta ve hasta yakınlarının şiddet
algısını ölçen araştırmalar bu tespitimizi desteklemektedir. 
Kamu, özel,
üniversiteler dâhil, bütün sağlık kuruluşlarında yılda yaklaşık 619 milyon
insanımız muayene ve tedavi olmaktadır. Yani günlük 1 milyon 690 bin
vatandaşımız sağlık kuruluşlarına başvurmaktadır. Sağlık sektöründeki -kamu,
özel, üniversite- toplam insan kaynağımız ise 621 bindir. İş yükümüz oldukça
fazla, buna mukabil sağlık insan kaynağımız da oldukça kısıtlı. Sağlık
sektörünün bu yoğunluğu sebebiyle hasta-çalışan iletişimi de bir hayli önem arz
etmekte. 
Gerek
çalışanlarımızın iletişim konusunda bilgilendirilmeleri gerekse hastalarımızın
hak ve sorumluluklarının sınırlarının belirlenmesi hususunda da gerekli çalışmaları
yapmaktayız. Bakanlık olarak bir taraftan çalışanlarımızı güvenli çalışma
ortamlarına kavuşturacak yeni hastanelerimizi ve şehir hastanelerini inşa
ederken bir taraftan da imkânlar ölçüsünde iş yükünü çağdaş standartlara
kavuşturacak en doğru insan kaynağı stratejilerini uygulamaya çalışıyoruz.
Önümüzdeki birkaç yıl içinde ulaşmayı hedeflediğimiz nokta, sağlık
çalışanlarımızın beden ve ruh sağlığı ile çalışma güvenliğini üst düzeye
taşımak olacaktır. 
Sağlık Bakanı
olarak görevi devraldığım andan itibaren üzerinde en çok hassasiyet gösterdiğim
konulardan birisi de sağlıkta şiddetin önlenmesi konusu olmuştur. Bu konuya bir
hekim olarak yaklaşırken biraz önce ifade ettiğim tedbirlerden daha çok,
halkımız ile sağlık çalışanımız arasında güçlü iletişim ve empati köprüleri
oluşturmanın önemine inandığımı pek çok yerde ifade ettim, ifade etmeye devam
ediyorum. Zira, hekim ile hasta ilişkisi bir baba-oğul, anne-kız ilişkisinden
çok öte bir mahremiyet ilişkisidir. Çoğu zaman insanımız annesiyle, babasıyla,
hatta eşiyle paylaşamadığı sorununu hekimiyle paylaşmakta. Böyle bir güven
ilişkisini güvenlik gücüyle, kolluk gücüyle korumak, güçlendirmek ilk eylem
planımız olmasın istiyoruz. 
Evet, tedbirler
alınılmalıdır, alıyoruz da ancak insanımızdaki hekim algısının, sağlık çalışanı
algısının saygınlığını destekleyecek adımlara daha çok ihtiyacımız var olduğuna
inanıyorum. Bir sağlık çalışanı sözlü bir tacize ya da saldırıya uğradığında
ona karşı ilk duyarlı tepkiyi gösteren, itiraz eden sağlık hizmeti alan insanımız
olabilmeli. Zira, sağlık çalışanımıza yapılan şiddet, orada sağlık hizmeti
almak için bekleyen vatandaşlarımızın hizmet almasını da engellemektedir. Bu
duyguyu güçlendirmek için bütün kurumların, başta biz siyasetçiler olmak üzere
sivil toplum kuruluşlarının ve özellikle medyamızın sorumluluk bilinciyle
hareket etmesi gerektiğine inanıyorum.
Şiddet algısını
değiştirmek için hazırladığımız kamu spotları önümüzdeki birkaç gün içinde
yayınlanmaya başlayacak. 
Meclis
araştırması raporunun önemli tespitlerinden biri de medyada çıkan sağlık
haberlerinin toplumsal algıya yaptığı olumsuz etkilerdir. Olduğundan farklı,
çoğu zaman gerçeklerle ve bilimsel kriterlerle uyuşmayan haberler sansasyonel
amaçlı servis edilmektedir. Bu tarz haberler, toplumda sağlık çalışanını kötü
gösteren, ihmalkâr gösteren algı üretimine katkı sağlamaktadır. 
Burada, son
günlerde medyada sık yer bulan ve sağlık çalışanını kötü gösterme algısına
katkı sağlayan olayı paylaşmak isterim: Adana’da 6 Mayısta, akut batın ön
tanısıyla takip edilen bir hastanın yakını, hekimin tedavi sürecini
beğenmeyerek, planlamayı eleştirerek hastane yönetiminden habersiz ama medya
muhabirlerinin haberleri dâhilinde, hastane yatağıyla hastasını başka bir
hastaneye göstererek olayı ajite etti, bir nevi şov yaptı. Medyamız da konunun
içeriğini, detaylarını bilmeden ya da görmezden gelerek sağlık çalışanlarına ve
hekime karşı yargısız infazla konuya yaklaşımlar gösterdi.
Biz, gerek
hastane yönetimi gerekse hekimlerimizle ilgili inceleme veya soruşturma
başlattığımız andan itibaren bugüne kadar ne yazık ki bu hasta yakınının
yaptığı yanlışlıkla ilgili hiç kimse, gerek siyasiler gerek yöneticiler gerekse
sivil toplum örgütlerinden “Bu hasta yakının yaptığı kamu hizmetine bir
yanlıştır; hekimin planlama, teşhis koyma anlayışına yanlıştır.” şeklinde ne
yazık ki bu kürsüden de böyle bir ifade duymadık. Hâlbuki, hastanın tedavisini
hasta yakınları yapmaya veya medya veya bu konunun dışındakilerin yapmaya ve
planlamaya başladığı zaman korkarım ki sıkıntılarımız azalmayacak, artacaktır.
Biz bir taraftan kendi eksikliklerimizi görürken diğer taraftan bu
eksikliklerin kapatılma alanını bu işin dışındaki insanlarla veya bu hizmetin
taliplerinden alacak olursak buradaki bir kargaşaya zemin hazırlarız ki son
yıllarda ne yazık ki medyada bu anlamdaki sıkıntıları sık sık yaşadığımıza
şahit oluyoruz. Bu nedenle, sağlık iletişiminde vazgeçilmez bir önemi olan
medyamızın sağlık haberlerinde tıbbın genel ilkesi olan “önce zarar verme”
prensibiyle hareket etmesini bekliyor, bunun hayati bir sorumluluk olarak
görülmesi gerektiğini ifade etmek istiyorum. 
Sayın Başkan,
değerli milletvekilleri; Meclis Araştırması Komisyonumuzun hazırladığı içerikli
raporda, önemli tespitlerin yanı sıra başta Bakanlığımız olmak üzere sorumlu
kesimlere sunduğu çok değerli öneriler de bulunmakta. Bu önerilerden birçoğunu
süreç içerisinde gerçekleştirdik. 
Yine,
Bakanlığımız Sağlık Araştırmaları Genel Müdürlüğünün finansal destek verdiği ve
Kırıkkale Üniversitesi Halk Sağlığı Ana Bilim Dalıyla ortak, geniş kapsamlı
şiddet araştırmasını yaptık. Bu araştırmanın sonuçları bize önemli yol
gösterici bilgiler vermiştir. Çalışma sürelerine ilişkin öneri gibi bazı
hususlar da, konuşmam içinde ifade ettiğim üzere, plansızlığın birikimi olarak
ve çözümü belirli bir zaman isteyen konulardır. 
Kurum içi
iletişim eksiklikleri, yönetimsel problemler, güvenlik zafiyeti oluşturan
yapısal eksiklikler, sağlık iletişimi, risk ve kriz yönetimlerinde kapasite
geliştirici eğitimler ve bunun gibi başlıklarda bugüne kadar atılan adımları daha
hızlı ve etkin hâle dönüştürme gayreti içinde olacağız. 
(Mikrofon
otomatik cihaz tarafından kapatıldı) 
SAĞLIK BAKANI
MEHMET MÜEZZİNOĞLU (Devamla) – Bir dakikam daha olabilir mi?
BAŞKAN –
Buyurunuz.
SAĞLIK BAKANI
MEHMET MÜEZZİNOĞLU (Devamla) – Çok teşekkür ederim. 
Meclis
araştırması raporunu değerli kılan önemli özelliklerden biri de sağlık
hizmetinin bütün paydaşlarının ve bilim adamlarının sağladığı katkılardır. Bu
rapora katkı sunarak sorumlu bir tavır sergileyen sağlık bileşenlerimizin hem
şiddetin önlenmesi mücadelemizde hem de insanlığımız sağlığını koruma,
geliştirme mücadelesinde aynı sorumluluk bilincinde hareket edeceğine
inanıyorum. Bütün katkısı olanlara teşekkür ediyorum.
Burada vicdanen
konuşulması zor da olsa bir konuya temas etmek istiyorum. Ne yazık ki
konuşmacılarımızdan biri “ilkel bir yönetim anlayışı” cümlesini burada sarf
etti. Bu ülkeyi on iki yıldır yöneten bir anlayışa “ilkel yönetim anlayışı”
diye hitap etmek bu iktidara destek veren milyonlara da bence… “İlkellik”
kelimesini bile yakıştırmakta zorlandığımı ifade ediyor, bunun Cumhuriyet Halk
Partisi grup başkan vekili tarafından da açıkçası düzeltilmesi gerektiği
inancıyla hepinize teşekkür ediyor, saygılar sunuyorum. (AK PARTİ sıralarından
alkışlar) 
BAŞKAN –
Teşekkür ederiz Sayın Müezzinoğlu.
Şahsı adına,
Manisa Milletvekili Muzaffer Yurttaş.
Buyurunuz Sayın
Yurttaş. (AK PARTİ sıralarından alkışlar)
MUZAFFER YURTTAŞ
(Manisa) – Sayın Başkan, değerli milletvekilleri; bugün çok önemli bir konuda
Meclis Araştırması Komisyonu raporunu görüşmek üzere toplanmış bulunuyoruz.
Sağlık çalışanlarını şiddete karşı en güçlü biçimde nasıl koruruz, bunun
yollarını konuşuyoruz. Komisyonumuz güzel bir çalışma ortaya koydu, Sayın
Başkana, üyelere, katkıda bulunanlara, herkese teşekkür ediyorum. Konu, siyasi
polemiklerin kısırlığına kurban edilmemeli, muhalifini yıpratmak için bir
fırsat gibi görülmemeli. Şiddet gibi evrensel ve geçmişten beri devam eden
köklü ve önemli bir problemle karşı karşıyayız. Bu problemi çözmeye odaklanmak
gerekiyor. Bir tek sağlık çalışanına bile şiddete tahammülümüzün olmadığını
ifade ediyorum.
Bir doktor
olarak şunları söylemek istiyorum: Milletimizin bugün verilen sağlık
hizmetlerini takdir ettiğini, bu hizmetleri veren sağlık ailesinden,
hekimlerden büyük ölçüde razı olduğunu biliyoruz. Elimizdeki araştırmalar da
bunu söylüyor, vatandaşın hayır duasıyla sık sık karşılaşmamız da bunu
gösteriyor. Elbette memnun olmayanlar olacaktır ve vardır ama bunu resmin
bütününe şamil olarak gösteremeyiz. Hâl böyleyken zaman zaman kendini bilmez,
haddini aşan kişilerin sağlıkçılara sözlü, fiilî saldırılarda bulunduğu da bir
gerçektir. Bu düşüncede olanlar bilmelidir ki hekimlerimiz, sağlık
çalışanlarımız sahipsiz değildir. Onlara dokunanlar karşılarında sadece bizleri
ve Sağlık Bakanlığımızı değil, sağduyulu bütün toplumu bulacaktır.
Sağlık
çalışanına şiddeti önlemek ve gerekli tedbirleri almak için Sağlık
Bakanlığımız, emniyet güçlerimiz gerekli hassasiyeti göstermeli ve şiddet
uygulayacak kadar ileri gidenler mutlaka gerekli şekilde cezalandırılmalıdır.
Yargımız da sağlıkçıya karşı bir saldırıya büyük bir hassasiyetle yaklaşmalı,
kesinlikle iyi hâl gözetmeksizin, adil biçimde gereğini yerine getirmelidir.
Emniyetin ve yargının tutumu maganda ruhlu saldırganlara haddini bildirmekte hızlı
ve kararlı olmalıdır, bütün sağlık ailesinin beklentisi budur. Burada
basınımıza da önemli bir sorumluluk düşüyor. Hiçbir sağlık çalışanı ya da
sağlık kuruluşu için yargısız infaz yapılmamalıdır.
Meslek
örgütlerine düşen önemli bir görev, problemlere dikkat çekmek için yapılan
eylemlerde halkın sağlık hizmeti alma hakkını ihlal etmeden toplum
duyarlılığının oluşması ve yetkililerin dikkatini çekmeye çalışmak olmalıdır.
Hekim saygınlığını tekrar elde etmek için gayret sarf edilmelidir. Hepimizin
ama özellikle iktidarıyla, muhalefetiyle biz siyasetçilerin bu konuda
sertliğin, çatışmanın dili yerine mümkün olduğunca sevginin, anlayışın dilini
kullanmamız önemli hâle geliyor.
Biliniz ki
sağlık çalışanları büyük bir iş yükü altında çalışıyor. Doktor ve hemşire
sayımız son yıllardaki artışa rağmen hâlâ yetersizdir. Sağlık çalışanları
işlerinin bütün ağırlığına rağmen sağlıkta dönüşümün insana kıymet veren
anlayışıyla hizmette kusur etmemeye çalışmaktadırlar.
Vatandaşlarımızdan
da sağlıkçılara karşı anlayış, saygı, sevgi ve empati bekliyoruz. Sağlık
çalışanları gayret, samimiyet ve fedakârlıklarıyla ancak takdire layıktır.
Gecesini gündüzüne katarak hayat kurtarmak için yorulmak nedir bilmeyen sağlık
çalışanlarının yaptıkları çalışmalar her türlü takdirin üzerindedir. Sağlıkta
dönüşüm ve gelişimin mimarları hekimler ve tüm sağlık çalışanlarıdır.
Son yıllarda
sağlık hizmetlerinden memnuniyeti üst seviyelere çıkaran, cumhuriyet boyunca
yaşanmamış, ertelenmiş, bazen düşünülmüş ama cesaret edilememiş köklü
değişimleri bünyesinde barındıran Sağlıkta Dönüşüm Programı'nın başarılı bir
şekilde hayata geçirilmesinde emeği geçenlere herkes şükran borçludur.
AK PARTİ
iktidarının sağlığa verdiği önem ve gayretler neticesinde ülke genelinde hasta
memnuniyeti yüzde 39'dan yüzde 75’lere yükseldi. Hatta bazı illerimizde daha
yüksek seviyelerdedir. Avrupa ülkelerinde bu memnuniyet düzeyine çıkan
ülkelerdeki kişi başı sağlık harcaması 4.500 dolar civarındadır. Biz bu
memnuniyeti kişi başı 950 dolar ila 1.000 dolar harcayarak gerçekleştirdik.
Türkiye, Dünya Sağlık Örgütü
tarafından yapılan sınıflamada orta üst gelir grubu ülkeleri arasında olmasına
rağmen ulaştığı sağlık göstergeleri üst gelir grubu ülkelerle karşılaştırılacak
düzeydedir. Özellikle anne ve bebek ölüm hızları, sigara içme oranları ve
aşılama kapsamı gibi alanlarda çok etkileyici iyileşmeler sağlanmıştır. 
Yıllarca, insanımız hastanede,
muayene kuyruklarında, ilaç kuyruklarında hizmet alabilmek için sırada bekledi;
şimdi, uçak ambulanslar, helikopter ambulanslar, kar paletli ambulanslar ve
deniz ambulansları millete hizmet için sıraya girdiler. Koğuş sisteminden
modern odalara, aşının bulunmadığı günlerden 14 çeşit ve Avrupa’nın en başarılı
aşılamasının yapıldığı sisteme, basit bir diş dolgusunun bile yapılamadığı
günlerden ağız ve diş sağlığı hastanelerinin açıldığı bir hâle gelen sağlık
sistemi tüm dünya tarafından gıptayla izlenmekte ve “Bu işi nasıl başardınız?”
diye fikir sorulan örnek bir ülke konumuna gelmiş bulunmaktayız.
İnsanımız her konuda olduğu gibi,
sağlık hizmeti konusunda da en iyisine layıktır. Personel memnuniyetini
sağlamadan hasta memnuniyetini tam olarak sağlamak mümkün değildir. Sağlığın
içinden gelen bir milletvekili olarak özellikle bu konudaki çalışmalara daha
fazla ağırlık verilmesi gerektiğine inanıyorum. 
Nedeni
ne olursa olsun, şiddetin asla haklı gerekçesi olamaz. İnsanlıktan nasibini
alamamış kendisini bilmezlerin yaptıkları, asla yanlarına kâr kalmamalıdır. Bu
konuda adalet mekanizması da emniyet mensupları da sağlık idarecileri de
üzerlerine düşenleri yapmalıdır. Sağlık çalışanlarına yönelik şiddetin
önlenmesi için şiddete “Sıfır tolerans” söylemine herkes inanmalı ve ortak
tavır gösterilmelidir. Yöneticiler, siyasiler, toplum el birliğiyle çözümden
yana tavır göstermelidir. Gerçekçi ve samimi bir yaklaşım sergilenmelidir. Tüm
taraflar elini taşın altına koymalıdır. Toplumsal şiddetin azaltılmasına
yönelik olarak çalışmalar yapılmalı ve uygulamaya geçirilmelidir. Bu konuda
üniversitelere, yazarlara, eğitimcilere büyük görevler düşmektedir. Şiddet
kimden gelirse gelsin, el birliğiyle karşı durulmalı, ortak olarak kınanmalı ve
şiddet konusunda kanuni takibat yapılmalıdır. 
Mobbing,
psikolojik taciz ve yıldırma konusunda tüm bakanlıklar çalışmalar yapmalı ve bu
konuda kurullar oluşturularak bu konu takip edilmelidir. Kamu spotları,
afişler ve broşürlerle toplumun şiddet konusunda duyarlılığı artırılmalıdır.
Hasta hakları tabelalarının yanına hastaların sorumlulukları, sağlık
çalışanlarının hakları tabelaları da asılmalıdır.
Hasta hakları birimleri kadar
Çalışanların Hakları ve Güvenliği birimi de aktif görev yapmalı ya da birimin
adı hasta ve sağlık çalışanları iletişim birimi olarak değiştirilmelidir.
Bakanlığın
“Beyaz Kod” uygulama birimleri daha aktif ve daha yaygın hâle getirilmeli,
sağlık idarecileri ciddiyetle konunun üzerine gitmelidir.
Basın
kuruluşları haber yaparken dikkatli davranmalı, sağlık çalışanları hakkında ön
yargılı haberler yapılmamalıdır. Haberler kontrol süzgecinden geçirilmeli,
televizyonlardaki dizilerde sağlık çalışanlarını rencide eden sahnelerden
kaçınılmalıdır. 
Güvenlik
birimleriyle ilgili olarak acil servislerde ve riskli bölgelerde güvenlik
personeli sayısı artırılmalı, hastanelerde görev yapacak güvenlik personelleri
ayrıca özel eğitime tabi tutulmalıdır. 
Hastane güvenlik
kurulları oluşturulmalı ve düzenli toplantılarla alınması gereken önlemler
rapor edilmeli ve bu raporlar doğrultusunda gerekenler yapılmalıdır.
Şiddete maruz
kalan sağlık personellerinin hizmetten çekilme haklarının olduğu konusunda
halkın bilgilendirilmesi sağlanmalıdır.
Silahsızlanma
politikaları desteklenmeli ve silaha erişim zorlaştırılmalıdır.
Acil servislerde
performans sistemi yerine kaliteyi artırıcı yöntemler ve sistemler
uygulanmalıdır.
Uzman hekim,
acil hekimi ve personel sayısı artırılmalı ve iş yükünün azaltılması
sağlanmalıdır.
Yöneticilerin
olaylara anında müdahale ederek görevlerini adil ve gereği gibi yerine
getirmesi sağlanmalıdır. Bakanlık ve idareciler dava süreçlerini başlatmalı,
takip etmeli ve sonuçlardan kamuoyu ve basına bilgi vermelidirler.
Sağlık bir ekip
işidir, ekip ruhu oluşturulmalı ve ekibin bir bireyine yapılan saldırı tüm
bireylerine yapılmış gibi şiddete karşı duyarlı olunmalıdır.
Sağlık hizmeti
hasta merkezli değil, insan merkezli olarak organize edilmelidir. Hasta memnuniyeti
kadar çalışan güvenliği ve memnuniyeti de ön planda tutulmalıdır. 
Tüm önerilerin
dikkate alınmasını, uygulanmasını ve gerekli önlemlerin alınmasını sağlıkçılar
olarak talep ediyoruz. Artık bundan sonra şifa dağıtan ellere teşekkür
edilmelidir. Şiddete asla müsamaha gösterilmemelidir.
Sağlık
çalışanlarının hizmetlerini en iyi şekilde yapmalarını sağlayacak ortamı
oluşturmak bizlerin görevidir. 
Sonuç olarak,
sağlık alanında küresel değişime ayak uyduran değil, insana hizmeti amaç
edinerek küresel değişime öncülük eden bir Türkiye hedefliyoruz.
“İnsanı yaşat ki devlet yaşasın.”
düsturuyla hareket ederken insanımızı yaşatmak için gece gündüz demeden
çalışan, fedakârca hizmet eden sağlık çalışanlarını ve yüce Meclisimizi
saygıyla selamlıyorum.(AK PARTİ sıralarından alkışlar)
BAŞKAN – Teşekkür ederiz Sayın
Yurttaş.
Şahsı adına, Kayseri Milletvekili
İsmail Tamer. 
Buyurunuz Sayın Tamer. (AK PARTİ
sıralarından alkışlar)
İSMAİL TAMER (Kayseri) – Teşekkür
ediyorum Sayın Başkan.
Sayın Başkan, değerli milletvekilleri;
sağlık çalışanlarına yönelik artan şiddet olaylarının araştırılarak alınması
gereken önlemlerin belirlenmesiyle ilgili Komisyon raporu üzerinde şahsım adına
söz almış bulunuyorum. Yüce heyetinizi saygıyla selamlıyorum. Aslında, başından
beri burada sabır gösteren tüm arkadaşlarıma da ayrıca teşekkür etmek
istiyorum. 
Değerli arkadaşlar, evet, şu anda
sağlıkta şiddeti konuşuyoruz. Aslında bu şiddet, hepimizin, muhalefet, iktidar
ve tüm milletin, tüm doktor arkadaşlarımızın, toplumun her kesiminin kabul
ettiği bir olay. Bunu, sağlıkta şiddeti yapanı baştan kınamak istiyorum. Benden
önce konuşan, muhalefet de dâhil olmak üzere tüm arkadaşlarımın konuşmalarına
saygı duyduğumu önce ifade ediyorum ama -yapılması gereken- bazı gerçekleri
ifade etmemeleriyle ilgili de bir konuşmam olacak, onu da mazur görmelerini
özellikle rica ediyorum.
Değerli arkadaşlar, biliyorsunuz,
Türkiye sağlıkta bir dönüşüm yaşadı. Aslında her arkadaşım, özellikle
muhalefetteki arkadaşlarım, tüm bu olayları, sağlıktaki şiddeti getirip bu
sağlıktaki dönüşüme mal etmeye çalıştılar, özellikle performansa mal etmeye
çalıştılar, sağlığın diğer şeylerine mal etmeye çalıştılar. Yalnız ben şunu
ifade etmek istiyorum: Olabilir, ona da saygı duyuyorum çünkü siyaseten böyle
bir şey de yapabilirsiniz, öyle de düşünüyor olabilirsiniz ama bir gerçek var
ki bu gerçekleri burada ben bir kez daha ifade etmekten kaçınmayacağım.
Değerli arkadaşlar, biliyorsunuz,
2002 yılı öncesinde Türkiye'deki sağlık sistemini şöyle bir hatırlayacak
olursak hastaneler ayrıydı, her türlü kurumların hastaneleri vardı, üniversite
hastaneleri vardı, devlet hastaneleri vardı ve bir tarafı eksik kalan hizmetler
söz konusuydu. Hele SSK’lı hastaların SSK hastanelerindeki aldıkları hizmeti
şöyle bir gözümüzün önüne getirecek olursak bir doktor günde 200 hastaya
bakıyordu. 
MEHMET HİLAL
KAPLAN (Kocaeli) – Şimdi de 500 kişiye bakıyor.
İSMAİL TAMER
(Devamla) – Hatta, karşısına geldiğinde adını sormadan daha “Sizin şikayetiniz
ne?” dediğinde, karşıdaki hastanın “Midem ağrıyor.” dediğinde direkt 4-5 kalem
ilaç yazdığını ve bu ilaç için aldığı reçeteyle de doğru gidip eczanede de
sıraya girdiğini, üç dört gün sonra ancak ilaçlarını aldığı gerçeğini hepimizin
hatırlamasında fayda görüyorum. Onun yanında, zaten yazılan ilaçların büyük bir
kısmını da yine temin edemiyordu, hastalar mağdurdu. 
Yine, aynı
şekilde, sıralar, hasta kuyrukları ön plandaydı. Çekilecek basit bir röntgen
filmi için dahi günlerce sıra verildiği, yapılan tahlil ve tetkiklerin
kalemlerinin çok düşük olmasına rağmen yapılamadığı gerçeği hepimiz tarafından
biliniyor.
Benden önce
konuşan doktor arkadaşlarıma hatırlatmak istiyorum. Onlar da benim gibi eminim
ki doktorluk mesleğinden büyük onur duyuyorlardır, ben de her zaman onur duydum
ve onur duymaya da devam edeceğim. Ancak, o dönem çalışmalarını bir kez daha
hatırlatmak istiyorum. Polikliniğe gelen hastalardan istediğiniz tahlil ve
tetkiklerin günler sonra önünüze geldiğini ve onlara yazacağınız doğru dürüst
ilacın olmadığını da tekrar hatırlatmakta fayda var. Tüm bunların, bu kaos
ortamının içerisinde hastaneler tek çatı altında birleştirildi. Birkaç
arkadaşımın bahsettiği gibi, özellikle İdris arkadaşın bahsettiği gibi, genel
sağlık sigortası devreye girdi ve artık, geliri olan, geliri olmayan herkese
sosyal devlet anlayışının bilinci doğrultusu içerisinde sağlık hizmeti en iyi
şekilde verilmeye başlandı. 
Hastanelerdeki
kalitenin arttığını, poliklinik sayılarının arttığını yine hatırlatmak
istiyorum. Üniversite hastaneleri yine hakeza öyle. Hepimiz asistan olduk,
hepimiz doktorluk mesleğini alabilmek için gecemizi gündüzümüze kattık,
çalıştık. Ama, oradaki çektiğimiz meşakkatleri şöyle bir hatırlatmak lazım.
Mesela, ben cerrah olarak cerrahide bir siyah ipliğin dahi olmadığı dönemleri
yaşadım arkadaşlar.
AYTUĞ ATICI (Mersin) – Bugün de
aynı.
İSMAİL TAMER (Devamla) – Hayır,
öyle değil, öyle değil.
AYTUĞ ATICI (Mersin) – Bugün de
aynı.
İSMAİL TAMER (Devamla) – Lütfen,
sabırla dinleyin, inanın, sabırla dinleyin öyle olmadığını hepiniz de çok iyi
biliyorsunuz. 
ÖZGÜR ÖZEL (Manisa) – O tarihte
sağlık müdürüydünüz İsmail Bey.
AYTUĞ ATICI (Mersin) – Bugün de
aynı, hâlâ iplik bulamıyorlar.
İSMAİL TAMER (Devamla) – Hele
Aytuğ Hocam sen başhekimlik de yaptın, hastanendeki eksiklikleri lütfen hatırla
diyorum, başka bir şey demiyorum size. 
ÖZGÜR ÖZEL (Manisa) – O tarihte
sağlık müdürüymüşsünüz.
İSMAİL TAMER (Devamla) – Bakın,
doğrudur, ben sağlık müdürlüğü de yaptım, hastane başhekimliği de yaptım. 
ÖZGÜR ÖZEL (Manisa) – E, sağlık
müdürlüğünüz döneminde bir siyah iplik bulunmuyor.
İSMAİL TAMER (Devamla) – Benim
yaptığım her dönemi rahatlıkla araştırabilirsiniz. Büyük bir özveriyle, işte
olmayan imkânlar dâhilinde neleri yaptığımızı o zaman daha iyi göreceksiniz,
inanın öyle. 
Tabii, sağlıktaki şiddeti…
ÖZGÜR ÖZEL (Manisa) – Hayır,
Kemal Bey’in genel müdürlüğünün hesabını biz veriyoruz ya, sen de sağlık
müdürlüğünün hesabını ver, başhekimliğinin hesabını ver.
İSMAİL TAMER (Devamla) – Bakın,
doktor olmak o kadar kolay bir iş değil değerli arkadaşlar, sağlık çalışanı
olmak kolay bir olay değil, kolay değil değerli arkadaşlar.
ÖZGÜR ÖZEL (Manisa) – Perişan
ettiniz, bir siyah ipliğe muhtaç bıraktınız Kayserili hastayı.
İSMAİL TAMER (Devamla) – Ona da
örnek vereyim. Benden önceki… Biz o dönem çalıştığımızda bir uzman hekimin
aldığı rakamı ben hemen size söyleyeyim, çıkarttırdım biraz önce yanlışlık
olmasın diye de, 2002’de özellikle bir uzman hekimin aldığı maaş 1.300 lira,
1.300 TL.
MEHMET HİLAL KAPLAN (Kocaeli) -
Şimdi kaç lira ağabey?
İSMAİL TAMER (Devamla) – Şimdi ek
ödemeyle 4.300 lira.
MEHMET HİLAL KAPLAN (Kocaeli) –
Ek ödemesiz ne kadar alıyor, onu da söyleyin! Ek ödemesiz ne kadar alıyor
söyleyin onu da!
İSMAİL TAMER (Devamla) – Bakın,
1.730 lira. Şu anda aldığı maaşı söylüyorum, 2.280 lira maaş, 5.500 lira ek
ödeme, 7.780 lira bugün maaş alıyor. 
MEHMET HİLAL KAPLAN (Kocaeli) –
Doğru değil! Doğru değil!
İSMAİL TAMER (Devamla) - Burada
bir şey söyleyebilirsiniz, bir şey de haklı olabilirsiniz. O hak nedir biliyor
musunuz, o hak nedir?
ALİ ÖZ (Mersin) – Doğru değil,
vallahi doğru değil ya! Yapma! Yüzde kaçı alıyor?
İSMAİL TAMER (Devamla) – O da
performansın belki de özlük haklarına yansımasıyla ilgili çok açık, net bir
şekilde bunu yapmamız lazım.
ALİ ÖZ (Mersin) – Bu rakamları
yüksek söylemeyiniz, böyle bir şey yok! Emekli maaşlarını söyle, boş maaşlarını
söyle! Yapma ya!
İDRİS BALUKEN (Bingöl) – Ya, öyle
bir şey yok; o kadar maaş verin, biz de kabul edelim. 7.700 maaş verin, kabul
edelim.
İSMAİL TAMER (Devamla) – Değerli
arkadaşlar, bakın, ben sizi rahatlıkla dinledim, lütfen siz de dinleyin.
Hasta haklarıyla ilgili
Türkiye’deki gelişmelerden arkadaşlarım bahsettiler. Türkiye’deki sağlığın
gelişmesini bebek ölüm hızıyla, anne ölüm hızıyla ifade ettiler. Bugün gelişmiş
bir ülkenin, gelişen bir ülkenin bebek ölüm hızını ve anne ölüm hızını bizim
seviyemize çektiği yıl otuz sene, en az otuz yıl, biz on yıl içinde bunu
başardık.
Değerli kardeşim
belirttiler...
MEHMET HİLAL
KAPLAN (Kocaeli) – Bebek ölüm hızları sizden önceydi yine. 
İSMAİL TAMER
(Devamla) – Lütfen, öyle de söylemeyin.
Benim ihtisas
dönemimdeki binde 34’lerdeki bebek ölüm hızı bugün binde 9’lara gelmiştir. Ya,
bu güzellikleri söylememek için niye böyle siyasi bir şeye giriyorsunuz, ben de
anlamıyorum onu.
ÖZGÜR ÖZEL
(Manisa) – Hocam, siz ihtisas yaparken Kadıköy’de faytonla geziyorlardı, onunla
bugünü karşılaştırın.
İSMAİL TAMER
(Devamla) – Anne ölüm hızı da aynı, yüz binde 64’ten bugün yüz binde 16’lara
inmiş. Ambulans helikopterler ortaya çıkmış. Ve yine ben size ifade edeyim:
Yoğun bakım oranları, erişkinlerde –bugün için söylüyorum- 26.043 yoğun bakım
yatağı söz konusu, o zamanlar 6 binler civarındaydı bu rakam. 17 bini erişkin
ve çocuk, 9 bini de yenidoğan olmak üzere.
Değerli Aytuğ
Hocam siz daha iyi değerlendirirsiniz çünkü bir çocuk profesörüsünüz, yenidoğan
yoğun bakımlarının hangi noktadan nereye geldiğini ben sizin takdirinize
bırakıyorum.
Değerli
arkadaşlar, tabii ki tüm bunlar içerisinde yapmamız gereken, sağlıktaki şiddeti
konuşmamız lazım. Görüyorum ki ve inanıyorum ki sağlıktaki şiddeti birlik,
beraberlik içerisinde, bu güzellik içerisinde çözebileceğimizi buradan ifade
etmek istiyorum. O açıdan, hepimizin aynı şekilde, düşünme özgürlüğüyle
birlikte birleştirirsek çok daha iyi bir yola geleceğimiz kanısındayım.
İstediğiniz şekilde geçmiş dönemdeki sağlık hizmetleri ile şimdiki arasındaki
farkı siz ifade etmeseniz de saygıdeğer halkımın hepsi ifade ediyor, biliyor
zaten.
MEHMET HİLAL
KAPLAN (Kocaeli) – Değerli Milletvekilim, siz kürsüdeyken bir şey öğrenmek
istiyorum.
İSMAİL TAMER
(Devamla) – Yüzde 39’lardan yüzde 76’lara çıkan hasta memnuniyet oranını
hepimiz söyledik, ben de ifade edeceğim. O açıdan değerli arkadaşlar...
ALİ ÖZ (Mersin)
– Bir de sağlık çalışanlarının memnuniyet anketini yapalım İsmail Ağabey.
MEHMET HİLAL
KAPLAN (Kocaeli) – Bir şey öğrenmek istiyorum: Bir şiddeti... Sayın Vekilim...
İSMAİL TAMER
(Devamla) – Bakın, biz burada şiddeti konuşuyoruz, şiddet yapmayalım lütfen,
saygılı olalım. Öyle değil mi, şiddet yapmayalım?
MEHMET HİLAL
KAPLAN (Kocaeli) – Hayır, hayır, şiddet yapmıyorum, öğrenmek istiyorum. Biz
şiddeti performansa, sisteme dayandırdık, siz neye dayandırdınız, merak
ediyorum? 
İSMAİL TAMER
(Devamla) – Bakın, hepinize saygı duyduğumu ifade ettim, hepinizin fikirlerine
saygı duyduğumu söyledim. Lütfen dinleyelim, zaten süremiz de bitmek üzere. Ama
akşamın bu saatinde şunu ifade edebilirim ki: Sağlıktaki şiddeti birlikte
çözebileceğimizi, hepinizin katkılarıyla çözebileceğimizi ifade ediyorum.
Hepinize, tüm
sağlık çalışanlarımıza, başta doktorlarımız olmak üzere, hemşirelerimize,
sağlık memurlarımıza, yardımcı sağlık personelimize…
ÖZGÜR ÖZEL
(Manisa) – Eczacılara…
İSMAİL TAMER
(Devamla) - …eczacılara, diş hekimlerine, tüm herkese saygı ve sevgilerimi
iletiyorum ve herkese iyi akşamlar diliyorum. (AK PARTİ sıralarından alkışlar)
BAŞKAN –
Teşekkür ederiz Sayın Tamer.
Sayın Atıcı,
buyurunuz.
RECEP ÖZEL
(Isparta) – Efendim, devam önergemiz var, orada konuşur.
BAŞKAN – Kısa
bir açıklama talebi var.
V.- AÇIKLAMALAR (Devam)
28.- Mersin Milletvekili Aytuğ Atıcı'nın, Sağlık Bakanı
Mehmet Müezzinoğlu’nun 454 sıra sayılı Meclis Araştırması Komisyonu Raporu
üzerinde Hükûmet adına yaptığı konuşmasındaki bazı ifadelerine ilişkin
açıklaması

AYTUĞ ATICI
(Mersin) – Teşekkür ederim Sayın Başkan.
Sayın Başkan,
Sayın Bakan bizim 66 önerimizin büyük bir çoğunluğunu gerçekleştirdiğini
söyledi. Herhâlde dili sürçmüştür çünkü kendisi yalan söylemez. Sadece 3 tanesi
gerçekleşti Sayın Bakanım, onu hatırlatmak isterim.
Basına, evet,
bir suçlamada bulundu ama bunu asla ve de asla “Sağlıkta çağ atladık.” diyerek
basının sağlıktaki aksaklıkları yazmasını engellemek olarak algılamıyorum. Bunu
da net olarak açıklamak istiyorum.
Sağlıkta güzel
şeyler hep oldu geçmişten bu zamana kadar. Bütün sağlık çalışanlarının
başarısıdır. Bugünkü Hükûmete rağmen hâlâ bebek ölüm hızları düşmeye devam
etmektedir, bugünkü uygulamalara rağmen devam etmektedir. Bunlar hepimizin
ortak başarısıdır. 
SAĞLIK BAKANI
MEHMET MÜEZZİNOĞLU (Edirne) – Çok doğru, Cenab-ı Allah nasip ediyor, ne
yapalım.
AYTUĞ ATICI
(Mersin) – Bakın, bu hepimizin ortak başarısını son on yıla sıkıştırmak çok
mantıklı değildir, vicdani de değildir. O yüzden bütün başarıları ortak olarak
yaptığımız zaman, evet, anlamlıdır ama bunu “on yıl” derseniz karşınızda beni
bulursunuz.
BAŞKAN –
Teşekkür ederiz Sayın Atıcı.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Komisyonlardan Gelen Diğer İşler (Devam)
2.- İstanbul Milletvekili Ferit Mevlüt Aslanoğlu ve 22
Milletvekilinin; Tokat Milletvekili Reşat Doğru ve 20 Milletvekilinin; Mersin
Milletvekili Aytuğ Atıcı ve 26 Milletvekilinin; Tekirdağ Milletvekili Candan
Yüceer ve 24 Milletvekilinin; İstanbul Milletvekili Mahmut Tanal ve 24
Milletvekilinin; İzmir Milletvekili Hülya Güven ve 22 Milletvekilinin; Mersin
Milletvekili MHP Grup Başkanvekili Mehmet Şandır ve 19 Milletvekilinin; Ankara
Milletvekili Cevdet Erdöl ve 37 Milletvekilinin; Bingöl Milletvekili İdris
Baluken ve 22 Milletvekilinin ve Mersin Milletvekili Aytuğ Atıcı ve 20
Milletvekilinin; Sağlık Çalışanlarına Yönelik Artan Şiddet Olaylarının
Araştırılarak Alınması Gereken Önlemlerin Belirlenmesi Amacıyla Bir Meclis
Araştırması Açılmasına İlişkin Önergeleri ve Meclis Araştırması Komisyonu
Raporu (10/49, 113, 118, 252, 253, 254, 255, 256, 257, 258) (S. Sayısı: 454)
(Devam)

BAŞKAN – Sayın
milletvekilleri, 454 sıra sayılı Meclis Araştırması Komisyonu Raporu üzerinde
İç Tüzük’ün 72’nci maddesine göre verilmiş bir önerge vardır, önergeyi okutup
oylarınıza sunacağım:
TBMM Başkanlığına
Görüşülmekte
olan 454 sıra sayılı Meclis Araştırma Komisyonu Raporu üzerindeki görüşmelerin
İç Tüzük’ün 72. maddesine göre devam etmesine, siyasi partilerin ve
milletvekillerinin katılımının sağlanması ve tekrar konuşma yapma imkânı temini
zımnında önergemizin kabulünü arz ederiz. 
Saygılarımızla.
 Hilmi Bilgin Ramazan
Can Recep Özel
 Sivas Kırıkkale Isparta
 Orhan Karasayar Durdu
Mehmet Kastal 
 Hatay  Osmaniye
RAMAZAN CAN
(Kırıkkale) – Karar yeter sayısı…
MEHMET AKİF
HAMZAÇEBİ (İstanbul) – Sayın Başkan…
BAŞKAN –
Önergeyi oylarınıza sunacağım ve karar yeter sayısı da arayacağım fakat Sayın
Hamzaçebi bir söz talebinde bulundu.
ADİL ZOZANİ
(Hakkâri) – İktidar kaçmaya çalışıyor Sayın Başkan.
RECEP ÖZEL
(Isparta) – Oylamaya başladık Sayın Başkan.
BAŞKAN –
Sunacağım dedim.
Buyurunuz.
V.- AÇIKLAMALAR (Devam)
29.- İstanbul Milletvekili Mehmet Akif Hamzaçebi'nin,
AK PARTİ Grubunun 454 sıra sayılı Meclis Araştırması Komisyonu Raporu
üzerindeki görüşmelerin devam etmesi için verdikleri önergenin asıl nedeninin,
maden iş kolundaki taşeron işçiliğinin kaldırılmasını hedefleyen kanun
teklifinin görüşülmesini engellemek olduğuna ilişkin açıklaması

MEHMET AKİF
HAMZAÇEBİ (İstanbul) – Çok göz yaşartıcı bir tabloyla karşı karşıyayız. Adalet
ve Kalkınma Partisi Grubu görüşmelerin devam etmesini istiyor. Zannedersiniz
ki, herkes zanneder ki gerçekten görüşmeler devam etsin. 
HİLMİ BİLGİN
(Sivas) – Milletvekilleri özgürdür Başkanım. 
MEHMET AKİF
HAMZAÇEBİ (İstanbul) – Oysa, niyetleri, şimdi bir karar yeter sayısı isteyip
kendi önergelerini Mecliste çoğunluk olmadığı için reddettirmek ve bu Meclisi
böylece bugün kapatmak. Bunun arkasındaki neden de, eğer kapatılmasaydı, devam
etseydik, dün gündemin 3’üncü sırasına alınmış olan ve maden iş kolunda taşeron
işçiliği sona erdirmeyi hedefleyen, Kocaeli Milletvekillerimiz Sayın Haydar
Akar ve Sayın Mehmet Hilal Kaplan’ın teklifinin görüşülmesini engellemek. Devam
etseydi bu teklif görüşülecekti. Bu teklife sıra gelmesin diye şimdi Adalet ve
Kalkınma Partisi Grubu Meclisi kapatıyor. 
Milletimizin
dikkatine sunuyorum. 
BAŞKAN –
Teşekkür ederiz Sayın Hamzaçebi. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Komisyonlardan Gelen Diğer İşler (Devam)
2.- İstanbul Milletvekili Ferit Mevlüt Aslanoğlu ve 22
Milletvekilinin; Tokat Milletvekili Reşat Doğru ve 20 Milletvekilinin; Mersin
Milletvekili Aytuğ Atıcı ve 26 Milletvekilinin; Tekirdağ Milletvekili Candan
Yüceer ve 24 Milletvekilinin; İstanbul Milletvekili Mahmut Tanal ve 24
Milletvekilinin; İzmir Milletvekili Hülya Güven ve 22 Milletvekilinin; Mersin
Milletvekili MHP Grup Başkanvekili Mehmet Şandır ve 19 Milletvekilinin; Ankara
Milletvekili Cevdet Erdöl ve 37 Milletvekilinin; Bingöl Milletvekili İdris
Baluken ve 22 Milletvekilinin ve Mersin Milletvekili Aytuğ Atıcı ve 20
Milletvekilinin; Sağlık Çalışanlarına Yönelik Artan Şiddet Olaylarının Araştırılarak
Alınması Gereken Önlemlerin Belirlenmesi Amacıyla Bir Meclis Araştırması
Açılmasına İlişkin Önergeleri ve Meclis Araştırması Komisyonu Raporu (10/49,
113, 118, 252, 253, 254, 255, 256, 257, 258) (S. Sayısı: 454) (Devam)
BAŞKAN -
Önergeyi oylarınıza sunuyorum: Kabul edenler... Kabul etmeyenler...
Karar yeter
sayısı yok ama anlaşılamadı. 
Beş dakika ara
veriyorum. 
Kapanma Saati: 20.31
DÖRDÜNCÜ OTURUM
Açılma Saati: 20.35
BAŞKAN: Başkan Vekili Şükran Güldal MUMCU
KÂTİP ÜYELER: Fehmi KÜPÇÜ (Bolu), Mine LÖK BEYAZ (Diyarbakır)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 94’üncü Birleşiminin Dördüncü
Oturumunu açıyorum.
454 sıra sayılı
Meclis Araştırması Komisyonu Raporu üzerinde İç Tüzük’ün 72’nci maddesine göre
verilen önergenin oylanmasında karar yeter sayısı bulunamamıştı. Şimdi önergeyi
tekrar oylarınıza sunacağım ve karar yeter sayısı arayacağım. 
Kabul edenler…
Kabul etmeyenler… Karar yeter sayısı yoktur.
Beş dakika ara
veriyorum.
Kapanma Saati: 20.35
BEŞİNCİ OTURUM
Açılma Saati: 20.39
BAŞKAN: Başkan Vekili Şükran Güldal MUMCU
KÂTİP ÜYELER: Fehmi KÜPÇÜ (Bolu), Mine LÖK BEYAZ (Diyarbakır)
-----0-----
BAŞKAN – Sayın
milletvekilleri, Türkiye Büyük Millet Meclisinin 94’üncü Birleşiminin Beşinci
Oturumunu açıyorum.
454 sıra sayılı Meclis
Araştırması Komisyonu Raporu üzerinde İç Tüzük’ün 72’nci maddesine göre verilen
önergenin oylanmasında iki defa karar yeter sayısı bulunamamıştı. Şimdi
önergeyi tekrar oylarınıza sunacağım ve karar yeter sayısı arayacağım.
Kabul edenler… Kabul etmeyenler…
Karar yeter sayısı yoktur. [CHP sıralarından alkışlar(!)]
Yapılan üç oylamada da
bulunamadığından, alınan karar gereğince, özel gündemde yer alan Meclis
araştırması komisyonu raporlarını görüşmek için 29 Mayıs 2014 Perşembe günü
saat 14.00’te toplanmak üzere birleşimi kapatıyorum.
Kapanma Saati: 20.40




(x) 427 S. Sayılı Basmayazı 27/05/2014
tarihli 93’üncü Birleşim Tutanağı’na eklidir. 


x 454 S. Sayılı Basmayazı Tutanağa
eklidir.




