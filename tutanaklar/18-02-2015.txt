



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 57’nci
Birleşim
 18
Şubat 2015 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Hüseyin Bürge’nin, AK PARTİ
iktidarı döneminde Balkanlarla ilişkilere ilişkin gündem dışı konuşması
2.- Şanlıurfa Milletvekili İbrahim Binici’nin,
demokratik gösteri ve yürüyüşlerde meydana gelen olaylara ilişkin gündem dışı
konuşması
3.- Kocaeli Milletvekili Haydar Akar’ın, gençlerde
uyuşturucu madde bağımlılığı ve Kocaelispor’un sorunlarına ilişkin gündem dışı
konuşması

V.- AÇIKLAMALAR
1.- Ankara Milletvekili Levent Gök’ün, 17 Şubat 2015
Salı günkü 56’ncı Birleşimde Genel Kurul salonunda yaşanan olaylara ilişkin
açıklaması
2.- Amasya Milletvekili Mehmet Naci Bostancı’nın, 17
Şubat 2015 Salı günkü 56’ncı Birleşimde Genel Kurul salonunda yaşanan olaylara
ilişkin açıklaması
3.- Bingöl Milletvekili İdris Baluken’in, 17 Şubat 2015
Salı günkü 56’ncı Birleşimde Genel Kurul salonunda yaşanan olaylara ilişkin
açıklaması
4.- Eskişehir Milletvekili Salih Koca’nın, MHP grup
önerisi üzerinde yaptığı konuşmasındaki bazı ifadelerine ilişkin açıklaması

VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, 17 Şubat 2015 Salı günkü 56’ncı Birleşimde Genel Kurul
salonunda yaşanan olaylara ilişkin konuşması 

VII.- BAŞKANLIĞIN GENEL KURULA SUNUŞLARI
A) Meclis Araştırması Önerğeleri
1.- Kahramanmaraş Milletvekili Mesut Dedeoğlu ve 21
milletvekilinin, Afşin-Elbistan Termik Santrali’nden kaynaklanan hava, toprak
ve su kirliliği konusunun araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1209)
2.- Tokat Milletvekili Reşat Doğru ve 20
milletvekilinin, okullarda uyuşturucu kullanma ve madde bağımlılığı konusunun
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1210)
3.- İzmir Milletvekili Ahmet Kenan Tanrıkulu ve 20
milletvekilinin, yerli sanayinin ve çalışanlarının sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1211)

VIII.- ÖNERİLER
A) Siyasi Parti Grubu Önerileri
1.- HDP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan Uludere (Roboski) katliamının tüm boyutlarıyla araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergenin (10/436) ön görüşmelerinin, Genel Kurulun 18 Şubat 2015
Çarşamba günkü birleşiminde yapılmasına ilişkin önerisi
2.- MHP Grubunun, 12/6/2014 tarih ve 6280 sayıyla Adana
Milletvekili Muharrem Varlı ve arkadaşları tarafından, tarımsal kuraklıktan
zarar gören çiftçilerin sorunlarının araştırılması ve çözüm önerilerinin
belirlenerek gerekli önlemlerin alınması; 25/6/2013 tarih ve 15368 sayıyla
Manisa Milletvekili Erkan Akçay ve arkadaşları tarafından, çiftçilerin tarımsal
sulama sorunlarının araştırılarak çiftçilerin yaşadığı mağduriyetlerin
giderilmesi için yasal düzenlemeler de dâhil olmak üzere alınması gereken
tedbirlerin belirlenmesi; 20/10/2011 tarihinde Mersin Milletvekili Mehmet
Şandır ve arkadaşları tarafından, ülkemizdeki tarım ve hayvancılıkla uğraşan
üreticilerin içinde bulunduğu sorunların araştırılarak çiftçimizin üretim
sıkıntılarının giderilmesi, üretilen ürünlerin değerlendirilmesi ve pazarlanmasına
yönelik çözümlerin araştırılması (10/191); amacıyla Türkiye Büyük Millet
Meclisi Başkanlığına verilmiş olan Meclis araştırması önergelerinin Genel
Kurulun 18 Şubat 2015 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşimde yapılmasına ilişkin önerisi
3.- CHP Grubunun, 2/12/2014 tarihinde Mersin
Milletvekili Aytuğ Atıcı ve 24 milletvekili tarafından, sağlık hizmeti verilmesinden
kaynaklı sorunların araştırılarak alınması gereken önlemlerin belirlenmesi
amacıyla Türkiye Büyük Millet Meclisi Başkanlığına verilmiş olan Meclis
araştırması önergesinin (1605 sıra no.lu), Genel Kurulun bilgisine sunulmak
üzere bekleyen diğer önergelerin önüne alınarak 18 Şubat 2015 Çarşamba günkü
birleşiminde sunuşlarda okunmasına ve ön görüşmelerinin aynı tarihli birleşimde
yapılmasına ilişkin önerisi
4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin “Kanun Tasarı ve Teklifleri ile
Komisyonlardan Gelen Diğer İşler” kısmında bulunan 684 sıra sayılı Kanun
Tasarısı’nın bu kısmın 5’inci sırasına alınmasına ve diğer işlerin sırasının
buna göre teselsül ettirilmesine; 3, 10, 17, 24 ve 31 Mart 2015 Salı günkü
birleşimlerinde sözlü sorular ile diğer denetim konularının görüşülmeyerek bu
birleşimlerinde gündemin “Kanun Tasarı ve Teklifleri ile Komisyonlardan Gelen
Diğer İşler” kısmında yer alan işlerin görüşülmesine; 4, 11, 18 ve 25 Mart 2015
Çarşamba günkü birleşimlerinde sözlü soruların görüşülmemesine; 684 sıra sayılı
Kanun Tasarısı’nın İç Tüzük’ün 91’inci maddesine göre temel kanun olarak bölümler
hâlinde görüşülmesine ilişkin önerisi

IX.- SATAŞMALARA İLİŞKİN KONUŞMALAR
1.- İstanbul Milletvekili Sebahat Tuncel’in, Amasya
Milletvekili Mehmet Naci Bostancı’nın HDP grup önerisi üzerinde yaptığı
konuşması sırasında şahsına sataşması nedeniyle konuşması
2.- Kayseri Milletvekili Mustafa Elitaş’ın, İstanbul
Milletvekili Sebahat Tuncel’in sataşma nedeniyle yaptığı konuşması sırasında
şahsına sataşması nedeniyle konuşması 
3.- Iğdır Milletvekili Pervin Buldan’ın, Amasya
Milletvekili Mehmet Naci Bostancı’nın HDP grup önerisi üzerinde yaptığı
konuşması sırasında HDP Grubuna sataşması nedeniyle konuşması
4.- İstanbul Milletvekili Sırrı Süreyya Önder’in,
Kayseri Milletvekili Mustafa Elitaş’ın sataşma nedeniyle yaptığı konuşması
sırasında HDP Grubuna sataşması nedeniyle konuşması

X.- YAZILI SORULAR VE CEVAPLARI
1.- Hatay Milletvekili Mehmet Ali Ediboğlu'nun, Suriye
ile açılan yeni sınır kapılarına ilişkin sorusu ve Gümrük ve Ticaret Bakanı
Nurettin Canikli'nin cevabı (7/59273)
2.- Van Milletvekili Özdal Üçer'in, Van'da kaçakçılık
iddiasıyla yediemin otoparklarında tutulan araçlara ilişkin sorusu ve Gümrük ve
Ticaret Bakanı Nurettin Canikli'nin cevabı (7/59278)
3.- İstanbul Milletvekili Mustafa Sezgin Tanrıkulu'nun,
Bakanlığın satın aldığı bir dijital casusluk programına ilişkin sorusu ve
Maliye Bakanı Mehmet Şimşek’in cevabı (7/59334)

18 Şubat 2015 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Ayşe Nur
BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul) 
----0----
BAŞKAN – Türkiye Büyük Millet
Meclisinin 57’nci Birleşimini açıyorum.
Toplantı yeter sayısı vardır,
görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim. 
Gündem dışı ilk söz, AK PARTİ iktidarı
döneminde Balkanlarla ilişkiler hakkında söz isteyen İstanbul Milletvekili
Hüseyin Bürge’ye aittir.
Buyurun Sayın Bürge. (AK PARTİ
sıralarından alkışlar)

IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Hüseyin Bürge’nin, AK PARTİ
iktidarı döneminde Balkanlarla ilişkilere ilişkin gündem dışı konuşması

HÜSEYİN BÜRGE (İstanbul) – Sayın
Başkanım, saygıdeğer milletvekilleri; AK PARTİ iktidarımız döneminde ülkemizin
Balkanlarla ilişkileri konusunda Türkiye Büyük Millet Meclisi Genel Kurulumuzu
bilgilendirmek üzere gündem dışı söz almış bulunmaktayım. Bu vesileyle
milletvekili arkadaşlarımı, aziz milletimizi ve Balkan coğrafyasındaki bütün
kardeşlerimizi saygıyla selamlıyorum. 
Ayrıca, menfur bir saldırı sonucu
hayatını kaybeden Özgecan Aslan kardeşimize Allah’tan rahmet, yakınlarına
başsağlığı dilerken -başta kadınlarımız olmak üzere- nereden gelirse gelsin,
nerede olursa olsun insana yapılan bu insanlık dışı cinayetleri nefretle
kınadığımı ifade etmek istiyorum.
Saygıdeğer
milletvekilleri, bizler, Cumhurbaşkanımız Sayın Recep Tayyip Erdoğan’ın
ifadesiyle: “Nerede bir kardeşimiz, soydaşımız ve dindaşımız varsa, nerede
atalarımızın aziz hatıraları varsa orada olmaya ahdimiz var.” diyen bir
anlayışın mensubu olarak, bu veciz ifadeden hareketle neden Balkanlar bizim
için önemlidir sorusuna cevap aramak istiyoruz. Çünkü bizler, kökleri Orta
Asya’da, gövdesi Anadolu’da, sürgünleri Balkanlar ve Orta Doğu’da yaşayan bir
ulu çınarın dallarıyız. Dokusuna atalarımızın terleri sinmiş coğrafyanın,
velhasıl imparatorluk yorgunu bir coğrafyanın özlemini hisseden kardeşlerimizi,
unutulmaya yüz tutmuş geçmişimizi, dostluğumuzu hatırlayalım istedik. Bu
yüzden, AK PARTİ iktidarı olarak Sarı Saltuk’un geniş gönlüne, Sultan
Murat’ımızın mahzun kalbine, Balkanların yalçın dağlarına, Neretva’nın,
Tuna’nın, Vardar’ın soğuk sularına ve dedelerimizin torunlarına olan özlemimizi
gidermeye, vefa borcumuzu ödemeye yeminimiz var. 
Saygıdeğer
milletvekilleri, bu anlayışla başta Bayrampaşa Belediye Başkanlığı olarak
“Bereket Konvoyu” adıyla kardeşliğin sınır tanımadığını haykıran Belediye
Başkanlığımıza ve evladı fatihana hizmet etmek amacıyla yola çıkmış, hizmet
eden bütün belediye başkanlıklarımıza teşekkürü bir borç biliyorum. 
Saygıdeğer
milletvekilleri, bu bağları güçlendirmek için var gücüyle mücadele eden
iktidarımız, çeşitli kurumlarımızın vesilesiyle, yaptığı yatırımlarla ve diğer
çalışmalarla Türkiye ve Balkanlar arasında kardeşlik ve gönül köprüsü kurmanın
mücadelesini vermiştir. Balkanlarda yaptığımız faaliyetlerde en önde
gelenlerinden tabii ki Türk İşbirliği ve Koordinasyon Ajansı, Yurtdışı Türkler
ve Akraba Topluluklar Başkanlığı ve Yunus Emre Enstitüsü kurumlarını saymak
mümkündür. Özellikle, Balkanlarda yaptığımız faaliyetlerde TİKA’nın başı çeken
bir kurum olduğunu ifade etmek istiyorum. İktidara geldiğimiz dönemde toplamda
85 milyon dolar olan resmî kalkınma yardımlarımızın, TİKA’nın dış ülkelerde
yaptığı çok kıymetli yatırım ve çalışmalarla on iki yılda toplam 3 milyar 307
milyon dolara çıktığı aşikârdır. Ayrıca, son on iki yılda TİKA yurt dışı ofis
sayımız 12’den 49’a çıkartılmıştır. 
Saygıdeğer
milletvekilleri, Balkan coğrafyasındaki tarihî eserler noktasında söylenmesi
gereken söz ise 2008/15 sayılı Başbakanlık Genelgesi doğrultusunda, yurt
dışındaki kültür varlıklarımızın restorasyonuyla ilgili olarak yürütülecek
çalışmalarda kamu kurum ve kuruluşları ile sivil toplum kuruluşları arasında iş
birliği koordinasyonu doğrultusunda yapılan çalışmalar, Sinan Paşa Camisi’nden,
Prizren’den Mustafa Paşa Camisi’ne kadar tarihine uygun bir sürü tarihî eserler
aslına uygun olarak imar edilmiştir. Oradaki kardeşlerimizin ifadesi: “Siz
buraya geldikten sonra çocuğum, bizim yürüyüşümüz bile değişti.” Recep Tayyip
Erdoğan’ın ve Ahmet Davutoğlu’nun Üsküp sokaklarındaki tarzını ve tavrını
görmenizi özellikle istirham ediyorum. 
Bu vesileyle
saygıdeğer kardeşlerimiz, saygıdeğer milletvekillerim; bu hususta kıymetli
Cumhurbaşkanımıza, saygıdeğer Başbakanımıza, Balkan coğrafyasına verdikleri
emekler doğrultusunda TİKA’ya ve onun uç beylerine özellikle çok teşekkür
ediyor, her birinizi saygıyla sevgiyle selamlıyorum, Allah’a emanet olun. (AK
PARTİ sıralarından alkışlar) 
BAŞKAN –
Teşekkür ederim. 
Gündem dışı
diğer söz, demokratik gösteri ve yürüyüşlerde meydana gelen olaylar hakkında
söz isteyen Şanlıurfa Milletvekili İbrahim Binici’ye aittir. 
Buyurun Sayın
Binici. (HDP sıralarından alkışlar) 

2.- Şanlıurfa Milletvekili İbrahim Binici’nin,
demokratik gösteri ve yürüyüşlerde meydana gelen olaylara ilişkin gündem dışı
konuşması
İBRAHİM BİNİCİ
(Şanlıurfa) – Sayın Başkan, değerli milletvekilleri; gündem dışı söz almış
bulunmaktayım. Bu vesileyle hepinizi saygıyla selamlıyorum. 
Değerli
milletvekilleri, adım adım tedavüle konulan hukuk tanımaz anlayışın iç güvenlik
paketiyle tavan yapacağı günlerin arifesindeyiz. Bu paket, zaten hibrit sayılan
demokrasinin köküne kibrit suyu dökecek kadar kurulmak istenen polis devletinin
ibretlik belgesi gibidir. 6-8 Ekim Kobani olaylarını gerekçelendirme
zırvalarını bir kenara bırakacak olursak, bu paketle esasen sindirme, baskı ve
inkâra kodlanmış geleneksel yönetim anlayışının AKP eliyle yeniden üretilmesi
veya uygulamaya konulacağı daha net anlaşılacaktır. 
Değerli milletvekilleri, paketi detaylı
bir şekilde inceleme fırsatı bulduğum gün gözüm bir ara ekranda kaldı. Hiç
şaşırmadım, zatışahaneleri gene ekrandaydı ve izlemeye koyuldum. İzledim ama
gerçekten şok oldum. Cumhurbaşkanı -kendi deyimiyle- külliyesinde kabul ettiği
TESK Genel Başkanı ve beraberindeki heyete ateşli nutuklar atıyordu.
Kırşehir’de isim vermeden AKP’ye oy istemesi eleştirilen, verip veriştirilen
Cumhurbaşkanının o cümlelerini sizlere aynen aktarıyorum, tabii, bunlar
Cumhurbaşkanlığı yeminini, muhtevasını herhâlde pek iyi bilmiyorlar: “Her zaman
söylüyorum, ben tarafım. Ama, bu bir siyasi partinin tarafı olmak anlamına
gelmeyecek. Nedir? Ben milletin tarafındayım, onlar bunu görmüyorlar mı?”
diyor. Beni şok eden, 77 milyonun aklıyla alay eden Cumhurbaşkanından daha çok,
bu lafları ayakta alkışlayan koca koca adamlar. Emin olun, bu toplantıda kelli
felli, yaşlı başlı adamlar vardı. İnanın, bu sözleri ayakta alkışlayan koca
koca adamlardan sonra insan bir an aklından şüphe etmeye başlıyor. İbretle
izlediğim bu mizansen vicdanımı sızlatmakla kalmamış, güç karşısında bu kadar
küçülen insanların tavrı âdeta duygumu da zedelemişti. 
Evet arkadaşlar,
dürüstlüğün olmadığı bir yerde vicdan barınamaz. Vicdanın barınmadığı bir yerde
ise adalet hiç olamaz. Gücün gözleri bu kadar kör ettiği, kutsandığı ve
tapınıldığı bir ortamda ne vicdan kalır ne adalet. Bu vicdansızlık ve
adaletsizliğin hâlini, ne yazık ki kötü huylu bir ur gibi toplumun bütün
hücrelerine yayıldığını düşünüyorum. Bu vicdansızlık ve adaletsizlik hâlidir ki
Uğur Kaymazları, Ceylan Önkolları, Encü ailesinden onlarca çocuğu, Berkinleri,
Nihatları ve sayıları 240’ı aşan çocukları öldürüyorlar. İşte, bu vicdansızlık
hâlidir ki yere göğe sığdırılmayan MİT, 18 yaşındaki Serap Eser’i yakıyor,
Serap Eser’in yanık bedenini seçim meydanlarında tepe tepe kullanıyor. İşte, bu
vicdansızlık hâlidir ki birileri sermaye aktaracağım diye, göz göre göre
Soma’daki 301 emekçiyi bir avuç kömüre kurban ediyor. İşte, bu vicdansızlıktır
ki her gün ortalama bir kadın ölüyor, şimdilik son olarak da Özgecan ölüyor.
“Çocuklarınıza çığlık atmayı öğretin.” diyen Sayın Bakan, Özgecan tecavüze
uğrarken çığlık atıyor, Özgecan alevler içinde çığlık çığlığa… Duyuyor musunuz
beyler? İşte, bu vicdansızlık hâlidir ki her itiraza “darbeci” yaftası, hakkını
arayan herkese “terörist” damgası yapıştırılıyor. Siz hiç, Antep’te esnafın
üzerine zorla gaz sıktıran polis şefinin öfkeden kudurmuş yüzünü gördünüz mü?
Görmediyseniz, lütfen, en yakın aynaya bakın. 
Dün gece bu
Parlamentoda Sayın Elitaş’ın 2 parlamenterimize saldırısını nefretle kınıyorum.
(HDP ve CHP sıralarından alkışlar)
BAŞKAN –
Teşekkür ederim Sayın Binici.
Gündem dışı son
söz, Kocaeli ilinin sorunları hakkında söz isteyen Kocaeli Milletvekili Haydar
Akar’a aittir.
Buyurun Sayın
Akar. (CHP sıralarından alkışlar)

3.- Kocaeli Milletvekili Haydar Akar’ın, gençlerde
uyuşturucu madde bağımlılığı ve Kocaelispor’un sorunlarına ilişkin gündem dışı
konuşması

HAYDAR AKAR
(Kocaeli) – Sayın Başkan, sayın milletvekilleri; sözlerime dün gece şiddeti
Meclise taşıyan, gözü dönmüş ve vahşice muhalefet milletvekillerine saldıran
saldırganları kınayarak başlamak istiyorum. (CHP ve HDP sıralarından alkışlar)
El kol hareketi
yapma oradan…
Konuma geleyim.
Madde bağımlılığı bugünkü konumuz, aslında gençlerimiz konumuz, hunharca
öldürülen gençlerimiz ve madde bağımlılığı. Madde bağımlılığının gençlerin en
büyük sorunu olduğunu biliyoruz. 
BAŞKAN – Sayın
Akar, sözünüzü kesmek durumundayım. Siz Kocaeli ilinin sorunları hakkında söz
istediniz. 
HAYDAR AKAR
(Devamla) – Geleceğim oraya.
BAŞKAN -
Konunuzu değiştiriyor musunuz, yoksa oradan oraya mı geleceksiniz?
HAYDAR AKAR
(Devamla) – Hayır, değiştirmiyorum.
BAŞKAN – Tamam,
sürenize ekleyeceğim.
Buyurun.
ÖZGÜR ÖZEL
(Manisa) – Sayın Başkan, bu ne? Anlık denetim mi yapıyorsunuz, kime yapıldı
bugüne kadar? Anlık denetim mi yapıyorsunuz, içerik denetimi?
HAYDAR AKAR
(Devamla) – Başkan da Türkiye’nin her bölgesinde, her alanında olduğu gibi
Mecliste sansür uygulamaya başladı, ne konuşacağımı bilmeden bir dakikamı yedi.

Madde
bağımlılığı Türkiye’nin en büyük sorunu hâline geldi. Özellikle sentetik
uyuşturuculara kolay ulaşılabilir olması ve kolay satın alınılabilir olması
gençlerimizi esir aldı. 2010 yılında Eskişehir’de yakalanan sentetik
uyuşturucu, 2012 yılında 26 ile, 2014 yılında da 71 ile yayılarak tavan yaptı.
Bu sıralamada da Kocaeli 2’nci sırada yer alıyor. Çok önemli bir konu olduğunu
düşünüyorum. Peki, gençlerimizin bu tür olumsuz işlere bulaşmasını, teröre
bulaşmasını ya da uyuşturucudan uzak kalmasını neyle sağlayabiliriz? Önce
eğitim diyoruz, her zaman hepimizin söylediği gibi, sonra da spor diyoruz.
Tabii, spor ve eğitimle bunu yapabilmek için de sporda nerede olduğumuzu görmek
önemli. Yani, bunu neyle başarabiliriz? Amatör spor kulüpleriyle başarabiliriz.
Fransa’da 63 milyon nüfus, İngiltere’de 64 milyon nüfus var. Bunlarda yaklaşık
amatör kulüp sayısı 160 bin seviyesindeyken bizde 12 bin seviyelerinde. Bizim
nüfusumuz 77 milyon. Yine, bu, kulüp başına düşen sporcu sayısı 79 ve 40’larla
ölçülürken bizde 201 sporcu düşmekte. Niçin amatör spor kulüpleri gelişmiyor,
niçin gençlerimiz bu spor kulüplerinde spor yapmıyor? Bunun en büyük nedeni,
amatör spor kulüplerindeki kaynak yetersizliği. Yine, yüksek miktarlardaki
borçları yer alıyor. 
Tabii,
bu zor şartlar altında bütün amatör spor kulüpleri, hangi branşta olursa olsun,
bulundukları liglerde tutunma ve orada spor yapma mücadelesi veriyor. Daha
büyük halk kitleleriyle buluşturabilmek için de bu amatör spor kulüplerine
yeterince destek sağlanmalı diyoruz. On iki yıllık AKP hükûmetleri döneminde
çok küçük belediyelere binde 7 gibi bir rakam ayrılmış olmasına rağmen, doğru
destek bulduklarını, doğru olduğunu düşünmüyorum. Bununla ilgili, özellikle
borçlarıyla ilgili bir teklif verdim, bir kanun teklifi hazırladım ve
Parlamentoya verdim. Maliye Bakanı, aynı zamanda Spor Bakanı da bu teklife
sıcak bakıyor. İnşallah, bu Parlamento süresi içerisinde vergi borcu, sosyal
güvenlik prim borcu ve ecrimisil borçları olan amatör spor kulüplerini bu
borçlarından arındırırız hep birlikte diyorum. 
Niçin
bunu söylüyorum? Evet, hepinizin bildiği gibi, Kocaelispor aslında Türkiye’de
tarih yazmış bir spor kulübümüz. Kocaelispor 1966 yılında bir amatör spor
kulübü olarak kurulmuş, Süper Lig’e kadar yükselmiş, 2 kez Türkiye kupasını
kazanmış, hatta 1 kezinde de sizin Büyükşehir Belediye Başkanınız hiç emeği
olmamasına rağmen, futbolculardan, antrenörden önce bu kupayı kaldırmış ama
ondan sonra Kocaelispor’a hiçbir katkısı olmamış. Yaptıkları katkıları da tüm
bireyler üzerinden yapmışlar, bireylerin istikbalini, geleceklerini garanti
altına almışlar. 
Bugün
Kocaelispor yaklaşık ortalama 10 bin taraftarla oynuyor. Nerede oynuyor? BAL
liginde yani Bölgesel Amatör Ligi’nde. Hatta deplasmanlara izin verilmiş olsa
bilin ki en az 2 bin kişiyle, 3 bin kişiyle gelecek bir taraftar sevgisiyle
Kocaelispor desteklenmektedir. Kocaelispor’un bugün 30 milyon borcu var. Eğer
bu teklifim kabul edilirse ve bakanlar da onay verirse -ki pozitif görüş
bildiriyorlar- bu projeyi hayata geçirebilir ve Kocaelispor’u layık olduğu yere
taşırız diyoruz. 
Kocaelispor’un
en büyük sorunlarından bir tanesi de, daha önce kendi tesisleri olan ve
Türkiye’de Millî Futbol Takımı’nın da kamp yaptığı, bugün kendi tesislerinden
uzaklaştırıldığı KEV Tesisleridir. İnşallah kısa bir zaman sonra KEV
Tesislerini de Kocaelispor’a kazandıracağız. Evet, bugün Kocaelispor atkısıyla
çıktım. (CHP sıralarından alkışlar) İnşallah Kocaelispor’a da bu KEV
Tesislerini kazandıracağız ve borçlarını da bir şekilde hallederek tekrar Süper
Lig’de göreceğiz çünkü Kocaelispor’u gerçekten bir kentin ruhu, bir ortak ideali
olarak görüyorum.
Evet, süremi
uzattınız, ben o süreye göre…
BAŞKAN – Bir
dakika veriyorum.
HAYDAR AKAR
(Devamla) – Teşekkür ediyorum. 
Kocaelispor’u
kentin ortak ruhu olarak görüyorum ve vermiş olduğumuz teklifi -biraz evvel
yeniledim- bakanların desteklediği bu teklifi, 12 bin amatör spor kulübünü
ilgilendiren ve onların borçlarını halledecek olan bu kanun teklifimi de AKP
Grubunun da destekleyeceğini düşünüyorum ve birlikte Türkiye’de spor yapma
alanlarını hep birlikte açabiliriz diye düşünüyorum. Bunu gerçekleştirdiğimiz
zaman 12 bin spor kulübü değil, belki 160 bin -İngiltere’deki ve Fransa’daki
gibi- spor kulübü sayısına erişeceğiz, belki o gelişmiş ülkelerdeki sporcu
sayısına erişeceğiz. Biz, kendi istikbalimizden ziyade çocuklarımızın istikbalini
düşünerek kötü alışkanlıklar yerine spor yapmalarına imkân vereceğiz diyorum ve
Kocaelispor’u Birinci Lig’de, Süper Lig’de görmek ümidiyle hepinize teşekkür
ediyor, saygılar sunuyorum. 
BAŞKAN –
Teşekkür ederim.
Ben sadece bir
maddi hatayı düzenlemek için sözünüzü kesmiştim, onu da belirteyim.
Şimdi gündeme
geçiyoruz ancak sisteme giren grup başkan vekillerine söz vereceğim. 
Sayın Levent
Gök, buyurun.

V.- AÇIKLAMALAR
1.- Ankara Milletvekili Levent Gök’ün, 17 Şubat 2015
Salı günkü 56’ncı Birleşimde Genel Kurul salonunda yaşanan olaylara ilişkin
açıklaması

LEVENT GÖK
(Ankara) – Sayın Başkan, dün Meclis tarihimizin en ağır ve hepimizi üzen
oturumlarından birini yaşadık. Bu oturumda maalesef başlangıçta şiddeti
protesto ederek başlayan milletvekillerinin, daha sonra muhalefetin İç
Tüzük’ten kaynaklanan haklarını bir kenara bırakarak iktidar grubunun muhalefet
partilerine bir saldırısını izledik. Bu saldırılar sonucunda 4 milletvekili
arkadaşımız -üzüntüyle belirtiyorum ki- yara, bere içinde kalmış, kiminin eli
kırılma noktasına gelmiş ve kiminin de kaburga kemiklerinde kırık vardır. Böyle
bir tablo bu Meclisin kabul edebileceği bir tablo değildir. Bu konuda, kamera
kayıtlarının incelenerek her kim ne yaptıysa bu konunun Meclis Başkanlığınca
soruşturulmasını talep eden dilekçemizi Meclis Başkanlığına gönderdik.
Sizlerden talebimiz: Bu konuda, kavgada bu ağır saldırıları gerçekleştiren her
kimse hakkında soruşturma açılması ve gerekli işlemlerin yapılmasıdır. Ben, bu
olayı gerçekleştiren saldırganların tümünü kınıyorum ve bu konuda da bir özür
bekliyorum. (CHP sıralarından alkışlar)
BAŞKAN
– Teşekkür ederim.
Sayın
Bostancı…

2.- Amasya Milletvekili Mehmet Naci Bostancı’nın, 17
Şubat 2015 Salı günkü 56’ncı Birleşimde Genel Kurul salonunda yaşanan olaylara
ilişkin açıklaması
MEHMET
NACİ BOSTANCI (Amasya) – Sayın Başkan, çok teşekkür ediyorum.
Dün
Mecliste yaşanan olayların sevimsiz olaylar olduğu, Meclisin olağan müzakere
şartlarına uymadığı konusunda hepimiz hemfikiriz. Ancak, bu tür olaylar
yaşanırken hangi süreçlerden geçilerek oraya gelindiği hususu önemli.
ÖZGÜR
ÖZEL (Manisa) – “Ancak” dedin mi olmuyor işte, şiddeti “ama”sız kınayacaksınız,
“ama”sız. 
MİHRİMAH
BELMA SATIR (İstanbul) – Sus ya, bir sus, saygılı ol ya!
MEHMET
NACİ BOSTANCI (Amasya) – Ortada bir konu var. Burada muhalefet… 
ÖZGÜR
ÖZEL (Manisa) - “Ancak” dedin mi kınayamıyorsun.
MEHMET
NACİ BOSTANCI (Amasya) - Dinler misin kardeşim?
ÖZGÜR
ÖZEL (Manisa) – “Ancak”sız kınayacaksın, “ancak”sız.
MİHRİMAH
BELMA SATIR (İstanbul) – Bir sus, ne kadar saygısızsın!
SÜREYYA
SADİ BİLGİÇ (Isparta) – Bir sus Özgür, bir sus artık ya!
MEHMET
NACİ BOSTANCI (Amasya) – Muhalefet ortak bir biçimde bizim grup önerisinin
geçmemesi için bir çaba gösterdi. Bu, sadece burada, Mecliste olan bir durum
değildi; aynı zamanda öteden beri mevcut iç güvenlik yasasına ilişkin engelleme
yapacaklarını ve İç Tüzük’ten kaynaklanan bütün haklarını kullanacaklarını
ifade ediyorlardı. Bu, onların yaklaşımıydı; bizim grup önerimizin geçmemesi.
Zamana oynamak, zamanın bitmesi neticesinde bu grup önerisinin geçmemesi
yaklaşımlarıydı. Elbette, İç Tüzük’ten kaynaklanan bütün hakların
kullanılmasını biz saygıyla karşılarız ancak fiilî durumlar yaratılmasını ve
fiilen birtakım müdahalelerle kürsü işgali gibi birtakım müdahalelerle
engelleme yapılmasını kabul etmeyiz. “İç Tüzük” diyen, “yasa” diyen, “hukuk”
diyen insanların kendilerinin de İç Tüzük’e, yasaya ve hukuka uyması gerekir.
Bu
çerçevede, yaşanan o sevimsiz olaylar bir süreç neticesinde yaşanmıştır. Baştan
itibaren Meclisin olağan şartlarının dışına çıkmasını temin eden bir atmosfer
kuran, gerginlik stratejisi yürüten, fiilî durum yaratan insanların ve
stratejilerin, siyasetlerin yaşanan olaylarda kesinlikle sorumluluğu ve payı
vardır. Bir arbede çıktığında orada artık kimin haklı kimin haksız olduğu
önemini yitirir. O arbede çıkıncaya kadar o süreci yaşatanlar, o gerilimi
yaratanlar, insanları kışkırtanlar kesinlikle bundan sorumludurlar. Bugün bizim
hepimizin akıl etmesi gereken, çıkarılması gereken husus…
(Mikrofon
otomatik cihaz tarafından kapatıldı)
MEHMET NACİ
BOSTANCI (Amasya) – Affedersiniz…
BAŞKAN –
Teşekkür ederim Sayın Bostancı.
MİHRİMAH BELMA
SATIR (İstanbul) – Devam etsin efendim.
MEHMET NACİ
BOSTANCI (Amasya) – Affedersiniz…
BAŞKAN – İki
dakika süre verdim.
MEHMET NACİ
BOSTANCI (Amasya) – Çıkarılması gereken ders şudur: Herkes bu tür olaylar
yaşanmaması için kendisine düşen sorumluluğu bilecek. Adalet isteyenler
kendileri adil olacaklardır.
Teşekkürler. (AK
PARTİ sıralarından alkışlar)
BAŞKAN –
Teşekkür ederim.
Sayın Baluken…

3.- Bingöl Milletvekili İdris Baluken’in, 17 Şubat 2015
Salı günkü 56’ncı Birleşimde Genel Kurul salonunda yaşanan olaylara ilişkin
açıklaması
İDRİS BALUKEN
(Bingöl) – Teşekkür ediyorum Sayın Başkan.
Dün akşam Meclis
Genel Kurulunda Türkiye Büyük Millet Meclisi tarihine kara leke olarak geçecek
olaylar yaşanmıştır. Siyasi partilerin grup önerileri görüşülürken AKP Grup
Başkan Vekili, 2 kadın vekilimizi darbetmeye yönelmiş, kendisini takip eden
bazı AKP’li vekiller de, başta kadın milletvekillerimiz olmak üzere pek çok
muhalefet milletvekilini darbetmiştir. 5 milletvekili gördükleri şiddet
nedeniyle yaralanmış, 3 milletvekili saatlerce Meclis revirinde müşahede altına
alınmışlardır. Dün yaşanan tüm bu olayların başlangıcının malum AKP Grup Başkan
Vekilinin kadın vekillere yönelik şiddet girişimiyle başladığını burada tekrar
ifade etmek istiyoruz. Kadına şiddet ve kadın katliamlarının gündemleştiği bir
haftada bir siyasi partiyi temsil eden bir grup başkan vekilinin kadın
milletvekillerine yönelik şiddet eğilimini buradan şiddetle kınıyoruz. Sayın
Başbakanın “Kadına uzanan elleri kıracağız.” dediği bir dönemde AKP Grubunun
kadına Meclis çatısı altında şiddet uygulama eğilimine yaklaşımını takip
ettiğimizi ifade etmek istiyoruz. AKP Grubunun, başta kadın vekillerimiz olmak
üzere tüm kadınlardan özür dilemesini, Grup Başkan Vekiliyle ilgili disiplin
süreci işletmesi gerektiğini, beklentimizin bu olduğunu ifade etmek istiyoruz. 
Yine, özellikle
Genel Kurulda şiddet olaylarıyla özdeşleşmiş olan birkaç milletvekili açısından
da AKP Grubunu burada uyarıyoruz. Biz tüm bu gerçeklerin açığa çıkması için
kamera kayıtlarının incelenmesi amacıyla Meclis Başkanlığına dilekçeyle
başvurduk. Bu kamera kayıtlarının incelenerek bu şiddet olaylarının müsebbibi
olan yaklaşımların ortaya çıkarılması…
(Mikrofon
otomatik cihaz tarafından kapatıldı) 
İDRİS BALUKEN
(Bingöl) - …ve gerekli müeyyidelerin uygulanması hususunu Genel Kurulun
bilgisine sunuyoruz.
Sağ olun.
BAŞKAN –
Teşekkür ederim.

VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, 17 Şubat 2015 Salı günkü 56’ncı Birleşimde Genel Kurul
salonunda yaşanan olaylara ilişkin konuşması 
BAŞKAN – Grup
başkan vekillerimizin söylediği gibi, dün burada gerçekten burada bulunan hiç
kimsenin tasvip etmediği durumlar yaşandı. Dün burada kadına karşı şiddeti
lanetledik ve Meclis tarihinde ilk defa, 75 milletvekiline kadına karşı
şiddetin eleştirilmesi ve lanetlenmesi için, Özgecan’ın şahsında bunu
gerçekleştirmesi için söz verdim fakat tam da bu arada söylemek isterim ki,
bütün bunları konuşurken, bütün, Meclis çalışma süreci içinde bir kadın olarak
ben de müthiş bir sözlü şiddete maruz kaldım. Yetmedi, kürsü işgal edildi;
yetmedi, burada bulunan bütün evraklarımız yırtıldı, şu gördüğünüz gonk kırıldı
ve ben bütün bunlardan etkilenerek -grup başkan vekili arkadaşlarımın hepsi
bilir- içeride hepimizin gerildiği bir oranda ben de rahatsızlandım. Ben bütün
bu davranışların bir kadın olarak bana gösterilmiş olan bir şiddet olduğunu
kabul ediyorum. Üzülerek belirtmek isterim ki, grup başkan vekili
arkadaşlarımın da bunu belirtmesini beklerdim. Gerçekten müteessirim, gerçekten
yaşananları, şahsıma yönelik yaşananları da esefle karşılıyorum. Eğer kamera
kayıtları incelenecek olursa orada görülecek, bana hem sözlü sataşmalardan, hem
de bu kürsüye müdahale etmenin getirdiği birtakım sonuçlardan dolayı ben de
hukuki haklarımı saklı tutacağım. Bu kürsü hepimizin korumasının gerekli olduğu
bir kürsüdür, Gazi Meclisin kürsüsüdür. Eğer ben burada görev yapıyorsam, kadına
karşı şiddetin lanetlendiği bir günde aynı tavrın bana gösterilmesini de
beklerdim.
Teşekkür ederim.
(AK PARTİ sıralarından alkışlar)
İDRİS BALUKEN
(Bingöl) – Yani, bizim konuşmamızı iki dakikayla sınırlandırıp böyle zan
oluşturmanız doğru değil. Grup başkan vekillerini iki dakikayla
sınırlandırmasaydınız sizin hakkınızdaki görüşlerimizi de söylerdik. Ayıp yani!
OKTAY VURAL
(İzmir) – Yani, Elitaş’ın yaptığı tacizden bahsetti.
NAZMİ GÜR (Van)
– Sözlerinizle siz bize şiddet uyguladınız Sayın Başkan!
BAŞKAN – Gündeme
geçiyoruz.
Başkanlığın
Genel Kurula sunuşları vardır.
Meclis
araştırması açılmasına ilişkin üç önerge vardır, ayrı ayrı okutuyorum.

VII.- BAŞKANLIĞIN GENEL KURULA SUNUŞLARI
A) Meclis Araştırması Önerğeleri
1.- Kahramanmaraş Milletvekili Mesut Dedeoğlu ve 21
milletvekilinin, Afşin-Elbistan Termik Santrali’nden kaynaklanan hava, toprak
ve su kirliliği konusunun araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1209)
Türkiye Büyük Millet Meclisi Başkanlığına
Afşin-Elbistan
Termik Santrali’nden kaynaklanan bölgedeki hava, toprak ve su kirliliği
konusunda araştırma yapılarak, alınması gereken önlemlerin belirlenmesi
amacıyla Anayasa'nın 98’inci ve TBMM İçtüzüğü’nün 104 ve 105’inci maddeleri
uyarınca Meclis araştırması açılmasını saygılarımla arz ve talep ederim.

1) Mesut
Dedeoğlu (Kahramanmaraş) 
2) Mehmet Şandır (Mersin)
3) Ali Uzunırmak (Aydın)
4) Münir
Kutluata (Sakarya)
5) S. Nevzat
Korkmaz (Isparta)
6) Alim Işık (Kütahya)
7) Enver Erdem (Elâzığ)
8) Sinan Oğan (Iğdır)
9) Özcan
Yeniçeri (Ankara)
10) Muharrem
Varlı (Adana)
11) Emin Çınar (Kastamonu)
12) Seyfettin
Yılmaz (Adana)
13) Reşat Doğru (Tokat)
14) Mehmet
Erdoğan (Muğla)
15) Yusuf
Halaçoğlu (Kayseri)
16) Emin Haluk
Ayhan (Denizli)
17) D. Ali
Torlak (İstanbul)
18) Kemalettin
Yılmaz (Afyonkarahisar)
19) Ali Halaman (Adana)
20) Sadir Durmaz (Yozgat)
21) Murat
Başesgioğlu (İstanbul)
22) Lütfü
Türkkan (Kocaeli)
Gerekçe: 
Bilim ve
teknoloji alanında ortaya çıkan gelişmeler tüm dünyada olduğu gibi ülkemizde de
enerji tüketimini artırmıştır.
Enerji
tüketiminde ortaya çıkan bu artış tüm dünya ülkelerini yeni enerji kaynaklarına
yöneltmektedir. Pek çok ülke öteden beri, enerji ihtiyacının neredeyse tamamına
yakınını fosil yakıt kaynaklarından karşılamaktadır.
Enerji olarak
fosil enerji kaynaklarının kullanılmasıyla birlikte yeryüzünde çevre kirliliği
de artmaya başlamıştır. Çevresel etkileri dikkate almayan teknoloji seçimi
kirlenmeyi daha da artırmaktadır.
Kömür ve nükleer
enerji gibi enerji kaynaklarının kullanımı toprakları ve doğal suları doğrudan
kirletmektedir. Kömüre dayalı termik santrallerin külleri atık olarak çevre
konusunda sorun teşkil etmektedir.
Küllerin toprak
üzerinde depolanması sonucunda kül içerisindeki zararlı bileşenler, yağmur
sularıyla birlikte toprağa sızmakta ve yer altı suları ile geniş bir alanı
etkilemektedir.
Termik
santraller için gerekli madencilik ve taşıma faaliyetleri de çevre sorunlarına
sebep olmaktadır. Bütün bu olumsuz etkilere rağmen kömür hâlen enerji üretiminde
yaygın olarak kullanılmaktadır.
Yapılan bazı
değerlendirmeler, Afşin-Elbistan Termik Santrali bacalarından çıkan emisyon
gazlarının çevre topraklarda kirlenmeye sebep olduğunu ortaya koymaktadır.
Afşin-Elbistan Termik Santrali bölgesinde önemli ölçüde hava kirliliğinin yanı
sıra, toprak üzerinde fiziksel, kimyasal ve biyolojik anlamda kirlenmelere de
rastlanmaktadır. Zaten Kahramanmaraş İl Çevre ve Şehircilik Müdürlüğü
tarafından yapılan en son denetimlerde Afşin-Elbistan Termik Santrali'nin havayı
kirlettiği net bir şekilde ortaya çıkmıştır.
Kasım ayı içinde
Kahramanmaraş İl Çevre ve Şehircilik Müdürlüğü tarafından yapılan denetimler
sırasında, Afşin-Elbistan A ve B Termik santrallerine havayı kirlettiği
gerekçesiyle toplam 113.088 lira ceza kesilmiştir.
Bu nedenle,
Afşin-Elbistan Termik Santrali’nden kaynaklanan, bölgedeki hava, toprak ve su
kirliliği konusunda araştırma yapılarak gerekli önlemlerin alınması için
Anayasa'nın 98 ve TBMM İçtüzüğü’nün 104 ve 105’inci maddesi uyarınca bir Meclis
araştırma komisyonu kurulması uygun olacaktır.

2.- Tokat Milletvekili Reşat Doğru ve 20
milletvekilinin, okullarda uyuşturucu kullanma ve madde bağımlılığı konusunun
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1210)
Türkiye Büyük Millet Meclisi Başkanlığına
Ülkemizde
uyuşturucu madde bağımlılığı her geçen gün daha fazla artmaktadır. Uyuşturucu
kullanma yaşının 11 yaşına yani ilköğretim çocuklarına kadar yaygınlaştığı
araştırmalarda ortaya konmuştur. Buna rağmen 2003 yılından itibaren
okullarımızda bu konuda çalışma yapılmamaktadır. Okullarımızda uyuşturucu
kullanma ve madde bağımlılığı durumunun tespit, varsa alınması gereken
tedbirlerin belirlenmesi amacıyla Anayasa’nın 98’inci, Türkiye Büyük Millet
Meclisi İçtüzüğü’nün 104 ve 105’inci maddeleri gereğince Meclis araştırması
açılmasını arz ve teklif ederiz.  
1) Reşat Doğru (Tokat)
2) Oktay Vural (İzmir)
3) Mehmet Günal (Antalya)
4) Bahattin
Şeker (Bilecik)
5) Özcan
Yeniçeri (Ankara)
6) Emin Çınar  (Kastamonu)
7) Mustafa Erdem (Ankara)
8) Ali Halaman (Adana)
9) Mehmet
Erdoğan (Muğla)
10) Murat
Başesgioğlu (İstanbul)
11) Mehmet
Şandır (Mersin)
12) Enver Erdem (Elâzığ)
13) Hasan
Hüseyin Türkoğlu (Osmaniye)
14) Cemalettin
Şimşek (Samsun)
15) Bülent Belen (Tekirdağ)
16) Kemalettin
Yılmaz  (Afyonkarahisar)
17) Ali Öz (Mersin)
18) Koray Aydın (Trabzon)
19) Yusuf
Halaçoğlu (Kayseri)
20) Necati
Özensoy (Bursa)
21) Seyfettin
Yılmaz (Adana)
Gerekçe:
Akıl ve beden
sağlığının en büyük düşmanı olan uyuşturucu ve madde bağımlılığını, başta
gençler arasında olmak üzere herkesi etkileyebilen; biyolojik, ruhsal,
psikolojik ve sosyal boyutları olan bir sağlık sorunu olması yanında, toplumu
ve geleceğimizi çürüten bir sorun olarak da tanımlamak mümkündür.
Uyuşturucu ve
madde kullanımı dünyada her geçen gün artmaktadır. Madde bağımlılığı sorunu
sadece ülkelerin kendi sorunları değildir. Bütün dünyadaki toplumların ortak
sorunu olmuş ve acil müdahale durumuna da geçilmeye başlanmıştır.
Genellikle çocuk,
ergen ve geç erişkinlerde görülen madde bağımlılığı dünyada olduğu gibi
ülkemizde de yeni karşılaştığımız bir sorun değildir. Uyuşturucu başta olmak
üzere madde bağımlılığı sorunu ülkemizde gün geçtikçe büyümekte, yaşlı, genç,
fakir, zengin, erkek, kadın, toplumun bütün fertlerini etkisi altına
almaktadır. Dünyada olduğu, ülkemizde de önümüzdeki yıllarda en önemli
sorunların başında madde kullanımı ve bağımlılığı olacaktır.
Madde kullanımı
ve bağımlılığı yalnızca bireyi değil onun ailesini, yakın çevresini ve toplumu
da psikolojik, sosyolojik, ekonomik ve sağlık sorunlarına yol açarak ağır bir
biçimde etkileyen bir olgudur.
Toplumun,
yapısını zedeleyen, insanların amaçlarını ve umutlarını yok eden bu maddeleri,
en çok, gençler kullanıyor. Bunu incelediğimizde, yoğunluğun, 15-25 yaş
arasında olduğunu görmekteyiz.
Uyuşturucu
kullanma ve madde bağımlılığı yaşının sürekli olarak aşağıya doğru düşmesi,
genç bir nüfusa sahip olan ülkemiz açısından önemlidir. Yapılan araştırmalar,
ülkemizde, uyuşturucu kullanımının 11 yaşa yani ilköğretim çocuklarına kadar
yaygınlaşmış olduğunu göstermektedir.
Yine,
araştırmalar göstermiştir ki, gençlerin uyuşturucu kullanmaya başlamaları ile
bu durumdan, ailelerinin haberdar olmaları arasında belli bir süre söz
konusudur.
2008 yılında,
Türk Psikoloji Derneği tarafından, ülkemizde yapılan madde kullanımı ve profili
araştırmasında, 15-24 yaş grubunda 7.681 kişide yapılan incelemede; yüzde
27,4’ü ilk defa 14 yaşında başlamak üzere düzenli sigara kullandığını, yüzde
9,2’si ilk defa 17 yaşında olmak üzere alkol kullandığını, yüzde 2,9’u da
arkadaşlarından en az birinin madde kullandığını ifade etmişlerdir.
Ayrıca Ankara'da
7 farklı lisede yapılan araştırmada ise lise öğrencileri arasında yüzde 13,2
sigara, yüzde 23,5 alkol, yüzde 2,3 hayatta en az 1 kere madde kullandığını
ifade etmişlerdir.
Bu büyük tehdide
rağmen, okullarımızda yaklaşık dokuz yıldır uyuşturucu ve madde kullanımı
konusunda araştırma yapılmamaktadır. Avrupa da uygulanan ve ülkemizde
uygulanması istenen ESPAD (Avrupa Gençlerde Madde Kullanımı Değerlendirme
Projesi) 2003 yılından itibaren Millî Eğitim Bakanlığı izin vermediğinden
dolayı yapılamamıştır. Yani okullarımızda gençler arasında istatistiki genel
bilgiler 2003 yılına dayanmaktadır.
Bu nedenle; okul
çağındaki gençlerimizde, uyuşturucu kullanma ve madde bağımlılığına ilişkin
verilerin elde edilmesi ve alınabilecek önlemlerin tespiti amacıyla Türkiye
Büyük Millet Meclisince Meclis araştırması açılması yerinde olacaktır.

3.- İzmir Milletvekili Ahmet Kenan Tanrıkulu ve 20
milletvekilinin, yerli sanayinin ve çalışanlarının sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1211)
Türkiye Büyük Millet Meclisi Başkanlığına
Bugün yetersiz
sermaye birikiminin dışında, makroekonomik istikrarı sağlamaktaki güçlükler,
yüksek vergiler, sermayenin ve temel sınai girdilerin yüksek maliyetleri,
teknolojik gelişmelere ayak uydurma konusundaki zorluklar, yenilik ve yeni
teknoloji üretmede yetersizlik Türk sanayisinin rekabet gücünü olumsuz olarak
etkilemekte ve bu durum başta özel sektör çalışanlarımızda olmak üzere tüm
ekonomimize negatif etki yaratmaktadır.
Gerekçesini ekte
arz ettiğimiz ve araştırma sırasında belirlenecek nedenlerle yerli sanayimizin
ve çalışanlarının sorunlarını tespiti ve çözüm önerilerinin araştırılması ve
gerekli önlemlerin alınması amacıyla Anayasa’nın 98’inci TBMM İçtüzüğü’nün 104
ve 105’inci maddeleri uyarınca bir Meclis araştırması açılmasını saygılarımızla
arz ederim. 
1) Ahmet Kenan
Tanrıkulu (İzmir)
2) Oktay Vural (İzmir)
3) Alim Işık (Kütahya)
4) Kemalettin
Yılmaz (Afyonkarahisar)
5) Emin Haluk
Ayhan (Denizli)
6) Yusuf
Halaçoğlu (Kayseri)
7) Münir
Kutluata (Sakarya)
8) Ali Uzunırmak (Aydın)
9) Mehmet Şandır (Mersin)
10) Ali Halaman (Adana)
11) Sadir Durmaz (Yozgat)
12) Reşat Doğru (Tokat)
13) Mehmet
Erdoğan (Muğla)
14) Enver Erdem (Elâzığ)
15) Ali Öz (Mersin)
16) Emin Çınar (Kastamonu)
17) Seyfettin
Yılmaz (Adana)
18) Sinan Oğan (Iğdır)
19) Lütfü
Türkkan (Kocaeli)
20) D. Ali
Torlak (İstanbul)
21) Mesut
Dedeoğlu (Kahramanmaraş)
Gerekçe:
Bugün; yetersiz
sermaye birikiminin dışında, makroekonomik istikrarı sağlamaktaki güçlükler,
yüksek vergiler, sermayenin ve temel sınai girdilerin yüksek maliyetleri,
teknolojik gelişmelere ayak uydurma konusundaki zorluklar, yenilik ve yeni
teknoloji üretmede yetersizlik Türk sanayisinin rekabet gücünü olumsuz olarak
etkilemekte ve bu durum başta özel sektör çalışanlarımızda olmak üzere tüm
ekonomimize negatif etki yaratmaktadır.
Geldiğimiz
noktada; başta yerel yönetimlere, Savunma Sanayii Müsteşarlığına, Türk Silahlı
Kuvvetlerine araç tedarik eden yerli üreticimiz zor duruma düşmüş, çalışanları
ise mağduriyetleri hakkında seslerini duyurmaya çalışmaktadır.
Kamuda yerli
üretim kullanma konusunda Hükûmet tarafından birçok genelge yayınlanmışsa da bu
genelgeler göz ardı edilerek hâlen kamuda ithal ürünler tercih edilmekte, bu da
yerli girişimcimizi daha zor durumda bırakmaktadır.
Bu yüzden reel
sektörümüzün dış borçlanması, yurt içinde üretim yapılabilmesi için uygun
makroekonomik şartların girişimcilere sağlanamamasından dolayı artmaktadır.
Girişimcilerimiz kendilerine yurt içinde kolay ve uygun finansman şartları
sağlanamamasından dolayı işletme ve öz sermayelerini eritmemek için dış kaynağa
yönelmektedirler.
Bu kısır döngüyü
durdurabilmek, Türk girişimcisine ve dolayısıyla çalışanlarımıza destek
olabilmek ve Türkiye'nin üretim gücünü daha da artırmak için yerli sanayimizin
ve çalışanlarının sorunlarının tespiti ve çözüm önerilerinin araştırılması ve
gerekli önlemlerin alınması amacıyla Anayasa’nın 98'inci TBMM İçtüzüğü’nün
104’üncü ve 105’inci maddeleri uyarınca bir Meclis araştırması açılması bu
alandaki yapısal sorunların çözümüne büyük katkı sunacaktır. 
BAŞKAN
– Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler, sırası geldiğinde yapılacaktır.
Sayın
milletvekilleri, Halkların Demokratik Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.


VIII.- ÖNERİLER
A) Siyasi Parti Grubu Önerileri
1.- HDP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan Uludere (Roboski) katliamının tüm boyutlarıyla araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergenin (10/436) ön görüşmelerinin, Genel Kurulun 18 Şubat 2015
Çarşamba günkü birleşiminde yapılmasına ilişkin önerisi
 18/2/2015
Türkiye Büyük Millet Meclisi Başkanlığına
Danışma
Kurulunun 18/2/2015 Çarşamba günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisini
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.

 İdris
Baluken 
 
Bingöl 
 Grup
Başkan Vekili
Öneri:
Türkiye
Büyük Millet Meclisi gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan (10/436) Uludere (Roboski)
katliamının tüm boyutlarıyla araştırılarak alınması gereken önlemlerin
belirlenmesi amacıyla bir Meclis araştırması açılmasına ilişkin önergelerin
görüşülmesini Genel Kurulun 18/2/2015 Çarşamba günlü birleşiminde birlikte yapılması
önerilmiştir.
BAŞKAN
- Halkların Demokratik Partisi Grubu önerisinin lehinde ilk konuşmacı Şırnak
Milletvekili Sayın Hasip Kaplan.
Buyurun.
(HDP sıralarından alkışlar) 
HASİP KAPLAN
(Şırnak) – Sayın Başkan, değerli milletvekilleri; Halkların Demokratik Partisi
Grubu adına sizleri selamlıyorum. Ancak sözlerime başlamadan önce şunu söylemek
istiyorum çünkü demin Meclis Başkanlığına bizzat dilekçe verdim: Sayın Başkan,
sizin önünüzdeki tokmak kanlı bir tokmak, suç delilidir, tutamazsınız orada,
adli emanete alınması lazım. Oradan kan örnekleri, tahlilleri için, parmak izi
için, lütfen, o suç delilini derhâl kavaslara teslim edin çünkü dilekçe verdik.

BAŞKAN – Neden,
nereden bahsettiniz, hangi araçtan?
HASİP KAPLAN
(Devamla) - Bir de -o çelik kasayla ilgili de- çelik kasa da darp aracı olarak
kullanıldı, onun da alınmasını istiyorum çünkü dünkü torba görüşmelerine bu suç
aletleriyle kan bulaşmıştır, suç delilidir onlar. Hukuk devletlerinde -siz de
bir hukukçusunuz, ki bilirsiniz- bu tür deliller güvence altına alınır ki
ileride -failler bunu- delil olarak bunun değerlendirmesi yapılsın. 
Değerli
arkadaşlar, beni üzen bir şey oldu: Dün 72 milletvekiline verilen söz gerçekten
güzel bir davranıştı, kadına şiddeti burada herkes konuştu, duyarlılık istendi
ama Halkların Demokratik Partisi Grup Başkan Vekili Sayın Pervin Buldan ve
Halkların Demokratik Kongresi Eş Başkanı Sebahat Tuncel, bu kürsüde AK
PARTİ’nin erkek Grup Başkan Vekili Sayın Elitaş’ın saldırısına uğradı ve fiilî
darp edildi, Sayın Tuncel yaralandı. Dilerdim ki, bu, kadına şiddetin
konuşulduğu, 72 kişinin konuştuğu bu Mecliste, kadın olan başkan vekilinin
önce, sonra kadın olan grup başkan vekilinin, sonra AK PARTİ’nin bütün kadın
vekillerinin bunu kınamasını beklerdim ama lal olduklarını gördüm, lal, lal.
Kadına karşı şiddeti 72 kişinin konuştuğu burada kadın saldırıya uğruyor ve bir
grup başkan vekili, erkek, çıkıyor, televizyonlarda diyor ki: “Kadınların
saldırısına uğradım.” Bu kamera görüntüleri, bu gök kubbe, buradaki 400
milletvekili, Tanrı buna tanıktır ki, bu görüntüler bütün kamuoyuna
dağıtılacaktır. Yalancıların, iftiracıların, kadına şiddeti bu Meclisin çatısı
altına taşıyanların İç Tüzük’ten disipline, cezaya kadar ve toplum vicdanında
mahkûm edilmesine kadar bunun takipçisi olacağız. 
Değerli
milletvekilleri, biz bu Mecliste elbette ki muhalefet partisi olarak, İç
Tüzük’ten gelen, iktidarın bütün keyfî uygulamalarına karşı sesimizi
çıkaracağız, bütün İç Tüzük haklarımızı kullanacağız ve elbette ki
istemediğimiz yasaların çıkmaması için engelleyeceğiz. Bu anayasal bir
hakkımızdır, bu İç Tüzük hakkımızdır. Bu araştırma önergelerini de bunun için
indiriyoruz, dört parti grubu indiriyor. Biz üç parti grubu, bunları, güvenlik
paketiniz, kanlı tokmak paketiniz geçmesin diye getiriyoruz, bu faşist paketin
geçmemesi için getiriyoruz. Ayrıca, önemli konularda getiriyoruz. 
Sizin
önergeleriniz gelecek birazdan buraya, mart ayının sonuna kadar yirmi dört saat
Meclise çalışma takvimi koyuyorsunuz. Mobbingdir bunun adı, angaryadır bunun
adı; insan haklarının, hukukun, demokrasinin, insan sağlığının, insan onurunun
ayaklar altına alınmasıdır. Siz köle misiniz? Siz biat eden emir kulları
mısınız? Siz bu Meclisin birilerinin emri altında Kunta Kinteleri misiniz? Siz
talimatla esas duruşa gelen “Terracotta” askerleri misiniz? Bu Meclis, bu
milletin iradesi bu kadar esir, bu kadar teslim, bu kadar suskun kalacak mı?
Biz kalmayacağız, Halkların Demokratik Partisi kalmayacak. Gerçekler için,
hakikat için, insanlık için, demokrasi için konuşacağız, konuşacağız, konuşacağız.
Biz milletin vekiliyiz, milletin gücüyle geldik bu kürsüye oturduk. 
Dün -İç Tüzük
için, tam on iki sayfa- İç Tüzük hakkımı kullanmak istedim, başkan vekilinden
söz alamadım. Başkan vekili burada, kendi iktidar partisinin talimatıyla burayı
yönetmeye çalışıyordu, başkan vekili burada bize söz hakkı vermiyordu. Başkan
vekili burada milletvekillerinin milletin iradesiyle gelmesini unutmuştu,
milletvekillerinin de oy alarak seçildiğini unutmuştu, onların temsil ettiği
milyonları unutmuştu, halkı unutmuşlardı, İç Tüzük haklarını yok saydılar,
Anayasa’yı yok saydılar, hukuku yok saydılar. Burada, bu Başkanlık kürsüsünün
önünde ben dururken buraya gelen arkadaşlarımız… Söz hakkı konusunda,
centilmenlik gereği önceki söz hakkının ana muhalefet partisi grup başkan
vekiline verilmesi gerekirdi, doğru olan budur, benim vicdanım, benim erdemim,
grubumun ahlaki durumu bunu gerektiriyordu. Sayın Gök’e söz sıramı verip sonra
konuşacakken buraya Elitaş’ı davet edip kürsüyü işgal ettiniz. 
Şimdi, hiçbir
şey olmamış bu çatının altında, kan dökülmemiş, yaralı yok, kafa kırma yok,
insan onurunu kırma yok, şu gördüğünüz çiçeklerin arasında bayılan milletvekili
yok, hâlâ hastanede milletvekili yok, hiçbir şey olmamış değil mi? Özür dileme
de yok mu? Ya disiplin yok mu? Ya ceza yok mu? Ya müeyyide yok mu? Ya kural yok
mu? Orman kanunu mu, dağ kanunu mu; ne uygulanıyor bu Meclisin içinde
arkadaşlar? Bu kadar tutarsız, bu kadar duyarsız, bu kadar keyfî, bu kadar
zalim olursanız -bakın, Birleşmiş Milletlerin 666 sayılı Kararı var, zalim
diktatörlüklere ve keyfî yönetimlere karşı halkın meşru direniş hakkı vardır-
bundan sonra bizi bu noktaya çekerseniz meşru direniş hakkını kullanırız. 
RECEP ÖZEL
(Isparta) – Konuşmanda bile şiddet var.
HASİP KAPLAN
(Devamla) – 350 kişiyle burada bize terör estiremezsiniz, Mecliste devlet
terörünü estiremezsiniz. Bu terörü Roboski’de, Uludere katliamında da
uyguladınız, Uludere katliamında 34 insanımızı öldürdünüz. Uludere katliamında
gelen dosyayı kapattınız burada, kapattınız, Uludere’deki katliamı Meclis İnsan
Hakları Alt Komisyonunda boğdunuz, “zorunlu hata” dediniz. Sonra ne çıktı
ortaya biliyor musunuz? Namuslu insanlar var, Albay Eker, 23 Aralık 2013, büyük
bir gazetenin sürmanşetindeydi, ifadeleri olduğu gibi çıktı ve orada Yarbay Taner
ve orada Tuğgeneral Halil Erkek, ben bu insanları arazide gezen bir
milletvekili olarak tanıyorum, iyi tanıyorum, bunlar vicdanlı insanlar, bunlar
“Kaçakçı grubu bunlar, tanıyoruz.” dediler çünkü Bilican Tepesi’nin en uç
noktasında bu yarbaylardan biri görev alıyordu. O noktada kimin gelip kimin
gittiğini biliyordu ve 2. Ordu Komutanlığına, istihbarata bildirdiler: “Kaçakçı
grubudur, vur emrini durdurun.” dediler. Arkasından ne oldu? “Topçu ateşi
yapılsın.” diye söylüyorlar, Genelkurmayın hava harekâtına karar verdiği
söylendi. Tekrar uyardılar: “Vahim bir şey olacak.” dediler, oradaki bu üst
rütbeli, oranın hayatının içinde olan insanlar. Malatya’daki 2. Hava Kuvvetleri
Komutanlığını aradılar “Yanlış yapıyorsunuz, top ateşlerini durdurun, sınırı
geçince alırız.” dediler. Bu kadar basit fakat predatorleri de izledik,
insansız hava araçlarını, Heronları yani kumandası birisi Washington’un, birisi
Tel Aviv’in elinde olan, birisi de MİT’in elinde olan araçlardan birileri Genelkurmay
Başkanı Necdet Özel’e -burada da o gün MGK toplantısı vardı- Hükûmete, dönemin
Başbakanına bilgi veriyor ve bütün bunlar yok sayılarak vur emri veriliyor; 34
can paramparça oldu, 34 kardeşimiz. Şimdi, bu soruşturmayı kapattılar, bu
soruşturmayı Mecliste siz kapattınız, önce siz kapattınız. Bu vicdansızlık, bu
vicdan cehennem azabında sizi diri diri yakacak, cehennem azabından inancı
olanlar kurtulamaz, buna imza atanlar kurtulamaz. Sonra, bu dünyada bunun
hesabını biz soracağız, siyaseten soracağız, hukuken soracağız, insan olarak soracağız,
vicdanen soracağız, anladığınız dilde soracağız. Ve Anayasa Mahkemesine
sesleniyoruz. Bireysel başvurulara derhâl ihlal kararı verin, derhâl dosyaları
gönderin. Meclise sesleniyorum, vicdanınız varsa, cüzdan olmadıysa sizde,
vicdanınız nasır tutmadıysa gelin buna imza verin, tekrar kuralım komisyonu. Bu
kadar basit, bu kadar basit, anladınız mı? İnsanlık için bir adım atın,
insanlığınızdan utanmayasınız diye bunu söylüyorum. (HDP ve CHP sıralarından
alkışlar)
BAŞKAN – Teşekkür ederim.
Kısa bir şey söylemek isterim: Sayın
Hasip Kaplan’la otuz yıldan beri tanışırız. Bana şimdi elbette ki bazı
eleştirilerde bulundu ama ben de kendisinin bu kürsüye gelip “Deli!” diye
bağırdığını -herkes bilsin ve kayıtlara geçsin diye söylüyorum- “Sen görürsün
bundan sonra.” dediğini bilmenizi isterim. Ben, dostane ilişkilerin siyasetin
üstünde yer almasını tercih eden bir insanım.
HASİP KAPLAN (Şırnak) – O tutanaklar
burada, o tutanaklar burada Başkan.
BAŞKAN – Dostluk ilişkileri, tanışıklık
ilişkileri siyasetin üstünde yer almalıdır diyorum.
Teşekkür ederim.
GÖKHAN GÜNAYDIN (Ankara) – Ya, siz
bundan sonra hâlâ mağduru mu oynuyorsunuz, ayıp değil mi yani? Ayıp değil mi
ya, herkes izliyor ya?
HASİP KAPLAN (Şırnak) – Sayın Başkan,
madem konuştunuz, bakın, 10 sayfa tutanak burada. 
BAŞKAN – Tamam, bakarız.
HASİP KAPLAN (Şırnak) – Otuz yıldır
sizi tanıyorum. Siz hukukçu vicdanınızı AK PARTİ’ye satmasaydınız dün İç Tüzük
hakkımı kullanırken beni susturmazdınız. Size Elitaş buradan emretmeseydi siz
oradan beni burada susturmazdınız.
BAŞKAN – Ben burada konuşarak değil, şu
söylediğiniz laf için dahi hukuk yoluyla hakkımı arayacağımı belirtmek isterim.
HASİP KAPLAN (Şırnak) – Siz tarafsız
davranmadınız. Bakın, tutanaklar burada, herkes okusun. Arkadaşlar, o
tutanaklar burada, herkes alsın, lütfen okusun. Sayın Başkan yalan söylüyor,
söyledikleri tutanaklarda yok.
BAŞKAN – Evet, arkadaşlar, Halkların
Demokratik Partisi grup önerisinin aleyhinde Sayın Ramazan Can konuşacak,
Kırıkkale Milletvekili. (AK PARTİ sıralarından alkışlar) 
RAMAZAN CAN (Kırıkkale) – Sayın Başkan,
değerli milletvekilleri; Genel Kurulu saygıyla selamlıyorum.
HDP grup önerisi üzerinde söz almış
bulunuyorum.
Öncelikle şunu ifade etmek istiyorum:
AK PARTİ ve AK PARTİ hükûmetleri, tarihimizde, geçmiş dönemimizde yaşanan bütün
karanlık olayları şeffaf bir biçimde, hukuk prensiplerine, demokratik düzenin
gereklerine uyarak, karanlık dehlizlerde yaşanan hukuk dışı, garabet vehmeden
bütün olayları toplumumuza göstermiştir, toplumumuzun önüne çıkarmıştır. AK
PARTİ’nin en önemli başarılarından bir de... Geçmişte yaşanan hukuk dışı
olayları, darbe teşebbüslerini, karanlık dehlizlerdeki senaryoları AK PARTİ gün
yüzüne çıkarmıştır... 
ÖZGÜR ÖZEL (Manisa) – Kapalı oturum
talep edip bize saldırıyorsun yani sen neredeki karanlığı şey yapacaksın?
RAMAZAN CAN (Devamla) – ...milletin
bilgisine, dağarcığına sunmuştur.
ÖZGÜR ÖZEL
(Manisa) – Hangi kanaatle onu yargılıyorsunuz?
ALİ SERİNDAĞ
(Gaziantep) – Ya, darbeyi siz yapıyorsunuz, anayasa darbesi yaptınız. Anayasa
uygulanmıyor, Anayasa askıda şimdi.
RAMAZAN CAN
(Devamla) – AK PARTİ’yi birtakım olayları kapatmakla suçlamak doğru bir iddia
değildir diye düşünüyorum. 
Sayın Başkan,
değerli milletvekilleri; bizim derdimiz anaların gözyaşını dindirmek, gençlerin
akan kanını durdurmak ve samimiyet, huzur ortamını tesis etmekten ibarettir.
Biz, insanımızı yaşatmak için demokratik düzenin gereklerinden, hukuk düzeninin
gereklerinden, temel hak ve hürriyetlerden azami derecede insanımızın istifade
etmesi için gerekli altyapıyı, gerekli siyasi düzeni sağlamaya çalışan bir
partiyiz. Biz, ne millî iradeye gölge düşürmeye ne de bu gölge düşürme gayreti
içinde olanlara izin veririz ne de devleti şamar oğlanına çevirmek isteyenlere
çanak tutarız. 
Terörle
mücadelede, çok hassas olduğunu kabul etmekle birlikte, zaman zaman yapılan
yanlışlar olduğunu da kabul ediyoruz. Dünyanın her yerinde buna benzer trajik
hatalar maalesef yaşanıyor, ülkemizde de yaşanmıştır. Devlet olarak biz bu
hatalardan, bu trajedilerden ders çıkararak yaraları sarmaya gayret etmek… Otuz
yıldır terörle mücadele ederken de terör örgütünün kalleşçe saldırıp vurup
kaçarak defaatle bu hadiseleri yaşatmasının bu olaylarda da maalesef payının
olduğunu hep beraber kabul etmek durumundayız. 
Yakın
tarihimizde, Karlıova’da dur ihtarına uymayan bir vatandaşımız maalesef canlı
bomba sanılarak vuruldu, buna benzer olaylar yaşandı. Bu olaylarda polis kasten
adam öldürmekten yargılanıyor. 
LEVENT GÖK
(Ankara) – Sayın Başkan, konuşmacıyı niye uyarmıyorsunuz “Konusuyla ilgili
konuşsun.” diye? Az önce bizim arkadaşımızı uyardınız “Konuya gelin.” diye.
RAMAZAN CAN
(Devamla) – Güvenlik mensubu, hukuk kuralları içerisinde hareket etmek
durumundadır. Bir tarafta…
BAŞKAN – Bakın,
beni eleştirdiğiniz şeyi siz yapıyorsunuz Sayın Gök, lütfen… Karışmıyorum artık.

LEVENT GÖK
(Ankara) – Hayır, ben tam tersine yani size… Arkadaşımızı uyardınız az önce. 
TANJU ÖZCAN
(Bolu) – Ama konuya ne zaman gelecek?
ADİL ZOZANİ
(Hakkâri) – Başkan işine gelene karışıyor. 
BAŞKAN –
Sürenize ekleyeceğim Sayın Can. 
Ben arkadaşınızı
uyarmadım, buradaki beyanda maddi bir hata olup olmadığını sordum Sayın Gök,
lütfen…
LEVENT GÖK
(Ankara) – Farklı bir muamele olmasın istiyorum da o yüzden söylüyorum. 
BAŞKAN – Ama
şimdi bakın, arkadaşınızın bende yazan belgelerdeki…
AHMET TOPTAŞ
(Afyonkarahisar) – Arkadaşımız ne konuşacağını bilmiyor mu da karışıyorsunuz
yani?
BAŞKAN –
…konuşma içeriğinin ve adının maddi bir hataya uğrayıp uğramadığını kontrol
etmek için sordum. 
Teşekkür ederim.

LEVENT GÖK
(Ankara) – Sayın Başkan, “Farklı bir muamele olmasın.” diye söyledim. 
BAŞKAN – Devam
edin, artı bir dakika vereceğim size. 
RAMAZAN CAN
(Devamla) – Sayın Başkanım, Grup Başkan Vekili neye itiraz etti onu
anlayamadım, ben zaten Uludere’yle ilgili konuşuyorum. 
ÖZGÜR ÖZEL
(Manisa) – Ne?
LEVENT GÖK (Ankara)
– Devam et, devam et, peki. 
RAMAZAN CAN
(Devamla) – Geçmişte yapılan hadiselerden, yapılan hatalar varsa bu hatalardan
devlet olarak bizim dersler çıkarmamız gerektiğine inanıyoruz. 
ÖZGÜR ÖZEL
(Manisa) – Ne konuştuğunu kendin bile bilmiyorsun. 
RAMAZAN CAN (Devamla) – Fakat, bu
hatalara neden olan olaylara da değinmek gerektiğine inanıyorum ben. Güvenlik
mensupları hukuk kuralları içerisinde hareket etmek durumundadır. Eğer güvenlik
mensupları hukuk kuralları içerisinde hareket etmeden olaylara neden oluyorsa
yargılanmalıdır; bunu da takip etmeliyiz hep beraber. Burada herhangi bir
sıkıntı yok.
AHMET TOPTAŞ
(Afyonkarahisar) – Niye kapattınız?
RAMAZAN CAN
(Devamla) – Uludere’de 34 vatandaşımızı maalesef trajedik bir olay sonucunda
kaybettik, Allah’tan tekrar onlara rahmet diliyorum, yakınlarına da taziye
dileklerinde bulunuyorum. 
ORHAN DÜZGÜN
(Tokat) – 34 tane adam öldü ya, hâlâ “trajedi” diyor ya!
RAMAZAN CAN
(Devamla) – Allah sabır versin, Allah milletimize böyle olayları tekrar
yaşatmasın.
NAZMİ GÜR (Van)
– Ama siz yaşattınız, yaşattınız. AKP yaşattı, 34 kişiyi AKP öldürdü.
RAMAZAN CAN
(Devamla) – Ama şunu da özellikle söylemeden geçemiyorum ben: Gerek yargılama
sürecinde gerekse maddi gerçeğin ortaya çıkması anlamında yeni deliller ortaya
çıkmışsa -Sayın Hasip Kaplan da buna değindi- bu yeni deliller ceza muhakemesi
anlamında, yargılamanın yeniden iade edilmesi anlamında da gerekli şartları
oluşturabilir; bunları da Meclis olarak, hukukçular olarak takip etmek
durumundayız. 
LEVENT GÖK
(Ankara) – Buyurun, buyurun onaylayın, getirelim bunu o zaman. 
RAMAZAN CAN
(Devamla) – Biz, iktidar olarak mağdurların yanındayız, yanında olduk, yanında
olmaya da devam edeceğiz. Biz hiçbir zaman dosyayı kapatan olmadık, aksine
bütün karanlık dosyalar AK PARTİ döneminde açılmıştır, açılmaya da devam
edecektir.
LEVENT GÖK
(Ankara) – Ramazan Can, şimdi dosyayı açmanın tam zamanı, tam zamanı gerçekten,
dosyayı açalım, gel hadi, gel hadi. Ya, siz hırsızları bile akladınız burada. 
RAMAZAN CAN
(Devamla) – Maddi gerçekler ne kadar örtülmeye çalışılsa da AK PARTİ bu maddi
gerçeklere ulaşma anlamında elinden geleni yapacaktır. 
LEVENT GÖK
(Ankara) – Hadi buyurun, buyurun kabul edelim bunu. 
NAZMİ GÜR (Van)
– Bu kadar yalan söylemeyi nasıl beceriyorsun? Ayıp ayıp, halkın kürsüsündesin,
yalan söyleme!
RAMAZAN CAN
(Devamla) – Netice itibarıyla Mecliste komisyon kuruldu, komisyon gerekli
çalışmaları yaptı. Bu komisyon ve adli yargılama neticesinde varılan neticeler
kamu vicdanını tatmin etmemiş olabilir. Kamu vicdanını tatmin etmediyse bu
manada adımlar atılabilir. Bu adımları atmakla beraber, siyasiler olarak hep
beraber üzerimize ne düşüyorsa yapmak durumundayız. 
LEVENT GÖK
(Ankara) – Hadi gel atalım, beraber atalım gel. Gel gel, beraber atalım. Gel
destekleyelim bu önergeyi. 
RAMAZAN CAN
(Devamla) – Netice itibarıyla, Sayın Başkan, değerli milletvekilleri; Genel
Kurul gündemi belirlenecek grup önerimizle, iç güvenlik yasasını gündeme
alacağız. Bu konuda yeni deliller varsa hep beraber tartışıp adliyeye de
intikal ettirmek durumundayız diye düşünüyorum.
Genel Kurulun
takdirine bırakıyorum grup önerisini. Tekrar saygıyla selamlıyorum. (AK PARTİ
sıralarından alkışlar) 
BAŞKAN –
Teşekkür ederim. 
Halkların
Demokratik Partisi grup önerisinin lehinde ikinci konuşmacı Ankara Milletvekili
Sayın Levent Gök.
Buyurun. (CHP
sıralarından alkışlar) 
LEVENT GÖK (Ankara) – Sayın Başkan,
değerli milletvekilleri ve bizi televizyonlarından izleyen değerli
yurttaşlarım; hepinizi sevgiyle, saygıyla selamlıyorum. 
Uludere konusu
dün bu Mecliste bir kez daha gündeme geldi. Cumhuriyet Halk Partisinin grup
önerisi üzerine yapılan görüşmelerde bütün yurttaşlarım ve Uludere’de
yakınlarını kaybedenler bilmelidir ki AKP Grubunun verdiği kapalı oturum
önergesi üzerine bu görüşmeler sizlerden, yurttaşlarımızdan kaçırılmıştır,
gizlenmiştir. Dün de burada bu konuyu konuştuk, önemli konular konuştuk ama
yurttaşlarımızdan kaçırılmıştır, gizlenmiştir çünkü kapalı oturum dilekçesi
verilmiştir AKP Grubu tarafından, bilinmesini istemedikleri gerçeklerin
duyulmasını engellemeye çalışmışlardır. 
Sayın Başkan,
değerli milletvekilleri; dün bu Mecliste yaşanılan son derece üzüntülü
olaylarda AKP Grubunun ve Sayın Başkanlık Divanının çok önemli katkıları
bulunmaktadır. Muhalefet partileri, elbette çok önemli gördükleri bir yasa
karşısındaki eleştirilerini, düşüncelerini paylaşacaklardır. Bu yasa ne
getiriyor ne götürüyor, bu anlatılacaktır. Biz, bu yasayla Türkiye’nin bir
polis devletine götürülmek istendiğini, Türkiye’nin iç barışını bozacağını
biliyoruz. Bu yasa çıktıktan sonra Türkiye’de polisin şiddetinin artacağını,
kan akacağını biliyoruz. 
Ama, sayın
milletvekilleri, daha dün bu Mecliste bu yasa görüşülmeye başlanmadan, gündeme
alınmadan bu yasanın üzerine şiddet düşmüştür, kan düşmüştür. Bu yasa artık
lekeli bir yasadır. Derhâl çekin bu yasayı, derhâl çekin! (CHP sıralarından
alkışlar) 
MİHRİMAH BELMA
SATIR (İstanbul) - Emredersiniz! Var mı başka emriniz?
MEHMET METİNER
(Adıyaman) – Emrin olur! 
LEVENT GÖK
(Devamla) - Değerli milletvekilleri, 5 milletvekili yaralanmış, hastanede.
Arkada konuşuyoruz, “Erteleyin bu yasayı.” diyoruz, “Bugünkü konuşmaları
erteleyin.” diyoruz, AKP Grubu “Bizim bu önerimiz önemli, derhâl geçmeli.”
diyor. Yazıklar olsun size! 5 milletvekili arkadaşın canı bu yasadan daha mı
önemsiz, daha mı önemsiz?
MEHMET METİNER
(Adıyaman) – Bu yasa geçecek, geçecek!
LEVENT GÖK
(Devamla) – Milletvekili arkadaşlarına sahip çıkamayan bir Mecliste
konuşuyoruz. 
Sayın Başkan, bu
kamera kayıtlarını istiyoruz. Bunun sorumluları hakkında en şedit ceza neyse o
uygulansın, bunlar yapılsın, gerçek ortaya çıksın. 
MİHRİMAH BELMA
SATIR (İstanbul) - Olur!
LEVENT GÖK
(Devamla) - Bu Mecliste şiddet olmasın ama tüm halkımızla paylaşıyoruz ki iç
güvenlik paketi bir atom bombasıdır. Bu atom bombası Türkiye’yi yakacaktır. Biz
Cumhuriyet Halk Partisi olarak demokrasiyi, insan haklarını, hukukun
üstünlüğünü savunmak için halkımız adına, Türk milleti adına bu yasa karşısında
göğsümüzü siper etmeye hazırız, herkes de bunu böyle bilsin. Tehditlerinizle
bizi korkutamazsınız, yıldıramazsınız. (CHP sıralarından alkışlar)
MEHMET METİNER
(Adıyaman) - Tehditlerinize rağmen geçecek bu yasa. 
LEVENT GÖK
(Devamla) - Sayın Başkan, değerli milletvekilleri; AKP Grubunun tavrına bakın.
MİHRİMAH BELMA
SATIR (İstanbul) - Allah Allah…
LEVENT GÖK (Devamla)
– Uludere, üç yılı aşkın bir zaman geçti, şimdiki Cumhurbaşkanı söz vermedi mi?
AKP’li İnsan Hakları Komisyonu üyeleri nerelerdesiniz? Söz vermediniz mi?
Uludere’deki ailelerin yanına gittiğimiz zaman, onların o ağlayan gözlerinde
onlarla kucaklaşmadık mı? O annelere söz vermedik mi? “Yavrularınızın,
evlatlarınızın faillerini ortaya çıkartacağız, yargılayacağız.” demedik mi? Ne
yaptınız? Hepiniz Uludere’nin kapatılmasına, karartılmasına, soğutulmasına,
unutturulmasına aracı oldunuz. Yazıklar olsun! Onlar cumhuriyetimizin
vatandaşları değil mi? Adaletten pay almayacaklar mı? 
MEHMET METİNER
(Adıyaman) - Gözlerimiz yaşardı.
LEVENT GÖK (Devamla) - Değerli
milletvekilleri, Uludere basit, sıradan bir hadise değil, işin içinde Millî
Güvenlik Kurulu var, Başbakan var, Genelkurmay Başkanı var ve üstelik öldürülen
34 kişinin kimliği çok netti, biliniyordu, kaçakçı oldukları biliniyordu, esas
acı olan taraf budur değerli arkadaşlarım. Kaldı ki, terörist dahi olsa bir
hukuk devletinde devletin adam öldürmeden yakalama hakkı vardır.
Yakalayacaksınız, sonuna kadar yakalayacaksınız ve adalete teslim edeceksiniz.
Ama işin ilginci 34 kişinin kim olduğu biliniyordu değerli arkadaşlarım.
Kaçakçı olduğunu bizler saptamıştık insansız hava araçları görüntülerinden,
bunu açıklamıştık daha o zamanlarda. Şırnak’tan Şırnak Emniyet Müdürü bizim
Komisyona yazı gönderdi değerli milletvekilleri. Sadece önceki gün bir albayın
çıkıp “Biz onların kaçakçı olduğunu biliyorduk.” demesinin ötesinde dosyamızda
başka deliller, belgeler de vardı. Bakın, 23’üncü Jandarma Sınır Tümen
Komutanlığı bize hangi yazıyı göndermiş: “Bu kişilerin -yani olayın geçtiği
yerin- kullandıkları güzergâh, aynı zamanda yaprak toplama, odun toplama,
avlanma ve bunun gibi sebeplerle vatandaşın kullandığı bir yerdir.” diyerek
bize yazı gönderdi. 
Yine, Şırnak İl
Emniyet Müdürlüğünün gönderdiği yazı aynen şöyledir: “Elimizdeki verilere göre
olayın olduğu yer bölücü terör örgütü mensuplarının geçişi açısından yoğun bir
bölge değildir, genellikle halkın kaçakçılık faaliyetleri açısından kullandığı
bir bölgedir. Daha ne delil olsun? 
Az önce çıkmış
buraya bir arkadaşımız ahkam kesiyor; yeni deliller ortaya çıkacakmış da,
kendileri gereğini yapacaklarmış da… Hadi, buyurun gereğini yapın. HDP Grubu
bir önerge vermiş. Meclis bu konuda elini çekti. İçişleri Bakanlığı soruşturma
izni vermedi. Adli yargıda dosya kapatıldı. Şimdi, aileler, Anayasa
Mahkemesinde hak ihlalleri kararının verilmesini bekliyorlar. Niye onları
bekletiyorsunuz? Sayın Bakan, buyurun, çıkın önümüze, işte meydan, işte Meclis,
işte milletvekilleri! Bir önerge var. Arkadaşımız ne diyor AKP adına? “Bunun
gereğini yaparız.” E, yapmanın tam sırası. Ne zaman yapacaksınız? Gelin, bu
önergeyi destekleyelim. Bu komisyonu yeniden kuralım, üzerine gidelim, e,
kaçmayın. Birazdan göreceksiniz, biz Cumhuriyet Halk Partisi olarak bu önergeyi
destekleyeceğiz arkadaşlar, siz isteseniz de istemeseniz de destekleyeceğiz.
Bizim o annelere borcumuz var. 
O anneler, o
çocuklarını kaybeden anneler o kadar onurlu ki değerli arkadaşlarım. 28 Aralık
2011’de 34 kişi öldürüldükten tam sekiz ay sonra o bölgede, Şırnak’ın Ortasu
köyünde bir askerî araç devrildi değerli arkadaşlarım. O köyde, 34 yurttaşını
kaybeden köyümüzün içinde tam 9 asker, 1 korucu trafik kazasından dolayı
hayatını kaybetti. Onların yardımına kim koştu biliyor musunuz değerli
milletvekilleri? O aileler koştu, derhal koştular. O askerlerimizi araçlardan
çıkarttılar, hastanelere götürdüler. Bakın, çocuğunu kaybetmiş bir anne ne
diyor? Kimdir bu anne? Emine Ürek, oğlunu kaybetti, daha 14 yaşındaydı, diyor
ki: “Kazada ağır yaralanan bir askerin ‘anne’ diye bağırdığını duydum, gittim,
aldım askerin başını, yardım gelene kadar dizime koydum. Yerde yaşamını yitiren
askerleri görünce oğlum aklıma geldi.” diyor. Ne diyor? “Oğlum aklıma geldi.”
Askerin başını dizinin üzerine koyunca oğlunu hatırlıyor, düşmanlık duymuyor
askerimize, onu oğlu gibi benimsiyor, bağrına basıyor. Köy Muhtarı Haşim Öncü
diyor ki: “Biz bunları, askerleri hastaneye götürürken teşekkür edilmesi için
değil, insanlık adına yaptık. Onlar bizim evlatlarımız.” Kim söylüyor bunu? Köy
muhtarı söylüyor değerli arkadaşlarım. 
Bakın değerli
arkadaşlarım, bir yanda 34 yurttaşını kaybetmiş bir köyün duyarlılığına bakın
bir yandan da güçlü devlet olma iddiasında bulunan devletin adalet anlayışına
bakın. Bir yanda insaf bir yanda bağrına basma bir yanda reddetme. Var mı bu
ailelere bu hakkımız? Bu ailelere hepimizin bir borcu var değerli arkadaşlarım.
Onla,r bizi dinleyen aileler Sesimizi duyun. Bu ses hiç bitmeyecek ve sonsuza
kadar, adalet sağlanana kadar devam edecek değerli milletvekilleri. Adalet
gerçekleşene kadar, failler yargı önüne çıkartılana kadar bu konu
kapanmayacaktır, insanlık vicdanı Uludere’yi unutturmayacaktır,
unutturmayacağız değerli arkadaşlarım. (CHP sıralarından alkışlar) 
Değerli
arkadaşlarım, devletin bu tavrı karşısında biz şimdi gelen bir önergeyi Meclis
olarak niye benimsemeyelim? Niye benimsemiyorsunuz? Dün paralel yapıyla ilgili
bir önerge geldi. Bizleri suçluyorsunuz “Paralel yapıyla iş birliği yapıyorsunuz.”
diye. E, hepimiz kalktık, oy kullandık “Gelin, bu paralel yapıyı araştıralım.”
diye. 
Sevgili
yurttaşlarım, burada, dün gelen bir önergede, AKP’liler paralel yapının
araştırılmasını reddetmiştir; Cumhuriyet Halk Partisi Grubu, MHP Grubu, HDP
Grubu paralel yapının araştırılmasını istemiştir, AKP reddetmiştir. Tanıyın
bunları. 
NURETTİN DEMİR
(Muğla) – İkiyüzlü bunlar, ikiyüzlü!
LEVENT GÖK
(Devamla) – Bunlar paralel yapının ta kendisidir. 
Bugün de gelen
önergeyi biz destekliyoruz. Dün getirdiğimiz önergeyi kapalı toplantı yaparak
sizlerden kaçırdılar ama vicdanlar büyüktür, vicdanlar gerçekleri elbet
görecektir. Uludere’deki ailelerimiz sakın ümitsizliğe kapılmasın, arkasında
demokratlar var, yurtseverler var, devrimciler var, Cumhuriyet Halk Partililer
var. (CHP ve HDP sıralarından alkışlar)
BAŞKAN –
Halkların Demokratik Partisi grup önerisinin aleyhinde son konuşmacı Sayın Naci
Bostancı, Amasya Milletvekili.
Buyurun. (AK
PARTİ sıralarından alkışlar) 
NAZMİ GÜR (Van)
– Naci Bey, konuşacak bir şey bulacak mısın, yoksa on saniye mi konuşacaksın? 
MEHMET NACİ
BOSTANCI (Amasya) – Sayın Başkan, değerli arkadaşlar; hepinizi saygıyla
selamlıyorum.
Uludere,
geçmişteki otuz yıllık çatışma döneminin halkalarından biridir. Bu ülkede
hayatını kaybeden 36 bin insan var. Bunların bir kısmıyla görüştük gerek İnsan
Hakları Komisyonunda gerekse Çözüm Komisyonunda, ne tür acılar yaşadığını
gördük. Şırnak’ta bu görüşmeleri yaparken Uludere’den gelen insanlar da vardı,
onlarla da görüştük ve kucaklaştık. Bir ülkede barışı kurmak için
acıları da ortak kılmak gerekir; bir ülkede barışı kurmak için geleceğe
yönelik adaleti sağlamaya çalışırken aynı zamanda geçmişe yönelik de bir
adaleti sağlama çabasına girmek gerekir. Acıları siyasal çatışmanın, iktidar
mücadelesinin bir kalkanı hâline getirmek, “Bu acılar sadece bize aittir.”
anlamı taşıyacak şekilde üstüne kapanarak siyaset yapmak son derece yanlış
olur. 
AHMET TOPTAŞ
(Afyonkarahisar) – Ya, Naci Hocam, acıları kapatalım diye, yaraları saralım
diye uğraşıyoruz be! Ne siyaseti ya! Adalet istiyor insanlar. 
MEHMET NACİ
BOSTANCI (Devamla) – Bu ülkede bu otuz yıllık süreye ilişkin yaşanmış olan
travmaları, acıları aşmaya çalışıyoruz, hepimiz bunu yapmaya çalışıyoruz.
Esasen “çözüm süreci” dediğimiz hadise, birkaç yıldır devam eden bu olay,
hepimizin de neticelerinden memnun olduğu ve bir daha bu ülkede kanın akmadığı
bir güzergâhta yürümemizi sağlıyor. Burada herkesin dikkat etmesi gerekir. 
Elbette ki
-biraz önce de söyledim- geçmişe yönelik adalet ve geleceğe yönelik adalet,
acıları ortak hâle getirmek ve bu yaşanmış olanlara ilişkin hesabı sormak, bir
hukuk ve adalet anlayışını egemen kılmak; bizim çabamız bu istikamettedir çünkü
“çözüm süreci” dediğimiz, o güzergâhın da gerektirdiği, bu ülkede yaşayan
herkesin hakkını ve adalet arayışını cevaplamak şeklindeki bir siyasettir. Biz
bunun farkındayız ama herkes bilir ki, şu kürsüde konuşmanın ötesinde herkes
aklıselimiyle bilir ki bu güzergâhta yürümek kolay değildir. Bu ülkede çok
çeşitli karanlık dehlizler vardır, provokasyonlar vardır, girişimler vardır;
bunların bazen şaşırtıcı yerlerden kaynaklandığını da biliriz. Önemli olan
bunları aşmaktır, burada da iş birliği yapmaktır. Aklıselim sahibi olan
insanların, sağduyu sahibi olan insanların, gerçekten bu ülkede bir daha kan akmasın,
bir daha Uludereler yaşanmasın isteyen insanların benim kanaatime göre yapması
gereken de budur. 
NAZMİ GÜR (Van)
– Yani bir kere yaptık bir daha olmaz mı diyorsunuz Naci Bey? 
MEHMET NACİ
BOSTANCI (Devamla) – Dün, biz burada Uludere’yi gizlemek için o kapalı oturumu
istemedik. 
NAZMİ GÜR (Van)
– Ayıp, ayıp! Böyle davudi bir sesle konuşuyorsunuz, kimseyi inandıramazsınız.
MEHMET NACİ
BOSTANCI (Devamla) – Burada, Uludere’ye ilişkin birçok tartışma yaşandı, hiç
birinde kapalı oturum istemedik. 
NAZMİ GÜR (Van)
– Timsah gözyaşları dökme!
MEHMET NACİ
BOSTANCI (Devamla) – Kim ne söyleyecekse söylüyor. Şimdi de zaten Uludere
üzerine konuşuyoruz; kapalı oturum mu istedik? Hayır. 
NAZMİ GÜR (Van)
– Senin konuşmaya hakkın yok, hesap vereceksin; Uludere’nin hesabını vereceksin
Naci Bey. 
MEHMET NACİ
BOSTANCI (Devamla) – Niçin? Dün yaşanan başka bir şeydi. 
NAZMİ GÜR (Van)
– Uludere’nin talimatını veren de hesabını verecek. 
MEHMET NACİ
BOSTANCI (Devamla) - Dün burada yaşanan, muhalefetin öteden beri iç güvenlik
yasasına ilişkin olarak “Biz bunu geçirmeyeceğiz. Bu yasa Meclisten
çıkmayacak.” şeklindeki stratejisi neticesinde yaşanan bir durumdu. Şunu
anlarız: İktidar bir iç güvenlik yasası getirmek istiyor muhalefet de itiraz
ediyor. Programları farklı, yaklaşımları farklı; elbette itiraz edecekler.
Meclis ne için var? Bu işlerin müzakeresini yapmak için var. Ama nasıl
yapacağız bu müzakereyi? Bağırarak çağırarak yapmayacağız; sözle yapacağız,
konuşarak yapacağız, birbirimizi ikna etmeye çalışarak yapacağız. Levent Bey
diyecek ki “Siz polis devleti kurmak istiyorsunuz.” Biz de diyeceğiz ki
“Getirdiğimiz yasanın polis devleti kurmakla hiçbir alakası yok. Polisin
devleti olmaz ama devletin polisi olur. Bir ülkede asayişe, güvenliği ihtiyaç
varsa…
GÖKHAN GÜNAYDIN
(Ankara) – Polis devleti olmaz mı yani? Böyle bir kavram yok mu? 
MEHMET NACİ
BOSTANCI (Devamla) – “… iktidarın görevi, o asayişi ve güvenliği sağlamak için
gerekli yasaları çıkartmaktır.” Biz de bunu söyleyeceğiz.
ALİ SERİNDAĞ
(Gaziantep) – Siz de buna inanıyor musunuz? Yani buna inanıyor musunuz Hocam? 
MEHMET NACİ
BOSTANCI (Devamla) – Siz de söyleyeceklerinizi söyleyeceksiniz. Peki, sonuç ne
olacak? İktidar yaptıklarından sorumludur, muhalefet de yaptıklarından
sorumludur. Millet de kararını verecek, millet; yoksa “Ben haklıyım, ben
güçlüyüm, sayımın azlığına çokluğuna bakmam benim dediğim olacak.” şeklindeki
bir yaklaşım demokraside olmaz.
ALİ SERİNDAĞ
(Gaziantep) – Hitler’i de seçtiler, Hitler de seçimle geldi canım. Hep millet…
Elbette milletin kararı önemli de, Hitler de seçimle geldi, Hitler. 
MEHMET NACİ
BOSTANCI (Devamla) – “Diktatörlük, diktatörlük” diye konuşanların kendi
kullandıkları yöntemin ve sonunda murat ettikleri neticelerin de farkında
olmaları lazım. “Ben sayıma bakmam. Ben bunu geçirtmeyeceğim.” şeklinde bir
yaklaşım olabilir mi? Sonuçta millet karar verecek. Siz söyleyeceklerinizi
söyleyeceksiniz, biz de söyleyeceğiz. Bu yasa da yüce Meclisin takdirine
gelecek, millet de kararını verecek. Eğer uygulamalardan memnun olmazsa bize
diyecek ki: “Kardeşim, siz diktatörlük kurmak istiyorsunuz -o söylediğiniz
laflar var ya, eleştiriler var ya- onları yapmak istiyorsunuz. Siz iş başından
gidin.” 
ALİ SERİNDAĞ
(Gaziantep) – Diyor zaten, diyor.
MEHMET NACİ
BOSTANCI (Devamla) – Siz, ne güzel, demokrasiden yanasınız, sizi getirecek. Ama
on üç yıldır aynı lafları söylüyorsunuz, bu millet size prim vermedi, sizin
söylediklerinize inanmadı, bu tür sözleri gerçekçi bulmadı.
GÖKHAN GÜNAYDIN
(Ankara) – İnanmadığı için o kadar polis alıyorsun değil mi? İnanmadığı için
polis devleti kuruyorsun değil mi?
MEHMET NACİ
BOSTANCI (Devamla) – Dolayısıyla adil olacağız, adil, siyasetin kurallarına
uyacağız. İç Tüzük’ten kaynaklanan bütün haklarınızı kullanabilirsiniz elbette.
GÖKHAN GÜNAYDIN
(Ankara) – Sağ ol, sağ ol!
AHMET TOPTAŞ
(Afyonkarahisar) – Sağ ol, Allah razı olsun!
MEHMET NACİ
BOSTANCI (Devamla) – Ama kürsü işgali İç Tüzük’ten kaynaklanan bir hak mıdır?
Şimdi burada arkadaşlar diyorlar ki: “Kürsünün başında 2 tane bayan
milletvekili, bir de Mustafa Elitaş var.” 3 kişi kürsünün başında ne geziyor
arkadaşlar? 
SAKİNE ÖZ
(Manisa) – Mustafa Elitaş’a soracaksın.
AHMET TOPTAŞ
(Afyonkarahisar) – Elitaş’a sor, Elitaş’a sor Hoca, Elitaş’a sor, niye geziyor.
NAZMİ GÜR (Van)
– Mustafa Elitaş’ın kürsünün yanında ne işi var? Utanmıyor mu Mustafa Elitaş
kadınları taciz ediyor?
MEHMET NACİ
BOSTANCI (Devamla) – Bir konuşma yapılırken 3 kişinin ne işi var? Başkaları da
etrafta. (AK PARTİ sıralarından alkışlar) 2 tane hanımefendinin kürsünün
başında ne işi var? 
NAZMİ GÜR (Van)
– Nerede, nerede; Elitaş nerede, onu söyle. 
MEHMET NACİ
BOSTANCI (Devamla) – Burada Meclisi yöneten Sayın Başkanımız konuşmak üzere
Elitaş’ı çağırmış. Gelmeyecek mi Elitaş?
NAZMİ GÜR (Van)
– Çağır, buraya gelsin, yüzü varsa Meclise çıksın.
MEHMET NACİ
BOSTANCI (Devamla) – Sizin sözcünüzü defalarca çağırmış, gelmemiş çünkü oyalama
taktiği güdüyorsunuz. Sonuçta çağıracak, kurallar belli, sizin de uymanız
gereken kurallar. Sayın Elitaş gelince de burada konuşmasına fiilî bir
müdahaleyle engelleme var, yaşanan bu. Şimdi onu başka bir şekilde takdim
etmenin manası yok. Arkadaş, fiilî uygulamalara biz rıza göstermeyiz. İç
Tüzük’ten kaynaklanan haklarınızı sonuna kadar kullanın ama “Biz bunu
geçirtmeyeceğiz.” bunu kabul etmeyiz. (AK PARTİ sıralarından alkışlar) Konuşursunuz,
söylersiniz, sizi dinleriz ama dinlerken de öyle bağırmak çağırmak, burada bir
tür tiyatro havası içerisinde konuşmak bunlar kıymeti olan şeyler değildir, onu
söyleyeyim. “Şiddet, şiddet” diyoruz arkadaşlar. İnsanlar içi dolu sözler
söyler ise kulaklar açılır onları dinlemek için, bağırmasına gerek yok ama
anlamsız, böyle bağırarak çağırarak birtakım kelimeleri zorla insanlara
anlatmaya çalışırsanız, insanın sadece aklı değil kulakları da şiddete itiraz
eder ve ben burada kimi konuşmaları dinlerken kesinlikle dinlemek istemiyorum.
Benim kulaklarım o şiddete itiraz ediyor, bu kadar bağırmaya çağırmaya itiraz
ediyor.
SEBAHAT TUNCEL
(İstanbul) – Kendi şiddetinize itiraz etmiyorsunuz.
ALİ SERİNDAĞ
(Gaziantep) – Onu Anayasa’yı askıya alanlara söyle.
GÖKHAN GÜNAYDIN
(Ankara) – O konuşmadan başka şiddet görmüyor musun, farklı şiddet yok mu? Bu
kadar mı yalan olur ya!
MEHMET NACİ
BOSTANCI (Devamla) – Shakespeare’n bir sözü var arkadaşlar, Shakespeare diyor
ki: “Tiyatroyu öldüren tiyatro yapmaktır.” Öylesine teatral davranırsanız ki
gerçekte burada sadece tiyatro yapmış olursunuz.
AHMET TOPTAŞ
(Afyonkarahisar) – Tiyatro yapma öyleyse Hoca.
MEHMET NACİ
BOSTANCI (Devamla) – Ve millet bunu görür.
AHMET TOPTAŞ
(Afyonkarahisar) – Yapma öyleyse!
MEHMET NACİ
BOSTANCI (Devamla) – Gerçekten siz feveran mı ediyorsunuz, acı mı çekiyorsunuz,
yoksa acı üzerinden burada siyasal bir tiyatroyu mu sergiliyorsunuz? Millet
bunu görür. (AK PARTİ sıralarından alkışlar) 
AHMET TOPTAŞ
(Afyonkarahisar) – Biraz utanmak lazım ya!
MEHMET NACİ
BOSTANCI (Devamla) – O yüzden eğer bize söz söylemek istiyorsanız veya bir
başkasına veya kendi tabanınıza lütfen, bu söz söylemenin şiddetten uzak, nüfuz
edici bir dille olmasına dikkat edin.
ALİ SERİNDAĞ
(Gaziantep) – Ya onu Anayasa’yı askıya alana söyle.
ÖZGÜR ÖZEL
(Manisa) – Kendi grubuna söyle, dön onlara da söyle. Kim şiddet uyguluyor
görüyorsun. Dön o tarafa söyle Hocam.
SEBAHAT TUNCEL
(İstanbul) – Bize şiddet uygulayanlar bunu söylüyor ya, şiddet uyguluyorsunuz
akşamdan beri…
ÖZGÜR ÖZEL (Manisa)
– Dön o tarafa söyle o zaman.
MEHMET NACİ
BOSTANCI (Devamla) – Biz, sizi dinlemek isteriz. Sizin konuşmalarınızı dinlemek
ve kıymetli muhalefetimiz acaba hangi tür katkıları yapacak diye kulaklarımızı
sonuna kadar açmak…
ALİ SERİNDAĞ
(Gaziantep) – Sen onu Anayasa’yı askıya alana söyle.
AHMET TOPTAŞ
(Afyonkarahisar) – Dön şöyle, dön şöyle, şöyle bak.
MEHMET NACİ
BOSTANCI (Devamla) – … o katkılarınızı beklemek isteriz. 
SEBAHAT TUNCEL
(İstanbul) – Edebiyat yaparak şiddetinizi örtemezsiniz. 
MEHMET NACİ BOSTANCI
(Devamla) – Ama böylesine kulaklarımıza bile blokaj yaptıran şiddet dolu bir
konuşmayı kabul etmeyiz, öyle bir konuşmayı insan dinlemez, hiç kimse dinlemez.
AHMET TOPTAŞ
(Afyonkarahisar) – Hoca, bu tarafa söyle.
GÖKHAN GÜNAYDIN
(Ankara) – Aynaya bak şiddet arıyorsan.
SEBAHAT TUNCEL
(İstanbul) – Ya, dün siz burada insanlara şiddet kullandınız.
MEHMET NACİ
BOSTANCI (Devamla) – Dolayısıyla, arkadaşlar nezahet ve nezaket içerisinde
konuşmak, tartışmak ve bütün bu işleri bu şekilde yürütmek, nihai hakemliği de
millete bırakmak en adil olanıdır. Hem söyleyeceksin hem yargılayacaksın hem
hâkim olacaksın hem de neticeyi söyleyeceksin. Böyle bir şey yok.
ALİ SERİNDAĞ
(Gaziantep) –Ya, onu Anayasa’yı askıya alana söyle, niye buraya söylüyorsun?
SEBAHAT TUNCEL (İstanbul)
– Yavuz hırsız ev sahibini sorumlu çıkarır.
MEHMET NACİ
BOSTANCI (Devamla) – Biz, Sebahat Hanım, sizinle komisyonda çalıştık.
SEBAHAT TUNCEL
(İstanbul) – Evet, birlikte çalıştık.
MEHMET NACİ
BOSTANCI (Devamla) – Çok nazik ve zarif bir insansınız. 
NAZMİ GÜR (Van)
– Hadi oradan!
LEVENT GÖK
(Ankara) – Dün perişan ettiniz bu kadını ya!
ÖZGÜR ÖZEL
(Manisa) – Ondan mı yere düşürdünüz? 
MEHMET NACİ
BOSTANCI (Devamla) – Çok da iyi müzakereler yaptık, iyi konuşmalar yaptık ama
Allah için sizin kürsünün başında olmamanız gerekirken ne işiniz vardı? 
NAZMİ GÜR (Van)
– Hadi oradan! Git Elitaş’ına sor.
MEHMET NACİ
BOSTANCI (Devamla) – Kadına şiddetten bahsediyorsunuz. Sayın başkan vekiline
buradan neler yapıldığını unuttunuz mu? 
NAZMİ GÜR (Van)
– Başkan vekili Elitaş’tan talimat alıyor.
MEHMET NACİ
BOSTANCI (Devamla) – Dün siz yaptınız. (AK PARTİ sıralarından alkışlar) Fiilî
durum yaratmak istediniz.
SAKİNE ÖZ
(Manisa) – Yaratan o.
MEHMET NACİ
BOSTANCI (Devamla) – Şiddet, sadece gözlerini açıp “Başkası ne yapıyor?” diye
bakmak değildir. Aynı zamanda ben ne yapıyorum, benim yaptığım şiddet mi, değil
mi? Ona da bakmak gerekir, onu da değerlendirmek gerekir. 
ALİ
SERİNDAĞ (Gaziantep) – Onu Anayasa’yı askıya alana söyle, Anayasa’yı askıya
alana!
MEHMET
NACİ BOSTANCI (Devamla) – Tabii, fiilî durum yaratmak, burada şiddet uygulamak,
iktidarın önerisi geçmesin diye her türlü tekniği, stratejiyi İç Tüzük’ten
kaynaklanmadığı hâlde kullanmaya kalkışmak kabul edilemez. Yaşanan olaylar
üzüntü vericidir ama unutmayın en başta…
(Mikrofon
otomatik cihaz tarafından kapatıldı)
AHMET
TOPTAŞ (Afyonkarahisar) – Süre bitti, devam ediyor daha!
MEHMET
NACİ BOSTANCI (Devamla) – …sizin olmak üzere herkesin sorumluluğu var.
Teşekkürler.
(AK PARTİ sıralarından alkışlar)
BAŞKAN
– Teşekkür ederim Sayın Bostancı.
SEBAHAT
TUNCEL (İstanbul) – Sayın hatip ismimi…
PERVİN
BULDAN (Iğdır) – Sayın Başkan…
BAŞKAN
– Bir dakika.
Sayın
Buldan, aynı konuda mı söz istiyorsunuz?
PERVİN
BULDAN (Iğdır) – Sayın Başkan, hem grubumuza bir sataşma var hem de Sayın
Sebahat Tuncel’e ilişkin bir sataşma var. Sayın Tuncel’e ayrı, bana da Grup
Başkan Vekili olarak ayrı…
BAŞKAN
– Sebahat Tuncel’e söz hakkı var. Sizin de gerekçenizi öğrenebilir miyim?
PERVİN
BULDAN (Iğdır) – Grubumuza ilişkin de bir sataşma var, ben de ayrıca bir söz
hakkı istiyorum.
BAŞKAN
– Peki, buyurun, iki dakika.

IX.- SATAŞMALARA İLİŞKİN KONUŞMALAR
1.- İstanbul Milletvekili Sebahat Tuncel’in, Amasya
Milletvekili Mehmet Naci Bostancı’nın HDP grup önerisi üzerinde yaptığı
konuşması sırasında şahsına sataşması nedeniyle konuşması
SEBAHAT
TUNCEL (İstanbul) – Sayın Başkan, değerli milletvekilleri; öncelikle, dün
burada kadın iradesine yönelik yaşanan saldırıyı kınayarak başlamak istiyorum. 
AKP
Hükûmeti sadece HDP’li vekillere değil, aslında kendi vekiline de Başkan Vekili
olan Sayın Bahçekapılı’ya yönelik de büyük bir şiddet uygulamıştır. Mustafa
Elitaş oturduğu yerden sürekli Ayşe Nur Bahçekapılı’nın burayı nasıl yönetmesi
gerektiği üzerinden sadece kendi önerileri konuşulsun diye baskı uygulamış ve yaşanan
sorunların temel nedeni bu hâle gelmiştir. 
Şimdi,
sevgili arkadaşlar, biz daha dün Özgecan’ın katliamı üzerinden burada kadına
yönelik şiddet konusunda o kadar laf söyledik ama bu ülkede bu Parlamento, bir
kez daha kadına yönelik şiddet uyguladı. 
Şimdi,
güzel sözler söyleyerek, buradan edebi şeylere atıfta bulunarak bu şiddeti
gizleyemezseniz. AKP Hükûmeti sokakta, Mecliste, her yerde halka şiddet
uyguluyor. “İç güvenlik yasa tasarısı yeni bir şiddet yasasıdır.” denildiği
için, buna itiraz edildiği için, burada bunun muhalefeti yapıldığı için, İç
Tüzük’ten kaynaklı haklarımız kullanıldığı için bugün aslında şiddetle karşı
karşıya kalıyoruz. Bu kürsüyü dün AKP Hükûmetinin grup başkan vekili işgal
etmiştir. Sayın grup başkan vekilimiz burada konuşma yaparken gelip bizi iterek
burada işgal etmeye çalışmıştır ve vekillerimizi darbetmiştir, bunun adı budur.
(AK PARTİ sıralarından gürültüler)
Üstelik, bugün
yanlış beyanlarda bulunarak “Kadınlar bizi taciz etti.” deyip klasik erkeklik
siyaseti yürütmüştür.
OSMAN AŞKIN BAK
(İstanbul) – Hasip Kaplan çiçek mi veriyor orada? 
SEBAHAT TUNCEL
(Devamla) – Çünkü, bütün erkekler kadınları öldürdüğünde, taciz ettiğinde,
tecavüz ettiğinde aynı şeyleri mahkemeler karşısında ifade ediyorlar. Bugün,
bir kez daha erkeklik gösterisi olarak, Elitaş ekranların karşısına çıkarak
aynı şeyi ifade etmiştir.
Buradan bir kez
daha ifade ediyoruz: Biz, kadına yönelik her türlü şiddetin karşısında
duracağız. Biz, kadına yönelik şiddeti meşrulaştıran paketlere de karşı
olacağız. (AK PARTİ sıralarından gürültüler) 
Şimdi, burada
hepiniz bağırıyorsunuz, şiddet uyguluyorsunuz ve aslında bu şiddetin…
(Mikrofon
otomatik cihaz tarafından kapatıldı) 
SEBAHAT TUNCEL
(Devamla) –…mağdurları sizin belki eşleriniz ve çocuklarınız aynı zamanda. 
BAŞKAN –
Teşekkür ederim Sayın Tuncel. 
SEBAHAT TUNCEL
(Devamla) – Buradan bir kez daha bu saldırıyı kınadığımızı ifade etmek
istiyorum. (HDP sıralarından alkışlar)
OSMAN AŞKIN BAK
(İstanbul) – Hasip Kaplan çiçek mi verdi? 
MUSTAFA ELİTAŞ
(Kayseri) – Sayın Başkan…
BAŞKAN – Sayın
Elitaş, buyurun. 
OSMAN AŞKIN BAK
(İstanbul) – Çiçek mi veriyordu Hasip Kaplan! 
SEBAHAT TUNCEL
(İstanbul) – Kes ya!
OSMAN AŞKIN BAK
(İstanbul) – Çiçek mi veriyordu Hasip Kaplan? 
SEBAHAT TUNCEL
(İstanbul) – Kes sesini be! Kes sesini!
OSMAN AŞKIN BAK
(İstanbul) – Sen şiddet uyguluyorsun şimdi!
SEBAHAT TUNCEL
(İstanbul) – Sen ne diyorsun be!
BAŞKAN – Sayın
Tuncel!
SEBAHAT TUNCEL
(İstanbul) – Sabahtan beri, dünden beri şiddet uyguluyorsunuz. Ayıp ya, ayıp!
Bir tane erkek şurada… Kadınlara yönelik saldırdınız ya!
BAŞKAN – Sayın
Elitaş, buyurun. 
ÖZGÜR ÖZEL
(Manisa) – Efendim, Elitaş kravat takmış, ceza indirimi talep edecek herhâlde
kadına karşı şiddetten!
MUSTAFA ELİTAŞ
(Kayseri) – Sayın Başkan, konuşmacı…
ÖZGÜR ÖZEL
(Manisa) – Kravat taktığı için ceza indirimi yapabilir iyi hâlden!
NAZMİ GÜR (Van)
– Hangi suratla konuşacaksın söyle bakalım! 
OSMAN AŞKIN BAK
(İstanbul) – Sen kendi suratına bak!
NAZMİ GÜR (Van)
– Tacizci!
BAŞKAN – Sayın
milletvekilleri…
NAZMİ GÜR (Van)
– Hangi yüzle konuşacaksın sen!
BAŞKAN – Sayın
milletvekilleri, lütfen!
NAZMİ GÜR (Van)
– Terbiyesiz adam!
MUSTAFA ELİTAŞ
(Kayseri) – Sensin terbiyesiz! Ahlaksız!
NAZMİ GÜR (Van)
– Ahlaksız sensin!
MUSTAFA ELİTAŞ
(Kayseri) – Ahlaksız!
NAZMİ GÜR (Van)
– Hangi yüzle konuşuyorsun burada sen!
BAŞKAN – Sayın
Gür!
NAZMİ GÜR (Van)
– Dün iki kadın arkadaşımızı darbettin sen, hangi yüzle konuşuyorsun burada!
BAŞKAN – Sayın
Gür!
NAZMİ GÜR (Van)
– Hangi yüzle konuşuyorsun burada!
BAŞKAN – Sayın
Elitaş, buyurun. 
MUSTAFA ELİTAŞ
(Kayseri) – İnsan yüzümle konuşuyorum, terörist yüzümle değil!
SEBAHAT TUNCEL
(İstanbul) – Kesin sesinizi ya!
NAZMİ GÜR (Van)
– Senin yüzünü biliyorum!
SEBAHAT TUNCEL
(İstanbul) – Bir terörist varsa o da sizsiniz!
NAZMİ GÜR (Van)
– Faşist yüzünü de biliyoruz!
MUSTAFA ELİTAŞ
(Kayseri) – Sayın Başkanım, hatip adımdan bahsederek “Mustafa Elitaş, bizim
konuşmamızda, kürsüden bizi uzaklaştırmıştır, bizim kürsüdeki söz hakkımızı
engellemiştir.” demiştir. 
SEBAHAT TUNCEL
(İstanbul) – Aynen öyle yaptınız. Dünkü görüntüler çıksın, o görüntüler de
çıksın bakalım, Meclis Başkanımız çıkartsın bu görüntüleri.
BAŞKAN –
Buyurun, iki dakika. (AK PARTİ sıralarından alkışlar)

2.- Kayseri Milletvekili Mustafa Elitaş’ın, İstanbul
Milletvekili Sebahat Tuncel’in sataşma nedeniyle yaptığı konuşması sırasında
şahsına sataşması nedeniyle konuşması 
MUSTAFA ELİTAŞ
(Kayseri) – Sayın Başkan, değerli milletvekilleri; yüce heyetinizi saygıyla
selamlıyorum. 
Dün burada hiç
hoş olmayan bir hadise yaşadık. Terörle ilgili, terörün önlenmesiyle ilgili, toplum
huzurunun sağlanmasıyla ilgili yasaları düzenlerken…
SEBAHAT TUNCEL
(İstanbul) – Asıl terör sizin yaptığınız; sokakta yapıyorsunuz, Mecliste
yapıyorsunuz, her yerde yapıyorsunuz. 
MUSTAFA ELİTAŞ
(Devamla) - …maalesef sokaktaki hareketin aynısını burada uygulamaya çalışan
bir zihniyetle karşı karıya geldik. 
NAZMİ
GÜR (Van) – Dün ne yaptığını anlat, ne yaptığını. 
MUSTAFA
ELİTAŞ (Devamla) – Meclis başkan vekili beni kürsüye çağırdı. Ben kürsüye
geldim, konuşmama başlamak üzereyim… 
SÜLEYMAN
ÇELEBİ (İstanbul) – Hakkın mıydı? 
MUSTAFA
ELİTAŞ (Devamla) – …her zaman yaptıkları gibi, çocukları polisin önüne
sürdükleri gibi…
SÜLEYMAN
ÇELEBİ (İstanbul) – Kürsüde başka birisi vardı. 
MUSTAFA
ELİTAŞ (Devamla) – …panzerlerin önüne çocukları sürdükleri gibi iki kadın
milletvekilini burada getirip beni kürsüden indirmeye çalıştılar. (CHP
sıralarından “Aaa” sesleri, gürültüler.) Tutanaklar burada. (AK PARTİ
sıralarından “Bravo” sesleri, alkışlar; HDP sıralarından gürültüler)
SEBAHAT
TUNCEL (İstanbul) – Kes sesini ya! Yalan söylüyorsun. Ayıp!
MUSTAFA ELİTAŞ
(Devamla) – Yalanın kırk tanesi bir arada söylenmez. Tutanaklar ortada. 
Ben buraya
geliyorum, Meclis başkan vekili beni konuşmaya… (Gürültüler)
SEBAHAT TUNCEL
(İstanbul) – Yalancı! Yalancı! 
HÜSAMETTİN
ZENDERLİOĞLU (Bitlis) – Hadi oradan, diktatörlük yapma ya!
MUSTAFA ELİTAŞ (Devamla)
- Oturun yerinize, ben burada konuşuyorum! Kürsüye ne yapıyorsun sen, kürsüye
ne yapıyorsun? Kürsüde konuşan birini engellemeye çalışıyorsun. 
İDRİS BALUKEN
(Bingöl) – Oradan inince AK PARTİ kulisine geç, oraya gelelim. 
SEBAHAT TUNCEL
(İstanbul) – Yalan söylüyorsun! Yalan! Yalan!
MUSTAFA ELİTAŞ
(Devamla) - Dün kadın milletvekilleriyle gelip burada benim konuşmamı
engellemek üzere o kadın milletvekillerini malzeme olarak kullandınız. Yazıklar
olsun size! (AK PARTİ sıralarından “Bravo” sesleri, alkışlar) 
MUSTAFA ELİTAŞ
(Devamla) - Kadın haklarının konuşulduğu günde kadın milletvekillerini tıpkı
çocukları kullandığınız gibi buraya getirip bana şiddet uygulamayı kendinize
nasıl reva görüyorsunuz? (AK PARTİ sıralarından “Bravo” sesleri, alkışlar.)
SEBAHAT TUNCEL
(İstanbul) – Hâlâ yalan söylüyor ya!
MUSTAFA ELİTAŞ
(Devamla) - Yazıklar olsun size! 
PERVİN BULDAN
(Iğdır) – Sana yazıklar olsun! Sana yazıklar olsun! Alkışladığınız için size de
yazıklar olsun!
NAZMİ GÜR (Van)
– Yüzsüzlük! Halkın önündesin, yüzün kızarsın, yüzün!
MUSTAFA ELİTAŞ
(Devamla) - Siz burada sokakta yaptıklarınızın aynısını burada uygulamaya
çalışıyorsunuz ama biz buna müsaade etmeyeceğiz. 
HÜSAMETTİN
ZENDERLİOĞLU (Bitlis) – İntikam alıyorsun, AK PARTİ’den de intikam alıyorsun.
Bakan olamadığın için yapıyorsun bunu, bakan olmadığın için yapıyorsun. 
SEBAHAT TUNCEL
(İstanbul) – Siz de sokakta insanlara uyguladığınızın aynısını burada
uyguluyorsunuz. Devlet terörünü buraya taşıdınız ya! Her gün şiddet
uyguluyorsunuz. 
MUSTAFA ELİTAŞ
(Devamla) - Biriniz kafanıza mihver takıyorsunuz, biriniz başka bir şey
yapıyorsunuz, Türkiye Büyük Millet Meclisinde terör estirmeye çalışıp terörü
yapanı biz olarak göstermeye çalışıyorsunuz. 
SEBAHAT TUNCEL
(İstanbul) – Terörü siz estiriyorsunuz!
MUSTAFA ELİTAŞ
(Devamla) - Sürekli yaptığınız mağdur edebiyatı gibi şu anda da yaptığınız iş,
tamamen Türkiye Büyük Millet Meclisinde, aynı, sokakta olduğu gibi, burada da
terör estirmeye çalışıyorsunuz. 
HÜSAMETTİN
ZENDERLİOĞLU (Bitlis) – Bakan olamadığın için yapıyorsun, AK PARTİ’den de
intikam alıyorsun.
NAZMİ GÜR (Van)
– Terörü sen yapıyorsun!
MUSTAFA ELİTAŞ
(Devamla) - Yüce heyetinizi saygıyla selamlıyorum. (AK PARTİ sıralarından
“Bravo” sesleri, alkışlar)
BAŞKAN –
Teşekkür ederim. 
Sayın Buldan’ın
bir söz hakkı vardı, onu yerine getiriyorum. 
ADİL ZOZANİ
(Hakkâri) – Ayrıca sataşma var Sayın Başkan. Ayrıca grubumuza sataşma var. 
BAŞKAN – Müsaade
ederseniz bir derdimi anlatayım.
ADİL ZOZANİ
(Hakkâri) – Ayrıca ikinci bir sataşma da var.
BAŞKAN – Siz
buyurun kürsüye.
Gürültülerden
dolayı hiçbir şey duymadım, Sayın Buldan’ın konuşmasından sonra tutanakları
isteyeceğim, ona göre söz hakkını değerlendireceğim. 
SEBAHAT TUNCEL
(İstanbul) – Ne tutanağı istiyorsun ya, hepsini açıkça söylediler yani. 
BAŞKAN - Buyurun
Sayın Buldan. 
3.- Iğdır Milletvekili Pervin Buldan’ın, Amasya
Milletvekili Mehmet Naci Bostancı’nın HDP grup önerisi üzerinde yaptığı
konuşması sırasında HDP Grubuna sataşması nedeniyle konuşması
PERVİN BULDAN
(Iğdır) – Sayın Başkan, teşekkür ederim.
Bir kere
Elitaş’ın -sayın demeyeceğim- şu anda burada yaptığı bile bize sataşmadır, bize
tacizdir, şiddettir; kadına yönelik şiddettir sizin yaptığınız. (AK PARTİ
sıralarından gürültüler) 
YILMAZ TUNÇ (Bartın)
– Hadi oradan!
OSMAN AŞKIN BAK
(İstanbul) – On kere çağırdı, on kere. 
PERVİN BULDAN
(Devamla) – Dün burada ben ve Sebahat Hanım kürsüdeyken geldiniz… (AK PARTİ
sıralarından gürültüler) 
MUSTAFA ELİTAŞ
(Kayseri) – Kürsüde ben vardım!
PERVİN BULDAN (Devamla)
– …burada ikimizi de iteklediniz ve bize şiddet uyguladınız. 
HARUN KARACA
(İstanbul) – Kürsüde ne işiniz vardı, önce onu söyleyin?
PERVİN BULDAN
(Devamla) – Sen yalancının tekisin! Kamuoyuna bugün yalan bilgiler verdin! (AK
PARTİ sıralarından gürültüler)
OSMAN AŞKIN BAK
(İstanbul) – On kere kürsüye çağırdılar…
PERVİN BULDAN
(Devamla) – Bugün televizyon ekranlarına çıkarak kamuoyunu yanlış
bilgilendirdin ve yalan söyledin. 
RECEP ÖZEL
(Isparta) – Siz yalan söylüyorsunuz! 
YILMAZ TUNÇ
(Bartın) – Hayret bir şey ya!
PERVİN BULDAN
(Devamla) – Sizin yaptığınız sadece kadına yönelik değil, Türkiye toplumuna,
tüm Türkiye halklarına bir şiddettir, diktatörlüktür; diktatörlüktür sizin
yaptığınız. 
YILMAZ TUNÇ
(Bartın) – Yuh olsun size, yuh! Ayıptır be!
PERVİN BULDAN
(Devamla) – Dün burada İç Tüzük ve Anayasa ihlal edilmiştir. Bunun tek
sorumlusu sizsiniz. 
MUSTAFA ELİTAŞ
(Kayseri) – Siz yaptınız, siz! Siz yaptınız bunu!
YILMAZ TUNÇ
(Bartın) – Kürsüyü işgal eden kim!
PERVİN BULDAN
(Devamla) – Bakınız, bugün Elitaş televizyonda şöyle demiştir: “Sebahat Tuncel
beni iteklemiştir.” (AK PARTİ sıralarından “Doğru” sesleri) Külliyen yalan.
Buraya geldiniz ve bizi iteklediniz. Yalan söylüyorsunuz. 
MUSTAFA ELİTAŞ
(Kayseri) – Birisini yumrukluyordu, birisini orada!
RECEP ÖZEL
(Isparta) – Sebahat’a sor, Sebahat’a! Sebahat, doğruyu söyle!
SEBAHAT TUNCEL
(İstanbul) – Şiddet uygulayan sizsiniz, üzerine alçaklık yapmayın! Taciz eden
sizsiniz! 
PERVİN BULDAN
(Devamla) – “Kadın milletvekilleri kendileri kendi kendilerini darbetmiştir.”
dediniz, bu da yalan. Yalan söylüyorsunuz! (AK PARTİ sıralarından gürültüler)
RECEP ÖZEL
(Isparta) – Sebahat, doğruyu söyle!
SEBAHAT TUNCEL
(İstanbul) – Alçaklık yapıyorsunuz, alçaksınız! Doğruyu siz söyleyin!
Alçaksınız!
PERVİN BULDAN
(Devamla) – Bakın, “Sayın Musa Çam o arbede sırasında ayakları oradaki mermere
takıldı ve düştü.” dediniz. Bu da yalan, siz iteklediniz. 
RECEP ÖZEL
(Isparta) – Allah, Allah!
İLYAS ŞEKER
(Kocaeli) – Yalan söylüyorsun, yalan!
PERVİN BULDAN
(Devamla) – AKP’li milletvekilleri Sayın Çam’ı itekledi ve düşürdü, darp
uyguladınız. Dün akşam bu Mecliste kan döküldü! (AK PARTİ sıralarından
gürültüler)
MUSTAFA ELİTAŞ
(Kayseri) – Sebebi sizsiniz! 
PERVİN BULDAN
(Devamla) – Bütün sorumlusu sizsiniz, sebebi sizsiniz! Açık söyleyelim, bu
yasayı size çıkarttırmayacağız. (AK PARTİ sıralarından gürültüler) 
(Mikrofon
otomatik cihaz tarafından kapatıldı) 
BAŞKAN – Süreniz
bitti Sayın Buldan.
MİHRİMAH BELMA
SATIR (İstanbul) – Hadi be! Hadi bakalım, göreceğiz kim çıkarıyor kim
çıkarmıyor! Tehdit ediyorsunuz be!
İDRİS BALUKEN
(Bingöl) – Sayın Başkan…
BAŞKAN –
Tutanakları inceleyeceğim. 
İDRİS BALUKEN
(Bingöl) – Sayın Başkan, inceleyecek bir şey yok, zaten açık sataştı. 
BAŞKAN – Var
çünkü hiçbir şey duymadım. 
SEBAHAT TUNCEL
(İstanbul) – Niye duymuyorsunuz? Bize gelince duymuyorsunuz!
BAŞKAN – Yirmi
dakika sonra söz hakkınız bakidir. 
İDRİS BALUKEN
(Bingöl) – “Sokakta yaptığı gibi”yi nasıl duymadınız!
BAŞKAN – Yirmi
dakika ara veriyorum.
 Kapanma
Saati: 15.27
İKİNCİ OTURUM
Açılma Saati: 15.47
BAŞKAN: Başkan Vekili Ayşe Nur BAHÇEKAPILI
KÂTİP
ÜYELER: Muharrem IŞIK (Erzincan), Muhammet Bilal MACİT (İstanbul) 
----0----
BAŞKAN – Sayın
milletvekilleri, Türkiye Büyük Millet Meclisinin 57’nci Birleşiminin İkinci
Oturumunu açıyorum.
İDRİS BALUKEN (Bingöl)
– Sayın Başkan…
BAŞKAN – Buyurun
Sayın Baluken.
İDRİS BALUKEN
(Bingöl) – Demin kürsüden konuşan sayın milletvekili grubumuza yönelik sataşma
değil, ağır hakaretlerde bulunmuştur. Grubumuz adına Sayın Sırrı Süreyya Önder
cevap verecektir.
BAŞKAN – Sayın Buldan ona cevap vermemiş miydi?
İDRİS BALUKEN
(Bingöl) – Hayır, Naci Bostancı Bey’in yaptığı konuşmaya cevap vermişti.
BAŞKAN – Peki.
Buyurun Sayın
Önder.
Süreniz iki
dakika.
Yalnız
konuşmanıza başlamadan önce şunu söylemek istiyorum. Tutanakların bir bölümü
elime geldi, diğer bölümü geldiği zaman da durumu değerlendiririz. Sürenizi
başlatıyorum. 
Buyurun Sayın
Önder. 

4.- İstanbul Milletvekili Sırrı Süreyya Önder’in,
Kayseri Milletvekili Mustafa Elitaş’ın sataşma nedeniyle yaptığı konuşması
sırasında HDP Grubuna sataşması nedeniyle konuşması
SIRRI SÜREYYA
ÖNDER (İstanbul) – Sayın Başkan, değerli arkadaşlar; kısa ve öz konuşacağım,
iki üç şey. Bir: Sayın Elitaş, bizim çocukları öne sürdüğümüzü ve terörist
olduğumuzu söyledi. Bir, Sayın Elitaş gelecek, grubumuzdan kamusal alanda özür
dileyecek. “Dilemeli.” demiyorum, bakın dileyecek. 
İki: Kendisinin
bakanı, Başbakanı, Cumhurbaşkanı onun bu değerlendirmesini taşımıyor olsa
gerek, biz gittiğimiz her yerde terörist olarak değil seçkin, saygın, demokrat
halk temsilcileri olarak muamele görüyoruz. Bu sözü bize değil, Başbakanına
sorsun “Sen bu teröristlerle niye görüşüyorsun?” diye. Ona göre de haysiyetli
bir tavır belirlemesini diliyoruz. (CHP sıralarından alkışlar) 
Üç: Çocuklara
kimin ne yaptığını… Kendi Başbakanının birinci gün “Polis burada hiçbir şey
kullanmadı.” deyip ikinci gün polis kurşunuyla katledilen çocuklarımızın
hesabını önce bir kendi vicdanında versin.
Son olarak, bir
daha hiçbir vekiliniz, başta kadın arkadaşlarımız olmak üzere -bu bir erkek
egemen söylem değildir, bu bir yoldaşlık söylemidir, bizim de müktesebatımızı
en iyi siz bilirsiniz- hiçbir vekilimize şiddet amaçlı bir kılıç mesafesinden
fazla yaklaşmayın, pişman olursunuz. (HDP sıralarından alkışlar, AK PARTİ
sıralarından “Vay be!” sesleri) 

VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan Uludere (Roboski) katliamının tüm boyutlarıyla araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergenin (10/436) ön görüşmelerinin, Genel Kurulun 18 Şubat 2015
Çarşamba günkü birleşiminde yapılmasına ilişkin önerisi (Devam)
BAŞKAN –
Halkların Demokratik Partisi grup önerisini oylarınıza sunacağım…
III.- Y O K L A M A
(CHP
sıralarından bir grup milletvekili ayağa kalktı) 
LEVENT GÖK
(Ankara) – Sayın Başkan, yoklama talebimiz var. 
BAŞKAN – Yalnız
yoklama talebi var. 
Sayın Gök, Sayın Aygün, Sayın Özgündüz, Sayın Çelebi, Sayın
Toptaş, Sayın Serindağ, Sayın Akgöl, Sayın Öz, Sayın Demiröz, Sayın Günaydın,
Sayın Akar, Sayın Çetin, Sayın Susam, Sayın Develi, Sayın Düzgün, Sayın Kaplan,
Sayın Ekinci, Sayın Tayan, Sayın Serter, Sayın Türmen.
Yoklama için üç
dakika süre veriyorum ve süreyi başlatıyorum.
(Elektronik
cihazla yoklama yapıldı)
BAŞKAN – Toplantı
yeter sayısı vardır.

VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan Uludere (Roboski) katliamının tüm boyutlarıyla araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergenin (10/436) ön görüşmelerinin, Genel Kurulun 18 Şubat 2015
Çarşamba günkü birleşiminde yapılmasına ilişkin önerisi (Devam)
BAŞKAN –
Halkların Demokratik Partisi grup önerisini oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.

2.- MHP Grubunun, 12/6/2014 tarih ve 6280 sayıyla Adana
Milletvekili Muharrem Varlı ve arkadaşları tarafından, tarımsal kuraklıktan
zarar gören çiftçilerin sorunlarının araştırılması ve çözüm önerilerinin
belirlenerek gerekli önlemlerin alınması; 25/6/2013 tarih ve 15368 sayıyla
Manisa Milletvekili Erkan Akçay ve arkadaşları tarafından, çiftçilerin tarımsal
sulama sorunlarının araştırılarak çiftçilerin yaşadığı mağduriyetlerin
giderilmesi için yasal düzenlemeler de dâhil olmak üzere alınması gereken
tedbirlerin belirlenmesi; 20/10/2011 tarihinde Mersin Milletvekili Mehmet
Şandır ve arkadaşları tarafından, ülkemizdeki tarım ve hayvancılıkla uğraşan
üreticilerin içinde bulunduğu sorunların araştırılarak çiftçimizin üretim sıkıntılarının
giderilmesi, üretilen ürünlerin değerlendirilmesi ve pazarlanmasına yönelik
çözümlerin araştırılması (10/191); amacıyla Türkiye Büyük Millet Meclisi
Başkanlığına verilmiş olan Meclis araştırması önergelerinin Genel Kurulun 18
Şubat 2015 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşimde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulunda 18 Şubat 2015 Çarşamba günü (bugün) oy birliği sağlanamadığından
grubumuzun aşağıdaki önerisinin İç Tüzük'ün 19'uncu maddesi gereğince Genel
Kurulun onayına sunulmasını arz ederim.
Saygılarımla.
 Oktay
Vural
 İzmir
 MHP
Grup Başkan Vekili
Öneri:
12 Haziran 2014
tarih, 2014/6280 sayı ile TBMM Başkanlığına vermiş olduğumuz, Adana Milletvekili
Muharrem Varlı ve arkadaşlarınca, tarımsal kuraklıktan zarar gören çiftçilerin
sorunlarının araştırılması ve çözüm önerilerinin belirlenerek gerekli
önlemlerin alınması amacıyla, 
25 Haziran 2013
tarih, 2013/15368 sayı ile TBMM Başkanlığına vermiş olduğumuz, Manisa
Milletvekili Erkan Akçay ve arkadaşlarınca, çiftçilerin tarımsal sulama
sorunlarının araştırılarak çiftçilerin yaşadığı mağduriyetlerin giderilmesi
için yasal düzenlemeler de dâhil olmak üzere alınması gereken tedbirlerin
belirlenmesi amacıyla ve
20 Ekim 2011
tarih, (10/191) esas numaralı, TBMM Başkanlığına vermiş olduğumuz, Mersin
Milletvekili Mehmet Şandır ve arkadaşlarınca, ülkemizdeki tarım ve
hayvancılıkla uğraşan üreticilerin içinde bulunduğu sorunların araştırılarak
çiftçimizin üretim sıkıntıların giderilmesine, üretilen ürünlerin
değerlendirilmesi ve pazarlanmasına yönelik çözümlerin araştırılması amacıyla
verdikleri Meclis araştırma önergelerimizin 18 Şubat 2015 Çarşamba günü (bugün)
Genel Kurulda okunarak görüşmelerinin bugünkü birleşiminde yapılması
önerilmiştir.
BAŞKAN –
Milliyetçi Hareket Partisi grup önerisinin lehinde ilk konuşmacı Adana
Milletvekili Sayın Muharrem Varlı.
Buyurun. (MHP
sıralarından alkışlar) 
MUHARREM VARLI
(Adana) – Sayın Başkan, değerli milletvekilleri; grubumuzun vermiş olduğu
önerge üzerinde söz aldım. Bu vesileyle hepinizi saygıyla selamlıyorum. 
Tabii,
çiftçilerimizin konuşulacak o kadar çok problemleri var ki bu ne on dakikaya ne
yarım saate ne de bir saate sığacak gibi değil ama mümkün mertebe on dakika içerisinde,
önemli gördüğümüz, en öne çıkan problemleri sizlerle ve milletimizle paylaşmak
istiyorum. 
Şu anda
çiftçilerimiz dünyanın en pahalı gübresini, en pahalı mazotunu tüketmeye devam
ediyorlar hâlâ. Defalarca buradan dile getirdim. Hep çıktığınızda diyorsunuz
ki: “Hep eleştiriyorsunuz, eleştiriyorsunuz, eleştiriyorsunuz. Öneriniz nedir?”
Hep önerileri de söyledim fakat bu önerileri alıp değerlendirecek, bu önerileri
kullanacak ve yerine getirecek bir vizyona da sahip değil bu Hükûmet. 
Şimdi, dedik ki:
“Bu çiftçiye kullanabilmesi için ucuz mazot verelim.” On iki seneden beridir
ucuz mazot vereceksiniz, hâlâ bununla ilgili bir adım atmadınız. Gübre çiftçiye
lazım olmadığı zaman 850 lira, çiftçiye lazım olacağı zaman bir bakıyorsunuz
1.250 liraya çıkıyor. Peki, 850 liraya kurtaran gübre nasıl oluyor da 1.250
liraya çıkıyor? İşte serbest piyasada bunu regüle edecek bir tedbiriniz
olmadığı için çiftçi ne yazık ki dünyanın en pahalı gübresini ve mazotunu
kullanıyor. 
Yine, burada
defalarca söyledim, pamuk üreticilerini koruyalım, pamuk ekimini teşvik edelim,
pamuk üreticileri mutlaka bu ülkede teşvik edilmeli ve pamuk ektirilmeli dedim,
bununla ilgili çözüm önerilerini de söyledim ama bir kulağınızdan girdi, öbür
kulağınızdan çıktı, hiçbirini dikkate almadınız ama çıktığınız zaman diyorsunuz
ki: “Eleştiriyorsunuz. Çözüm ne?” Çözümü söylüyorum: Bakın, pamuk mutlaka
çiftçiye ektirilmeli. Pamuk bu ülkede hem endüstriyel bir bitki hem de istihdam
sağlayan bir bitki. Eğer biz pamuk üreticilerini koruyamazsak, bu üreticileri
pamuktan uzaklaştırırsak… Ki şu anda yaptığınız politikalarla, uyguladığınız
politikalarla ne yazık ki çiftçi artık pamuk ekmekten vazgeçti. 
Bakınız, eskiden sadece Çukurova bu
ülkenin pamuk ihtiyacını karşılayabilecek kadar pamuk ekerken şu anda geçen yıl
üretilen pamuğun ancak yüzde 10’unu karşılayabilmiş. Niye? Çünkü pamuktan para
kazanamıyor çiftçi, dolayısıyla da pamuk ekmekten vazgeçiyor. Dedim ki burada:
Gelin, pamuk hasadı başlamadan, dışarıdan ithal gelen pamuğa fon koyalım ki
ülkemize rahat, kolay giremesin ama hâlâ hak getire, bir fon filan yok, hâlâ
aynı Suriye sınırı gibi kevgir olmuş durumda, hatta isteyen istediği gibi
pamuğu sırtına hararla vurup, getirip Türkiye’de işleyebiliyor. Ya, bu kadar
basit bir şey olabilir mi? Yani bizim çiftçimiz bu pamuğu üretebilecekken, bu
gücü varken, bu bilgi birikimi varken biz Yunanistan’ın, ABD’nin, Hindistan’ın
çiftçisine para akıtıyoruz oluk gibi. Şu anda Türk çiftçisi ne yazık ki pamuk
ekmekten vazgeçmiş durumda. 
Türkiye tekstil ülkesi diyoruz değil
mi? Bununla da övünüyoruz. Hakikaten Türkiye’de iplik fabrikaları, kumaş
fabrikaları, özellikle birçok dokuma fabrikası Türkiye’nin ihracatına katkı
sağlıyor. Peki, kendi ihracatına katkı sağlayan bir kurumu, ham maddesini bir
başka ülkenin eline teslim eden bir ülke gördünüz mü siz hiç ömrünüz boyunca?
Ne yazık ki Türkiye şu anda bunu yapıyor. Biz diyoruz ki “Biz tekstilde
dünyayla rekabet edeceğiz.” ama ham maddeyi dünyanın başka ülkelerinden
alıyoruz kendimiz üretebilecek durumdayken. Türkiye'nin 1 milyon 400 bin ton
lif pamuğa ihtiyacı var, Türkiye geçen yıl bunun 700 bin tonunu üretebildi,
önümüzdeki yıl 300 bin ton bile üretemeyecek Türkiye çünkü çiftçi pamuk ekmiyor
kardeşim, niye eksin ki yani zarar ediyor. 
Yine “çözüm” diyorsunuz ya, geçen burada
Maliye Bakanı da vardı, ben oturdum, yerimden söz aldım, söyledim, dedim ki:
“Çiftçinin pamuk priminin artışıyla ilgili bir beklentisi var, gelin bu pamuk
primini 75 kuruşa çıkartalım.” Sayın Maliye Bakanı da buradan kafa salladı
“Tamam.” dedi. Hatta, Ekonomi Bakanı Adana’ya geldiğinde, orada ziraat odası
başkanlarıyla, çiftçilerle yapmış olduğu toplantıda “Siz 1 lira diyorsunuz, biz
55 kuruş diyoruz, gelin bunun ortasını bulalım, 75 kuruşta anlaşalım.” demişti.
Ama, Hak getire, bu söz de yerine gelmedi, dolayısıyla prim desteği de şu anda
geçen yılki fiyatın aynısı. Hani “çözüm” diyorsunuz ya, işte çözüm, artıralım
prim desteğini. Hâlâ çiftçi, bak, mısır ekmedi, pamuk ekmedi. Ekim zamanı
yaklaştı, on-on beş güne kadar artık Çukurova’da her şey ekilmiş bitmiş olur.
Gelin, bir Hükûmet kararnamesiyle bu rakamı 55 kuruştan 75 kuruşa çıkartalım ve
çiftçinin pamuk ekmesini sağlayalım. Eğer çiftçi pamuk ekmezse yerine mısır
ekecek. Türkiye'nin 6 milyon ton mısıra ihtiyacı var, 10 milyon ton mısır
üretecek. Dolayısıyla, bir de açıyorsunuz ithalatın önünü, Romanya’dan,
Ukrayna’dan, bilmem şuradan buradan tonlarca mısır getiriyorsunuz -11-12 milyon
ton mısır- bu ülkede mısır da çiftçinin elinde kalacak, mısır üreticisi de
zarar edecek. Aynı zamanda, birkaç yıl sonra, mısır ekile ekile, ekile ekile
topraklar çoraklaşacak. Pamuk toprağı korur, pamuk toprağı gençleştirir ama
bunların hiçbirini anlayabilecek ne vizyon var bu Hükûmette ne de
uygulayabilecek zekâ var. Eğer uygulasaydı zaten, bugüne kadar çiftçi bu mağduriyeti
yaşamazdı. Defalarca söylüyorum, gırtlağımı patlattım, burada bağıra çağıra
söylüyorum, buradan giriyor buradan çıkıyor kardeşim, nasıl bir mantıktır bu
ya? Yani, çiftçi bu ülkede Suriyeliler kadar kıymetli değil mi? Çiftçinin bu
ülkede Rıza Sarraf kadar kıymeti yok mu? Çiftçinin bu ülkede ayakkabı kutusunda
para saklayanlar kadar kıymeti yok mu? Çiftçinin bu ülkede milyarlarca dolarlık
saray yaptıran birileri kadar kıymeti yok mu? Hep çiftçiyi elinizin tersiyle
öteliyorsunuz, ondan sonra da buraya çıkıyorsunuz “Efendim, biz şu kadar
verdik, bu kadar verdik…” Kardeşim, biz sizin verdiğinizi istemiyoruz, üstelik
cebinizden de vermiyorsunuz, bu milletten aldığınızı, hatta çiftçiden
aldığınızın onda 1’ini bile çiftçiye vermiyorsunuz. Keşke çiftçiden aldığınızın
onda 1’ini çiftçiye verseniz çiftçi yine ihya olur ama çıkıyorsunuz, sanki
cebinden veriyormuş gibi Tarım Bakanı “Ben şunu veriyorum, ben bunu veriyorum…”
Ne veriyorsun sen kardeşim? Sen çiftçiye zulümden başka bir şey vermedin.
Şimdi, bakın,
yine sulamayla ilgili defalarca söyledim, Çukurova’da hâlâ sulanamayan bir sürü
arazi var. Bir Yedigöze Barajı’ndan bahsediyorsunuz, yıllardan beridir hep
Yedigöze Barajı bitecek, Yedigöze Barajı o bölgedeki toprakları sulayacak.
“Önümüzdeki sene geliyor, önümüzdeki sene geliyor…” Bu önümüzdeki sene ne
hikmetse, 30 Şubatta filan herhâlde, bir türlü gelmeyi bilemedi. 750 bin dönüm
arazi susuz bekliyor, 750 bin dönüm arazi. Adam ekseniz adam biter, bizim orada
öyle bir tabir vardır. Böyle mümbit topraklar su bekliyor, siz hâlâ bunun
üzerinden yalan yanlış politikalarla “Efendim, önümüzdeki sene gelecek,
önümüzdeki sene gelecek…” Yeter artık yani bir an önce bu Yedigöze Barajı’nı
tamamlayıp çiftçilerimizi suyla kucaklaştırmamız lazım, o toprakların sulu
araziyle ekilip dikilmesi lazım. 
Değerli
arkadaşlarım, bakınız, ben buradan söylemekten usandım, herhâlde siz
dinlemekten hiç usanmadınız ama çiftçinin problemlerini, çiftçinin
sıkıntılarını mutlaka çözmemiz lazım. Narenciye üreticisi perişan, mısır
üreticisi perişan, pamuk üreticisi perişan -affedersiniz- hayvancılık yapan
perişan, herkes sıkıntı içerisinde. Bugün Ziraat Bankasından kredi alamazsa
vallahi 1 dönüm tarla ekecek çiftçi kalmaz ya yani bu duruma getirdiniz
çiftçiyi. Lütfen bu söylediklerimizi Hükûmet dikkate alsın, lütfen pamuk
üreticilerini desteklesin. Eğer biz endüstriyel manada iş yapmak istiyorsak,
efendim, tekstil sanayimizi daha da geliştirmek, daha çok para kazandırmak
istiyorsak pamuk ekimini desteklememiz lazım. Pamuk ekiminde Türkiye bir dönem pamuk
ihraç eder durumdayken şu anda dünyanın en büyük pamuk ithalatçısı. Biz
çiftçimizi Çin kadar bile koruyamadık, Çin kadar. Çin “Ben bu sene pamuk
ithalatını yasaklıyorum.” dedi, dünyada pamuk fiyatları birdenbire dibe vurdu.
Biz bunu bile yapamadık, bir fon bile koyamadık ya. Allah’tan korkun. Yani,
bunu yapmak bu kadar zor mu? Bir fon koymak bu kadar zor mu? 
Çiftçi
perişan, çiftçi sıkıntı içerisinde. Sizin bir eliniz yağda bir eliniz balda.
Efendim, 1.100 odalı saraylarda oturmaya devam edin. 
Hepinize
saygılar sunuyorum. (MHP ve CHP sıralarından alkışlar)
BAŞKAN
– Teşekkür ederim. 
Milliyetçi
Hareket Partisi grup önerisinin aleyhinde ilk konuşmacı Diyarbakır Milletvekili
Sayın Altan Tan. 
Buyurun.
(HDP sıralarından alkışlar)
ALTAN
TAN (Diyarbakır) – Sayın Başkan, sayın milletvekilleri; geçici tarım
işçilerinin sorunlarıyla ilgili bu kürsüden defalarca konuştuk; tüm muhalefet
partilerinin bu konuyla ilgili önergeleri geldi ama maalesef, yine, AK PARTİ
her zaman yaptığı gibi bu önergeleri gündeme almadı. 
Değerli
arkadaşlar, Tarım Bakanlığının kendi rakamlarına göre, şu an Türkiye’de 1
milyonun üzerinde geçici tarım işçisi var. Mevsimi geldiği vakit, bunlarla
ilgili haberler bir müddet için basında yer alıyor, ondan sonra da bu insanlar
yine maalesef kaderlerine terk ediliyor. 
Biliyorsunuz,
en son, yine, tarım işçilerini taşıyan bir minibüs devrildi. 20 kişinin
üzerinde şahıs doldurulmuştu bu minibüsün içerisine. Normalde 9-10 kişi
alabilecek bir araca 20 kişinin üzerinde kişi binince dengeyi kaybetti ve 18
kişi hayatını kaybetti. 
Tabii,
her zaman yaptığımız gibi, işte, en son Mersin’deki cinayet gibi, üç gün, beş
gün bütün ülke bu mevzuyu konuşuyoruz, tartışıyoruz, ağlıyoruz, ah vah feryat
ediyoruz; ondan sonra da o gündemden çıktıktan sonra bir kenara bırakıyoruz,
bir daha da dönüp o konuyla ilgilenmiyoruz.
Geçici
tarım işçilerinin önemli bir kısmı da Kürt vatandaşlarımızdan oluşuyor. Bunlar
kendi memleketlerinde iş bulamadıkları için, yoksul ve perişan bir durumda
oldukları için mevsiminde fındık toplamak veya diğer meyveleri, sebzeleri
toplamak, ekmek, pamuk hasadında, pamuk toplanmasında bulunmak üzere ülkenin
değişik yerlerine gidiyorlar. Bir dönemde, hatırlarsınız, bunların Ordu iline
girişleri yasaklandı. Yani, sorunlar sadece ekonomik değil. Ve bunlara verilen
günlük yevmiye 25 lira ila 30 lira civarında. Bu konular çok gündeme geldikten
sonra 2010 yılında Hükûmet bir genelge yayımladı ve bu genelgeye göre il
koordinasyon kurulları kuruldu ve bu koordinasyon kurulları belli bir fiyat
belirlemeye başladı. Bu fiyatlar bile geçen sene itibarıyla en yüksek olan
illerde ve yerlerde 30-35 lira civarında.
Bu
insanların barınma sorunları var, düşük ücret sorunları var. Mevsim içerisinde
henüz okullar tatil edilmediği için aileleriyle beraber çalışmak zorunda kalan,
bırakılan 10, 12, 13 yaşlarındaki öğrenciler var. Yani, dolayısıyla, bir eğitim
öğretim sorunları da var. Bunların sağlık sorunları var. Bunların gittikleri
yerdeki çevrede bulunan köylülerle, halkla, şehirle sosyal problemleri var;
var, var, var, var. Bütün bunları defalarca rakamlarla, belgelerle, evraklarla,
hatta daha dikkatinizi çeksin diye -çünkü magazinden hoşlanıyorsunuz- gazete
kupürleriyle önünüze koyduk ama maalesef bugüne kadar bunlarla ilgili ciddi
hiçbir düzenleme yapılmadı.
Bu işçi ihtiyacı da hâlen devam ediyor.
1 milyonun üzerinde geçici tarım işçisine ihtiyaç var. Bugün bu işçileri
çalıştıranlar da ya bu işçileri kendi bölgelerinden bir şekilde temin edecekler
veya dışarıdan getirecekler. Tersinden düşünelim, kendi ilinden, kendi ilçesinden
çıkıp 1.000 kilometre, 1.500 kilometre öteye çalışmaya gidenler ya kendi
bölgelerinde bir iş sahibi olacaklar veya mecburiyetten dolayı tekrar başka
bölgelere gidip çalışmak zorunda kalacak. Onun için, bu makûs kaderi, bu kötü
talihi düzeltmek bizim elimizde. Kimin? Hükûmetin, iktidarın, siyasetin elinde.
Bununla ilgili doğru düzgün bir Meclis araştırması eğer yapılabilirse… Ki
bundan evvel komisyonlar kurulmuştu burada fakat yine maalesef Hükûmet bununla
ilgili ciddi kanunlar, yönetmelikler çıkarmadı, çıkaramadı. 
Dolayısıyla,
değerli arkadaşlar, yine 2010 senesinde Hükûmetin çıkardığı genelgede
aracıların bu işçilerden para alamayacağı hükmü getirildi. Peki, bunu nasıl
kontrol edeceksiniz? Nasıl toparlayacaksınız? Veya aracısız, bu işleri organize
eden kurumlar, kuruluşlar, birimler olmadan bu insanlar nasıl toplanıp nereye
gidecek, nerede kalacak, nasıl çalışacak, ne kadar ücret alacak? Dolayısıyla,
çalakalem bir yönetmelik çıkarmanızla “Ben yaptım, oldu; ben yazdım işte, bunu
yasakladım.” demenizle de bu işler yasaklanmıyor, olmuyor. Bu işin ciddiyetine
uygun bir çözüm bulmanız lazım. Tabii, bunun esas, en doğrusu ne? En doğrusu,
insanların kendi yaşadıkları yerlerde, doğdukları yerlerde, hayatlarını devam
ettirdikleri yerlerde iş sahibi olmaları. İşte, biraz evvel Türkiye’deki pamuk
üretimiyle ilgili, mısır üretimiyle ilgili Çin’den Mısır’a kadar mukayeseli
örnekler verildi. 
Türkiye’de 24
milyon hektar ekilebilir tarım arazisi olduğu söyleniyor istatistiklere göre.
Bunun maalesef ancak 5 milyon hektarı sulanabilir arazi ve bu 5 milyon hektara
ilaveten, bu, yıllardır bütün hükûmetlerin dillerine doladığı, Güneydoğu
Anadolu Projesi, GAP projesi bitirilebilmiş olsaydı, sadece GAP’ın birinci
kısmında sulanabilecek alan miktarı 1 milyon 800 bin hektar yani 18 milyon
dönüm. Daha sonra, Suruç Projesi buna ilave edildi, birkaç proje daha ilave
edildi. Şu an, bu ilave edilen rakamlarla birlikte bu 5 milyon sulanabilir
araziye 2,5 milyon hektar daha bir ilave söz konusu ve yine, bütün cumhuriyet
hükûmetlerinin verdikleri rakamlara göre, böyle bir sulama gerçekleştiği vakit
3 milyon 800 bin kişiye iş imkânı doğacak. Bu, bugün yaklaşık bir aileyi 5
nüfus olarak hesaplarsanız –ki bölge ortalaması bunun çok üzerindedir- 20
milyonluk bir nüfusun kendi yaşadığı yerde, doğduğu yerde iş imkânı bulup
hayatını devam ettirebilmesi demektir. Şu an bu bölgede yaşayan nüfus 7 milyon,
yani 13 milyon da yine dışarıdan tersine göç gelmesi gerekiyor eğer bu tüm
cumhuriyet hükûmetlerinin verdikleri rakamlar doğru ise.
Değerli arkadaşlar,
peki, bu kanallar niye bitmiyor, niye bitirilemiyor? Defalarca burada dile
getirdim: Bakınız, AK PARTİ Hükûmeti “Şu kadar bin kilometre duble yol yaptım,
bu kadar otoyol yaptım, İstanbul’da Marmaray’ı şu kadar ayda bitirdim, üçüncü
boğaz köprüsünü seneye açıyorum, dünyanın en büyük havaalanını şu kadar zamanda
bitiriyorum.” diye sürekli propaganda yapıyor, halk tabiriyle hava atıyor.
Peki, GAP bünyesindeki 20 milyon nüfusa hitap edecek, 3 milyon 800 bin kişiye
iş imkânı sağlayacak bu kanallar, barajların kanalları niye bitmiyor, niye
bitirilemiyor? Hükûmetin verdiği rakam bunlar için 12 milyar doların lazım
olduğu. Peki, bu 12 milyar doları bu on üç senede niye bulamadınız, nasıl
bulamadınız? İzahat yok, maalesef izahat yok. Barajların yüzde 90’a yakını
bitirilmiş durumda şu an, sulama kanallarının ise yüzde 20’si bitmiş durumda.
Yüzde 80’i bitmedi, bitirilemedi, bitirilmiyor, çünkü batıya göç tekrar teşvik
ediliyor. 
Urfa’da Arap vatandaşlarımızın
yoğunluklu olarak yaşadığı Harran’a ilk olarak su verildi ve şu an Urfa’nın
göçü durduğu gibi, Türkiye'de nüfus artış hızı en yüksek illerden biri Urfa;
göç durdu Urfa’da, rakamsal olarak durdu. Evvelki sene bütün bir Diyarbekir
vilayetinin nüfusu 15 bin artmışken Urfa’nın nüfusu 45 bin arttı. Yan yana 2 vilayet,
bütün sosyoekonomik değerleri, yapıları, coğrafyası aşağı yukarı birbirine
yakın. 
İşte, değerli
arkadaşlar, maalesef, bilinçli bir şekilde bölgedeki halkın yerinde kalıp
varlığını, kültürünü korumasını engellemek için bu kanallar yapılmıyor, asimilasyondan
dolayı, bölgenin kalkındırılmak istenmemesinden dolayı göç özendiriliyor, göç
kapısı açık tutuluyor ve bu sulama kanallarının yüzde 80’i de hâlâ, koskoca
Türkiye Cumhuriyeti için komik bir rakam olan 12 milyar dolar yüzünden duruyor,
ki kaldı ki bu kanallar yüzde 50 indirimle yapılıyor, gerçek rakamı, bitirilme
rakamı 6 milyar dolar. Ve bir elektrik sorunu var, evlere şenlik; elektrikler
her gün kesiliyor, firma ile halk karşı karşıya, devlet ortada yok; topraklar
tuzlanıyor, pamuk primi artırılmıyor, mazot desteği verilmiyor; dünyanın en
pahalı mazotunu kullanıyor çiftçiler. Dert çok, inşallah tekrar bir fırsat
olursa huzurlarınıza gelirim.
Saygılar
sunarım. (HDP sıralarından alkışlar)
BAŞKAN –
Teşekkür ederim Sayın Tan.
Milliyetçi
Hareket Partisi grup önerisinin lehinde ikinci konuşmacı Ankara Milletvekili
Sayın Gökhan Günaydın.
Buyurun. (CHP
sıralarından alkışlar)
GÖKHAN GÜNAYDIN
(Ankara) – Teşekkür ederim.
Türkiye’nin yaşadığı ve Türkiye Büyük
Millet Meclisinin yaşadığı bu sıcak gündem içerisinde tarımı, hayvancılığı
konuşmak belki Ankara siyasetçilerine garip gelebilir. Kravat takıp buralarda
gündemden kopan insanlar “Niye tarımdan, hayvancılıktan, köylüden, işçiden
bahsediliyor?” diye sorabilirler. Oysa, Türkiye’de milyonlarca insan bu alanda yaratılan
inanılmaz yanlış ve kasıtlı politikalar nedeniyle sürüm sürüm sürünüyor. Bizim
de görevimiz burada kavga etmek, burada bir kayıkçı kavgasının tarafı olmak
değil, memleketin, halkın gerçek sorunlarını dile getirmek. İşte, onun için
bazı şeyler anlatacağım, ancak geçen konuşmamızda, bir hafta evvel, bu gökyüzü
altında söylenmemiş bir şey bırakmamıştık. 
Ben kabaca
tekrar edeyim. AKP’nin devriiktidarında, on iki yılda, tarım ve gıda ithalatına
bu memleketin ödediği para 300 katrilyon liradan fazladır. Ben, AKP’li
vekillerin önemli bir bölümünün matematikle arasının kötü olduğunu çok iyi
biliyorum. Açsınlar TÜİK’in rakamlarına baksınlar, biraz utanma varsa
utansınlar. Bu memleket on iki yılda 310 katrilyon lira tarım ve gıda
ithalatına sizin yüzünüzden para ödedi. Bundan daha büyük utanç olur mu? Bu
memleket her yıl 4 milyon ton buğday ithal ediyor. 
ÖNDER MATLI
(Bursa) – Un, un!
GÖKHAN GÜNAYDIN
(Devamla) – Ya, bilmeden bağırma “Un, un.” diye, 50 kere anlattım, bir kez daha
söyleyeyim sana; un ihracatından kazandığınız para 6 milyar dolar, buğday
ithalatından kaybettiğiniz para 9 milyar dolar. Bir daha söyleyeyim mi? Buğday
ithal etmek için 9 milyar dolar para ödüyorsun, un ihracatından 6 milyar dolar
para kazanıyorsun. Bu AKP modeli dış ticaret, oradan bağıracağına azıcık
rakamlara bak ya! Azıcık sorumluluk sahibi ol ya! Yeter ya, bu kadar anlattık,
hâlâ mı bu yalanlar! 
Bazı rakamları
daha söyleyeyim, sadece on iki yılda 800 bin ton soya ürettiniz, 12,5 milyon
ton, yani 15 katı soya ithal ettiniz. On iki yıldaki başarınız budur, hiç
utanmıyor musunuz?
RAMAZAN CAN
(Kırıkkale) – O nasıl laf ya?
GÖKHAN GÜNAYDIN
(Devamla) – Gelirsin lafını söylersin. 
Bir daha
söylüyorum, hiç utanmıyor musunuz? 
800 bin ton soya
üretip de 12,5 milyon ton soya ithal etmekten utanmıyor musunuz? Bir kez daha
söylüyorum. 
RAMAZAN CAN
(Kırıkkale) – Ayıp bir şey ya! 
GÖKHAN GÜNAYDIN
(Devamla) – Ayıp olan bunları sorgulamamanız.
RAMAZAN CAN
(Kırıkkale) – Hayret bir şey ya! 
GÖKHAN GÜNAYDIN
(Devamla) – Ben pamuktan bahsedeyim. 9,5 milyon ton pamuk ürettiniz, 8 milyon
ton pamuk ithal ettiniz, çünkü siz bu memlekette üretimi unuttunuz, çiftçiyi
unuttunuz. Yat sahiplerine 1,5 liradan mazot verirken, çiftçiye 4 liradan mazot
satmaktan utanmadınız. Onun için bu memleket üretimden koptu. “Kaynak nerede?”
diye bize sorarken, kendinize saraylar yaptırmakta hiçbir tereddüt
göstermediniz. İşte, bunları ben buradan söylemek zorundayım. 
Şimdi, ben
bakıyorum bu tabloya, on iki yıllık iktidarda bir memleket nasıl bu kadar kötü
yönetilebilir? Bu Tarım Bakanlığının kadrosu kim? Mehmet Mehdi Eker, Diyarbakır
Milletvekili, on bir yıldır Tarım Bakanı olmakla övünüyor; işte bu tablonun
ana sorumlusu. AKP milletvekilinin görevi buradan saçma sapan laf atmak değil,
“On bir yıldır ne yaptın?” diye bu adama sormak. Yardımcısı kim? Yardımcısı
mimar, eski AKP Milletvekili Kutbettin Arzu; mimar Bakan Yardımcısı. Mimar ne
kadar anlarsa tarımdan o da o kadar anlıyor. 
Devam edeyim:
Hayvancılık Genel Müdürü Mustafa Kayhan. Kim bu arkadaş? İstifa etti AKP’den
milletvekili olmak için. Hayvancılığı mahvettiği yetmedi, şimdi bir de gelsin,
Meclisi mahvetsin. Döneminde yaptığını söyleyeyim: 3,5 milyon baş hayvan ithal
edildi döneminde. Eskiden Türkiye dışarıya hayvan satarken, 1980’de 1 milyon
mandası varken bu memleketin şimdi 118 bin mandası var. 1980’de bu memleketin
29 milyon keçisi var, bugün 19 milyon keçisi var. Hepsi sayenizde olmuştur.
Şimdi, Mustafa Kayhan bu başarılarını Mecliste devam ettirecek, AKP’den vekil
olacak, hiç şaşırmadım. Peki, bu arkadaş sizce genel müdür maaşıyla yetinmiş
midir? Elbette yetinemez. Bir zavallı genel müdür maaşıyla nasıl yetinebilir?
Ne yapmış? Hemen gitmiş, Jokey Kulübünde Yönetim Kurulu üyesi olmuş. 
Devam edelim:
Mehmet Halis Bilden, TİGEM Genel Müdürü. Nereli arkadaş, nereli? E, Tarım
Bakanlığında genel müdürse Diyarbakırlı. 
MEHMET AKYÜREK
(Şanlıurfa) – Mardinli, Mardinli, Diyarbakırlı değil. 
GÖKHAN GÜNAYDIN
(Devamla) – Diyarbakırlı. Mardin doğumlu, kardeşim. İlkokulu, ortaokulu, liseyi
Diyarbakır’da okumuş. 
MEHMET AKYÜREK
(Şanlıurfa) – Mazıdağılı. 
GÖKHAN GÜNAYDIN
(Devamla) – Gelirsin, beraber bakarız. 
ORHAN DÜZGÜN
(Tokat) – Yazık, kendi adamlarını bile tanımıyorlar.
GÖKHAN GÜNAYDIN
(Devamla) – Bu Mehmet Halis Bilden’in müktesebatı nedir? Bu arkadaş da mimar,
bu da mimarlıkta kazandığı engin birikimi TİGEM’e aktarıyor. Sadece TİGEM değil
ki, yaptıklarını ben size söyleyeyim: Adana, Diyarbakır Büyükşehir Belediye
Başkanlıklarında İmar Daire Başkanlığı yapmış, Et Balık Kurumu Genel Müdürlüğü
ve Yönetim Kurulu Başkanlığı yapmış. Tarım Bakanlığında İdari ve Mali İşler
Daire Başkanı, Tarım Bakanlığında Personel Genel Müdürü, Kültür ve Turizm
Bakanlığı Diyarbakır Kültür ve Tabiat Varlıklarını Koruma Kurulu Üyesi,
TİGEM’in Genel Müdürü. Yani, bu arkadaş personelden anlar, idari ve mali işlerden
anlar, etten anlar, mimarlıktan, imardan anlar, en son da TİGEM’den anlıyor.
Niye Türkiye'de tohumculuk yerlerde sürünüyor? Çünkü Mehmet Halis Bilden orada
Genel Müdür. Bu kadar açık. Yani, bu memlekete verdiğiniz zararı şu kadroları
okuduğumuz zaman işte sizlere gösterebiliyoruz.
Devam edelim:
Nizamettin Ekinci, Personel Genel Müdürü. Bu arkadaş -şimdi beni
düzeltebilirler- istifa etti. Elbette istifa etti. Ne için istifa etti? AKP’den
milletvekili olmak için. Hangi ilden, hangi ilden? Diyarbakır’dan, başka
nereden olur, Diyarbakır’dan milletvekili olacak. Peki, bu vatandaş acaba başka
yerlerde yönetim kurulu üyelikleri yapmış mı? Dünya kadar yerde yönetim kurulu
üyelikleri var bu arkadaşın çünkü tek maaşla bunların hiçbiri geçinemez.
Personel genel müdürlüğü yapmış, ÇAYKUR Yönetim Kurulu Üyesi, TMO Yönetim
Kurulu üyesi. Şimdi ben soruyorum: Bu vatandaş ayda kaç para maaş alıyor?
Asgari ücretin 890-940 lira olduğu bir yerde bir genel müdürün 3 yerde yönetim
kurulu üyeliği yaparak 20 bin lira maaş alması hak mıdır, adalet midir? Ben
size soruyorum bunları. (CHP sıralarından alkışlar) 
MİHRİMAH BELMA
SATIR (İstanbul) – Sayın vekil, doğru bilgi vermiyorsunuz, bir tanesinden alır
sadece.
GÖKHAN GÜNAYDIN
(Devamla) - Arkadaşlar, at yarışlarında yaptıklarınız orta yerde. 
Bir de ben şunu
söyleyeyim: Ben diyorum ki…
MİHRİMAH BELMA
SATIR (İstanbul) – Bile bile yanlış bilgi veriyorsunuz yani.
GÖKHAN GÜNAYDIN
(Devamla) - Ne diyorsunuz anlamıyorum da biraz sonra söylerseniz, söylediğiniz
her şeye cevap veririm, hiç merak etmeyin. Bizde iftira olmaz, biz olanları
söylüyoruz. 
MİHRİMAH BELMA
SATIR (İstanbul) – Doğru bilgi verin bizlere.
GÖKHAN GÜNAYDIN
(Devamla) - Ayda 20 bin lira maaş alıyor, 19 bin lira alsın, sen haklısın,
anlatabiliyor muyum? Bu kadar açık söylüyorum. 
MİHRİMAH BELMA
SATIR (İstanbul) – 3 tane birden alamaz. Alamayacağını biliyorsunuz.
GÖKHAN GÜNAYDIN
(Devamla) – “Ha, 20 bin lira ne ki, helal olsun.” diyorsan, onu ayrıca
anlatmamız lazım size.
MİHRİMAH BELMA
SATIR (İstanbul) – Alamayacağını biliyorsunuz. 
GÖKHAN GÜNAYDIN
(Devamla) - Şimdi devam edelim arkadaşlar. Bu vatandaş…
MİHRİMAH BELMA
SATIR (İstanbul) – Yalan bilgi veriyorsun.
GÖKHAN GÜNAYDIN
(Devamla) – Bak, yalan bilgiyi sen verebilirsin ama ben burada söylüyorum… 
MİHRİMAH BELMA
SATIR (İstanbul) – Yanlış bilgi veriyorsunuz.
GÖKHAN GÜNAYDIN
(Devamla) - …sen bana gel deki…
MİHRİMAH BELMA
SATIR (İstanbul) – “Sen” diyemezsin, “siz” deyin.
GÖKHAN GÜNAYDIN
(Devamla) – …“ÇAYKUR’dan maaş almıyor, TMO’dan maaş almıyor.” de ben de burada
özür dileyeyim, anlatabiliyor muyum? Öyle laf atarak bir yere varamazsınız. 
MİHRİMAH BELMA
SATIR (İstanbul) – Sayın
vekil, doğru bilgi vermiyorsun, 3 yerden birden alamaz.
GÖKHAN
GÜNAYDIN (Devamla) – Bir müdahalede bulunmayacaksınız herhâlde Sayın Başkan.
Başkan meşgul, Başkanın kafası dağınık, orada sorun yok.
Peki,
arkadaşlar, ne yaptınız? Bu kadar Diyarbakırlı çalıştığına göre GAP bölgesinde
önemli yatırımlar yapmış olmalı, değil mi? Hemşehrilerine yardımcı olmalılar.
GAP’a 11,5 milyar lira para aktardınız. Nereden, biliyor musunuz? İşsizlik
Fonu’ndan aldınız, İşsizlik Fonu’ndan. Yani, kendinize yemeye gelince para var
ama GAP’a gelince gözünüzü diktiğiniz tek yer İşsizlik Fonu. Ne yapmışsınız?
GAP’ta 1 milyon 700 bin dönüm alan sizden su bekliyor. Ne kadar alana su
getirilebilmiş? 411 bin hektara. Yani, yılda ortalama 19 bin hektar alana su
götürebiliyorsunuz. Bu yatırım hızıyla gidilirse altmış altı yıl sonra GAP’taki
bütün alanlar sulanabilecek. Siz neyle övünüyorsunuz kardeşim? Yatmakla mı
övünüyorsunuz? Yediğiniz paralarla mı övünüyorsunuz? Bunların hepsini açık açık
ifade etmemiz gerekiyor, çok açık söyleyelim.
Bakın,
ben bir şiirle bitireceğim, o şiir de şöyle: 
“Yiyin efendiler
yiyin, bu han-ı iştiha sizin, 
Doyunca,
tıksırınca, patlayıncaya kadar yiyin! 
Verir zavallı
memleket, verir ne varsa, malını 
Vücudunu,
hayatını, ümidini, hayalini 
Bütün ferağ-ı
hâlini, olanca şevk-i balini. 
Hemen
yutun düşünmeyin haramını, helalini...”
İşte,
siz busunuz. (CHP sıralarından alkışlar)
BAŞKAN
– Milliyetçi Hareket Partisi grup önerisinin aleyhinde son konuşmacı Eskişehir
Milletvekili Sayın Salih Koca. (AK PARTİ sıralarından alkışlar)
HASAN
AKGÖL (Hatay) – Bir sürü uyduruk kâğıt getirdin.
SALİH
KOCA (Eskişehir) – Evet, arkadaşlar, bir sürü uyduruk kâğıt getirdim, doğru
söylüyor. 
HASAN
AKGÖL (Hatay) – Bir sürü uyduruk kâğıt.
SALİH
KOCA (Devamla) – Milliyetçi Hareket Partisi grup önerileri.
HASAN
AKGÖL (Hatay) – Şimdi dinleriz, rakamları dinleriz. 
SALİH
KOCA (Devamla) – Hepsi, hepsi. 
HASAN
AKGÖL (Hatay) – Dinleriz, dinleriz.
SALİH
KOCA (Devamla) – Tamamı 5 tane birleşmiş grup önerileri; doğrudur, teşekkür
ederiz.
Sayın
Başkan, değerli milletvekillerimiz; Milliyetçi Hareket Partisi grup önerisi
aleyhine söz almış bulunuyorum. Yüce heyetinizi saygıyla selamlıyorum. 
Birleşen
grup önerileri farklı konuları ele almakla birlikte, bunların içerisinde en
önemlisinin mevsimlik işçiler konusu olduğunu belirtmek istiyorum. Gerçekten,
Türkiye’nin, 2002-2015 yılları arasında her alanda çağ atladığı gibi, tarım
alanında da çağ atladığını tüm milletimiz takdir ediyor. Burada bu takdiri
milletimiz yapıyor ve milletimiz de inşallah birkaç ay sonra yapılacak olan
önümüzdeki seçimlerde de bunu tekrar yapacak, bunu hepimiz görüyoruz. 
İktidarımız
döneminde ülkemizin tarımı yıllık ortalama Avrupa Birliği tarımına göre 10 kat
daha fazla büyümüş durumda ve tarımsal hasılamız da Avrupa’da 1’inci sıraya
yükselmiş durumda. 2002 yılındaki toplam tarımsal hasılamız 23,7 milyar
dolarken bugün 61 milyar dolara çıkmış durumda. Bugün birtakım çalışmalarla birlikte
düne göre çok daha iyi bir noktaya geldiğimizi hepimiz görüyoruz ve tarımın
istikrarlı bir şekilde büyüyerek çiftçilerimizin yüzünü güldüren güçlü bir
ekonomik sektör hâline geldiğini de bugün görüyoruz. Yine, 2002 yılında 1,8
milyar lira tarımsal desteğin 2015 yılında yaklaşık 15 milyar liraya çıkacağını
ve tüm çiftçilerimize verileceğini burada belirtmek istiyorum. 
GÖKHAN
GÜNAYDIN (Ankara) – Bütçeyi de bilmiyorsun, bütçeyi de!
SALİH
KOCA (Devamla) - 2003-2014 yılları arasında da yaklaşık 70 milyar liralık
tarımsal destek verildiğini özellikle ben belirtmek istiyorum. 
HASAN
AKGÖL (Hatay) – Sen fiyat ver, fiyat, desteği boş ver!
SALİH
KOCA (Devamla) - 2023 hedeflerimiz kapsamında ise tarımsal hasılamızın 150
milyar dolara, tarımsal ihracatımızın ise 40 milyar dolara çıkmasını
beklemekteyiz. Evet, bu hasılalarımız, bu hedeflerimiz de yine AK PARTİ’nin
hedefleri. 
HASAN
AKGÖL (Hatay) – Bu söylediklerine sen inan, ondan sonra konuş!
SALİH
KOCA (Devamla) - Birileri için rüya bile olsa, birileri için hayal bile olsa,
AK PARTİ bugüne kadar göstermiş olduğu hedeflere nasıl ulaşmışsa, ben
inanıyorum, milletimiz de inanıyor ki bu hedeflere de inşallah hep birlikte
ulaşacağız, çıkacağız. Yine, bu dönemde tarımsal faizsiz finansman destek
ödemeleri başladı, tarımsal kredilerimiz artırıldı ve Türk tarımı artık küresel
bir aktör hâline geldi. 
Sayın Başkan,
değerli milletvekillerimiz; elbette ki mevsimlik çalışan işçilerimizle ilgili
olarak, çalışanlarımızla ilgili olarak birtakım sıkıntılar varsa, birtakım
problemler varsa bu problemlere çözümü de, bu problemlere çareyi de yine AK
PARTİ bulacak, AK PARTİ iktidarları bulacaktır. Bu anlamda, bundan önceki
dönemde mevsimlik işçilerimizin sorunlarıyla ilgili olarak 4 grubumuzun da
ortak önerisiyle bir araştırma komisyonu kuruldu ve şu anda araştırma
komisyonumuz, mevsimlik çalışan işçilerimizin sorunlarıyla ilgili olarak
çalışmalarını yürütüyor ve inşallah, hem Genel Kurulumuzu hem de kamuoyunu
çalışmaları sonucunda detaylı olarak bilgilendireceklerine inanıyoruz. Dolasıyla,
ben, Meclis araştırmasına gerek görmüyorum çünkü şu anda fiilî olarak çalışan
bir komisyon var.
Ben bu vesileyle
tekrar yüce heyetinizi saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederim. 
OKTAY VURAL
(İzmir) – Sayın Başkanım...
BAŞKAN – Sayın
Vural, buyurun. 
OKTAY VURAL
(İzmir) – Sayın Başkan, bizim imzalarımızın havi olduğu, milletvekillerimizin
ıslak imzasını havi ve Meclis Başkanlığı tarafından Türkiye Büyük Millet
Meclisine havale edilmiş bu Meclis araştırma önergelerini “uyduruk” olarak
nitelendiren bu milletvekilinin, bu imza sahiplerinden ve Milliyetçi
Hareket Partisinden, kürsüde özür dilemesini rica ediyorum. 
SALİH KOCA
(Eskişehir) - Sayın Başkanım...
BAŞKAN – Buyurun
Sayın Koca.
SALİH KOCA
(Eskişehir) – Sayın Başkanım, şimdi, benim burada söylemiş olduğum, Milliyetçi
Hareket Partisinin durumuyla ilgili değil.
Değerli
arkadaşımızın -elimde herhangi bir belge olabilir, bilgi olabilir- bu belge ve
evrakların ne olduğunu bilmeden bu şekilde sataşmış olmasına karşı söylenilmiş
bir sözdür, bir cevaptır. 
HASAN AKGÖL
(Hatay) – Söylediğim haklı çıktı. Ben önergelere uyduruk demedim, elinde saçma
sapan bilgiler var dedim.
FARUK BAL
(Konya) - Açıkça “uyduruk” dedi efendim, açıkça. 
BAŞKAN –
Dinliyorum. 
Lütfen...
OKTAY VURAL
(İzmir) – Zırva, tevil götürmez efendim. Lütfen sözünüzü geri alın. 
BAŞKAN – Bir
dakika...
OKTAY VURAL
(İzmir) – Uyduruk sensin. 
BAŞKAN - Sayın
Koca, siz, Milliyetçi Hareket Partisi grup önerisiyle ilgili kâğıtlar hakkında
mı “uyduruk belgeler” dediniz? 
SALİH KOCA
(Eskişehir) – Hayır Başkanım. 
OKTAY VURAL
(İzmir) – “Önergeler” dedi. 
BAŞKAN – Sayın
Vural, bir dakika, dinleyeyim. 
FARUK BAL
(Konya) – Özür dileyecek. 
SALİH KOCA
(Eskişehir) – Arkadaşlar, Sayın Başkanım, kastım, bu değildi ama yanlış anlaşılmışsa
bunu düzeltirim. 
OKTAY VURAL
(İzmir) – Yanlış anlaşılmış değil. “Uyduruk” kelimesini geri alıyorum ve özür diliyorum
diyeceksiniz. Yanlış anlaşılma...
HALİDE İNCEKARA
(İstanbul) – Niye bağırıyorsun? 
SALİH KOCA
(Eskişehir) - Ben ne söyleyeceğimi biliyorum. Sana soracak değilim, ne
söylediğimi biliyorum ve şunu söylüyorum…
BAŞKAN – Sayın
Vural…
OKTAY VURAL
(İzmir) – Sayın Başkan, o zaman, bu kelimeyi geri almadığına göre, işlem yapın.
BAŞKAN – Sayın
Vural, bir dakika, sorunu çözmedik.
Sayın Koca,
kastınızın bu olmadığını mı söylüyorsunuz?
SALİH KOCA
(Eskişehir) – Evet.
OKTAY VURAL
(İzmir) – Kasıt değil efendim.
BAŞKAN – Peki,
“uyduruk” kelimesini hangi belgeler için kullandınız?
SALİH KOCA
(Eskişehir) – Arkadaşımız, elimde birtakım uyduruk belgelerle çıktığıma dair
ifade kullandılar, ben de arkadaşımın söylemiş olduğuna binaen söyledim.
Elimdeki belgeleri bilmeden, görmeden bunu söyledi.
BAŞKAN – Yani
MHP grup önerisiyle ilgili…
OKTAY VURAL
(İzmir) – Sayın Başkanım, “MHP Grubunun imzaladığı bu araştırma önergeleri bir
araya getirilmiş.” dedi. Yahu, tutanaklar var ya!
BAŞKAN –
Tutanağı inceleyeceğim. 
OKTAY VURAL
(İzmir) – Yahu, insaf ya, gözler ve kulaklar şahadet edecekler. 
BAŞKAN – Sayın
Vural…
OKTAY VURAL
(İzmir) – Korkmuyor musun yani yalan söylemekten, tutanaklara girdi ya!
BAŞKAN –
Tutanaklara bakacağım şimdi Sayın Vural. “Kastım, o değil.” diyor, bakacağım
tutanaklara.
OKTAY VURAL
(İzmir) – Efendim, kasıt meselesi değil bu.
BAŞKAN – “O
belgeler için söylemedim.” diyor, Sayın Vural, “MHP grup önerisi için
söylemedim.” diyor. (MHP sıralarından gürültüler)
OKTAY VURAL
(İzmir) – Efendim, tarımla ilgili bir inşaat yüksek mühendisinin yaptığı
konuşma ve ifadeleri, aynen, uyduruktur zaten, uyduruk olan kendisidir zaten,
kendisi inşaat yüksek mühendisi, tarımla ilgili konuşuyor zaten.
BAŞKAN – Hayır,
hayır, “Gösterdiği belgeler için söyledim.” diyor, Sayın Vural, grup önerisi
için söylemediğini beyan etti.
OKTAY VURAL
(İzmir) – Efendim, ne demek beyan etti? 
BAŞKAN – E,
söylüyor.
OKTAY VURAL
(İzmir) – Tutanaklara bakacaksınız efendim.
BAŞKAN –
Bakacağım ayrıca tutanaklara Sayın Vural, lütfen…
OKTAY VURAL
(İzmir) – Tutanakları hemen alın.
BAŞKAN –
Bakacağım diyorum. 
OKTAY VURAL
(İzmir) – Terbiye sınırlarını aşıyorsunuz be! Ne bu ya!
BAŞKAN – Sayın
Gök, buyurun.
LEVENT GÖK
(Ankara) – Bizim yoklama talebimiz olacak da…
OKTAY VURAL
(İzmir) – Yani grup başkan vekili olarak niye söylemiyorsunuz Sayın Satır?
MİHRİMAH BELMA
SATIR (İstanbul) – Sayın Başkan, “Değerli vekil arkadaşımın açıklamasında yer
alan sözle ilgili, şeyleri istiyorum.” dedi Başkan, daha ne yapabilirim?
OKTAY VURAL
(İzmir) – Yazıklar olsun ya!
MİHRİMAH BELMA
SATIR (İstanbul) – Hayır, anlatıyorum ama anlamak istemiyorsunuz ki.
BAŞKAN – Şimdi,
Sayın milletvekilleri, tutanağı alıp inceleceğim.
Milliyetçi
Hareket Partisi grup önerisini oylayacağız…

III.- YOKLAMA

(CHP
sıralarından bir grup milletvekili ayağa kalktı)
BAŞKAN – Sayın
Gök, talebiniz nedir?
LEVENT GÖK
(Ankara) – Efendim, biz, bittiyse yoklama talebinde bulunacağız, onu ifade
etmek istiyorum.
BAŞKAN –
Oylamadan önce yoklama talebi vardır Sayın Levent Gök’ün.
Sayın Gök, Sayın
Aygün, Sayın Akgül, Sayın Çelebi, Sayın Toptaş, Sayın Moroğlu, Sayın Küçük,
Sayın Öz, Sayın Susam, Sayın Özcan, Sayın Demiröz, Sayın Günaydın, Sayın Acar,
Sayın Ören, Sayın Çetin, Sayın Tayan, Sayın Develi, Sayın Akar, Sayın Ekinci,
Sayın Tunay.
20 kişiyi
tamamladık.
Yoklama için üç
dakika süre veriyorum.
Süreyi
başlatıyorum.
(Elektronik
cihazla yoklama yapıldı) 
BAŞKAN –
Toplantı yeter sayısı vardır.

VIII.- ÖNERİLER (Devam)
A) Siyasi Parti Grubu Önerileri (Devam)
2.- MHP Grubunun, 12/6/2014 tarih ve 6280 sayıyla Adana
Milletvekili Muharrem Varlı ve arkadaşları tarafından, tarımsal kuraklıktan
zarar gören çiftçilerin sorunlarının araştırılması ve çözüm önerilerinin belirlenerek
gerekli önlemlerin alınması; 25/6/2013 tarih ve 15368 sayıyla Manisa
Milletvekili Erkan Akçay ve arkadaşları tarafından, çiftçilerin tarımsal sulama
sorunlarının araştırılarak çiftçilerin yaşadığı mağduriyetlerin giderilmesi
için yasal düzenlemeler de dâhil olmak üzere alınması gereken tedbirlerin
belirlenmesi; 20/10/2011 tarihinde Mersin Milletvekili Mehmet Şandır ve
arkadaşları tarafından, ülkemizdeki tarım ve hayvancılıkla uğraşan üreticilerin
içinde bulunduğu sorunların araştırılarak çiftçimizin üretim sıkıntılarının
giderilmesi, üretilen ürünlerin değerlendirilmesi ve pazarlanmasına yönelik
çözümlerin araştırılması (10/191); amacıyla Türkiye Büyük Millet Meclisi
Başkanlığına verilmiş olan Meclis araştırması önergelerinin Genel Kurulun 18 Şubat
2015 Çarşamba günkü birleşiminde sunuşlarda okunmasına ve ön görüşmelerinin
aynı tarihli birleşimde yapılmasına ilişkin önerisi (Devam)
BAŞKAN -
Milliyetçi Hareket Partisinin grup önerisini oylarınıza sunuyorum: Kabul
edenler… Kabul etmeyenler… Öneri kabul edilmemiştir.
Cumhuriyet Halk
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
Buyurun.

3.- CHP Grubunun, 2/12/2014 tarihinde Mersin
Milletvekili Aytuğ Atıcı ve 24 milletvekili tarafından, sağlık hizmeti
verilmesinden kaynaklı sorunların araştırılarak alınması gereken önlemlerin
belirlenmesi amacıyla Türkiye Büyük Millet Meclisi Başkanlığına verilmiş olan
Meclis araştırması önergesinin (1605 sıra no.lu), Genel Kurulun bilgisine
sunulmak üzere bekleyen diğer önergelerin önüne alınarak 18 Şubat 2015 Çarşamba
günkü birleşiminde sunuşlarda okunmasına ve ön görüşmelerinin aynı tarihli
birleşimde yapılmasına ilişkin önerisi
18/02/2015
Türkiye Büyük Millet Meclisi Başkanlığına
Danışma
Kurulunun, 18/02/2015 Çarşamba günü (bugün) yaptığı toplantısında, siyasi parti
grupları arasında oy birliği sağlanamadığından, grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Levent
Gök
 Ankara
 Grup
Başkan Vekili
Öneri:
Mersin
Milletvekili Aytuğ Atıcı ve 24 milletvekilinin, “Sağlık hizmeti verilmesinden
kaynaklı sorunların araştırılarak alınması gereken önlemlerin belirlenmesi”
amacıyla 02/12/2014 tarihinde Türkiye Büyük Millet Meclisi Başkanlığına
verilmiş olan Meclis araştırma önergesinin (1605 sıra no.lu), Genel Kurulun
bilgisine sunulmak üzere bekleyen diğer önergelerin önüne alınarak, 18/02/2015
Çarşamba günlü birleşimde sunuşlarda okunması ve görüşmelerinin aynı tarihli
birleşiminde yapılması önerilmiştir.
BAŞKAN – Sayın
milletvekilleri, lütfen biraz sessiz olalım.
Cumhuriyet Halk
Partisi grup önerisinin lehinde ilk konuşmacı, Mersin Milletvekili Sayın Aytuğ
Atıcı.
Buyurun. (CHP
sıralarından alkışlar) 
AYTUĞ ATICI
(Mersin) – Teşekkürler Sayın Başkan.
Değerli
milletvekilleri, sağlık hizmetleri sunumundaki kötüleşmenin Türkiye Büyük
Millet Meclisi tarafından ele alınarak sorunların saptanması ve çözüm
önerilerinin geliştirilmesi için bir Meclis araştırması komisyonu kurulması
gerektiğine dair verdiğimiz önerge lehine Cumhuriyet Halk Partisi Grubu adına
söz almış bulunuyorum. 
LEVENT GÖK
(Ankara) – Sayın Başkan, lütfen bir sükûneti tesis edelim, arkadaşlarımız iş
takibi yapıyor, bakanları yalnız bırakmıyor.
BAŞKAN – Lütfen,
arkadaşlar… 
Sayın Atıcı,
buyurun.
AYTUĞ ATICI
(Devamla) – Siyasi kariyerlerini ve kazanımlarını “sağlam irade”nin gölgesine
borçlu olmayan ve şiddete bulaşmamış milletvekillerini saygıyla selamlıyorum.
(CHP sıralarından alkışlar) 
Değerli
arkadaşlarım, Anayasa’mıza göre devlet, her bireyin sağlıklı doğması, sağlıklı
büyümesi ve sağlıklı kalmasını sağlamakla yükümlüdür. Devleti yöneten Hükûmet,
acaba sesimi duydu mu? Bu ülkede doğan her bireyin sağlıklı ortamda doğması,
büyümesi ve sağlıklı kalması anayasal görevdir, bir ticari hizmet değildir.
Sosyal devlet anlayışından uzak politikalarınızla maalesef devletimizi öyle bir
duruma getirdiniz ki halkın sağlık ihtiyaçlarını, sağlık hakkını, en önemli
yaşam hakkını karşılayamaz duruma getirdiniz. Ayrıca, katkı ve katılım payları
nedeniyle yoksul vatandaşın sağlık hizmetlerine erişimini de engellediniz.
Peki, acaba topladığınız vergiler yetmiyor mu? Acaba doktor mu yetersiz? Acaba
insanlar hastaneleri beğenmiyorlar mı? Hayır, doktorlarımız canhıraş çalışıyorlar,
sağlıkçılarımız canhıraş gece gündüz çalışıyorlar ama siz sağlığı iyi
yönetemiyorsunuz. Bunu sadece kuru bir muhalefet söylemi olarak lütfen ele
almayın. Bunu istatistiklere bakarak siz de yorumlayabilirsiniz, herkesin
belirli bir seviyesi var bu Mecliste. İstatistiklere yansıyan bozulmalar,
sağlık alanındaki bozulmalar artık sizin sağlığı yönetemediğinizi, bu nedenle
de bu işi Türkiye Büyük Millet Meclisine havale ederek, bir komisyon kurarak
“Nasıl daha iyi yönetebiliriz ve halka nasıl daha iyi hizmet edebiliriz?”in
yollarını bulmanız lazım. 
Arkadaşlar, sağlık hizmeti doğrudan
yaşam hakkıyla ilgilidir. Bu nedenle diğer kamu hizmetlerinden farklıdır. Bu
hizmet asla devredilemez, asla ötelenemez. En önemli insan hakkıdır. Şimdi, siz
iktidara gelirken “Sağlıkta reform yapacağız, devrim yapacağız.” diye bir
söylemde bulundunuz ve halk size inandı, sizlere oy verdi. “Sağlıkta Dönüşüm”
adı altında bir balon çıkardınız. Bu balonun daha sonra, Dünya Bankasının az
gelişmiş ülkelere dayattığı bir program olduğu anlaşıldı. Dönemin Sağlık
Bakanı, Dünya Bankası ve IMF’nin ortak bir şekilde hazırladığı ve ileri sürdüğü
bu raporun tercümesinin başeditörü oldu, ne kadar gurur duysa azdır. Ve siz,
yıllar içinde, bu “Sağlıkta Dönüşüm Programı”yla Anayasa’ya, insan haklarına, daha
da ötesi ahlaka ve vicdana aykırı bir şekilde, sağlık hizmetlerini sadece para
ile ulaşılabilir bir hizmet hâline getirdiniz. 
Örnek mi
istiyorsunuz? Çok basit, bakın bakalım, nasıl parayla ulaşılabiliyor, gariban
vatandaş nasıl sağlık hizmetlerine ulaşamıyor. Örneğin, bir emekli hastaneye
gidiyor. Hastaneye 2002 yılından önce gittiğinde bazı sıkıntılar yaşıyordu
ancak cebinden sadece yüzde 10 ilaç katılım payı çıkıyordu. “Sağlıkta bazı
iyileştirmeler yapacağız.” diye yola çıktınız ve tamı tamına 11 noktada gariban
emeklinin cebinden para çektiniz. Vatandaş önce bunu anlamadı çünkü siz bu işi
çok iyi biliyorsunuz. Maaşlarından kesmeye başladınız yani vatandaş, randevu
alırken para ödemeye başladı, devlet hastanesine gitti, “merhaba” dedi, kayıt yaptırdı,
5 lira kestiniz. Doktor, reçete yazdı, ilave 3 lira kestiniz. E, yaşlı hasta, 4
kalemden fazla ilaç yazıldığında her bir kalem için artı 1 lira para kestiniz.
“Eş değer ilaç farkı” dediniz, “özel hastane farkı” diyerek yüzde 200
bindirdiniz, “tetkik farkı ücreti” dediniz, “erken muayene ücreti” dediniz… Ne
yapsın emekli gariban? Eğer o parayı vermezse ölecek, mecburen verdi. Öncelikli
tetkik parası, istisnai sağlık hizmeti yetmedi -Allah gözünüzü doyursun-
“otelcilik hizmeti” adı altında emekliden tam 11 noktada para kesmeye
başladınız. Allah’tan reva mı? 
MİHRİMAH BELMA
SATIR (İstanbul) – Sayın Başkan, böyle bir konuşma olabilir mi ya?
AYTUĞ ATICI
(Devamla) - Şimdi, “Emekliye sağlık hizmeti vereceğiz.” diye geldiniz,
emekliler kandırıldıklarını anladılar. Ne zaman biliyor musunuz? Maaşlarından
paralar kesilmeye başlayınca. Şimdi yengem diyor ki: “Hastayım.” Emekli amcam
diyor ki: “Eyvah, eyvah nasıl götüreceğim?” Bir kere “Eyvah!” deyince yengem bu
sefer “Ya, ben hastayım.” demeye çekiniyor. Karnı ağrıyor, gizliyor, sırtı
ağrıyor, “Yaşlılıktandır, geçer.” diye eşine söyleyemiyor çünkü maaştan para
kesilmesini istemiyor. 
ÜNAL KACIR
(İstanbul) – Sen 2002’den öncesini söylüyorsun. 
AYTUĞ ATICI (Devamla) - O nedenle,
emeklilere bu hizmeti fazla gördünüz, onları kandırdınız ama bunu artık çok net
bir şekilde anladılar. 
Bakın
arkadaşlar… 
İLYAS ŞEKER
(Kocaeli) – Ekranları başında dinleyenler gülüyor size, gülüyor. 
AYTUĞ ATICI
(Devamla) – Sataşmalar başladığına göre, size bir iki rakam vereyim.
İLYAS ŞEKER
(Kocaeli) – Dinleyenler gülüyor size şu an. 
AYTUĞ ATICI
(Devamla) – Bakın, ben bir muhalefet milletvekiliyim, ömrüm sağlıkta geçti,
birazdan grubunuz adına çıkacak ve konuşacak olan arkadaşım, şu söylediklerime
cevap versin sizin yerinize. 
Ben diyorum ki,
ben demiyorum TÜİK diyor aslında: “2002’de emekli veya vatandaş, cebinden 56
lira para harcıyordu, 2012’de 157 lira para harcıyor.” Çıksın, zatımuhterem
veya hanımefendi desin ki: “Hayır, böyle değil.” Peki, Türk parasına güvenmiyor
musunuz, dolar bazında hesapladım: 2002 yılında Amerikan doları bazında 37
dolar harcayan vatandaşımız cebinden bugün 87 dolar harcıyor. Hani hizmetiniz?
Bu emekli nasıl gidecek doktora, bunu düşünmeniz lazım. Ha, peki, sağlıkta
harcamalar azaldı mı? Hayır, tam tersi, sağlıktaki harcamaları çok artırdınız
ama artırdığınız bu para, birilerinin cebine gitti, emeklinin sağlık ihtiyacını
karşılamaya değil. Rakam mı istiyorsunuz, buyurun, bakın, 2013 sağlık
harcamaları. Yine sizin TÜİK’inize yani Türkiye İstatistik Kurumunun, devletin
kurumunun rakamlarına göre söylüyorum: 85 milyar lira para harcadınız ama
nereye harcadınız? Bunun 54 milyar lirasını SGK eliyle tedavi edici sağlık
hizmetlerine yani yurt dışına, yani ilaca harcadınız, yüzde 65’ini, bu paranın
yüzde 65’ini tedavi edici sağlık hizmetlerine harcadınız. Oysa sizden bizim
beklentimiz nedir, vatandaşın beklentisi nedir? Hastalıkları engelleyin,
hastalıklardan koruyun. Peki, buna ne kadar para harcadınız? Sadece, toplam
harcamanın binde 1’ini. Ne dediniz: “Vatandaş hastalanırsa hastalansın, biz
ondan katkı payını alırız, vallahi billahi zengin oluruz.” 
Bunu bu şekilde söylediniz, neden
biliyor musunuz? Çünkü topladığınız vergiler, bizim ödediğimiz sağlık primleri
sizin sağlık giderlerinizin yüzde 90’ını karşılıyor, yanlış duymadınız, sağlık
primi, ödediğimiz sağlık primleri devletin harcadığı sağlık parasının yüzde
90’ını karşılıyor. Bunun üzerine siz bir de katkı ve katılım payı aldığınızda
kâra geçiyorsunuz. Bunları yine ben söylemiyorum, Sayın Sağlık Bakanı söylüyor.
Nerede söylüyor? Bütçe konuşmasında söylüyor. Diyor ki: “Ben, harcadığım
paranın yüzde 90’ını vergilerinizden, sağlık priminden alıyorum, katkı, katılım
payı da alıyorum, kâra geçiyorum.” Ne güzel! Niye vatandaşın sağlığını
koruyayım, hastalansın gelsin, ben de buradan para kazanayım! 
Peki, hâl böyle
olunca ne oluyor? Siz eğer koruyucu sağlık hizmeti yapmazsanız bebekler ölüyor,
bebek ölüm hızı artıyor ve yılda 600 bebek fuzuli yere ölüyor sizin bu sağlık
politikalarınız yüzünden, anneler doğumda ölüyorlar. 1945 yılından sonra ilk
defa bu sene Türkiye’de bebek ölüm hızları artmıştır. O nedenle, siz sağlığı
iyi yönetemiyorsunuz. Siz sağlığı iyi yönetemeyince yok olmaya yüz tutmuş
hastalıklar hortluyor. Yine ben söylemiyorum. Sağlık Bakanınız diyor ki: “Geçen
sene 7 bin kızamık vakası çıktı.” 7 bin… Aşıyla önlenebilir bir hastalıktır.
Sizin sağlık politikanız budur. 
Saygılar
sunuyorum. (CHP sıralarından alkışlar) 
BAŞKAN –
Teşekkür ederim. 
Cumhuriyet Halk
Partisi grup önerisinin aleyhinde ilk konuşmacı, Mehmet Süleyman Hamzaoğulları,
Diyarbakır Milletvekili. (AK PARTİ sıralarından alkışlar) 
MEHMET S.
HAMZAOĞULLARI (Diyarbakır) – Sayın Başkan, değerli milletvekilleri; Cumhuriyet
Halk Partisi grup önerisi üzerine grubum adına söz aldım. Heyetinizi saygıyla
selamlıyorum. 
CHP grup önerisinin gerekçesine
baktığımız zaman “sosyal devlet” anlayışından uzaklaşılarak vatandaşların
sağlık hizmetlerine erişiminin engellendiği ve sağlık hizmetlerinin kötüleştiği
ve bunun da istatistiklere yansıdığı iddia edilmektedir. 2002 yılında, AK PARTİ
iktidarımızdan önce vatandaşlarımızdan hastası için kullanılacak serumun talep
edildiği, hastaların, yeni doğan bebeklerin ve hatta cenazelerin hastanelerde
rehin kaldığı, hastalarımızın ilaç bulamadığı veya fiyatının yüksek olması nedeniyle
alamadığı, Kalp ve benzeri ameliyatlar için arabasını, evini ve hatta tarlasını
sattığı, karda ve kışta kızak üstünde taşımak suretiyle zor şartlarda
doğumların yaşandığı, hastasının veya cenazesinin taşınması karşılığında mazot
parasının talep edildiği günlerden, artık, ücretsiz sağlık hizmetlerinin
verildiği, uçak ve helikopter ambulanslarla yurdun en ücra köşelerine kadar
hastaların taşındığı, yatağa bağımlı hastalarımıza evde bakım hizmetlerinin
verildiği, anne oteli hizmetinin sunulduğu günlere gelinmiştir. Sağlıkta
Dönüşüm Programı’yla sağlık hizmetlerinin kapsam ve derinliğinin artırılmasıyla
halkımızın sağlık hizmetlerinden memnuniyet oranı yüzde 39’dan yüzde 75’e
yükselmiştir. 
Gündemimizin
yoğun olması nedeniyle, CHP grup önerisini Meclisimizin takdirine sunar,
hepinizi saygıyla selamlarım. (AK PARTİ sıralarından alkışlar)
BAŞKAN –
Cumhuriyet Halk Partisi grup önerisi lehinde ikinci konuşmacı, Samsun
Milletvekili Cemalettin Şimşek. (MHP sıralarından alkışlar)
CEMALETTİN
ŞİMŞEK (Samsun) – Sayın Başkan, değerli milletvekilleri; Cumhuriyet Halk
Partisinin Türkiye’de sağlık hizmeti sunumundaki kötüleşmenin araştırılarak
alınması gereken tedbirlerin belirlenmesi amacıyla verdiği araştırma
önergesinin lehinde söz aldım. Bu vesileyle siz saygıdeğer milletvekillerini
selamlarım.
Değerli
milletvekilleri, bugün Türkiye’de uygulanan sağlık sistemi gerçekten ele alınıp
araştırılması gereken bir hâle gelmiştir. Temel bir hak olan sağlık hizmetinde
yaklaşık son on üç yıldır uygulanan Sağlıkta Dönüşüm Programı kapsamında birçok
değişiklik yapılmış, kendi mantığı içerisinde yapılan bu değişiklikler, sağlık
hizmetlerini, maalesef, istenilen noktaya bir türlü getirememiştir. 
Bugün sağlık hizmetlerindeki en önemli
sorun, nitelikli bir hizmet sunumundan gün geçtikçe uzaklaşılmasıdır. Daha önce
de Türkiye Büyük Millet Meclisinde gündem dışı söz alarak dile getirmeye
çalıştığım sağlık sisteminin sorunları giderek ağırlaşmaktadır. Gelinen noktada
vatandaşlarımızın sağlık konusunda en önemli sorunu nitelikli bir sağlık hizmetini
maalesef alamamalarıdır. Ayrıca, sistemin, finansmanı yönüyle de
sürdürülebilirliği yoktur. 
Değerli
milletvekilleri, “sağlıkta dönüşüm” adı verilen ve on üç yıla yakın bir süredir
uygulamaya çalışılan bu program, beraberinde birçok sorun yaratmış, asıl amacı
nitelikli bir sağlık hizmeti sunmak olması gereken bu programın kendi
içerisindeki mantığı nedeniyle ortaya çıkan sorunlardan dolayı sistemden en çok
da hastalar zarar görmüştür. 
Yine, sistemden
kaynaklanan nedenlerle hekimlerin malpraktis korkusu artmış, defansif tıp
uygulamaları gelişmiştir. Sistemde hekimler, gelir elde edebilme duygusuyla
puan peşine düşmüş, dolayısıyla, yine, nitelikli sağlık hizmetleri sunumundan
maalesef ikinci plana itilmiştir. 
Türkiye, bugün,
Dünya Sağlık Örgütü ve OECD raporlarına göre kişi başına düşen hekim, hemşire,
hasta yatak sayısı ve kişi başına düşen harcamalarda AB ve OECD ülkeleri
arasında en son sıradadır. Ancak, hasta müracaatında ise bu ortalamanın
üzerindedir. Bu da sistemin çarpıklığını ortaya koyması bakımından çok
önemlidir. 
Bu, bize şunu
gösteriyor: Hastalar, sağlık kurumlarına çok müracaat ediyor, çok ilaç
kullanıyor, ama az tedavi görüyorlar. Sistemin teşvikiyle oluşan bu yükü sağlık
kurumları da kaldıramıyor. Hastalar, hastane hastane dolaşıyor, dertlerine
derman bulamıyorlar. Gelinen noktada hekim-hasta ilişkisi bozulmuş, hasta,
hekime; hekim, hastaya güvenemez hâle gelmiştir.
Değerli
milletvekilleri, kurulan kamu hastane birlikleriyle, sadece bürokrasi
artırılmış, hastanelere birer işletme gözüyle bakılıp ne kadar para kazanıp
kazanmadığı yönüyle değerlendirilmiş, bu da kamu hastaneleri, dolayısıyla
hekimler ve diğer sağlık çalışanları üzerinde ayrı bir baskı oluşturmuştur.
Kamu hastanelerinde ihaleyle alınan ve ucuzu tercih edilen hastane ihtiyaçlarının
temininde de kaliteli malzeme alma imkânı maalesef yoktur. Ayrıca, kamu hastane
birliklerine yapılan atamalarda liyakat esas alınmamış, sadece siyaseten yandaş
ataması yapılmıştır.
Yedi yıl boyunca
SGK tarafından hastanelere ödenen girişimsel işlem ücretleri hiç artmamış,
hatta, bazılarında yüzde 70’e varan indirimlere gidilmiştir. Ancak hastanelerin
bu süre içerisindeki girdi maliyetleri bazı kalemlerde yüzde 100’e varan oranda
artmıştır. SUT fiyatları göz önüne alındığında, üniversite hastaneleri giderek
daha çok borç batağına batmakta ve eğitim ve araştırma faaliyetlerini yeteri
kadar yerine getirememektedir. Dolayısıyla, gelinen noktada en önemlisi de
bilimin değeri kalmamıştır.
Ayrıca,
“sağlıkta dönüşüm” denilen bu süre içerisinde yine, baktığımızda, çıkarılan
yasa ve yönetmelikler Anayasa Mahkemesi tarafından 85 defa iptal edilmiş ve
Danıştay tarafından yürütmesi durdurulmuştur. En son çıkarılan “tam gün yasası”
da Anayasa Mahkemesi tarafından kısmi iptal edilmiş, sağlıkta yine bir
belirsizlik dönemi başlamıştır. Esasen bu sağlıkta dönüşüm sistemi, hastane
çalışanlarının çok çalışıp iş üretmediği, işi yapanların değil, işini
bilenlerin para kazandığı verimsiz bir sistem hâline dönüşmüştür. Bunlar siyasi
polemikler değil, sistemin gerçekleridir. Eskiden hekimle hasta arasına paranın
girdiğini söyleyenler, bugün hekimle hasta arasına maalesef puanın girdiğini
bilmelidirler. Bu sistem, hasta istismarına daha müsait hâldedir. 
Değerli
milletvekilleri, bu dönemde ülkemizdeki gelişmelere bağlı olarak sağlık
alanında önemli değişiklikler yapılmış, ancak her alanda olduğu gibi bu alanda
da bir algı yönetimi olarak sanal bir hasta memnuniyeti üzerinden “Ben yaptım
oldu.” mantığıyla hareket edildiğinden, geçen süre içerisinde maalesef üzerine
bir şey konulamamıştır.
Hâlbuki gelinen
noktada sağlıktaki gelişmelerin tüm yönleriyle sorgulanmaya ihtiyacı vardır.
Gerçekte sistemin hastayı doğru yönlendirmesi ve hastanın doğru hekimini sistem
içerisinde bulabilmesi gerekirken bugün hastalar hekimlerini mahalle sohbetlerinden,
arkadaş tavsiyelerinden seçmekte, sonuçta hastane hastane dolaşarak derdine
derman aramakta, bu arada, devletin kıt olan kaynakları da boşa harcanmaktadır.
Ayrıca Hükûmet,
gelişmiş ülkelerde genel sağlığın bir parçası olarak küçük yaşlardan itibaren
gerek koruyucu hekimlikte gerekse tedavi edici hekimlikte büyük önem verdiği ve
olağanüstü programlarla desteklediği ağız ve diş sağlığı hizmetlerini, tam bir
çağ dışı anlayışla, sadece bir külfet olarak görmekte, kamu ağız ve diş sağlığı
merkezlerinde nüfusun sadece yüzde 9-10’una ulaşarak, sözde, bu konuda da
vatandaş üzerinde bir algı yaratılmak istenmektedir.
Diğer ülkelerle
kıyaslandığında ağız ve diş sağlığı konusunda çok geride olduğumuz ortaya
çıkmaktadır. Dünyadaki sağlık sistemleri incelendiğinde ülkelerin halk sağlığı
ve koruyucu hekimliği öne çıkararak daha çok bu konulara önem verdiğini,
hastalıkları daha baştan önleyerek sağlık harcamalarını azaltmayı hedeflediğini
görmekteyiz. Tedavi edici hekimlikte ise devletin daha çok koordine edici ve
denetleyici olarak görev aldığını, ödeme gücü olmayan veya sigorta dışı
ödemelerde ise vatandaşına sosyal devlet anlayışı içerisinde yardımlar
yaptığını görmekteyiz.
Ayrıca, aynı
zihniyet, önce özel hastanelerin açılmasını teşvik etmiş, ancak daha sonra gerek
Sağlık Bakanlığı politikaları gerekse SGK uygulamalarıyla özel hastanelerden
hekim kadroları, bakılan hasta sayıları, özel bölümlerde istenen şartlar, katkı
payları gibi birçok uygulamalarla, kamu hastanelerinden istenmeyen birtakım
şeyler istenerek hastaneler açısından kötü rekabet uygulamaları yapılmıştır.
Bu, hakikaten anlaşılabilir değildir. Asıl amacının vatandaşına kaliteli sağlık
hizmeti vermek olması gereken devlet, bu uygulamalarıyla âdeta bu amacından
uzaklaşmaktadır.
Değerli
milletvekilleri, dolayısıyla, sağlık sistemimizde gelinen noktada kamu nezdinde
şeffaf sağlık politikalarının etkin bir diyalog ortamında tüm paydaşlarla
paylaşılarak kaliteli bir sağlık hizmetinin sunumunun ve finansmanının
planlanmasına ihtiyaç vardır. Bunun için öncelikle hizmet kullanımındaki
kontrol mekanizmaları ve planlama için veri kullanılması konusunda, öncelikli
olarak hastalıkların insidans ve prevelans bilgileri gibi verilere ulaşılarak
toplum sağlığında karşılaşılan sorunların doğru bir şekilde tespit edilmesi,
mevzuatın yeniden düzenlenerek sağlık alanında mali açıdan sürdürülebilirliğin
sağlanması, ayrıca yatırımların teşvik edilmesi gerekmektedir. 
Ayrıca, Sağlık
Bakanlığı, hizmet sunumundan çok, anayasal görevi olan denetleyen ve koordine
eden bir konuma getirilmelidir. Hizmet sunanla denetleyen, koordine edenle
rekabet edenin aynı olması hizmetin kalitesini olumsuz yönde etkilemektedir.
Değerli
milletvekilleri, bugün, elbette, daha evvel AK PARTİ değerli milletvekillerinin
buraya gelip söyledikleri gibi, 2002’den bu tarafa bir Sağlıkta Değişim
Programı uygulanmış ama bu, ifade ettiğim gibi hiç sorgulanmamıştır;
sorgulanmayınca, ortaya çıkan sorunlar da tartışılmıyor. O bakımdan, bugün
sağlık sunumundaki, sağlık hizmetleri sunumundaki en önemli sorun, bu konunun
içerisinde de özetlediğim gibi, nitelik sorunudur, kalite sorunudur.
Hastanelere gidin bakın, hastaneler dolup taşıyor, hastanelere girilmiyor ancak
insanlar netice alamıyorlar, doktor doktor geziyorlar; devletin kıt olan
kaynakları da boşuna harcanmakta. 
Mutlaka bu
değerlendirilmeli ve sağlığın bir sistematiğinin ortaya konulması gerekmektedir
diyor, hepinizi saygılarla selamlıyorum tekrar. (MHP sıralarından alkışlar)
BAŞKAN –
Teşekkür ederim.
Cumhuriyet Halk
Partisi grup önerisi aleyhinde son konuşmacı Bolu Milletvekili Sayın Ali
Ercoşkun.
Buyurun. (AK
PARTİ sıralarından alkışlar) 
ALİ ERCOŞKUN
(Bolu) – Teşekkür ederim.
Sayın Başkan,
değerli milletvekilleri; Cumhuriyet Halk Partisi grup önerisi aleyhine söz
almış bulunuyorum. Bu vesileyle yüce heyetinizi saygıyla selamlıyorum.
Evet, sağlık
hizmetleriyle alakalı, mesleğinin de vermiş olduğu bir avantajla, değerli
milletvekilimiz bazı görüşlerini paylaştılar. Muhakkak önem veriyoruz, değer
veriyoruz ama bu hizmetin muhataplarının yani bu hizmeti alan kişilerin
görüşleri bu noktada herhâlde çok daha önemli. Belki bilimsel rakamlar, TÜİK
verileri bir şeyler ifade edebilir ama asıl sahada vatandaş bu manada ne
düşünüyor?
Ben Bolu
milletvekiliyim, küçük bir ilin milletvekiliyim. Dolayısıyla bu küçük ilde eğer
Kıbrıscık’ın Çökeler köyündeki Mehmet ağabey bu hizmetten memnunsa veya Mudurnu’nun
bir köyündeki, Göynük’ün bir köyündeki vatandaş bundan memnunsa bu en büyük
ölçüdür diye düşünüyorum. 
Dolayısıyla,
sağlık hizmetlerindeki bu değişimin, dönüşümün getirmiş olduğu memnuniyetten
dolayı, bu konuda imzası olan herkese teşekkürlerimizi buradan bir kez daha
ifade etmek lazım. Değişecek şeyleri de hep birlikte değiştirmeyi arzu
ettiğimizi düşünüyor, bu vesileyle yüce heyetinizi saygıyla selamlıyorum. (AK
PARTİ sıralarından alkışlar) 
BAŞKAN –
Teşekkür ederim. 
Cumhuriyet Halk
Partisi grup önerisini oylarınıza sunacağım.
LEVENT GÖK
(Ankara) – Sayın Başkan…
BAŞKAN – Karar
yeter sayısı mı, yoklama mı?
LEVENT GÖK
(Ankara) – Yoklama efendim.
BAŞKAN – Şimdi
“yoklama” dediğiniz zaman, lütfen milletvekili arkadaşlar ayağa kalkarsa daha
sağlıklı bir işlem yapmış oluruz.
LEVENT GÖK
(Ankara) – Tabii, biz, şundan dolayı Sayın Başkan, bir arkadaşımız söz
talebinde bulunduğu için onu bekledik.
BAŞKAN – Kim söz
talebinde bulundu?
MEHMET DOĞAN
KUBAT (İstanbul) – Salih Bey efendim.
BAŞKAN – Sayın
Gök, özür dilerim.
Sayın
milletvekilleri, özür dilerim.
Buyurun.

V.- AÇIKLAMALAR (Devam)
4.- Eskişehir Milletvekili Salih Koca’nın, MHP grup
önerisi üzerinde yaptığı konuşmasındaki bazı ifadelerine ilişkin açıklaması
SALİH KOCA
(Eskişehir) – Sayın Başkanım, biraz önce olaylar yine gerildi. Biraz önceki
toplantıda da ben söyledim. 
BAŞKAN –
Duymuyorum.
SALİH KOCA
(Eskişehir) – Sayın Başkanım, biraz önceki oturumda söyledim ben; Cumhuriyet Halk
Partisindeki arkadaşın sözü üzerine ona cevaben vermiş olduğum şeyler, yoksa
Milliyetçi Hareket Partisinin grup önerileri aleyhine ben bir şey söylemedim.
Daha doğrusu, evraklarıyla, önerileriyle ilgili bir şey söylemedim.
Teşekkür
ediyorum.
BAŞKAN – Teşekkür
ederim. 

III.- YOKLAMA

(CHP
sıralarından bir grup milletvekili ayağa kalktı) 
LEVENT GÖK
(Ankara) – Yoklama…
BAŞKAN – Yoklama
talebiyle ilgili işlemi yapalım.
Sayın Gök, Sayın
Bayraktutan, Sayın Özdemir, Sayın Tunay, Sayın Şeker, Sayın Susam, Sayın Çetin,
Sayın Acar, Sayın Akgöl, Sayın Atıcı, Sayın Öner, Sayın Akar, Sayın Moroğlu,
Sayın Düzgün, Sayın Korutürk, Sayın Onur, Sayın Erdoğdu, Sayın Türmen, Sayın
Loğoğlu, Sayın Günaydın.
Yoklama için üç
dakika süre veriyorum ve yoklama işlemini başlatıyorum. 
(Elektronik
cihazla yoklama yapıldı)
BAŞKAN –
Toplantı yeter sayısı vardır.

VIII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, 2/12/2014 tarihinde Mersin
Milletvekili Aytuğ Atıcı ve 24 milletvekili tarafından, sağlık hizmeti
verilmesinden kaynaklı sorunların araştırılarak alınması gereken önlemlerin
belirlenmesi amacıyla Türkiye Büyük Millet Meclisi Başkanlığına verilmiş olan
Meclis araştırması önergesinin (1605 sıra no.lu), Genel Kurulun bilgisine
sunulmak üzere bekleyen diğer önergelerin önüne alınarak 18 Şubat 2015 Çarşamba
günkü birleşiminde sunuşlarda okunmasına ve ön görüşmelerinin aynı tarihli
birleşimde yapılmasına ilişkin önerisi (Devam)
BAŞKAN -
Cumhuriyet Halk Partisinin grup önerisini oylarınıza sunuyorum: Kabul
edenler... Kabul etmeyenler... Kabul edilmemiştir.
Birleşime on beş
dakika ara veriyorum.
Kapanma Saati:17.07 

ÜÇÜNCÜ OTURUM
Açılma Saati: 17.24
BAŞKAN: Başkan Vekili Ayşe Nur BAHÇEKAPILI
KÂTİP
ÜYELER: Muharrem IŞIK (Erzincan), Muhammet Bilal MACİT (İstanbul) 
----0----
BAŞKAN – Sayın
milletvekilleri, Türkiye Büyük Millet Meclisinin 57’nci Birleşiminin Üçüncü
Oturumunu açıyorum.
Adalet ve
Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.

4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin “Kanun Tasarı ve Teklifleri ile
Komisyonlardan Gelen Diğer İşler” kısmında bulunan 684 sıra sayılı Kanun
Tasarısı’nın bu kısmın 5’inci sırasına alınmasına ve diğer işlerin sırasının
buna göre teselsül ettirilmesine; 3, 10, 17, 24 ve 31 Mart 2015 Salı günkü
birleşimlerinde sözlü sorular ile diğer denetim konularının görüşülmeyerek bu
birleşimlerinde gündemin “Kanun Tasarı ve Teklifleri ile Komisyonlardan Gelen
Diğer İşler” kısmında yer alan işlerin görüşülmesine; 4, 11, 18 ve 25 Mart 2015
Çarşamba günkü birleşimlerinde sözlü soruların görüşülmemesine; 684 sıra sayılı
Kanun Tasarısı’nın İç Tüzük’ün 91’inci maddesine göre temel kanun olarak bölümler
hâlinde görüşülmesine ilişkin önerisi
08/02/2015
Türkiye Büyük Millet Meclisi Başkanlığına
Danışma
Kurulunun 18/02/2015 Çarşamba günü (bugün) yaptığı toplantıda siyasi parti
grupları arasında oy birliği sağlanamadığından, İç Tüzük’ün 19’uncu maddesi
gereğince, grubumuzun aşağıdaki önerisinin Genel Kurulun onayına sunulmasını
arz ederim. 
Mihrimah Belma Satır
İstanbul
AK PARTİ Grup Başkan Vekili
Öneri:
Gündemin
"Kanun Tasarı ve Teklifleri ile Komisyonlardan Gelen Diğer İşler"
kısmında bulunan 684 sıra sayılı Kanun Tasarısı’nın bu kısmın 5’inci sırasına
alınması ve diğer işlerin sırasının buna göre teselsül ettirilmesi,
Genel Kurulun; 
Haftalık çalışma
günlerinin dışında 20, 21, 22, 23 ve 27 Şubat 2015 ile 02 ve 06 Mart 2015 Cuma,
Cumartesi, Pazar ve Pazartesi günleri saat 14.00'te toplanması ve bu
birleşimlerinde "Kanun Tasarı ve Teklifleri ile Komisyonlardan Gelen Diğer
İşler" kısmında yer alan işlerin görüşülmesi,
03, 10, 17, 24 ve 31 Mart 2015 Salı
günkü birleşimlerinde sözlü sorularla diğer denetim konularının görüşülmeyerek
bu birleşimlerinde gündemin "Kanun Tasarı ve Teklifleri ile Komisyonlardan
Gelen Diğer İşler" kısmında yer alan işlerin görüşülmesi,
04, 11, 18 ve 25 Mart 2015 Çarşamba
günkü birleşimlerinde sözlü soruların görüşülmemesi 
Çalışma saatlerinin;
19  Şubat 2015 Perşembe günkü
birleşiminde 684 sıra sayılı Kanun Tasarısı’nın görüşmelerinin tamamlanmasına
kadar,
20  Şubat 2015 Cuma günkü birleşiminde
296 sıra sayılı Kanun Tasarısı’na kadar olan işlerin görüşmelerinin
tamamlanmasına kadar,
21  Şubat 2015 Cumartesi günkü
birleşiminde 422 sıra sayılı Kanun Tasarısı’nın görüşmelerinin tamamlanmasına
kadar,
22  Şubat 2015 Pazar günkü birleşiminde
501 sıra sayılı Kanun Tasarısı’na kadar olan işlerin görüşmelerinin
tamamlanmasına kadar,
23  Şubat 2015 Pazartesi günkü
birleşiminde 401 sıra sayılı Kanun Tasarısı’na kadar olan işlerin
görüşmelerinin tamamlanmasına kadar,
24  Şubat 2015 Salı günkü birleşiminde
308 sıra sayılı Kanun Tasarısı’nın görüşmelerinin tamamlanmasına kadar,
25  Şubat 2015 Çarşamba günkü
birleşiminde 582 sıra sayılı Kanun Tasarısı’nın görüşmelerinin tamamlanmasına
kadar,
26  Şubat 2015 Perşembe günkü
birleşiminde 494 sıra sayılı Kanun Tasarısı’na kadar olan işlerin görüşmelerinin
tamamlanmasına kadar,
27  Şubat 2015 Cuma günkü birleşiminde
599 sıra sayılı Kanun Tasarısı’na kadar olan işlerin görüşmelerinin
tamamlanmasına kadar,
02  Mart 2015 Pazartesi günkü
birleşiminde 58 sıra sayılı Kanun Tasarısı’na kadar olan işlerin görüşmelerinin
tamamlanmasına kadar,
03  Mart 2015 Salı günkü birleşiminde
375 sıra sayılı Kanun Tasarısı’na kadar olan işlerin görüşmelerinin
tamamlanmasına kadar,
04  Mart 2015 Çarşamba günkü
birleşiminde saat 14.00'te toplanarak 290 sıra sayılı Kanun Tasarısı’nın görüşmelerinin
tamamlanmasına kadar,
05  Mart 2015 Perşembe günkü
birleşiminde saat 14.00'te toplanarak 182 sıra sayılı Kanun Tasarısı’na kadar
olan işlerin görüşmelerinin tamamlanmasına kadar,
6  Mart 2015 Cuma günkü birleşiminde
386 sıra sayılı Kanun Tasarısı’na kadar olan işlerin görüşmelerinin tamamlanmasına
kadar,
Çalışmalarına devam etmesi;
Yukarıda belirtilen birleşimlerde gece
24.00'te günlük programların tamamlanamaması hâlinde günlük programların
tamamlanmasına kadar,
10,  17, 24 ve 31 Mart 2015 Salı günkü
birleşimlerinde 15.00-24.00 saatleri arasında,
11,  12, 18, 19,
25 ve 26 Mart 2015 Çarşamba ve Perşembe günkü birleşimlerinde 14.00-24.00
saatleri arasında, 
Çalışmalarını
sürdürmesi;
684 Sıra sayılı
kanun tasarısının İç Tüzük’ün 91’inci maddesine göre temel kanun olarak
görüşülmesi ve bölümlerinin ekteki cetveldeki şekliyle olması, 
Önerilmiştir.




684 Sıra Sayılı
Polis
  Vazife ve Salahiyet Kanunu ile Bazı Kanun ve Kanun Hükmünde Kararnamelerde
  Değişiklik Yapılmasına Dair Kanun Tasarısı
(1/995)




 Bölümler


 Bölüm
  Maddeleri


 Bölümdeki Madde
  Sayısı




1.
  Bölüm


1
  ila 20’nci maddeler


20




2.
  Bölüm


 21
  ila 46’ncı maddeler


26




3.
  Bölüm


 47
  ila 72’nci maddeler


26




4.
  Bölüm


 73 ila
  102’nci maddeler


30




5.
  Bölüm


 103 ila
  132’nci maddeler


30




Toplam
  Madde Sayısı


 132




BAŞKAN - Adalet
ve Kalkınma Partisi grup önerisinin lehinde ilk konuşmacı İstanbul Milletvekili
Sayın Mehmet Doğan Kubat. 
Buyurun. (AK
PARTİ sıralarından alkışlar)
MEHMET DOĞAN
KUBAT (İstanbul) – Sayın Başkanım, çok değerli arkadaşlarım; grubumuzun önerisi
lehinde görüşlerimi ifade etmek üzere söz almış bulunuyorum. Bu vesileyle yüce
heyetinizi saygılarımla selamlarım. 
Değerli
arkadaşlar, grup önerimizde Genel Kurulun şubat ve mart ayı çalışma gün ve
saatleri ile gündemdeki bir kısım kanun tasarı ve tekliflerinin ön sıralara
alınması önerilmektedir. Buna göre, 684 sıra sayılı Kanun Tasarısı’nın gündemin
5’inci sırasına alınmak suretiyle yarından itibaren görüşmelerine başlanması
teklif edilmektedir. Bu tasarı 5 bölüm ve 132 maddeden ibarettir. 
Öte yandan, 19
ila 27 Şubat ve 2 ila 6 Mart tarihleri arasında Genel Kurulun öneride
belirtilen işlerin görüşmelerinin tamamlanmasına kadar çalışması; yine, 10
Marttan 31 Marta kadar ise saat 24.00’e kadar, salı günleri 15.00-24.00,
çarşamba ve perşembe günleri de 14.00-24.00 saatleri arasında çalışılması
önerilmektedir. 
Önerimize
desteklerinizi bekler, yüce heyetinizi saygılarımla selamlarım. (AK PARTİ
sıralarından “Bravo” sesleri, alkışlar) 
BAŞKAN –
Teşekkür ederim. 
Adalet ve
Kalkınma Partisi grup önerisinin aleyhinde ilk konuşmacı İstanbul Milletvekili
Sayın Mehmet Akif Hamzaçebi.
Buyurun Sayın
Hamzaçebi. (CHP sıralarından alkışlar) 
MEHMET AKİF
HAMZAÇEBİ (İstanbul) – Sayın Başkan, değerli milletvekilleri; Adalet ve
Kalkınma Partisi “iç güvenlik yasası” olarak isimlendirilen, gerçekte “polis
devleti yasası” olarak isimlendirmeyi daha doğru bulduğum bir yasa tasarısının
görüşmelerini hemen başlatmak amacıyla bir grup önerisi getirmiş bulunuyor. Bu
nedenle, iç güvenlik yasa tasarısına ilişkin bazı değerlendirmelerimi,
görüşlerimi sizlerle paylaşmak istiyorum.
Önce şu tespiti
yapmak istiyorum: Siyasetin çok temel bir kuralı vardır siyaset bilimcileri
tarafından ifade edilen; bu kural şudur: Bir hükûmetin, bir iktidarın iktidar
süresi uzadıkça otoriterleşme eğilimi yani kamu gücünü giderek kullanma eğilimi
artar, otoriterleşme budur. İktidardakilerin ellerinde bulunan kamu gücünü
kullanması, giderek kamu gücüne yaslanarak ayakta kalmaya çalışması
otoriterleşmedir. 
13’üncü iktidar
yılında, Adalet ve Kalkınma Partisi, Türkiye'yi otoriter bir yönetime taşımak
isteyen bir yasa tasarısını Türkiye Büyük Millet Meclisine getirmiştir.
Unutmayalım ki her otoriter düzenleme veya otoriterleşme yönünde her adım aynı
zamanda bir tepkiyi de tetikler, bir tepki birikimine yol açar ve bu tepkiler
nedeniyle toplum kutuplaşır ve ülke yönetilmez, yönetilemez hâle gelir; Türkiye
buraya doğru gitmektedir. Bu yasa tasarısı eğer yasalaşırsa Türkiye
otoriterleşme yönünde bir adım daha ileri gidecek, öte taraftan ülkenin
yönetilmesi sorunu ortaya çıkacaktır. Yani, çoğunluk hükûmeti, Parlamentoda tek
başına yasa çıkarma çoğunluğuna sahip olan bir hükûmet olması yetmiyor. Ülkeyi
yönetmek için bütün bunlar yeterli değil. Toplumda tepkiye yol açıyorsanız,
tepkiyi hedefliyorsanız, tepkiyi tetikliyorsanız ülke yönetilemez hâle gelir. 
Şimdi, birçok
şey söyleniyor. Bu yasayı kamuoyuna anlatmak, kamuoyu desteğini arkasına almak
için Hükûmet diyor ki: “Molotofkokteyli, sapan, taş atma, kamu binalarının
yakılması yıkılması…” Molotof kullanmaya karşı bir önlem alınmasına kimse
hiçbir şey demiyor, bunun önlemleri yasalarda zaten var. Mesele, kamuoyu
desteğini arkasına almak amacıyla söylenen bu cümlelerin arkasına saklanarak
hukuk dışı, demokrasi dışı düzenlemelerin bu tasarının içerisine sokulmuş olmasıdır.
“Bunlar Avrupa Birliği ülkelerinde var.” deniliyor. Hayır, Avrupa Birliği
ülkelerinde söylenilen şekilde herhangi bir düzenleme yok. 
Üzüntüm şudur:
Adalet ve Kalkınma Partisi Grubu bir broşür hazırlamış, tüm milletvekillerine
dağıtmış; “özgürlük paketi” demiş bunun adına. 
BİNNAZ TOPRAK
(İstanbul) – Çok komik.
MEHMET AKİF
HAMZAÇEBİ (Devamla) – Bunun adına “özgürlük paketi” demiş, özgürlükleri
korumaya yönelik bir paket. Aklıma şu geldi: Fransız Devrimi’nin ünlü
devrimcilerinden Robespierre’nin güzel bir lafı vardır; “Biz tiranlığa karşı
özgürlüğün despotluğunu kurduk.” 
MEHMET NACİ
BOSTANCI (Amasya) – Saint Just onu diyen.
MEHMET AKİF
HAMZAÇEBİ (Devamla) – Hükûmet de şimdi, buradan hareketle, jakoben bir
anlayışla kendi hükûmet anlayışını, kendi anlayışını topluma dikte etmek,
toplumu şekillendirmek için böylesi otoriter bir yasayı Türkiye'ye
getirmektedir. 
Teknik bir iki
değerlendirme yapmak istiyorum. Bakın, mevcut Anayasa’mıza aykırı olan bu
düzenlemeleri sizlere sunmak istiyorum. Anayasa Mahkemesine iptal davası
açılması hâlinde iptal edilmesi mukadder olan düzenlemeler var. 
Şimdi, tasarının 1’inci maddesiyle
Polis Vazife ve Salahiyet Kanunu’nda bir değişiklik yapılmak suretiyle polise arama yetkisi veriliyor; kişinin
arabasında, üzerinde, eşyasında bir arama yetkisi veriliyor. Şu anda, polis bir
kişinin suç işleyeceği konusunda bir şüpheye sahip olur ise o kişiyi kontrol
etmek ve suç işlenmesini önlemek amacıyla gerekli tedbirleri alma yetkisine
zaten sahip, bu yetki var. Deniliyor ki: “Efendim suç işleyecek. Vatandaş önlem
alıyor.” Zaten bu önlem var. Polisin durdurma, kimlik sorma yetkileri var ve
suç işlenmesine yönelik bir hareket seziyor ise bir fiil, bir eylem olacak ise
buna yönelik tedbirler alma yetkisi zaten var. 
YILMAZ TUNÇ
(Bartın) – Arabanın bagajını açabiliyor mu? Torpidoyu açabiliyor mu?
MEHMET AKİF
HAMZAÇEBİ (Devamla) – Şimdi getirilen düzenlemeyle kişinin arabasında, torpido
gözünde, bagajında, üstünde her türlü aramayı yapma yetkisi olacak. 
YILMAZ TUNÇ
(Bartın) – Mahkeme kararı olmadan arayabiliyor mu?
MEHMET AKİF
HAMZAÇEBİ (Devamla) – Yapma yetkisi olacak. 
Bakın,
Anayasa’mız ne der? Anayasa’mız “Özel hayatın gizliliği” diye, 20’nci
maddesinde çok temel bir hükme sahiptir. Kural bir, bir kişinin üzerinde, özel
hayatına yönelik eşyalarında arama yapacaksanız hâkim kararı gerekir. Nerede
hâkim kararı? Atladınız. Hâkim kararı gerekir.
İDRİS ŞAHİN
(Çankırı) – 20’nci maddenin devamını da okuyun.
MEHMET AKİF
HAMZAÇEBİ (Devamla) – Bakın, hâkim kararı gerekir. 
20’nci maddenin
devamını ben size okuyayım. Hatırlattığınıza memnun oldum. Yanımda getirdim.
20’nci madde diyor ki bakın: “Usulüne göre verilmiş bir hâkim kararı
olmadıkça…” Bir kere arayamazsınız.” İki…
İDRİS ŞAHİN
(Çankırı) – Devam edin.
MEHMET AKİF
HAMAZÇEBİ (İstanbul) – Devam ediyorum, merak etmeyin, onun için getirdim
Anayasa’yı. “…yine bu sebeplere bağlı olarak -yani kişinin suç işlemesinin
önlenmesi vesaire, vesaire- gecikmesinde sakınca bulunan hâllerde kanunla
yetkili kılınmış merciin yazılı emri bulunmadıkça…”
İDRİS ŞAHİN
(Çankırı) – İşte şimdi kanunla yetkili kılıyoruz.
MEHMET AKİF
HAMZAÇEBİ (Devamla) – Nerede kanunla yetkili kılınmış merci? İçişleri
Bakanlığının belirleyeceği esaslar dairesinde kolluk amirleri. Bir şeyin…
İDRİS ŞAHİN
(Çankırı) – Acele hâllerde esasları belirliyoruz, kolluk amirlerine arama
yetkisi veriyoruz. 
MEHMET AKİF
HAMZAÇEBİ (Devamla) – Bakın, hukuk devletiyiz…
YILMAZ TUNÇ
(Bartın) – “Hâkim kararı” demiyor, “yetkili merci” diyor. 
BAŞKAN – Laf
atmayın lütfen.
MEHMET AKİF HAMZAÇEBİ (Devamla) – “Hukuk güvenliği” denen
bir kavram vardır. Bir şeyin kanunla düzenlenecek olması, Anayasa’nın bu emri
somut bir düzenlemeyi gerektirir. Muğlak bir şekilde İçişleri Bakanlığının düzenleyeceği
esaslar dairesinde kolluk amirinin vereceği yetkiyle, talimatla vesaire, olmaz.

YILMAZ TUNÇ
(Bartın) – Ama, o zaman “hâkim kararı” der oraya Anayasa. 
MEHMET AKİF
HAMZAÇEBİ (Devamla) – Yazacaksınız oraya: “Vali bu konuda yetkilidir.”
Bakın, eğer,
bunlar var ise…
İDRİS ŞAHİN
(Çankırı) – Kanunun göstermiş olduğu kolluk amirine veriyoruz. 
MEHMET AKİF
HAMZAÇEBİ (Devamla) – Devam ediyorum. 
“İki: Yazılı
emri bulunmadıkça...” Siz ne diyorsunuz? “Sözlü emir.” Nerede, Anayasa’da sözlü
emir var mı?
İDRİS ŞAHİN
(Çankırı) – Acele hâllerde… 
MEHMET AKİF
HAMZAÇEBİ (Devamla) – Nerede? 
İDRİS ŞAHİN
(Çankırı) – Acele hâllerde. 
MEHMET AKİF
HAMZAÇEBİ (Devamla) – Hayır, hayır…
Bakın, Anayasa
burada. Anayasa’nın 20’nci maddesinde “sözlü emir” diye bir şey yok; acele
hâllerde şöyle şöyle olur diyor. 
RECEP ÖZEL
(Isparta) – Sözlü emir uygulanıyor zaten. 
MEHMET AKİF
HAMZAÇEBİ (Devamla) – Hayır, sizde böyle bir şey yok. Bu maddede yok.
Anayasa’yı burada çok açık bir şekilde çiğniyorsunuz. 
Anayasa
hukukçularınız var. Herhâlde Anayasa hukukçularınız ya buna bakmadılar ya da
“Ya, bunu Başbakan, Cumhurbaşkanı istiyor, boş verin böyle geçirelim, polis
devleti kuralım yeter ki. ” Böyle bir şey olmaz.
Devam ediyorum…
İDRİS ŞAHİN
(Çankırı) – Başkan, siz söylemeden ne söyleyeceğinizi biliyoruz biz, merak
etmeyin.
MEHMET AKİF
HAMZAÇEBİ (Devamla) – Siz, önce Anayasa’nın 20’nci maddesini okuyun. Siz
okumamışsınız. Okuduğunuzu anlamamışsınız. Okusanız böyle konuşmazsınız.
İDRİS ŞAHİN
(Çankırı) – Okuduğumuzu yazdık oraya.
MEHMET AKİF
HAMZAÇEBİ (Devamla) – Bakın, bilmemek ayıp değil öğrenmemek ayıp. 
YILMAZ TUNÇ
(Bartın) – “Yetkili merci” ile “hâkim” aynı şey mi?
MEHMET AKİF
HAMZAÇEBİ (Devamla) – Lütfen, okuyun. 20’nci maddeyi okuyun bir daha. “Özel
hayatın gizliliği.” 
YILMAZ TUNÇ
(Bartın) – Sayın Hamzaçebi, “yetkili merci” ile “hâkim” aynı şey mi?
BAŞKAN – Sayın
milletvekilleri, lütfen…
MEHMET AKİF
HAMZAÇEBİ (Devamla) – Gelelim gözaltı süresine: Yirmi dört saatten kırk sekiz
saate kadar kolluk amirine gözaltına alma yetkisi veriyorsunuz. Nerede bu? Bir
hukuk devletinde bu olabilir mi? Yasalarda ne eksik? Nerede?
YILMAZ TUNÇ
(Bartın) – Almanya’da var, Belçika’da var. 
İDRİS ŞAHİN
(Çankırı) – Hangi hâllerde gözaltı yetkisi var, onu da söyleyin Sayın Başkan.
MEHMET AKİF
HAMZAÇEBİ (Devamla) – Efendim, Anayasa’mız burada. Yapamazsınız, kanunilik
ilkesi bunu engeller. 
Bir hukuk
devletinde, bir devlette, bir demokraside, o ülkeyi, o demokrasiyi demokrasi
yapan iki kavram vardır: Birisi “seçimlerdir”, öbürü “kuvvetler ayrılığıdır.”
Kuvvetler ayrılığında, hiçbir kuvvet birbirine müdahale etmez. Eğer bir hükûmet
hangi davaya hangi mahkemenin, hangi hâkimin bakacağını belirliyor ise orada
kuvvetler ayrılığından söz edilemez. 
Burada, diyorsunuz ki tasarının 6’ncı
maddesinde: “Yetkili ve görevli hâkim, Ankara Ağır Ceza Mahkemesi hâkimi.”
Kuvvetler ayrılığını yok ettiniz. Belirleyemezsiniz, kanunla “Bu davaya şu
hâkim bakacak.” diyemezsiniz. Bu, doğal hâkim ilkesine aykırıdır. Biliyor
olmanız lazım. Yani hukukçular, değerli Adalet ve Kalkınma Partili hukukçu
arkadaşlarım; doğal hâkim ilkesini herhâlde hukuk fakültelerinde okudunuz. Ona
uygun mudur? 
82 Anayasası’nın
bile gerisine gidiyorsunuz. 61, 71, o sıkıyönetim düzenlemelerinin getirildiği
o anayasal düzene geri dönüyorsunuz.
Teşekkür
ediyorum. Hepinize saygılar sunuyorum. (CHP sıralarından alkışlar)
BAŞKAN – Sayın
Hamzaçebi, size teşekkür ediyorum. Son derece şık bir şekilde eleştirilerinizi
sundunuz. Ayrıca da teşekkür ediyorum.
Adalet ve
Kalkınma Partisi grup önerisinin lehinde ikinci konuşmacı Isparta Milletvekili
Sayın Recep Özel. (AK PARTİ sıralarından alkışlar)
RECEP ÖZEL
(Isparta) – Sayın Başkan, çok değerli milletvekilleri; hepinizi saygıyla
selamlıyorum. Parti grubumuzun gündeme dair, Meclisin çalışma takvimine dair
getirmiş olduğu grup önerisi üzerinde söz almış bulunmaktayım.
Biliyorsunuz,
haftalardan beri gündemimizi meşgul eden iç güvenlik yasa tasarısını
gündemimizin 5’inci maddesine bu önerimizle getiriyoruz ve mart ayının sonuna
kadar da günlük, haftalık çalışma saatlerini, çalışma programını getiriyoruz.
Toplumumuzun bir beklenti içerisinde olduğu huzur toplumunu oluşturabilmek için
kişinin yaşam hakkını önceleyen bir özgürlük paketini, evet özgürlük paketini
gündemimize getiriyoruz. Birilerine göre bu özgürlük paketi olmayabilir. 
Şimdi, yaşam
hakkı kişinin en doğal hakkıdır. Toplantı ve gösteri yürüyüşleri de en doğal
hakkıdır, anayasal hakkıdır ama en önde gelen, yaşam hakkıdır. Biz, sade
vatandaşın, suça karışmayan vatandaşın bir güven içerisinde bu toplum
içerisinde yaşamasını arzu ediyoruz. Bütün siyasi partilerin de bu arzuda
olduğunu biliyoruz. Bütün bu paketle ilgili tartışmaları yarın, yarından sonra,
önümüzdeki günlerde detaylı bir şekilde, etraflı bir şekilde bütün gruplar
gelecek, burada söyleyecekler; biz de istifade edeceğiz. Eğer tasarının,
teklifin bir yerinde bir aksaklık varsa el birliğiyle düzeltiriz, değiştiririz.
Yeter ki burada bir daha Gezi türü olaylar, eylemler olmasın, yeter ki bir daha
Kobani türü olaylar Türkiye’mizde, ülkemizde olmasın. (AK PARTİ sıralarından
alkışlar) Bizim amacımız bu; vatandaşlarımızın güvenliğini sağlamak, huzur içerisinde,
yarınından endişesi olmayan, anarşist olmayan bir ülke olmak, huzur içerisinde
yaşamayı temin etmek.
İDRİS BALUKEN
(Bingöl) – Gezi’den de, Kobani’den de siz sorumlusunuz, AKP sorumlu! Hepsinden
siz sorumlusunuz, siz!
RECEP ÖZEL
(Devamla) – Bu yasa da bunu getiriyor. El birliğiyle muhalefetin de buna destek
vermesini, şu gök kubbe içerisinde muhalefetin de, iktidarın da bir hoş seda
bırakmasını… Gelecek nesillere güzel bir Türkiye bırakmak ortak hedefimiz olsun
diyoruz. 
Grubumuzun bu
önerisine muhalefet partilerinin de destek vereceğini ümit ediyor, saygılar
sunuyorum efendim. ( AK PARTİ sıralarından “Bravo” sesleri, alkışlar)
BAŞKAN –
Teşekkür ederim.
Adalet ve
Kalkınma Partisi grup önerisinin aleyhinde son konuşmacı Sayın Oktay Vural,
İzmir Milletvekili. (MHP sıralarından alkışlar) 
OKTAY VURAL
(İzmir) – Sayın Başkan, değerli milletvekilleri; Adalet ve Kalkınma Partisinin
“iç güvenlik” olarak adlandırılan bu paketin gündeme alınmasına ilişkin grup
önerisi aleyhinde söz almış bulunmaktayım. Bu vesileyle Milliyetçi Hareket
Partisinin bu tasarı hakkındaki görüş ve düşüncelerini değerli milletvekilleri
ve aziz milletimizle paylaşmak istiyorum.
Her şeyden önce,
bu tasarı görüşmeleri yapıldığı zaman, gerek alt komisyon gerek üst komisyonda
Milliyetçi Hareket Partisi Grubuna mensup milletvekilleri açık olarak
tavırlarını ortaya koymuşlardır ve bu çerçevede itirazlarımızı yaptık, yanlış
olan hususları belirttik, birazdan belirteceğim. Ancak, ondan sonraki süreç
içerisinde, özellikle bu tasarının gündeme alınmasını çözüm süreci paketinin
pazarlık aracı olarak kullananların yaptığı erteleme sırasında Sayın Başbakanın
“Muhalefetin şeyleri varsa bunları getirsinler, düzeltmeleri yapalım.”
ifadesine karşılık Milliyetçi Hareket Partisi olarak bu konuda endişelerimizi
ve bu endişeleri giderecek şekilde, ortak bir şekilde bir tavır oluşturulmasına
ilişkin, gerektiğinde gerekli düzenlemeleri yaparak Türkiye'nin ihtiyacı olan
bir kanunu çıkarma konusunda açık çek verdik, söyledik. Maalesef, bu konuda
Adalet ve Kalkınma Partisinden hiç kimse, Hükûmetten hiç kimse “Milliyetçi
Hareket Partisinin bu konudaki görüş ve düşünceleri nedir? Ne yapabiliriz?”
diye hiçbir irtibatta bulunmadılar. Ancak, bu tasarının, bu paketin özellikle
HDP’yle görüşüldüğünü, İmralı’yla görüşüldüğünü açık bir şekilde biliyoruz.
Bunlarla yapılan müzakerelerde bu paketle ilgili HDP’yle görüşme ihtiyacı
olanların, doğrusu, terörle mücadele konusunda bir tavır oluşturmuş Milliyetçi
Hareket Partisiyle görüşmemelerini de gerçekten, milletimizin, zannederim, o
üstün aklıyla idrak edebildiğini düşünüyorum.
YILMAZ TUNÇ
(Bartın) – HDP niye itiraz ediyor o zaman? 
İDRİS BALUKEN
(Bingöl) – Ya, sen orada otururken HDP kavga ediyor. Bu ne çelişki!
OKTAY VURAL
(Devamla) – Dolayısıyla, bu müzakerenin neticesinde neler oldu, neler yapıldı,
neler görüşüldü, bunları elbette muhatapları bilir ama Milliyetçi Hareket
Partisi olarak biz “Terörle mücadele konusunda mücadele edin, müzakere etmeyin,
terörü meşrulaştırmayın, Terörle Mücadele Kanunu’ndaki düzenlemeleri gevşetmeyin.”
dedik. 
YILMAZ TUNÇ
(Bartın) – Neye itiraz ediyorsun yani?
OKTAY VURAL
(Devamla) – Bütün bunları yaparsanız terörü azdırırsınız. KCK’nın içini
boşalttınız, “taş atan çocuklar” adı altında halkın kullanılmasının önünü
açtınız. Terör örgütü mensuplarının, terör örgütü adına suç işleyenlerin terör
örgütü mensubu olarak suçlanmasını engellediniz, onu suç olmaktan çıkarttınız.
Terör örgütü sembolleriyle miting yapmanın, taşımanın, bölücülük
propagandasının önünü açtınız. 
YILMAZ TUNÇ
(Bartın) – Tamam da neye itiraz ediyorsun, onu söyle.
OKTAY VURAL
(Devamla) – Operasyon yapma yetkilerini valilere bağladınız, valilere
“Operasyon yapmayın.” dediniz. İç güvenlik yasasında…
YILMAZ TUNÇ
(Bartın) – Sen bu kanunda neye itiraz ediyorsun, onu açıkla.
OKTAY VURAL (Devamla)
– …Türk Silahlı Kuvvetlerini iç güvenlikten çektiniz, terörle mücadelede meşru
güçleri, hukukun gücünü ortadan kaldırdınız ama alanı PKK terör örgütüne
bıraktınız. “Silahlarını bıraksınlar, silahlarıyla gitsinler, süreç ancak
başlar.” dediniz ama ona rağmen müzakereleri sürdürdünüz. 
Ne hazindir ki
bugün PKK-KCK devleti mahkemeler kurmuş, hâkim atıyor, istinaf mahkemeleri
kuruyor, vergi topluyor, asayiş birimleri kurmuş, Kalaşnikoflarla
toplanıyorlar, asayiş birimleriyle, tüfekleriyle gösteri yapıyorlar. Şimdi,
bütün bunlarla ilgili tedbir almayan, terörle mücadelede müzakereyi
öngörenlerin kalkıp demir bilye üzerinden, molotof üzerinden “Biz terörle
mücadele etmek istiyoruz.” demeleri gerçekten komik. Neden? Çünkü, siz demir
bilye ile demir sapanla uğraşalım derken Kalaşnikofları meşrulaştırdınız, siz
terör örgütüyle mücadele edelim derken müzakereyi meşrulaştırdınız. Bugün
geldiğimiz bu noktada, bu Hükûmetin terörle mücadele, şiddetle mücadele iradesi
söz konusu bile değildir. 
Bu eksende,
buradan, açık bir şekilde sesleniyorum Milliyetçi Hareket Partisi Grubu olarak:
Terörle mücadele ekseninde bugüne kadar bu teröristleri cesaretlendirip size ev
ödevi verecek kadar hadsiz bir şekilde cesaretlendiren bu müzakere sürecinden
vazgeçin, iradenizi terör örgütüne, silaha teslim etmeyin. Milliyetçi Hareket
Partisi olarak biz bu eksende eğer molotofla ilgili bir düzenleme yapıyorsanız
hodri meydan, Milliyetçi Hareket Partisi burada. 
Sizin
zamanınızda bonzaiyle milletimizi buluşturan, 13 yaşına kadar kullanılmasının
zeminini hazırlayanlara karşı -sadece bonzai değil, onun benzeri tüm
uyuşturucularla ilgili ortaya koyduğumuz tavır karşısında- da gerekli
girişimlerin yapılmasını istiyoruz. 
“Poşu bağlama,
maske takarak…” Siz maskelilerin asayiş birimleri kurmasına izin verdiniz, siz
maskelilerle birlikte oturdunuz. Şimdi, kalkıp millete “Bonzai, molotof…
Bunlara biz tedbir almak istiyoruz.” diyerek bu tasarıyı böyle pazarlıyorsunuz.

Buradan açık bir
şekilde AKP Grubuna sesleniyorum: Bu yasayla ilgili…
YILMAZ TUNÇ
(Bartın) – Hangi maddesine itiraz ediyorsun?
OKTAY VURAL
(Devamla) – …derdiniz molotofsa -ki biz de bunu destekliyoruz- yetmez, “Molotof
ve benzeri…” Diğerlerinin de alınması lazım.
YILMAZ TUNÇ
(Bartın) – Öyle diyor zaten.
OKTAY VURAL
(Devamla) – “Demir bilye: Peki, bakır olduğu zaman ne olacak, cam olduğu zaman
ne olacak?
RECEP ÖZEL
(Isparta) – “Benzeri” diyor, “benzeri”.
OKTAY VURAL
(Devamla) – Yetmez, bonzai yetmez. Bonzai de yetmez. Milliyetçi Hareket Partisi
olarak bunlara tam destek veriyoruz. 
YILMAZ TUNÇ
(Bartın) – Yazıyor zaten orada, tasarıda var.
OKTAY VURAL
(Devamla) – Ama bunlar ekseninde, sen kalkıp “istihbari dinleme” adı altında
bizi izleme ve dinlemeyi meşrulaştırıp ağır ceza mahkemesine kendinizin tayin
ettiği, tabii hâkim ilkesine aykırı olarak tayin ettiğiniz birisi tarafından
dinlenilmesine, vatandaşların gözaltına alınmasına; “İnsanı yaşat ki devlet
yaşasın.” diyen bir parti olarak insanın hürriyetini kısıtlayan, ceberut, korku
devleti oluşturan bu devlet yönetimi anlayışına karşı demokrasiyi, hukuk
devletini savunuyoruz. Cumhuriyet savcısına ait soruşturma yetkisini kolluk
yetkilerine göndererek bununla ilgili yargıyı yürütmeye bağlayan bir girişim
karşısında bizim için milletin hukuku üstündür, güç sahibi olanın değil.
Gücünüz olabilir ama unutmayın ki milletin hukuku daha üstündür. 
YILMAZ TUNÇ (Bartın) – Milletin
hukukunu korumak için bu tasarıyı getirdik.
OKTAY VURAL (Devamla) - Bu bakımdan,
Milliyetçi Hareket Partisi olarak biz, bu kanunun bunlarla ilgili kısımlarına
karşıyız ama milletimizin özgürlüğünü kısıtlayan, istediğini istediği gibi
yakalayan, istediği gibi dinleyen…
YILMAZ TUNÇ (Bartın) – HDP’yle beraber
hareket ediyorsunuz, öyle mi?
OKTAY VURAL (Devamla) - …istihbarat
devleti kurmak için çalıştığınız, istihbarat devletini yönetmek için de
milletvekili adayı yapmak üzere istifa ettirdiğiniz zihniyete karşılık milletin
hukukunu, hukukun üstünlüğünü ve özgürlükleri savunmaya devam edeceğiz.
Milliyetçi Hareket Partisi olarak, devlet millet için vardır, milleti
korkutmak, sindirmek için değil. 
YILMAZ TUNÇ (Bartın) – Sen bu tasarıyı
okudun mu hiç? Hangi maddeye itiraz ediyorsun?
OKTAY VURAL (Devamla) - Siz PKK’yla,
terör örgütüyle müzakere edeceksiniz, ondan sonra elinize aldığınız devletin
güçleriyle de milleti korkutmaya çalışacaksınız. 
YILMAZ TUNÇ (Bartın) – Hangi maddeye
itiraz ettiğini söyle.
OKTAY VURAL (Devamla) - Bu tasarıyla,
silahla, doğu ve güneydoğuda PKK-KCK devleti kurmak isteyenlerle beraber, birlikte
iş birliği yapanlar ile Türkiye’yi, vatandaşı ve milleti korkutup, sindirip
despot bir yönetim anlayışını getirmek isteyen paralellerin arasında milletin
özgürlüğünü, hukukunu, birliğini ve bütünlüğünü feda ettirmemek üzere siyaset
aracılığıyla bunu iletiyoruz, açıkça çağrımız budur. 
HAKAN ÇAVUŞOĞLU (Bursa) – Çok zor
durumdasınız, izah edemiyorsunuz Sayın Vural.
YILMAZ TUNÇ (Bartın) – Olmadı,
açıklayamadın.
HAKAN ÇAVUŞOĞLU (Bursa) – Parti olarak
duruşunuzu izah edemiyorsunuz, çok zor durumdasınız.
OKTAY VURAL (Devamla) - Duruşumuz açık
ve nettir. Yüreğiniz yetiyor idiyse biraz önce sizin hakkınızda söylenen
sözlere bir kelime söyleyebilseydiniz. 
HAKAN ÇAVUŞOĞLU (Bursa) – Siyaseten zor
durumdasınız. Buna açıklama bulamıyorsunuz.
YILMAZ TUNÇ (Bartın) – HDP’yle birlikte
hareket ediyorsunuz şu anda.
OKTAY VURAL (Devamla) - Onun için, PKK
terör örgütünün maşaları olanların, Kürdistan kurmak isteyenlerle iş birliği
yapanların, terörü meşrulaştıranların, asayiş birimleri kuranların…
HAKAN ÇAVUŞOĞLU (Bursa) – Çok zor
durumdasınız.
BAŞKAN – Sayın Çavuşoğlu…
OKTAY VURAL (Devamla) - …kamu düzeni
için PKK’dan ve Kandil’den medet umanların terörle mücadeleyle, şiddetle
mücadeleyle ilgili hiçbir iradesi yoktur. Bu eksende, özellikle işgal zamanında
Millî Mücadele’ye karşı Heyet-i Nasihaları kuran Damat Ferit’in müsveddesi
olarak yine aynı şekilde akil adamları getirenler, Heyet-i İnzibatiyeyi kuran,
Kuvayımilliyeye karşı yine aynı şekilde polisi ve askeri kendi inzibatı ve
güvenlik görevlisi olarak kullanmak isteyenler…
HAKAN ÇAVUŞOĞLU
(Bursa) – Zor durumdasınız Sayın Vural, zor durumdasınız, izah edemiyorsunuz.
OKTAY VURAL
(Devamla) - …yine aynı şekilde Damat Ferit’in Kuvayımilliye ve işgal
kuvvetlerine karşı mücadeleyi güçlendiren jandarma teşkilatını İçişleri
Bakanlığına bağlayan şu Damat Ferit’in kararnamesinin, işgal kuvvetlerine karşı
açıkçası vatandaşın direnmesini engelleyen Damat Ferit’in bu kararnamesinin
tıpkısının aynısıdır. 
S. NEVZAT
KORKMAZ (Isparta) – Bunlar çağdaş Damat Ferit bunlar, çağdaş!
YILMAZ TUNÇ
(Bartın) – Kimse inanmaz sana, millet sana inanmaz.
OKTAY VURAL (Devamla)
- Milliyetçi Hareket Partisi olarak Hükûmeti terörle mücadeleye davet ediyoruz.
(Mikrofon
otomatik cihaz tarafından kapatıldı)
OKTAY VURAL
(Devamla) – Hukuka ve adalete, milletin özgürlüğüne aykırı gerekli
değişiklikleri yapmasını arz ediyorum.
YILMAZ TUNÇ
(Bartın) – Açıklayamadın, açıklayamadın.
S. NEVZAT
KORKMAZ (Isparta) – Sanki anlayacaksın açıklasa, anlayacaksın.
HAKAN ÇAVUŞOĞLU
(Bursa) – Milliyetçi Hareket Partisini bu mücadelede desteğe davet ediyorum ama
siz başka yerde tarafsınız artık!
ÖZCAN YENİÇERİ
(Ankara) – Bu korsan tasarı, eşkıya tasarısı, hukuksuz tasarı!
BAŞKAN – Sayın
milletvekilleri, lütfen…
OKTAY VURAL
(Devamla) - Hepinize saygılar sunuyorum. (MHP sıralarından alkışlar)
BAŞKAN – Adalet
ve Kalkınma Partisi Grubunun önerisini oylamaya sunacağım…

 III.-
Y O K L A M A

(CHP
sıralarından bir grup milletvekili ayağa kalktı)
LEVENT GÖK
(Ankara) – Yoklama istiyoruz Sayın Başkan.
BAŞKAN - Yalnız
yoklama talebi var.
Sayın Hamzaçebi,
Sayın Gök, Sayın Dinçer, Sayın Serindağ, Sayın Toptaş, Sayın Toprak, Sayın
Özdemir, Sayın Moroğlu, Sayın Öz, Sayın Kaleli, Sayın Canalioğlu, Sayın Acar,
Sayın Ekinci, Sayın Tayan, Sayın Turan, Sayın Aygün, Sayın Susam, Sayın Akar,
Sayın Küçük, Sayın Tanal.
Yoklama için üç
dakika süre veriyorum ve süreyi başlatıyorum.
(Elektronik
cihazla yoklama yapıldı)
BAŞKAN –
Toplantı yeter sayısı vardır. 

VIII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin “Kanun Tasarı ve Teklifleri ile
Komisyonlardan Gelen Diğer İşler” kısmında bulunan 684 sıra sayılı Kanun
Tasarısı’nın bu kısmın 5’inci sırasına alınmasına ve diğer işlerin sırasının
buna göre teselsül ettirilmesine; 3, 10, 17, 24 ve 31 Mart 2015 Salı günkü
birleşimlerinde sözlü sorular ile diğer denetim konularının görüşülmeyerek bu
birleşimlerinde gündemin “Kanun Tasarı ve Teklifleri ile Komisyonlardan Gelen
Diğer İşler” kısmında yer alan işlerin görüşülmesine; 4, 11, 18 ve 25 Mart 2015
Çarşamba günkü birleşimlerinde sözlü soruların görüşülmemesine; 684 sıra sayılı
Kanun Tasarısı’nın İç Tüzük’ün 91’inci maddesine göre temel kanun olarak
bölümler hâlinde görüşülmesine ilişkin önerisi (Devam)
BAŞKAN – Adalet
ve Kalkınma Partisi Grubunun önerisini oylarınıza sunuyorum: Kabul edenler...
Kabul etmeyenler... Kabul edilmiştir.
Sayın
milletvekilleri, kanun tasarı ve teklifleri ile komisyonlardan gelen diğer
işleri sırasıyla görüşmek için...
OKTAY VURAL
(İzmir) – Sayın Başkanım...
BAŞKAN – ...19
Şubat 2015 Perşembe günü, alınan karar gereğince...
OKTAY VURAL
(İzmir) – Yanlış işlem yaptınız.
BAŞKAN – ...saat
14.00’te toplanmak üzere birleşimi...
OKTAY VURAL
(İzmir) – Sayın Başkanım, yanlış işlem yaptınız.
BAŞKAN – Ne
yaptım?
Birleşimi
kapatıyorum.
 Kapanma
Saati: 17.56




