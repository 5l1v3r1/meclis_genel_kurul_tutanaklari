



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 98’inci
Birleşim
 10
Mayıs 2018 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Sinop Milletvekili Barış Karadeniz’in, Sinop iline, bu çatı altında
beraber görev yaptığı Divan üyeleri ve milletvekillerine teşekkür ettiğine,
adalet ve demokrasi anlayışının 24 Haziran seçimlerinde de sürdürüleceğine
ilişkin gündem dışı konuşması
2.- Kayseri Milletvekili Sami Dedeoğlu’nun, Hıdırellez gününe,
Kayseri’nin Develi ilçesinde yapılan Engelsiz Yaşam Merkezinin temel atma
törenine ve Kayseri Şehir Hastanesinin açılışına ilişkin gündem dışı konuşması
3.- Siirt Milletvekili Kadri Yıldırım’ın, Fransa’da yayımlanan Kur’an-ı
Kerim karşıtı bildiriye ilişkin gündem dışı konuşması

IV.- AÇIKLAMALAR
1.- İstanbul Milletvekili Sibel Özdemir’in, kamu kurum ve kuruluşlarında
çalışan personelin özlük haklarıyla ilgili eşitsizliklerin ortadan kaldırılması
ve refah düzeylerinin yükseltilmesi için 24 Haziranda iktidara “tamam” denilmesi
gerektiğine ilişkin açıklaması
2.- Kastamonu Milletvekili Murat Demir’in, sosyal ağda başlatılan algı
hareketindeki mesajların büyük bölümünün hileli hesaplarla ABD’den
gönderildiğinin belirlendiğine ilişkin açıklaması
3.- İstanbul Milletvekili Fatma Benli’nin, 10-16 Mayıs Engelliler
Haftası’na ilişkin açıklaması
4.- Kayseri Milletvekili Sami Dedeoğlu’nun, Trafik Haftası’na ilişkin
açıklaması
5.- Kahramanmaraş Milletvekili İmran Kılıç’ın, 10-17 Mayıs Veysel
Karani’yi Anma Haftası ile 10-16 Mayıs Dünya Engelliler Haftası’na ilişkin
açıklaması
6.- Isparta Milletvekili İrfan Bakır’ın, Isparta’nın bazı ilçelerinde
şiddetli don ve dolu nedeniyle meydana gelen maddi zararın karşılanıp
karşılanmayacağını öğrenmek istediğine ilişkin açıklaması
7.- Erzurum Milletvekili Mustafa Ilıcalı’nın, Uluslararası Karayolu
Trafik Güvenliği Haftası’na ilişkin açıklaması
8.- Adıyaman Milletvekili Behçet Yıldırım’ın, iktidara kutuplaştırıcı,
ötekileştirici ve tekçi zihniyeti bırakması için seslendiğine ilişkin
açıklaması
9.- Mersin Milletvekili Baki Şimşek’in, 15 Temmuz darbe girişiminde
tutuklanan erlerin serbest bırakılmasını ve mahkemelerce suçsuz olduğu kanaati
getirilen devlet memurlarının göreve iade edilmesini talep ettiğine ilişkin
açıklaması
10.- Mersin Milletvekili Hüseyin Çamak’ın, Gıda, Tarım ve Hayvancılık
Bakanlığının 300 Koyun Projesi’ne ilişkin açıklaması
11.- İzmir Milletvekili Kerem Ali Sürekli’nin, 10-16 Mayıs Dünya
Engelliler Haftası’na ilişkin açıklaması
12.- Uşak Milletvekili Özkan Yalım’ın, Uluslararası Karayolu Trafik
Güvenliği Haftası ile 10-16 Mayıs Dünya Engelliler Haftası’na ilişkin
açıklaması
13.- Mersin Milletvekili Ali Cumhur Taşkın’ın, Fransa’daki sözde bir
grup aydın, siyasetçi ve yazarı Kur’an-ı Kerim’den bazı ifadelerin
çıkartılmasını istemelerinden dolayı kınadığına ilişkin açıklaması
14.- Antalya Milletvekili İbrahim Aydın’ın, Plan ve Bütçe Komisyonunun
26’ncı Yasama Döneminde yaptığı çalışmalara ilişkin açıklaması
15.- Bursa Milletvekili Ceyhun İrgil’in, engelli öğretmenlerin,
sözleşmeli öğretmenlerin, sağlık çalışanlarının ve güvenlik soruşturması
nedeniyle ataması yapılamayanların atamaları ile mahkeme kararıyla aklananların
göreve döndürülmesi konularının çözümünün 24 Haziran öncesi toplumsal barış
açısından çok önemli olacağına ilişkin açıklaması
16.- İzmir Milletvekili Müslüm Doğan’ın, HDP Cumhurbaşkanı adayı
Selahattin Demirtaş’ın özgür olmadığı bir seçimin demokratik olmayacağına ve
derhâl serbest bırakılması gerektiğine ilişkin açıklaması
17.- İstanbul Milletvekili Selina Doğan’ın, İstanbul’un en köklü eğitim
ve araştırma hastanelerinden olan Şişli Eğitim ve Araştırma Hastanesinin
taşınmasına itiraz ettiğine ilişkin açıklaması
18.- Giresun Milletvekili Bülent Yener Bektaşoğlu’nun, TBMM’nin 25 ve
26’ncı Dönemlerinde yaptığı çalışmalara ve verdiği 104 soru önergesine
bakanlardan neden cevap alamadığını öğrenmek istediğine ilişkin açıklaması
19.- Samsun Milletvekili Erhan Usta’nın, Anneler Günü’ne, 10-16 Mayıs
Dünya Engelliler Haftası’na, 13 Mayıs Soma faciasının 4’üncü yıl dönümüne, 10
Mayıs Psikologlar Günü’ne ve Samsun Genç İşadamları Derneğinin gerçekleştirdiği
toplantıda dile getirilen bazı konulara ilişkin açıklaması
20.- Adana Milletvekili Meral Danış Beştaş’ın, 10-16 Mayıs Dünya Engelliler
Haftası’na, Cumartesi Anneleri ve Barış Anneleri şahsında, Muş Milletvekili
Burcu Çelik’in kızı Asmin’in, Ayşe öğretmenin ve Taybet ananın şahsında bütün
annelerin Anneler Günü’nü kutladığına, Gıda, Tarım ve Hayvancılık Bakanlığının
300 koyun teşvikinin neden sadece iktidar yanlılarına verildiğini öğrenmek
istediğine ilişkin açıklaması

21.- İstanbul Milletvekili Mahmut Tanal’ın, TRT’nin AK PARTİ iktidarının
seçim propagandası aracı hâline geldiğine, 10 Mayıs Danıştayın kuruluşunun
150’nci yıl dönümüne, Anneler Günü’ne, 10-16 Mayıs Dünya Engelliler Haftası ile
Uluslararası Karayolu Trafik Güvenliği Haftası’na ve mevcut kanunlarda yapılan
değişikliklerin Türkiye Cumhuriyeti devletini tahrip edeceğine ilişkin
açıklaması
22.- İstanbul Milletvekili Mehmet Muş’un, 10-16 Mayıs Engelliler
Haftası’na ilişkin açıklaması
23.- İstanbul Milletvekili Mahmut Tanal’ın, engelliler için yaşamın her
tarafının ulaşılabilir olması, engellilere tıbbi malzeme ile ihtiyaçlarının
ücretsiz verilmesi ve kamu kurum ve kuruluşlarındaki engelli kotasının
artırılması gerektiğine ilişkin açıklaması
24.- İstanbul Milletvekili Mehmet Muş’un, Ankara Milletvekili Tekin
Bingöl’ün HDP grup önerisi üzerinde CHP Grubu adına yaptığı konuşmasındaki bazı
ifadelerine ilişkin açıklaması
25.- Ankara Milletvekili Tekin Bingöl’ün, İstanbul Milletvekili Mehmet
Muş’un yaptığı açıklamasındaki bazı ifadelerine ilişkin açıklaması
26.- İstanbul Milletvekili Mehmet Muş’un, Ankara Milletvekili Tekin
Bingöl’ün yaptığı açıklamasındaki bazı ifadelerine ilişkin açıklaması
27.- Adana Milletvekili Meral Danış Beştaş’ın, Çorum Milletvekili Salim
Uslu’nun HDP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
28.- İstanbul Milletvekili Mahmut Tanal’ın, YÖK tarafından özel yetenek
sınavıyla öğrenci alan öğretmenlik programlarına getirilen ilk 240 bin
sıralamasında olma şartının kültür ve sanat alanlarındaki okulların kapanmasına
sebep olacağına ilişkin açıklaması
29.- İstanbul Milletvekili Mehmet Muş’un, Adana Milletvekili Meral Danış
Beştaş’ın görüşülmekte olan 560 sıra sayılı Kanun Tasarısı’nın tümü üzerinde
HDP Grubu adına yaptığı konuşmasındaki bazı ifadelerine ilişkin açıklaması
30.- İstanbul Milletvekili Mehmet Muş’un, İzmir Milletvekili Ertuğrul
Kürkcü’nün 560 sıra sayılı Kanun Tasarısı’nın 1’inci maddesi üzerinde HDP Grubu
adına yaptığı konuşmasındaki bazı ifadelerine ilişkin açıklaması
31.- Sakarya Milletvekili Engin Özkoç’un, 560 sıra sayılı Kanun
Tasarısı’yla yapılan düzenlemenin Anayasa’nın 7’nci maddesine aykırı bir yetki
devri olup olmadığının açıklanmasını istediğine ilişkin açıklaması
32.- Adana Milletvekili Meral Danış Beştaş’ın, görüşülen 560 sıra sayılı
Kanun Tasarısı’yla verilen yetki çerçevesinin esnek ve muğlak olduğuna ilişkin
açıklaması
33.- Başbakan Yardımcısı Bekir Bozdağ’ın, Sakarya Milletvekili Engin
Özkoç’un yaptığı açıklamasındaki bazı ifadelerine ilişkin açıklaması
34.- Sakarya Milletvekili Engin Özkoç’un, Başbakan Yardımcısı Bekir
Bozdağ’ın yaptığı açıklamasındaki bazı ifadelerine ilişkin açıklaması
35.- İstanbul Milletvekili Mustafa Şentop’un, 560 sıra sayılı Kanun
Tasarısı’nın Plan ve Bütçe Komisyonuna havale edilmiş olmasının Meclis
teamüllerine uygun olduğuna ilişkin açıklaması
36.- Başbakan Yardımcısı Bekir Bozdağ’ın, Sakarya Milletvekili Engin
Özkoç’un yaptığı açıklamasındaki bazı ifadelerine ilişkin açıklaması
37.- İstanbul Milletvekili Mehmet Muş’un, Diyarbakır Milletvekili Sibel
Yiğitalp’ın 560 sıra sayılı Kanun Tasarısı’nın 4’üncü maddesi üzerinde HDP
Grubu adına yaptığı konuşmasındaki bazı ifadelerine ilişkin açıklaması
38.- Diyarbakır Milletvekili Sibel Yiğitalp’in, İstanbul Milletvekili
Mehmet Muş’un yaptığı açıklamasındaki bazı ifadelerine ilişkin açıklaması
39.- İstanbul Milletvekili Mehmet Muş’un, Adıyaman Milletvekili Behçet Yıldırım’ın
557 sıra sayılı Kanun Tasarısı’nın 13’üncü maddesiyle ilgili önerge üzerinde
yaptığı konuşmasındaki bazı ifadelerine ilişkin açıklaması
40.- İstanbul Milletvekili Mehmet Metiner’in, Adıyaman Milletvekili
Behçet Yıldırım’ın 557 sıra sayılı Kanun Tasarısı’nın 13’üncü maddesiyle ilgili
önerge üzerinde yaptığı konuşmasındaki bazı ifadelerine ilişkin açıklaması
41.- Adıyaman Milletvekili Behçet Yıldırım’ın, Genel Kurulda yaşanan
tatsız olaydan dolayı özür dilediğine ve İstanbul Milletvekili Mehmet Metiner’in
yaptığı açıklamasındaki bazı ifadelerine ilişkin açıklaması
42.- İstanbul Milletvekili Mehmet Muş’un, insanların konuştuğu dilden,
geldiği bölgeden ya da inancından dolayı herhangi bir ayrıma tabi tutulmasının
söz konusu olamayacağına ilişkin açıklaması
43.- Mersin Milletvekili Baki Şimşek’in, ÖYP’lilerle ilgili çok büyük
mağduriyet olduğuna ve bu mağduriyetin çözülmesine ortak önergeyle destek veren
3 siyasi partiye teşekkür ettiğine ilişkin açıklaması
44.- Sakarya Milletvekili Engin Özkoç’un, bir ülkenin eğitiminin daha
yüksek seviyelere çekilmesi için öğrenci affının getirilmesinin çok önemli
olduğuna ilişkin açıklaması
45.- İstanbul Milletvekili Garo Paylan’ın, getirilen öğrenci affının
eksik olduğunu düşündükleri için muhalefet ettiklerine ama faydalanacak
öğrencilere başarılar dilediklerine ilişkin açıklaması
46.- İstanbul Milletvekili Mehmet Muş’un, öğrenci affı ve ÖYP’yle ilgili
düzenlemelerin tüm öğrenci ve akademisyen adaylarına hayırlı olmasını
dilediğine ilişkin açıklaması
47.- Mersin Milletvekili Baki Şimşek’in, imar affıyla ilgili
düzenlemelerde daha hassas olunması ve imar planları üzerinde çalışma yapılması
gerektiğine ilişkin açıklaması
48.- Çevre ve Şehircilik Bakanı Mehmet Özhaseki’nin, 557 sıra sayılı
Kanun Tasarısı’nın kabul edilmesiyle 13 milyon hane veya iş yeri sahibinin
sıkıntılarına son verileceğine ilişkin açıklaması
49.- Samsun Milletvekili Erhan Usta’nın, 557 sıra sayılı Kanun
Tasarısı’nın olumsuz yönlerine ilişkin çekincelerini ortaya koyduklarına ama
olumlu yanlarından dolayı kabul yönünde oy kullanacaklarına ilişkin açıklaması
50.- İzmir Milletvekili Ertuğrul Kürkcü’nün, 557 sıra sayılı Kanun
Tasarısı’nı kabul etmemelerinin nedenlerine ve eşit, adil bir seçim dönemi ile
hayırlı bir gelecek temenni ettiğine ilişkin açıklaması
51.- Sakarya Milletvekili Engin Özkoç’un, Hükûmete Cumhuriyet Halk
Partisinin gündeme getirdiği programları yasalaştırdığı için teşekkür ettiğine,
557 sıra sayılı Kanun Tasarısı’nda karşı oldukları maddelerde görüşlerini ifade
ettiklerine ama tümüne “evet” oyu vereceklerine ilişkin açıklaması
52.- İstanbul Milletvekili Mehmet Muş’un, 557 sıra sayılı Kanun
Tasarısı’yla getirilen ve toplumun önemli bir kısmını ilgilendiren
düzenlemelerin hayırlı olmasını dilediğine ilişkin açıklaması

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın, Başkanlık Divanı
olarak Engelliler Haftası’nda tüm engellileri sevgiyle selamladıklarına ilişkin
konuşması
2.- Oturum Başkanı TBMM Başkan Vekili Ahmet Aydın’ın, her dilin değerli
olduğuna ve yaşatılması gerektiğine ilişkin konuşması

3.- Oturum Başkanı TBMM Başkan Vekili Ahmet Aydın’ın, 26’ncı Yasama
Döneminde yapılan çalışmalara, Ramazan Bayramı’nı tebrik ettiğine, 24 Haziranda
yapılacak Cumhurbaşkanlığı ve milletvekilliği genel seçimlerinin hayırlar
getirmesini temenni ettiğine ve birlikte yoğun mesai yaptığı tüm milletvekilleri
ile Meclis çalışanlarına teşekkür ettiğine ilişkin konuşması
4.- Oturum Başkanı TBMM Başkan Vekili Ahmet Aydın’ın, temsil etmekten
onur duyduğu halka, İstanbul Milletvekili Mehmet Doğan Kubat ile Kırıkkale
Milletvekili Ramazan Can’a özellikle teşekkür etmek istediğine ilişkin
konuşması

VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Muğla Milletvekili Hasan
Özyer ile Ardahan Milletvekili Orhan Atalay’a, belirtilen neden ve sürelerle
izin verilmesine ilişkin tezkeresi (3/1586)

VII.- ÖNERİLER
A) Siyasi Parti Grubu Önerileri
1.- HDP Grubunun, Şırnak Milletvekili Aycan İrmez ve arkadaşları
tarafından, OHAL döneminde artan BES üyesi kamu emekçilerine yönelik hukuksuz
tüm uygulamaların açığa çıkarılması ve yaşanan mağduriyetlerin giderilmesine
yönelik adımların araştırılması amacıyla 4/4/2018 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 10 Mayıs 2018 Perşembe günkü birleşiminde
yapılmasına ilişkin önerisi

B) Danışma Kurulu Önerileri
1.- Danışma Kurulunun, Başkanlık Divanında boşalan 1 üyeliğin CHP
Grubuna bir Kâtip Üye şeklinde oluşmasına; bastırılarak dağıtılan 560 sıra
sayılı Kanun Tasarısı’nın kırk sekiz saat geçmeden gündemin "Kanun Tasarı
ve Teklifleri ile Komisyonlardan Gelen Diğer İşler" kısmının 1’inci
sırasına alınmasına ve bu kısımda bulunan diğer işlerin sırasının buna göre
teselsül ettirilmesine; Genel Kurulun 10 Mayıs 2018 Perşembe günkü birleşimde
557 sıra sayılı Kanun Tasarısı’nın görüşmelerinin tamamlanmasına kadar
çalışmalarını sürdürmesine; bu birleşiminde 557 sıra sayılı Kanun Tasarısı’nın
görüşmelerinin tamamlanması hâlinde 11 ve 12 Mayıs 2018 Cuma ve Cumartesi
günleri toplanmamasına ilişkin önerisi

VIII.- SEÇİMLER
A) TBMM Başkanlık Divanında Açık Bulunan Üyeliklere Seçim
1.- Başkanlık divanında boş bulunan kâtip üyeliğe seçim

IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- 6771 Sayılı Kanunla Türkiye Cumhuriyeti Anayasasında Yapılan
Değişikliklere Uyum Sağlanması Amacıyla Çeşitli Kanun ve Kanun Hükmünde
Kararnamelerde Değişiklik Yapılması Konusunda Yetki Kanunu Tasarısı (1/949) ile
Plan ve Bütçe Komisyonu Raporu (S. Sayısı: 560)
2.- Vergi ve Diğer Bazı Alacakların Yeniden Yapılandırılması ile Bazı
Kanunlarda Değişiklik Yapılmasına İlişkin Kanun Tasarısı (1/944) ile Plan ve
Bütçe Komisyonu Raporu (S. Sayısı: 557)

X.- SATAŞMALARA İLİŞKİN KONUŞMALAR
1.- Adana Milletvekili Meral Danış Beştaş’ın, İstanbul Milletvekili
Mehmet Muş’un yaptğı açıklaması sırasında Halkların Demokratik Partisine
sataşması nedeniyle konuşması
2.- İstanbul Milletvekili Mehmet Muş’un, Adana Milletvekili Meral Danış
Beştaş’ın sataşma nedeniyle yaptığı konuşmasında Adalet ve Kalkınma Partisine
sataşması nedeniyle konuşması
3.- Adıyaman Milletvekili Behçet Yıldırım’ın, İstanbul Milletvekili
Mehmet Metiner’in yaptığı açıklaması sırasında şahsına sataşması nedeniyle
konuşması
4.- İstanbul Milletvekili Mehmet Metiner’in, Adıyaman Milletvekili
Behçet Yıldırım’ın sataşma nedeniyle yaptığı konuşması sırasında şahsına
sataşması nedeniyle konuşması

XI.- OYLAMALAR
1.- (S. Sayısı: 560) 6771 Sayılı Kanunla Türkiye Cumhuriyeti
Anayasasında Yapılan Değişikliklere Uyum Sağlanması Amacıyla Çeşitli Kanun ve
Kanun Hükmünde Kararnamelerde Değişiklik Yapılması Konusunda Yetki Kanunu
Tasarısı’nın oylaması
2.- (S. Sayısı: 557) Vergi ve Diğer Bazı Alacakların Yeniden Yapılandırılması
ile Bazı Kanunlarda Değişiklik Yapılmasına İlişkin Kanun Tasarısı’nın oylaması

XII.- YAZILI SORULAR VE CEVAPLARI
1.- Niğde Milletvekili Ömer Fethi Gürer’in, Çiftlik Bank’ın denetim
sürecinde ihmal bulunup bulunmadığına ilişkin Başbakandan sorusu ve Gümrük ve
Ticaret Bakanı Bülent Tüfenkci’nin cevabı (7/27129)
10 Mayıs 2018 Perşembe
BİRİNCİ OTURUM
Açılma Saati: 14.03
BAŞKAN: Başkan
Vekili Ahmet AYDIN
KÂTİP ÜYELER:
İshak GAZEL (Kütahya), Mehmet Necmettin AHRAZOĞLU (Hatay) 
----- 0 -----
BAŞKAN – Türkiye
Büyük Millet Meclisinin 98’inci Birleşimini açıyorum. 
Toplantı yeter
sayısı vardır, görüşmelere başlıyoruz. 
Gündeme geçmeden
önce üç sayın milletvekiline gündem dışı söz vereceğim. 
Gündem dışı ilk
söz, Sinop ve üniversitelerin sorunları hakkında söz isteyen Sinop Milletvekili
Barış Karadeniz’e aittir. 
Buyurun Sayın
Karadeniz. (CHP sıralarından alkışlar)
(Uğultular)
BAŞKAN – Sayın milletvekilleri, hatibi kürsüye davet
ettim. Lütfen uğultuyu keselim.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Sinop Milletvekili Barış Karadeniz’in, Sinop iline, bu çatı altında
beraber görev yaptığı Divan üyeleri ve milletvekillerine teşekkür ettiğine,
adalet ve demokrasi anlayışının 24 Haziran seçimlerinde de sürdürüleceğine ilişkin
gündem dışı konuşması
BARIŞ KARADENİZ (Sinop) – Sayın Başkanım, öncelikle
teşekkür ederim. Başkanlık Divanı üyesi olarak uzun zamandır beraber görev
yapıyoruz ve belki bu son görevimiz olacak. Onun için, bu Divanda birlik ve
beraberlik içinde çok güzel şeylere imza attığımız için sizlere de teşekkür
ederim. (Alkışlar)
Evet, sayın milletvekili arkadaşlarım, aşağı yukarı üç
yıldan beri bu çatı altında beraber mücadele ediyoruz. 7 Haziranda seçildik;
Ankara’ya, Gazi Meclise geldik ve 1 Kasımda tekrar bir seçime girdik; 15 Temmuz
darbe girişimini yaşadık, 16 Nisanda referandum yaşadık, 7 seferdir OHAL’i
uzatıyoruz. Ülkenin en zor dönemlerinde bu çatı altında beraber görev yaptık ve
bu görev süresince gerçekten burada bulunan bütün milletvekilleri ülkemiz için
güzel şeyler yapmaya gayret etti. Ben burada bulunan bütün milletvekili
arkadaşlarımıza teşekkür ediyorum, iyi ki varsınız diyorum. Belki zaman zaman
kavga ettik, belki zaman zaman birbirimizi üzdük ama ne olursa olsun, burada,
üç yıldır ülkemiz için mücadele eden, emek veren milletvekillerimiz var.
Herkese tekrar tekrar teşekkür ediyorum. (Alkışlar)
24 Haziranda seçime gidiyoruz. Ülkemizin ihtiyacı olan
birlik ve beraberliği 24 Haziran seçimlerine giderken de sağlayacağımızı
düşünüyorum; bu süreçte, ülkemizin ihtiyacı olan, vatandaşlarımızın ihtiyacı
olan huzur, adalet ve demokrasi anlayışını bu seçimlerde de sürdüreceğimize
canıgönülden inanıyorum. 
Benim ilim Sinop Türkiye'nin en mutlu şehri seçildi. En
mutlu şehri seçilirken bunun kriteri var, bu kriterler de… İnanın, biz siyasi
ayrım gütmüyoruz; ülke menfaatleri, ilimizin menfaatleri neyse onun için
mücadele ediyoruz. Onun için, ben kendi ilimde, kendi seçim bölgemde mücadele
ederken hiç fark etmiyor, ülkücü, sağcı solcu, ocu bucu yok, ülke menfaatleri
var; bütün siyasi partilerle kol kola girip ülke menfaatleri için gerçekten
mücadelemizi yapıyoruz. Bu da Sinop da inşallah bütün ülkeye örnek olur diye
düşünüyorum. 
Daha önce bu kürsüden bütün milletvekillerimizi Sinop’a
davet etmiştim, hiç ayrım yapmadım; gelin görün güzel ilimizi, bu sevgi,
hoşgörü, birlik, dayanışma, kardeşlik şehrini bir de siz tanıyın dedim.
İnşallah, şimdi olmazsa –herkes seçim bölgesine gidip çalışacak- 24 Hazirandan
sonra -seçilen arkadaşlar olur, seçilemeyen arkadaşlar olur- hepinizin başımız
üstünde yeri var. 
Ülke çok güzel bir ülke. Misakımillî sınırları içinde
“millet” kavramını gerçekten hissetmiş bir ülkeyiz. Gazi Mustafa Kemal
Atatürk’ün bir sözü var “Misakımillî sınırları içinde ne bir karış başka
ülkenin topraklarında gözümüz vardır ne de bir karış toprağımızı başka ülkeye
veririz.” diye, çok güzel bir söz. Kürt’ü, Türk’ü, Laz’ı, Çerkez’i, Gürcü’sü
hiç fark etmiyor; bu “millet” kavramıyla Türkiye Cumhuriyeti çatısı altında
yaşayan herkesin birlik ve beraberlik içinde mücadele ettiği ortamda, şu
saatten sonra bizim ülkeye örnek olup, 24 Haziran seçimlerine giderken kavga
iklimini bırakıp ülkeyi normalleştirme sürecine gitmemiz lazım. Gerçekten,
ülkenin buna ihtiyacı var.
Jeopolitik olsun, şu anda bulunduğu konum olsun, dünyanın
en güzel ülkesinde yaşıyoruz. Allah bu lütfu bize vermiş. Yüce dinimiz de
sevgi, kardeşlik ve hoşgörü üzerine kurulu. Yüce dinimizin söylediği sevgi ve
kardeşliği burada yaşattığımıza inanıyorum. 
Başkanımıza, Divandaki diğer arkadaşlarımıza gerçekten
bu güzel ortamı yaşattıkları için hepsine ayrı ayrı teşekkür ediyorum. Hiçbir
siyasi partiyi ayırt etmeden bu ülke için mücadele eden, kendi menfaatini değil
ülkenin menfaatlerini düşünen, ülkemizi en yüce, en ulu seviyeye çıkarmak
isteyen bütün milletvekili arkadaşlarıma saygı ve sevgilerimi sunuyorum. İyi ki
varsınız.
Teşekkür ederim. (Alkışlar)
BAŞKAN – Çok teşekkür ediyorum Sayın Karadeniz.
İyi ki siz de varsınız. Bu güzel konuşmanızı bütün
milletvekilleri yürekten alkışladı. Ben de tebrik ediyorum Divan adına,
arkadaşlarımız adına. Çok teşekkür ediyoruz. (Alkışlar)
Gündem dışı ikinci söz, Hıdırellez günü münasebetiyle
söz isteyen Kayseri Milletvekili Sami Dedeoğlu’na aittir.
Buyurun Sayın Dedeoğlu.
2.- Kayseri Milletvekili Sami Dedeoğlu’nun, Hıdırellez gününe,
Kayseri’nin Develi ilçesinde yapılan Engelsiz Yaşam Merkezinin temel atma
törenine ve Kayseri Şehir Hastanesinin açılışına ilişkin gündem dışı konuşması
SAMİ DEDEOĞLU (Kayseri) – Sayın Başkan, değerli
milletvekilleri; Hıdırellez şenlikleri, engelsiz yaşam merkezinin temel atma
töreni, ayrıca, Kayseri’mize 1.607 yataklı şehir hastanesinin açılışıyla ilgili
gündem dışı söz aldım. Hepinizi saygılarımla selamlıyorum. 
Büyük ve köklü milletlerin kültürel zenginlikleri
tarihin derinliklerine kadar uzanır. Dünya tarihinde, örf ve âdetlerinin
zenginliği yönünden Türk milleti önde gelen, kadim bir millettir. Bugün,
milletimizin birlik ve beraberliğini destekleyen önemli bir geleneğimiz olan
Hıdırellez’den söz etmek istiyorum. Hıdırellez, Hızır ve İlyas Peygamberlerin
yeryüzünde buluşup darda kalan insanlara, çeşitli istekleri olanlara ve zorluk
çekenlere yardım ettikleri rivayet edilen bir gündür. Ayrıca, 6 Mayıs,
bereketin ve bolluğun sembolüdür. 6 Mayıs, her yıl yeniden doğuş, tazelenme,
ölümsüzlük, bereket anlamıyla kutlanır. Bahar bayramı olan Hıdırellez evrensel
bir nitelik kazanmış, Hızır Acil Servisin adı da buradan gelmiştir. 
Sayın Başkan, değerli milletvekilleri; bizler AK PARTİ
Hükûmeti olarak sağlık ve eğitim hizmetlerini en önemli ve öncelikli konular
arasında telakki ettik, programlarımızı hep bu doğrultuda yaptık. Hazırlamış
olduğumuz bütçe programlarında yıllara göre artan oranda en büyük payı eğitime
ve sağlığa ayırdık. Bu minvalde, Kayseri’mizin Develi ilçesinde engelsiz yaşam
merkezinin temel atma törenini gerçekleştirdik. 63 yatak kapasiteli Develi
Engelsiz Yaşam Merkezi 2019 yılında inşallah hizmete girmiş olacaktır. Bu
merkezin Kayseri’mize, ilçelerimize ve hemşehrilerimize hayırlı olmasını
diliyorum.
Sayın Başkan, değerli milletvekilleri; Cumhurbaşkanımız
Sayın Recep Tayyip Erdoğan’ın 5 Mayısta Kayseri’yi teşrif etmeleriyle
şehrimizde büyük ve coşkulu, tarihî bir gün yaşanmıştır, havaalanından
Cumhuriyet Meydanı’na kadar yol güzergâhında Kayseri halkımız sevgi
gösterilerinde bulunmuştur. Cumhurbaşkanımız Sayın Recep Tayyip Erdoğan,
Cumhuriyet Meydanı’nda yaptığı konuşmada 24 Haziranda yapılacak
Cumhurbaşkanlığı ve milletvekilliği genel seçiminin ülkemiz için çok önemli
olduğunu, içeride ve dışarıda şer odaklarının ülkemizin millî birlik ve
beraberliğini hedef aldığını ifade etmiştir. Huzur ve istikrar ortamının devam
ettirilebilmesi için 24 Haziranda hem Cumhurbaşkanlığı hem de milletvekilliği
seçimlerinin başarıyla sonuçlandırılması gerektiğini belirtti. Cumhurbaşkanı
ile Meclisin uyum içinde olması çok önemlidir. Daha sonra, ülkemizin en büyük
şehir hastanesi olan 1.607 yataklı Kayseri Şehir Hastanemiz hizmete açıldı.
Vefakâr Kayseri halkımızın katıldığı mahşerî bir törenle Cumhurbaşkanımız Sayın
Recep Erdoğan tarafından açılışı yapılmıştır. Burada yaptığı konuşmada “Böyle
modern bir şehir hastanesinin halkın hizmetine sunulabilmesi ancak istikrarlı
bir hükûmetin iş başında olmasıyla mümkündür.” demiştir.
Bilindiği gibi, Ankara-Sivas hızlı tren hattı Yozgat
Yerköy’den ayrılmak suretiyle 102 kilometrelik bağlantısı yapılmıştır. Böylece,
Ankara-Kayseri arası bir buçuk saate düşecektir. Ayrıca,
Kayseri-Nevşehir-Aksaray-Niğde-Konya-Antalya hızlı tren hattının –turizm
amaçlı- ihalesi yapılacaktır. Ayrıca, şu anda 2 milyon 196 bin yolcu sayısı olan
havaalanımız, Ağustos 2018’de yapılacak ihaleyle on dört ay gibi kısa sürede
bitirilip 5 milyon yolcu kapasiteli modern bir havaalanı hâline getirilecektir.

Ülkemize çok ciddi katkıları olan Kayseri’mizin güzel,
çalışkan insanları hizmetlerin en iyisine layıktır. Bütün bu yapılan
hizmetlerin ülkemizin geneline yaygınlaştırılarak devam ettirilmesi için 24
Haziran seçimleri çok önemlidir. Halkımızın, bugüne kadar olduğu gibi bu
seçimlerde de AK PARTİ’mize olan teveccühünü giderek artan oranda devam ettireceğine
inancım tamdır. 
ÖZKAN YALIM (Uşak) – “Tamam.” diyecekler.
SAMİ DEDEOĞLU (Devamla) – Değerli milletvekilleri,
geçmiş haftalarda Sayın Cumhurbaşkanımıza yapılan hakarete karşı tepkimi yine
bir şiirle dile getirmek istiyorum: 
“Neden diye sorarsan tek tek anlatacağım, 
Bu millet iyi, kötü, kim kiminle bilecek, 
En güzel cevap sandık bunca olup bitene, 
24 Haziranda cumhur galip gelecek,
Tayyip Bey’le yüzümüz bir kez daha gülecek. (AK PARTİ
sıralarından alkışlar) 
Vatan için can feda diyen milyonlarız biz,
Umutta, hizmette, adalette varız biz,
Halkın teveccühüyle her daim iktidarız biz,
24 Haziranda cumhur galip gelecek,
Tayyip Bey’le yüzümüz bir kez daha gülecek.
Hiçbir şey yapmadan ‘Biz halkçıyız.’ dersiniz,
Sahi sizler kimlerin gayretini güdersiniz?
Bu millet tarafından verilecek dersiniz,
24 Haziranda cumhur galip gelecek, 
Tayyip Bey’le yüzümüz bir kez daha gülecek. 
Dedeoğlum sen haykır, yüksek sesle söyle,
Kimse ahkâm kesmesin, boş konuşmasın öyle...”
MÜSLÜM DOĞAN (İzmir) – Çok edebî, gerçekten çok
edebîymiş!
ÖZKAN YALIM (Uşak) – Bravo(!)
SAMİ DEDEOĞLU (Devamla) – “…Ümmet gurur duyarken
liderim Tayyip Bey’le,
Millî ittifakımız o gün galip gelecek, 
24 Haziranda Başkanla yine yüzler gülecek.” 
Bu duygularla hepinizi saygılarımla selamlıyorum. (AK
PARTİ sıralarından “Bravo” sesleri, alkışlar)
CEYHUN İRGİL (Bursa) – Başkanım...
BAŞKAN – Sayın Dedeoğlu, teşekkür ediyorum.
CEYHUN İRGİL (Bursa) – Sayın Başkanım...
BAŞKAN – Sayın İrgil, hayırdır?
CEYHUN İRGİL (Bursa) – Başkanım, grubumuza sataşmada
bulundu.
BAŞKAN – Hayır Sayın İrgil, grubunuza bir sataşma yok,
kusura bakmayın.
CEYHUN İRGİL (Bursa) – Dinlemediniz mi şiiri?
BAŞKAN – Hayır, hayır.
CEYHUN İRGİL (Bursa) – Ahmet Başkan, o zaman biraz
önceki Barış’ın konuşması ile bu konuşma bir mi canım? 
Giderayak biraz birlik beraberlik deyin.
BAŞKAN – Gündem dışı üçüncü söz, Fransa’da yayımlanan
Kur’an-ı Kerim karşıtı bildiri hakkında söz isteyen Siirt Milletvekili Kadri
Yıldırım’a aittir. 
Buyurun Sayın Yıldırım. (HDP sıralarından alkışlar) 
3.- Siirt Milletvekili Kadri Yıldırım’ın, Fransa’da yayımlanan Kur’an-ı
Kerim karşıtı bildiriye ilişkin gündem dışı konuşması
KADRİ YILDIRIM (Siirt) – Sayın Başkan, değerli
milletvekilleri; bilindiği gibi, Kur’an-ı Kerim’i Müslüman olmayan kesimlere
karşı savaş ve şiddeti teşvik eden bir kitap olmakla itham eden ve 300 kişi
tarafından Fransa’da imzalanan bildiri tabii ki gerçeğe aykırıdır ve kınıyoruz,
zaten Meclisteki bütün partilerimiz de bunu kınadılar. Fakat Kur’an’ın böyle
anlaşılmasına neden olan IŞİD ve paydaşları ile bunlara destek veren İslam
ülkelerindeki despot yönetimler de bu konuda maalesef suçludurlar. Örneğin,
Kur’an “Barış daha hayırlıdır.” “Ey iman edenler! Hepiniz barış dairesine
giriniz.” diyerek İslam’da asıl olan ilkenin barış olduğuna ve imanla barış arasında
güçlü bir bağ bulunduğuna dikkat çekmesine rağmen, yanlış bir cihat ve fetih
anlayışımız Kur’an’ın bir kan kitabı gibi algılanmasına neden olmuştur. 
Yine Hazreti Peygamber buyuruyor ki: “Cihadın en üstünü
zalim bir sultana karşı hakkı haykırıp ‘Sen zalimsin.’ demektir.” Yani asıl
cihat İslam ülkelerinin başına musallat olan diktatör ve despotlara karşı
verilen iç mücadeledir, onları ya yola getirmek ya da demokratik yollarla
devirmektir; asıl ilke budur. Fakat biz ne yapıyoruz? Biz cihattan kafa kesmeyi
ve suçsuz insanların üzerine saldırı düzenlemeyi anlamışız. 
Hazreti Peygamber verdiği talimatta “Savaşlarda din
adamlarını öldürmeyin.” diyor. Hazreti Ebubekir bir rahibin başını kesen bir
askeri şiddetle azarlayıp cezalandırıyor ve “İslam’da baş kesmek yasaktır, bir
daha böyle bir şey olmasın.” diyor. Ama İslam ülkelerinde rahipler, keşişler,
papazlar, hahamlar İslam ve Kur’an adına maalesef hunharca katlediliyor ve
başları kesiliyor. Başta Ebu Davut olmak üzere sahih hadis kaynaklarına göre,
Hazreti Peygamber Müslüman olmayan savaşçıların yakılmasını yasaklamıştır. Oysa
IŞİD ve paydaşları aslında Müslüman olan Ürdün’lü pilotu canlı canlı yakıyor ve
bunu Kur’an adına, İslam adına yaptığını söylüyor ve sözüm ona bazı İslam
ülkelerindeki yönetimler, maalesef buna rağmen IŞİD’i desteklemiştir ve
destekliyorlar. 
Yine Hazreti Peygamber buyuruyor ki: “Camisi olan, ezan
okunan bir memlekete ‘fetih’ adı altında giremezsiniz.” Ama biz ne yapıyoruz?
Camileri olan, ezan okunan, halkı Müslüman olan bir şehre girmeyi cihat ve
fetih olarak görüyoruz ve tavuklarını çalmayı, dükkânlarını yağmalamayı bir
ganimet olarak kabul ediyoruz. Ve yine Kur'an “Dinde zorlama yoktur.” diyor,
“Sizin dininiz size, benim dinim bana.” diyor, “İsteyen inansın, isteyen
inanmasın.” diyor. 47 maddelik Medine Sözleşmesi’nin 25’inci maddesinde “…”(x)
yani “Yahudiler kendi dinlerinde, Müslümanlar kendi dinlerinde serbesttir.”
demesine rağmen, biz din ve inanç farklılığını bir savaş ve cihat nedeni olarak
kabul ediyoruz gibi bir intiba uyandırıyoruz.
Yine, Hazreti Peygamber ile Necran Hristiyanları
arasında antlaşma yapılmış ve bu statü antlaşmasının en önemli bazı maddeleri
olarak şunlar tescil edilmiştir: “Hristiyanların mallarına, canlarına, ırz ve
namuslarına, ibadet ve mabetlerine hiçbir şekilde dokunulmayacak. Hiçbir rahip,
papaz ve piskopos görevinden alınmayacak, görev yerleri değiştirilmeyecek ve
sürgün edilmeyecek. Bu Necran Hristiyanlarının topraklarına askerî harekât
yapılmayacak, tatbikat düzenlenemeyecek. Onlara zulmedilmeyecek ve onlar da
Müslümanlara zulmetmeyecekler. Vergilerini vererek meşru yönetimi tanıyacaklar,
bunun karşılığında hesap sorma hakkını da elde edeceklerdir.” Ama biz ne
yapıyoruz? Bin yıldır beraber yaşadığımız Müslüman Kürt kardeşlerimize bile en
küçük bir özgürlüğü çok görüyoruz, fazla görüyoruz. 
Yine Hazreti Peygamber “Beytü'l-Midras” adı verilen
dershanelerde Yahudilere kendi ana dilleri olan İbranicede, ana dilde eğitim ve
ana dilde savunma hakkı tanımasına rağmen bin yıldır beraber yaşadığımız Kürt
kardeşlerimize ne ana dille eğitim ne de ana dille savunma hakkını doğru dürüst
vermiş değiliz. Dolayısıyla bizim bu yöndeki eksiklerimiz, bizim bu yöndeki
kusurlarımız, bizim bu yöndeki uyandırmış olduğumuz yanlış algılamalar…
(Mikrofon otomatik cihaz tarafından kapatıldı)
KADRİ YILDIRIM (Devamla) – Başkanım, bir dakika ek süre
verir misiniz?
BAŞKAN - Buyurun lütfen, tamamlayın. 
KADRİ YILDIRIM (Devamla) – …bizim bu yönde oluşturmuş
olduğumuz yanlış intibalar nedeniyle, başta Fransa olmak üzere -ki kendilerinin
de İslam aleyhinde sabıkaları kabarıktır, bunu biliyoruz ama şimdi zamanı
değil, şimdi fazla zaman da yoktur- bunların eline maalesef koz veriyoruz.
Onlar şöyle diyorlar: “İslam ülkelerindeki yönetimler İslam memleketlerine
yaptıkları harekâtlara bile ‘fetih’ adını veriyorlarsa, ‘cihat’ adını
veriyorlarsa yarın öbür gün bu yönetimler fırsat bulduklarında bizim Avrupa ve
batı memleketlerimize nasıl bu isimler altında harekât düzenlemeyecekler ve
buna ‘fetih’ ve ‘cihat’ demeyecekler ve mallarımızın, mülklerimizi ganimet diye
toplamayacaklar, almayacaklar, çalmayacaklar, çırpmayacaklar?” 
Dolayısıyla Kur’an bir barış kitabıdır, İslam bir barış
dinidir, herkese kendi dinî inancında özgür olma hakkını tanımıştır. Bunun
böyle bilinmesi gerekir ve böyledir ama maalesef biz ne yapıyoruz? Dediğim gibi
kötü bir algılamaya neden oluyoruz. Bundan itibaren bundan vazgeçme dileğiyle
hepinizi saygılarımla selamlıyorum. (HDP sıralarından alkışlar)
BAŞKAN - Teşekkür ediyorum. 
Şimdi, sisteme giren 15 sayın milletvekiline İç Tüzük
60 gereği birer dakika süreyle söz vereceğim.
Sayın Özdemir, sizinle başlıyoruz, buyurun lütfen. 
IV.- AÇIKLAMALAR
1.- İstanbul Milletvekili Sibel Özdemir’in, kamu kurum ve kuruluşlarında
çalışan personelin özlük haklarıyla ilgili eşitsizliklerin ortadan kaldırılması
ve refah düzeylerinin yükseltilmesi için 24 Haziranda iktidara “tamam”
denilmesi gerektiğine ilişkin açıklaması
SİBEL ÖZDEMİR (İstanbul) - Teşekkür ederim Sayın
Başkan.
Adalet Bakanlığı bünyesinde adliyelerde mübaşir olarak
çalışanlar genel idari hizmetinin yaptığı işleri yapmalarına rağmen genel idare
hizmetleri sınıfına dâhil edilmemişlerdir. Yıllardır genel idare hizmetleri
sınıfına dâhil edilmeyi bekleyen mübaşirlerin sesine kulak verilmesi çağrımızı
bir kez daha Meclis Genel Kurulunda gündeme getiriyoruz. 
Ancak buradan şunu da belirtmek istiyorum: Emniyet
teşkilatında büro işlerinde emniyet hizmetleri sınıfında çalışan memurların,
Millî Eğitim Bakanlığı bünyesinde yardımcı hizmetler sınıfında çalışan
personelin maaş ve ek göstergelerinde; diğer tüm kamu kurum ve kuruluşlarında
çalışan polis, güvenlik güçleri ve öğretmenlerimizin, tüm personelimizin sahip
oldukları özlük haklarıyla ilgili yaşadıkları eşitsizliklerin,
adaletsizliklerin ortadan kaldırılması ve haklarının verilmesi, refahlarının
yükseltilmesi için 24 Haziranda hep birlikte sandığa gidip artık bu iktidara
“Tamam.” diyeceğiz. 
Teşekkür ederim. 
BAŞKAN – Sayın Demir…
2.- Kastamonu Milletvekili Murat Demir’in, sosyal ağda başlatılan algı
hareketindeki mesajların büyük bölümünün hileli hesaplarla ABD’den
gönderildiğinin belirlendiğine ilişkin açıklaması
MURAT DEMİR (Kastamonu) – Sayın Başkan, birkaç gündür
Cumhurbaşkanımızın bir sözünden yola çıkılarak kirli bir algı hareketi
başlatılmıştır fakat bu sosyal ağdaki mesajların büyük bir bölümünün hileli,
bot hesaplar üzerinden ABD’den gönderildiği de belirlenmiştir. Hiç
heveslenmeyin, sandıkta başaramadıklarını Twitter’da başarmaya çalışanlara, bu
ülkenin gelişimine engel olmak isteyenlere “mavi kuş” yardım edemeyecektir.
“Beden ölür, çürür; cana bakın siz/Kim kiminle yürür; ona bakın siz/Bırakın,
dönsün dönme dolaplar/Haktan, hakikatten yana bakın siz.” Biz Batı desteğiyle
değil millet desteğiyle şahlanmış bir Türkiye için Cumhurbaşkanımız Sayın Recep
Tayyip Erdoğan’la yürümeye devam edeceğiz, devam edeceğiz ve devam edeceğiz;
halk da Cumhurbaşkanımızla yürümeye devam edecek. 
Saygılar sunuyorum. 
BAŞKAN – Sayın Özkan yerine Sayın Benli… 
3.- İstanbul Milletvekili Fatma Benli’nin, 10-16 Mayıs Engelliler
Haftası’na ilişkin açıklaması
FATMA BENLİ (İstanbul) – Teşekkürler Sayın Başkan. 
10-16 Mayıs Engelliler Haftası ülkemizdeki ve dünyadaki
bütün engellilerin hayatlarının daha da kolaylaşmasına vesile olsun. 
Hepimiz farklıyız, hayatta hepimizin farklı engelleri
var ancak bu engelleri birbirimize kenetlenerek aşmak mümkün. Biz AK PARTİ
hükûmetleri olarak engellilerimizin, engelli ailelerimizin hayatlarını daha da
kolaylaştırmak için pek çok düzenlemeye yer açmış durumdayız. Bunun en somut
örneğini yakın seçimlerde gerçekleştirilecek olan seyyar sandık uygulamasında
görmek mümkün. Seyyar sandık uygulamasıyla, 24 Haziran seçimlerinde başvuru
yapan engellilerimiz en yakın bulundukları yerde seçme haklarını kullanma
hakkına sahip olabilecekler. 
498 engellimizin milletvekili adayı olmak için AK PARTİ’ye
müracaat etmeleri engellilerimizin de AK PARTİ'ye olan teveccühünü
göstermektedir çünkü AK PARTİ, engellilere olan bakış açısını sadece “yardım”
değil “hak” olarak değiştirmiştir. Biz engelsiz bir Türkiye için mücadele
etmeye devam ediyoruz.
(Mikrofon otomatik cihaz tarafından kapatıldı) 
BAŞKAN – Sayın Dedeoğlu…
4.- Kayseri Milletvekili Sami Dedeoğlu’nun, Trafik Haftası’na ilişkin
açıklaması
SAMİ DEDEOĞLU (Kayseri) – Teşekkür ediyorum Sayın
Başkan. 
Değerli milletvekilleri, ulaşım, hayatımızın en önemli
parçalarından biridir. Taşıtlar hayatımızı kolaylaştıran birer nimettir. İnsan
hayatının güvencesi trafik kurallarıdır; bu kurallar sadece insanların değil
diğer canlıların da mal güvenliği için uyulması gereken hayati kurallardır. 
Ülkemizin ve şehirlerimizin kalkınmasıyla birlikte
büyük şehirlerdeki araç sayısı artmış, dolayısıyla şehir trafiklerinde büyük
yoğunlaşma meydana gelmiştir. Hız, dikkatsizlik ve kural tanımazlık her gün
birçok insanın trafikte can vermesine neden olmaktadır. 
Trafik Haftası içinde bulunduğumuz şu günlerde tüm
arkadaşlarıma ve araç şoförlerine çağrım: Canımızı, malımızı ve ailemizi
seviyorsak lütfen trafik kurallarına uyalım; trafikte seyir hâlindeyken sadece
kendimizin değil dışarıdaki insanların da canlarını önemseyelim diyorum.
Gazi Meclisi saygılarımla selamlıyorum. 
BAŞKAN – Sayın Kılıç…
5.- Kahramanmaraş Milletvekili İmran Kılıç’ın, 10-17 Mayıs Veysel
Karani’yi Anma Haftası ile 10-16 Mayıs Dünya Engelliler Haftası’na ilişkin
açıklaması
İMRAN KILIÇ (Kahramanmaraş) – Teşekkür ederim Sayın
Başkanım.
10-17 Mayıs anne sevgisinin sembol ismi olan Veysel
Karani’yi Anma Haftası’dır; aynı zamanda, 10-16 Mayıs da Dünya Engelliler
Haftası’dır. 
Engellilik, kişinin doğumundan itibaren taşıdığı
hastalık veya sonradan, kaza gibi olaylardan sonra kazandığı fonksiyon
aksaklığı ya da doğumdan itibaren veya sonradan kişinin beyin fonksiyonlarında
görülen bozukluklar nihayetinde duymama, görmeme, algılayamama, dikkat
eksikliği, psikolojik bozukluklar gibi sonuçlardır.
Kur’an-ı Kerim’de fiziksel veya zihinsel yeteneklerden
mahrum kimselerin kınandığına dair herhangi bir ayet yer almazken Allah’ın
kendilerine verdiği akıl, görme, konuşma, işitme gibi fiziki ve zihnî
yetenekleri olumlu ve gereği gibi kullanmayanların kınandığı ayetler mevcuttur.
“Onların kalpleri vardır ama anlamazlar, gözleri vardır ama görmezler,
kulakları vardır ama işitmezler.” ayeti “engelli” kavramının kapsamına farklı
bir açılım getirmektedir. 
Medeniyet ve kültürümüzde işitmediği…
(Mikrofon otomatik cihaz tarafından kapatıldı) 
İMRAN KILIÇ (Kahramanmaraş) - …kulağı duymadığı, lisanı
söylemediği hâlde bu özelliklerini kullananlar övülmektedir.
BAŞKAN – Sayın Özdiş yerine Sayın Bakır…
6.- Isparta Milletvekili İrfan Bakır’ın, Isparta’nın bazı ilçelerinde
şiddetli don ve dolu nedeniyle meydana gelen maddi zararın karşılanıp
karşılanmayacağını öğrenmek istediğine ilişkin açıklaması
İRFAN BAKIR (Isparta) – Teşekkür ederim Sayın Başkan.
23 Nisan günü Isparta’mızın Merkez ilçesine bağlı
köylerinde meydana gelen donda, başta Gelincik, Yakaören köylerimizde gül,
kiraz, vişne, elma ve ceviz bahçelerinde; 6 Mayıs 2018 günü de Isparta’mızın
Eğirdir ilçesi Serpil, Tepeli, Eyüpler ve Balkırı köylerinde meydana gelen
şiddetli dolu elma bahçelerinde ciddi zararlar meydana getirmiştir. Yaklaşık 10
bin dekar meyve bahçesinde don ve dolu nedeniyle milyonlarca liralık maddi
zarar meydana geldiği görülmektedir. 
Gıda, Tarım ve Hayvancılık Bakanı Sayın Ahmet Eşref
Fakıbaba’ya sorum şu şekilde: Don ve doludan zarar gören köylerimizle ilgili
olarak bu zararın tespiti için herhangi bir çalışma yapılmış mıdır?
Köylerimizde meydana gelen zararın karşılanması düşünülmekte midir?
Teşekkür ediyorum.
BAŞKAN – Sayın Ünal yerine, Sayın Ilıcalı…
7.- Erzurum Milletvekili Mustafa Ilıcalı’nın, Uluslararası Karayolu
Trafik Güvenliği Haftası’na ilişkin açıklaması
MUSTAFA ILICALI (Erzurum) – Teşekkür ederim Değerli
Başkanım.
Hep söz aldığımda Mecliste, milletvekillerimiz: “Acaba
trafikten mi bahsedecek yoksa Erzurum’dan mı?” Evet, bugün de trafikten
bahsedeceğim çünkü içinde bulunduğumuz hafta Uluslararası Karayolu Trafik
Güvenliği Haftası ve 2017’nin de istatistikleri açıklandı. Bir günde yaklaşık
20 kişi hayatını kaybediyor yani yılda toplam 7.400’ün üzerinde, 450 bine yakın
da kaza oluyor. Buna ben bir “terör” diyorum. Yaklaşan seçimleri, 24 Haziranı
çok önemsiyorum. Cumhurbaşkanlığı hükûmet sisteminden de bu manada çok istifade
edeceğimizi düşünüyorum çünkü güçlü koordinasyon ve hızlı hareketle trafik
terörünün çözülmesi çok sayıda bakanlığı ilgilendiren bir durum. 
Burada değerli partilerimizin yöneticilerine diyorum
ki: Bu konunun çözümü için seçim beyannamelerinizde mutlak surette bu konuya
yer vereceğinizi düşünüyorum çünkü bu kanayan yarayı… 
(Mikrofon otomatik cihaz tarafından kapatıldı) 
MUSTAFA ILICALI (Erzurum) - Bu kadar büyük projeler
yapıyoruz. Baktığımızda -hatta yüzde 99 insan- yüzde 90 sürücü hatası ve bunun
da yüzde 50’si aşırı hız. Yani kazalarda günde 20 kişi hayatını kaybederken 10
kişi aşırı hızdan hayatını kaybediyor. Saatte 110 kilometre bir sabit cisme
çarpmak 15’inci kattan atlama… Bunu kim yapar? 
Bu trafik güvenliği konusuna tekrar Meclisin dikkatini
çekiyor, saygılar sunuyorum. (AK PARTİ sıralarından alkışlar)
BAŞKAN – Teşekkür ediyorum Sayın Ilıcalı.
Evet, trafik kurallarına uyalım, uymayanları da
uyaralım. Bu, dikkat çeken önemli bir bilgilendirmeydi.
Sayın Yıldırım, buyurun.
8.- Adıyaman Milletvekili Behçet Yıldırım’ın, iktidara kutuplaştırıcı,
ötekileştirici ve tekçi zihniyeti bırakması için seslendiğine ilişkin
açıklaması
BEHÇET YILDIRIM (Adıyaman) – Teşekkürler Başkanım.
Hem seçimler yaklaşıyor hem mübarek ramazan ayı.
İktidara sesleniyorum: Bugüne kadar yaptığınız kutuplaştırıcı, ötekileştirici,
tekçi zihniyetleri bırakın. Bari bu saatten sonra sevgi ve saygıyı ön plana
çıkaralım. Her ilde seçim güvenliği için toplantılar oluyor. Kazasız, belasız,
hiç kimsenin burnunun bile kanamadığı, gönlünün kırılmadığı, hırsızlıkların ve
hukuksuzlukların olmadığı bir seçim yapabiliriz. Devlet hepimizin, bunu bir tek
iktidar için kullanmayın. Devlet tarafsız olmalı fakat bunun böyle olmadığını
sahada sıkça görüyoruz. İktidar lehine sahada seçim çalışmalarına başlamış
mülki amirler ve güvenlik güçleri görüyoruz. Aynı şekilde, mübarek ramazan
ayında da camilerde siyasi propaganda yapmalarına izin vermeyin, dini siyasete
alet etmeyin. Herkesi ırkçı, faşist, tekçi zihniyetlerden uzak durmaya, onurlu
bir barış ve özgürlükçü bir Türkiye için hepinizi sağduyuya davet ediyorum.
BAŞKAN – Sayın Şimşek…
9.- Mersin Milletvekili Baki Şimşek’in, 15 Temmuz darbe girişiminde
tutuklanan erlerin serbest bırakılmasını ve mahkemelerce suçsuz olduğu kanaati
getirilen devlet memurlarının göreve iade edilmesini talep ettiğine ilişkin
açıklaması
BAKİ ŞİMŞEK (Mersin) – Teşekkür ediyorum Sayın
Başkanım.
Sayın Başkan, bu kürsüden defalarca dile getirmemize
rağmen darbeden dolayı yargılanan erler ve henüz on beş yirmi günlük askerî
okul öğrencileri mahkemelerde çok ağır cezalarla karşı karşıya kalmaktadır.
Yani darbeci bir komutan on beş yıl ceza alırken darbeye kalkışmayan, komutanının
talimatıyla katılan, rütbesi er olan birisi müebbet hapis cezası almaktadır.
Bu, toplumda gerçekten büyük bir infiale yol açmaktadır. Sayın bakanlarımızın
ve Hükûmetin bunu mutlaka gündeme almasını ve silahından mermi çıkmayan tutuklu
erlerin serbest bırakılmasını, mahkemelerin bu kararlarını tekrar gözden
geçirmesini… Özellikle Acıbadem Davası’nda silahından mermi çıkmayan erler 6
defa, 7 defa müebbetle cezalandırılmışlardır. Yani bu konuda Hükûmetin seçimden
önce mutlaka bu ailelere bir müjde vermesini…
(Mikrofon otomatik cihaz tarafından kapatıldı)
BAKİ ŞİMŞEK (Mersin) – Ayrıca, yine takipsizlik kararı
alan mahkemelerden suçsuz olduğu kanaati getirilen devlet memurlarının da
göreve iade edilmesini talep ediyor, saygılar sunuyorum.
BAŞKAN – Sayın Çamak…
10.- Mersin Milletvekili Hüseyin Çamak’ın, Gıda, Tarım ve Hayvancılık
Bakanlığının 300 Koyun Projesi’ne ilişkin açıklaması
HÜSEYİN ÇAMAK (Mersin) – Sayın Başkan, Tarım ve
Hayvancılık Bakanı üreticilerimize 300 koyun verileceğini söyledi ve bazılarına
da verildi. Köylülerimizle sohbetlerimizde “300 koyun istemiyoruz, ahır ister,
yem ister, çoban ister; nasıl bunları temin edeceğiz? Bize 20 koyun verilsin,
ailecek bakarız, beş yıl sonra 20’yi 300 yapalım.” diyorlar. Böylece daha çok
vatandaşımız kalkındırılmış olurdu. 
Şanlıurfa Halfeti’de koyun projesine başvuran 200’ü
aşkın köylüden sadece 15’i teşvik almıştır. Bu 15 kişinin 14’ünün de AK
PARTİ’den milletvekili aday adayı olan Mehmet Selim Bağlı’nın yakın akrabaları
ve ahbapları olduğu basına yansıdı. Bütün bunlar gösteriyor ki mesele toplumsal
kalkınma değil, yandaşını kalkındırmadır.
Teşekkür ederim.
BAŞKAN – Sayın Sürekli...
11.- İzmir Milletvekili Kerem Ali Sürekli’nin, 10-16 Mayıs Dünya
Engelliler Haftası’na ilişkin açıklaması
KEREM ALİ SÜREKLİ (İzmir) – Teşekkür ediyorum Sayın
Başkan. 
10 Mayıs itibarıyla girmiş bulunduğumuz Engelliler
Haftası kutlu olsun. Hükûmet olarak engelli vatandaşlarımız için reform
niteliğinde yeniliklere imza attık ve atmaya da devam ediyoruz. Engellilik
oranı yüzde 40-yüzde 69 arası olanlar üç ayda bir 1.197 TL, yüzde 70 ve üzeri
olanlar üç ayda bir 1.796 TL maaş almaktadır. Kamuda iş imkânı sağlanan memur
engelli sayısı 2002 yılında 5.777 iken 2018’de 60 bini geçmiştir. Kamu ve özel
sektörde istihdam edilen işçi sayısı 2002 yılında 45.621 iken 2018’de 100 bini
aşmıştır. 
Engel bedende değil, düşüncededir diyor, Genel Kurulu
saygıyla selamlıyorum. 
BAŞKAN – Sayın Yalım...
12.- Uşak Milletvekili Özkan Yalım’ın, Uluslararası Karayolu Trafik
Güvenliği Haftası ile 10-16 Mayıs Dünya Engelliler Haftası’na ilişkin
açıklaması
ÖZKAN YALIM (Uşak) – Teşekkür ederim Sayın Başkan.
Sayın Başkan, bu hafta Kara Yolları Trafik Haftası.
Buradan en azından bu hafta -az da olsa daha az olsun- trafik kazalarının daha
az olduğu bir hafta olsun diyorum ve trafikte dolaşan tüm vatandaşlarımızın
haftalarını tebrik ediyorum, özellikle de şoför kardeşlerimin.
Diğer bir taraftan, yine bu hafta Engelliler Haftası.
Tüm engellilerimizin de haftasını kutluyorum.
Değerli Başkan, şu anda ülkemizde askerlik problemi
olan 3 milyon gencimiz var. Askerlik problemi olan tüm gençlerimizin problemini
kökünden çözmek üzere gerekli önergeyi verdim. İnşallah 24 Haziranda iktidar
olduğumuzda askerlik problemi olan tüm arkadaşlarımızın problemini çözeceğiz.
Diğer bir taraftan, Türkiye’de milyonların üzerinde
EYT’ler var yani emeklilikte yaşa takılanlar. Aynı şekilde, 24 Haziranda
iktidar olduğumuzda bir defaya mahsus tüm emeklilerimizin problemlerini
çözeceğiz.
BAŞKAN – Sayın Taşkın...
13.- Mersin Milletvekili Ali Cumhur Taşkın’ın, Fransa’daki sözde bir
grup aydın, siyasetçi ve yazarı Kur’an-ı Kerim’den bazı ifadelerin
çıkartılmasını istemelerinden dolayı kınadığına ilişkin açıklaması
ALİ CUMHUR TAŞKIN (Mersin) – Teşekkür ederim Sayın
Başkan.
Fransa’daki bir kısım sözde aydın, siyasetçi, yazar ve
çağdaş yobazları mukaddes kitabımıza dil uzatıp hadsizlik yaptıklarından dolayı
kınıyorum. Bunlar 21’inci yüzyılın beyinsizleri, barbarları ve Ebu
Cehilleridir, DEAŞ’ın Batı versiyonudur. Nice Ebu Cehiller, nice azılı İslam
düşmanları Kur’an’ı yok etmek, bu da mümkün değilse tahrip etmek, bu da mümkün
değilse bazı ayetleri Kur’an-ı Kerim’den çıkartmak istemişlerdir ancak
başaramamışlardır. Bunların hepsi yok olmuş gitmişlerdir, bu çağdaş yobazlar da
yok olup gideceklerdir. Ama Kur’an-ı Kerim var ve kıyamete kadar da var
olacaktır.
Kur’an-ı Kerim’i kıyamete kadar koruyacak Yüce
Allah’tır diyor, Genel Kurulu saygıyla selamlıyorum. 
BAŞKAN – Sayın Aydın…
14.- Antalya Milletvekili İbrahim Aydın’ın, Plan ve Bütçe Komisyonunun
26’ncı Yasama Döneminde yaptığı çalışmalara ilişkin açıklaması
İBRAHİM AYDIN (Antalya) – Sayın Başkan, değerli
milletvekilleri; Plan ve Bütçe Komisyonunda 26’ncı Yasama Döneminde 115
birleşim gerçekleştirmişiz. Tatil günleri dâhil, çoğunluğu geceleri olmak
üzere, toplam 1.022 saat 42 dakika çalışmışız.
1’i geçici, 3’ü yıllık olmak üzere 4 bütçe yaptık. 22
kanun tasarısı, 18 kanun teklifi, 18 Sayıştay Başkanlığı tezkeresini görüşüp
karara bağlamışız.
2 defa Türkiye Cumhuriyet Merkez Bankası, 1 defa
Sayıştay ve 1 defa da İstatistik Kurumu tarafından Komisyonumuza bilgilendirme
toplantısı yapılmıştır.
Çalışmalarımıza katkıda bulunan başta Komisyon
Başkanımız Isparta Milletvekili Süreyya Sadi Bilgiç Bey olmak üzere, Plan ve
Bütçe Komisyonu üyeleri milletvekillerimize, bakanlarımıza, bürokratlarımıza,
basın mensuplarına, Komisyon çalışanlarına teşekkür ediyorum.
Yaptığımız çalışmaların ülkemize, milletimize ve tüm
insanlığa hayırlar getirmesini temenni ediyorum. 
Genel Kurulu saygıyla selamlıyorum. 
BAŞKAN – Sayın İrgil…
15.- Bursa Milletvekili Ceyhun İrgil’in, engelli öğretmenlerin,
sözleşmeli öğretmenlerin, sağlık çalışanlarının ve güvenlik soruşturması
nedeniyle ataması yapılamayanların atamaları ile mahkeme kararıyla aklananların
göreve döndürülmesi konularının çözümünün 24 Haziran öncesi toplumsal barış
açısından çok önemli olacağına ilişkin açıklaması
CEYHUN İRGİL (Bursa) – Sayın Başkan, teşekkür ederim. 
Değerli arkadaşlar, 24 Haziran seçimlerine çok az bir
süre kaldı, belki de Meclis önümüzdeki hafta kapanacak. O yüzden, Meclis
kapanmadan önce, hem Hükûmetin veya Meclisin veya iktidarın bu 24 Hazirana
kadar özellikle engelli öğretmenlerin -bu Engelli Haftası nedeniyle bir kez
daha onlara dikkat çekmek istiyorum- atamasının tamamlanması ve onun
duyurulması çok önemli. Engelli öğretmenlerin ataması sadece bir atama değil,
aynı zamanda bir sosyal sorumluluk gereği, o yüzden bu arkadaşlarımızın sesine
kulak verelim.
Ayrıca, bu sürede, seçime kadar sözleşmeli
öğretmenlerin eş durumu atamalarıyla ilgili aile birliğinin sağlanmasını
sağlarsak çok iyi olacak.
Bu arada, sağlık atamalarının 24 Haziran öncesinde ilan
edilmesinde büyük bir fayda var, Hükûmet açısından da.
Ayrıca, hukuki ve somut kanıt olmaksızın, güvenlik
soruşturması nedeniyle ataması yapılmayanların atanması, mahkeme kararıyla da
aklananların acilen göreve döndürülmesi, 24 Haziran öncesi toplumsal barış
açısından çok önemli olacaktır. 
Bir de tıpta…
(Mikrofon otomatik cihaz tarafından kapatıldı) 
CEYHUN İRGİL (Bursa) – Peki, teşekkür ederim. 
BAŞKAN – Son olarak Sayın Doğan.
Buyurun. 
16.- İzmir Milletvekili Müslüm Doğan’ın, HDP Cumhurbaşkanı adayı
Selahattin Demirtaş’ın özgür olmadığı bir seçimin demokratik olmayacağına ve
derhâl serbest bırakılması gerektiğine ilişkin açıklaması
MÜSLÜM DOĞAN (İzmir) – Teşekkür ederim Sayın Başkan. 
Partimiz Cumhurbaşkanı adayı Sayın Selahattin Demirtaş
çalışmalarını cezaevinde sürdürmek zorunda bırakılmıştır. Torba fezlekelerle
hiçbir hukuk dayanağı olmayan, tamamen siyasi bir karar olarak ortada duran bu
sürece son vermek artık zorunludur. Sayın Selahattin Demirtaş’ın özgür olmadığı
bir seçim demokratik olmayacaktır.
Tüm parti liderlerine buradan bir çağrıda bulunmak
istiyorum: Eşit koşullarda olmayan bu seçim sürecine son verilmesi,
Cumhurbaşkanı adayı Sayın Selahattin Demirtaş’ın derhâl serbest bırakılması
gerekmektedir. Bu, ülke barışına ve demokrasisine çok büyük bir katkı olacak.
Bu hususu, bu hassasiyeti tekrar Genel Başkanlara sunuyorum. 
Saygılarımla. 
SELİNA DOĞAN (İstanbul) – Sayın Başkan, seçim bölgemle
ilgili acil bir konu var. İç Tüzük’ün 60’ıncı maddesine göre söz istiyorum. 
BAŞKAN – Peki, son olarak size de söz verelim ama Sayın
Bektaşoğlu da el kaldırıyor, onu ne yapalım? 
Buyurun. 
17.- İstanbul Milletvekili Selina Doğan’ın, İstanbul’un en köklü eğitim
ve araştırma hastanelerinden olan Şişli Eğitim ve Araştırma Hastanesinin
taşınmasına itiraz ettiğine ilişkin açıklaması
SELİNA DOĞAN (İstanbul) – Teşekkür ediyorum. 
Sayın Başkan, İstanbul’un en köklü eğitim ve araştırma
hastanelerinden olan, organ nakli yapabilen, 700 bin kişiye hizmet veren,
Türkiye'nin ilk çocuk hastanesi olan ve kapsamlı bir şekilde çalışma yürüten
bir onkoloji bölümüne sahip olan Şişli Eğitim ve Araştırma Hastanesinin
taşınmasına itiraz ediyoruz. Şu anda da binlerce kişi hastanenin önünde “Şişli
Etfal Dayanışması” adı altında bir protesto gösterisi gerçekleştiriyor. Mevcut
konumuyla ulaşım anlamında merkezî bir yere sahip olan hastanenin bölümleri de
ayrılarak Seyrantepe’ye ve Sarıyer’e taşınması planlanıyor. Bu, çalışan
doktorlar açısından da hastalar açısından da çok büyük sıkıntı çünkü sürekli
iki ayrı yere giderek mesai yapmak zorunda kalacaklar. Oysa hastanenin
altyapısının yenilenme ihtiyacı taşınma için bir gerekçe olmamalı, yerinde
dönüşüm talep ediyorlar, “Yüz on dokuz yıllık geleneği bozmayın.” diyorlar. Biz
de onların sesini bir kez daha dile getirmek istedik. 
Teşekkürler. 
BAŞKAN – Teşekkür ediyorum. 
MUSTAFA ALİ BALBAY (İzmir) – Sayın Başkan…
BAŞKAN – Efendim, Sayın Bektaşoğlu 16’ncı sıradaydı, en
son olarak ona söz veriyoruz. Bu durumu kesmek durumundayız, kusura bakmayın. 
MUSTAFA ALİ BALBAY (İzmir) – Sayın Başkan, engellilerle
ilgili bir şey, engellilerle ilgili bir şey.
BAŞKAN – Sayın Bektaşoğlu, sizden sonra kesiyoruz. 
Buyurun. 
18.- Giresun Milletvekili Bülent Yener Bektaşoğlu’nun, TBMM’nin 25 ve
26’ncı Dönemlerinde yaptığı çalışmalara ve verdiği 104 soru önergesine
bakanlardan neden cevap alamadığını öğrenmek istediğine ilişkin açıklaması
BÜLENT YENER BEKTAŞOĞLU (Giresun) – Çok teşekkür ederim
Sayın Başkanım. 
Milletvekillerinin yasama faaliyetleri çerçevesinde
Türkiye Büyük Millet Meclisinin yaptığı çalışmalar karnesidir. Çok şükür
karnemizde kırık olmadığını zannediyorum. 25 ve 26’ncı Dönemde üç yasama yılı
boyunca burada ilimin, ülkemin sorunlarını dile getirdim. Bu süreçte soru önergesi,
araştırma komisyonu kurulması için önergeler, kanun teklifleri verdik, bir
aylık konuşmayla Genel Kurula hitap ettik ancak üzerinde belirtmek isterim ki
104 önergemle ilgili, bakanlardan maalesef cevap alamadım. Sayın Başkan, bunun
nedenini bilmek istiyorum. Ama bana göre, bu tavır AKP’nin ciddiyetsizliğini,
millet iradesine saygısızlığını gösterir, demokrasiye önem verilmediğinin bir
kanıtıdır. Yurttaşlarımız ve Giresunlu hemşehrilerimiz bu duyarsızlığın
bedelini 24 Haziranda oylarıyla hesap sorarak ödetecek ve Allah size muhalefeti
de nasip edecektir. İnşallah 25 Hazirandan sonra parlamenter demokrasiyle
yönetilen, Sayın Muharrem İnce’nin Cumhurbaşkanlığında, Kemal Kılıçdaroğlu’nun
Başbakanlığında hak, hukuk ve adaletin egemen olduğu…
(Mikrofon otomatik cihaz tarafından kapatıldı) 
BAŞKAN – Teşekkür ediyorum.
MUSTAFA ALİ BALBAY (İzmir) – Başkanım, engellilerle
ilgili sadece birkaç cümle söyleyeceğim.
BAŞKAN – Sayın Balbay, yalnız, sisteme giren çok sayıda
milletvekili var, haksızlık olmaması için burada kesmek durumundayım. 
Sisteme giren sayın grup başkan vekillerine söz
vereceğim iki dakika süreyle.
Buyurun Sayın Usta.
19.- Samsun Milletvekili Erhan Usta’nın, Anneler Günü’ne, 10-16 Mayıs
Dünya Engelliler Haftası’na, 13 Mayıs Soma faciasının 4’üncü yıl dönümüne, 10
Mayıs Psikologlar Günü’ne ve Samsun Genç İşadamları Derneğinin gerçekleştirdiği
toplantıda dile getirilen bazı konulara ilişkin açıklaması
ERHAN USTA (Samsun) – Teşekkür ederim Sayın Başkanım. 
Mayıs ayının ikinci pazar günü Anneler Günü. Anneleri
kelimelerle ifade etmek, annelerin önemini anlatmak çok zor. Nitekim, İslam
dininde “Cennet annelerin ayakları altındadır.” şeklinde bir düstur vardır.
Ben, başta şehit anneleri olmak üzere, bütün annelerimizin, anne adaylarının
Anneler Günü’nü kutluyorum; Allah onlara hayırlı, sağlıklı uzun ömür versin. 
10-16 Mayıs da Engelliler Haftası. Onlar için hayatı
daha fazla kolaylaştıracak tedbirlerin alınması lazım. Bu Hükûmet döneminde,
kabul etmek gerekir ki engellilere ilişkin önemli işler yapılmıştır ancak daha
yapılacak çok iş vardır. Özellikle sokak ve caddelerde engellilerin hayatını
kolaylaştırıcı altyapıların kurulması lazım. 
Hepimiz birer engelli adayıyız. Engellilerimize daha
fazla iş imkânları tanımalıyız. Özellikle engelli öğretmen atamalarının da
bugünlerde yapılması büyük önem taşımaktadır.
Bir de bu engelli yardımında hane geliri esas alınıyor.
Belki de o engelliye hiçbir katkısı olmayan kardeşinin geliri dahi orada esas
alınarak engellilerin aylıkları kesilebiliyor. Bu konu da üzerinde tekrar
durulması gereken bir konu. 
Bu vesileyle, Mamak’ta engelli çocuklara yönelik eğitim
veren bir kurumda ücretli öğretmenlik yapan 3 öğretmenin engelli çocuklara
şiddet uyguladığına ilişkin 10 Mayıs 2018’de medyada bir haber yer aldı. Bu
konunun da araştırılarak bu tür şeylerin mutlaka önlenmesi lazım, bu okullara
emanet edilen çocukların en sağlıklı bir şekilde hayata dönmelerini sağlamamız
lazım. 
Sayın Başkan, 13 Mayıs 2014 tarihinde Soma’da,
biliyorsunuz, büyük bir facia yaşandı. Onun yıl dönümü. 301 madenci hayatını
kaybetti. Ben tekrar onlara Cenab-ı Allah’tan rahmet diliyorum. 
10 Mayıs Psikologlar Günü. Bütün psikologlarımızın,
psikolog adaylarının da gününü kutluyorum.
Sayın Başkan, geçen haftalarda Samsun’da SAMGİAD’la,
Samsun Genç İşadamları Derneğiyle bir toplantımız oldu. Burada dile getirilen
bazı konuları…
(Mikrofon otomatik cihaz tarafından kapatıldı) 
BAŞKAN – Toparlayalım.
Buyurun.
ERHAN USTA (Samsun) – SAMGİAD toplantısında dile
getirilen bazı konuları burada ifade etmek istiyorum. Bunlar Samsun’a özel
konular değil, iş adamlarımızın temel sorunları olduğu için burada ifade etmeyi
bir görev biliyorum. Bir defa tabii, ekonominin geneline ilişkin birtakım
sorunlardan şikâyetler oldu, özellikle belirsizlik ortamının azaltılmasıyla
ilgili. Biz de kendilerine bu seçimin belirsizlik ortamını azaltacağını
söyledik. 
Ama daha spesifik konular olarak, örneğin şimdi
-hakikaten böyle bir şey başladı- belediyeler her işi yapıyor, yani lokanta
açıyor, kafe açıyor, her türlü hizmet sektörüne özellikle belediyeler girmiş
durumda. Belediye ile özel bir kuruluşun rekabet etmesi imkânı yok çünkü bir
sürü maliyet belediye bütçesinden karşılanıyor. Dolayısıyla artık insanlara iş
fırsatı bırakmayan belediyelerin bu tutumdan vazgeçmesi lazım, bu konuda da
İçişleri Bakanlığının mutlaka tedbir alması lazım. 
Geri dönüşüm konusunda ülkemizde çok ciddi sıkıntı var.
15 milyar dolar geri dönüşümde bir israf olduğunu, değerlenemeyen bir rakam
olduğunu biliyoruz. Bu konunun bir girişim…
(Mikrofon otomatik cihaz tarafından kapatıldı) 
BAŞKAN – Bitirelim lütfen.
Buyurun. 
ERHAN USTA (Samsun) – Belediyelerin kafe açmak yerine
geri dönüşüm konusuna ağırlık vermeleri lazım. 
KOBİ’lerin ihracat yapabilmelerinin önündeki engellerin
aşılması gerekiyor. Bununla ilgili altyapı sorunları var. Bu konu önemli.
Şirketlerimizin, özellikle KOBİ’lerin profesyonel yönetime geçmesi çok önem
taşıyor çünkü işte, bir baba şirketi belli bir noktaya getiriyor, ondan sonra
şirket çocuklar arasında paylaştırılıyor, bu sefer tekrar bir ölçek sorunu oluyor.
Dolayısıyla profesyonel yönetim burada son derece önemli. 
Organik tarım konusuna ilişkin öneriler oldu. Diğer bir
konu da zincir marketler. Bu ciddi bir şekilde artık küçük işletmeleri,
bakkalları veya artık bakkal da değil sadece… Çünkü bunlar gıdanın dışındaki
alanlara da çıktılar. Yani bir bakıyorsunuz bir zincir market -onların
isimlerini söylemeye gerek yok, hepimiz biliyoruz- altın satıyor, cep telefonu
satıyor…
(Mikrofon otomatik cihaz tarafından kapatıldı) 
ERHAN USTA (Samsun) – Peki, bitireceğim.
BAŞKAN – Bitirelim lütfen.
ERHAN USTA (Samsun) – …okulların açılması vaktinde
kırtasiye malzemeleri satıyor, bütün kırtasiyecileri tehdit ediyor; bu olmaz.
Bu konunun mutlaka düzenlenmesi lazım. Yani her şeyi satan bir market zinciri
olmamalı. Bunun baştan tanımlanması, iyi düzenlenmesi lazım. Her şeyi satacaksa
onları şehrin dışına taşımamız lazım. Bu artık içinden çıkılmaz bir boyuta
geldi. Bunların bir kısmı da yabancı şirketlerin elinde zaten. Türkiye'nin
kaynakları, 80 milyon tüketiyor, kâr transferi olarak bu paralar yurt dışına
çıkıyor.
Diğer bir konu: Buralarda eğer bu kadar çok imkân
tanıyorsak bu firmalara, bunlara üretim yapma zorunluluğunun getirilmesi
buradaki genç iş adamları tarafından bize önerildi. Bunlar, hakikaten, bence de
çok önemli hususlar.
Ambalaj sorunu var. Normal, diyelim ki, bilinen
markalarda 100 gram olan bir şey, bu marketlerde 90 gram olarak yapılıyor.
İnsanlar onu 100 gram olarak alıyor ve tüketiciler bu anlamda kandırılmış
oluyor. Tabii, orada fiyat açısından bir rekabet gücü elde ediyor. Bunlara
bakmamız lazım.
Son olarak da: Halk sağlığı denetimleri konusunda bu
büyük şirketler ile…
(Mikrofon otomatik cihaz tarafından kapatıldı) 
ERHAN USTA (Samsun) – …büyük zincirler ile küçük
firmalar arasında bir rekabet sorunu var. Bu konunun da üzerinde durulması
lazım.
Teşekkür ediyorum.
BAŞKAN - Teşekkürler Sayın Usta. 
Sayın Danış Beştaş, buyurun. 
20.- Adana Milletvekili Meral Danış Beştaş’ın, 10-16 Mayıs Dünya
Engelliler Haftası’na, Cumartesi Anneleri ve Barış Anneleri şahsında, Muş
Milletvekili Burcu Çelik’in kızı Asmin’in, Ayşe öğretmenin ve Taybet ananın
şahsında bütün annelerin Anneler Günü’nü kutladığına, Gıda, Tarım ve
Hayvancılık Bakanlığının 300 koyun teşvikinin neden sadece iktidar yanlılarına
verildiğini öğrenmek istediğine ilişkin açıklaması
MERAL DANIŞ BEŞTAŞ (Adana) - Teşekkürler Sayın Başkan.
Evet, 10-16 Mayıs Engelliler Haftası olarak kutlanacak
ve engellilerin yaşamlarındaki zorluklar açısından durum hiç de iç açıcı değil
maalesef. Türkiye nüfusunun yaklaşık yüzde 12 ya da 15’ini -o aralıkta-
oluşturan engelli bireylerin yüzde 80’inden fazlası hâlihazırda, maalesef, iş
gücüne katılamıyor. Bakanlık bütçesinden engellilere ayrılan bütçe ve yapılan
yardımlar, engelli sayısı artmasına rağmen -bu bütçe- engellilerin haklarını
karşılamaktan oldukça uzak. Sosyal yardımlarla, yine, pragmatik bir yöntemle
çözülmeye çalışılıyor. Bunun çözüm olmadığını önemle ifade etmek istiyoruz.
Diğer yandan, şu anda, gerçekten, hepimizin bir engelli
adayı olduğunu asla aklımızdan çıkarmamalıyız. Önemli olan, engelsiz yaşamı hep
birlikte inşa etmek ve bu konuda toplumsal duyarlılığı artırmaktır. Toplumsal
duyarlılığın sadece bir hafta ve bir günle değil, her gün olması gerekmektedir.
Bununla birlikte gerçekten yardımlarla değil, yardıma ihtiyaç duymadan
yaşayabilecekleri toplumsal ve yasal zorlukların aşılması gerekiyor. 
Son olarak, en büyük engelin sevgisizlik olduğunu ifade
etmek istiyorum. İnsanın kalbi engelli olmasın, diğer bütün engeller aşılır,
bütün engellilerin Engelliler Haftası'nı da kutluyorum.
Yine, bu hafta 13 Mayısta Anneler Günü. Anneleri
ayrıştıran, anneler arasında hiyerarşi koyan, gözyaşlarının rengine göre,
kimliklerine göre, inançlarına göre anneleri ayrıştırarak yapılan tespitlere ve
temennilere kesinlikle katılmadığımızı ifade etmek istiyorum.
(Mikrofon otomatik cihaz tarafından kapatıldı)
BAŞKAN - Toparlayın lütfen. 
MERAL DANIŞ BEŞTAŞ (Adana) - Anneler arasında hiçbir
ayrım olmamalıdır. Annelik herkes için aynıdır ve annelerin gözyaşı arasında
kesinlikle bir farklılık yoktur. Duyguları da kendi evlatlarına yönelik aynı
temeldedir. Bu yönüyle anneleri ayrıştıran Hükûmetin politikalarının bu konuda
çok vahim neticeler doğurduğunu da ifade etmek istiyorum. Daha düne kadar
“Anneler ağlamasın.” diyen Hükûmet bugün anneleri her gün, her saat ağlatmaya
ve çocuklarını kaybetmelerine vesile olmaya devam etmektedir. Bu politikalarla
anneler ağlıyor ama bizim Halkların Demokratik Partisi politikası olarak hiçbir
annenin gözyaşı dökmemesi için, toplumsal bir barış için gerçekten mücadelemiz
ve siyasetimiz devam edecek. 
(Mikrofon otomatik cihaz tarafından kapatıldı)
BAŞKAN - Buyurun, lütfen tamamlayalım.
MERAL DANIŞ BEŞTAŞ (Adana) - Birkaç anneyi zikretmek
isterim. Cumartesi Anneleri şahsında, Barış Anneleri şahsında Muş Milletvekilimiz
Burcu Çelik’in kızı Asmin Anneler Günü’nü kutlayamayacak çünkü ayrı. Ayşe
öğretmenin ve Taybet ananın şahsında bütün annelerin Anneler Günü'nü kutlamak
istiyorum. 
Sayın Başkan, son olarak şunu ifade etmek istiyorum:
Seçime giderken iktidar partisinin panik hamleleri devam ediyor. Gıda, Tarım ve
Hayvancılık Bakanlığının çiftçinin yüzünü güldürmek için başlattığı 300 koyun
teşviki üzerine Şanlıurfa’nın Halfeti ilçesinde çok sayıda başvuru yapıldı.
Ancak, on beş gün önce açıklanan ön kabul başvurusu sonucuna göre teşvikten
yararlanacak olan 15 kişiden 14’ünün, geçen haftalarda AKP milletvekili olmak
için görevinden istifa eden SGK Başkanı Mehmet Selim Bağlı’nın yakın akrabası
ya da ahbabı olduğu haberleri kamuoyuna yoğun yansıdı. 
(Mikrofon otomatik cihaz tarafından kapatıldı) 
BAŞKAN – Bitiriyoruz efendim.
MERAL DANIŞ BEŞTAŞ (Adana) – Bitiriyorum.
BAŞKAN – Buyurun.
MERAL DANIŞ BEŞTAŞ (Adana) – Haberlerde Bağlı’nın
annesi Hanım Bağlı’ya, kız kardeşi Selime Nil Bağlı’ya ve baldızına 280 koyun
teşviki çıkarken, Bağlı’nın yanında çalışanlar da teşvikten paylarını aldı.
Bakanlık verilerine göre, teşvikin bir aileye yıllık getirisi ise 300 bin TL
olarak öngörülüyor. 
Soruyoruz Sayın Başbakan Yardımcısı da buradayken:
Teşvikler neden sadece iktidar yanlılarına veriliyor? İktidarınızın yurttaşlara
eşit davranmak gibi bir sorumluluğu yok mudur? Teşviklerin herkese değil,
sadece AKP’lilere çıkmasını nasıl açıklıyorlar, bunu da duymak istiyoruz.
Teşekkür ediyorum.
BAŞKAN – Teşekkür ediyorum.
Sayın Tanal, buyurun.
21.- İstanbul Milletvekili Mahmut Tanal’ın, TRT’nin AK PARTİ iktidarının
seçim propagandası aracı hâline geldiğine, 10 Mayıs Danıştayın kuruluşunun
150’nci yıl dönümüne, Anneler Günü’ne, 10-16 Mayıs Dünya Engelliler Haftası ile
Uluslararası Karayolu Trafik Güvenliği Haftası’na ve mevcut kanunlarda yapılan
değişikliklerin Türkiye Cumhuriyeti devletini tahrip edeceğine ilişkin
açıklaması
MAHMUT TANAL (İstanbul) – Teşekkür ediyorum Sayın
Başkan.
Değerli milletvekilleri, hepinizi saygıyla hürmetle
selamlıyorum.
Değerli Başkanım, biliyorsunuz, TRT için vatandaşların
elektrik faturalarında TRT payı kesilmekte. Ancak, TRT, AK PARTİ iktidarının
seçim propagandası aracı hâline gelmiş durumda. TRT’nin şunu bilmesi lazım:
TRT, AK PARTİ’nin seçim propagandasının aracı değildir. TRT payının alınması
her vatandaşımız için eşit, tarafsız ve genel yayın yapılmasının ilkelerini
içermektedir. Seçimin demokratik ve adil olmasının kriterlerinin başında da
TRT’de her siyasi partinin genel başkanına, her siyasi partiye ve Cumhurbaşkanı
adaylarının hepsine eşit bir vaziyette yayın yapılması gelmektedir.
İkinci konu: Bugün Danıştayın kuruluşunun 150’nci
yılını kutluyoruz. Danıştayın 150’nci kuruluş yıl dönümünün Danıştayın
tarafsız, bağımsız olmasının; siyasi iktidarların istediği kararları değil,
hukuk devletinin, adaletin, Anayasa’nın ve uluslararası sözleşmelerin
gerektirdiği şekilde kararlar vermesinin başlangıcı olmasını diliyorum.
Önümüzdeki pazar günü 13 Mayıs Anneler Günü. Tüm
annelerimizin Anneler Günü’nü kutluyorum. Cennet annelerin ayaklarının
altındadır. Annelerin ellerinden öpüyorum ben. 
Değerli Başkanım, bu hafta aynı zamanda hem Engelliler
Haftası hem de Kara Yolu Güvenliği ve Trafik Haftası. Takdir edersiniz,
trafikte küçük ihmal en büyük felaketi getirir. Trafik canavarı olmayalım. Kaza
en pahalı cezadır. Kazaları otolar değil şoförler yapar. Hastanelerin de
mağazalar gibi vitrinleri olmuş olsaydı kazalar bu kadar olmazdı. Siyasi
iktidarın gerçekten bu anlamda…
(Mikrofon otomatik cihaz tarafından kapatıldı) 
MAHMUT TANAL (İstanbul) – Bitiriyorum Sayın Başkanım.
BAŞKAN – Buyurun.
MAHMUT TANAL (İstanbul) – Siyasi iktidarın belirli
yerlerde… Hani nasıl mağazaların vitrinleri varsa, eğer hastanelerde bu
kazaları görüntüleyecek vitrinler de konulursa bu kadar kazalar da olmamış
olur. 
Son söz olarak Sayın Başkanım, bugün önümüze gelecek
olan, Hükûmetin getirmiş olduğu bir tasarı var. Bu tasarı Anayasa’ya aykırıdır.
Yangından mal kaçırırcasına… Şu anda, önümüzde seçimler var yani burada kırk
yedi gün var. Siyasi iktidar başkanlık sistemini istiyor, muhalefet partileri
yani Millet İttifakı ise parlamenter sistemi istiyor. Mevcut olan bu kanunlarda
bu kadar değişiklik yapılması Türkiye Cumhuriyeti devletini tahrip eder. Gelin
bu tahripten vazgeçin, ülkeyi tahrip etmeyin. 
Teşekkür ediyorum. 
Saygılarımı sunarım.
BAŞKAN – Teşekkür ediyorum.
Sayın Muş…
22.- İstanbul Milletvekili Mehmet Muş’un, 10-16 Mayıs Engelliler
Haftası’na ilişkin açıklaması
MEHMET MUŞ (İstanbul) – Sayın Başkan, tüm engelli
bireylerin 10-16 Mayıs Engelliler Haftası’nı tebrik ediyorum. Bu özel haftanın,
engelli bireylerimizin sorunlarına daha fazla dikkat çekilmesine ve engelli
vatandaşlarımızla ilgili duyarlılıkların artırılmasına vesile olmasını temenni
ettiğimizi ifade etmek isterim.
Teşekkür ederim.
BAŞKAN – Çok teşekkür ediyorum. 
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın, Başkanlık Divanı
olarak Engelliler Haftası’nda tüm engellileri sevgiyle selamladıklarına ilişkin
konuşması
BAŞKAN – Sayın milletvekilleri, bizler de Meclis
Başkanlık Divanı olarak her insanın bir engelli adayı olduğunu bir kez daha
hatırlatıyor ve bu anlamda da tüm engelli kardeşlerimizi sevgiyle selamlamak
istiyoruz. Bu haftanın özelde de engelli kardeşlerimizin sorunlarına, o
sorunların çözümü konusundaki önerilere ayrılması gerektiği kanaatimizi
paylaşıyoruz. 
Ve en büyük engel olan sevgisizliği ortadan kaldıralım.
Aslında, toplum için, her insan için, her birey için en büyük engel olan
sevgisizliği eğer ortadan kaldırırsak, sevgiyle bakabilirsek, bütün dünyayı o
zaman kucaklarız diye düşünüyorum. Bu anlamda da tüm engelli kardeşlerimizin bu
haftasını bir kez daha kutluyorum ben de. (AK PARTİ ve CHP sıralarından
alkışlar)
MAHMUT TANAL (İstanbul) – Sayın Başkanım, özür dilerim…
BAŞKAN – Sayın Tanal, bir ilaveniz olacaktı galiba.
IV.- AÇIKLAMALAR (Devam)
23.- İstanbul Milletvekili Mahmut Tanal’ın, engelliler için yaşamın her
tarafının ulaşılabilir olması, engellilere tıbbi malzeme ile ihtiyaçlarının
ücretsiz verilmesi ve kamu kurum ve kuruluşlarındaki engelli kotasının
artırılması gerektiğine ilişkin açıklaması
MAHMUT TANAL (İstanbul) – Teşekkür ediyorum Değerli
Başkanım. 
Evet, bu hafta aynı zamanda Engelliler Haftası. Takdir
edersiniz, Türkiye'nin her tarafında, şehir içerisinde dolaşıldığı zaman, engelli
kardeşlerimiz eczaneye girememekte, herhangi bir mağazaya girememekte, herhangi
bir alışveriş yapamamakta, hatta engelli kardeşlerimiz çarşıya çıktığı zaman
tuvaletlere dahi ulaşamamakta; ibadethaneler dahi ibadetlerini yapmak için
engellilere göre yapılmamış durumda. Bir an önce yaşamın, hayatın her tarafının
ulaşılabilir olması lazım. 
Engellilerle ilgili en büyük sıkıntılarımız… Ne diyor?
Muhtaç aylığı değil, yaşam aylığını vermek lazım. Engellilerin tüm tıbbi
malzeme ve ihtiyaçlarının ücretsiz olarak verilmesi lazım. Engellilerin şu anda
kamu kurum ve kuruluşlarında kotaları çok düşük, bunların artırılması lazım,
yükseltilmesi lazım. Kamuda ve özel sektörde ayrılan boş kadrolar, Sayın
Başkanım, hâlen boş. Bunların bir an önce doldurulması lazım. 
(Mikrofon otomatik cihaz tarafından kapatıldı) 
BAŞKAN – Teşekkür ediyoruz. 
Böylece gündeme geçiyoruz. 
Başkanlığın Genel Kurula sunuşları vardır. 
Türkiye Büyük Millet Meclisi Başkanlığının
milletvekillerinin izin taleplerine ilişkin bir tezkeresi vardır, okutuyorum: 
VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Muğla Milletvekili Hasan
Özyer ile Ardahan Milletvekili Orhan Atalay’a, belirtilen neden ve sürelerle
izin verilmesine ilişkin tezkeresi (3/1586)
Türkiye Büyük Millet Meclisi Genel Kuruluna
Türkiye Büyük Millet Meclisi Başkanlık Divanının 24
Nisan 2018 tarihli toplantısında milletvekili izin taleplerine ilişkin olarak
ekli hususlar kararlaştırılmıştır.
Genel Kurulun onayına ayrı ayrı sunulur. 
Saygılarımla.
 İsmail
Kahraman
 Türkiye
Büyük Millet Meclisi Başkanı
BAŞKAN – Sayın milletvekilleri, şimdi, Başkanlığın
okunan tezkeresine konu Başkanlık Divanı kararlarını ayrı ayrı okutup
oylarınıza sunacağım: 
1- Muğla Milletvekili Hasan Özyer'in ailevi sağlık
durumları (ameliyat) nedeniyle 5/3/2018 tarihinden itibaren on dokuz gün izinli
sayılmalarının İç Tüzük’ün 151’inci maddesi uyarınca Genel Kurulun onayına
sunulmasına karar verilmiştir.
BAŞKAN – Kabul edenler… Kabul etmeyenler… Kabul
edilmiştir.
2 – Ardahan Milletvekili Orhan Atalay’ın amcasının
oğlunun vefatı nedeniyle 27/2/2018 tarihinden itibaren on bir gün izinli
sayılmalarının İç Tüzük’ün 151’inci maddesi uyarınca Genel Kurulun onayına
sunulmasına karar verilmiştir.
BAŞKAN – Kabul edenler… Kabul etmeyenler… Kabul
edilmiştir.
Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
VII.- ÖNERİLER
A) Siyasi Parti Grubu Önerileri
1.- HDP Grubunun, Şırnak Milletvekili Aycan İrmez ve arkadaşları
tarafından, OHAL döneminde artan BES üyesi kamu emekçilerine yönelik hukuksuz
tüm uygulamaların açığa çıkarılması ve yaşanan mağduriyetlerin giderilmesine
yönelik adımların araştırılması amacıyla 4/4/2018 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 10 Mayıs 2018 Perşembe günkü birleşiminde
yapılmasına ilişkin önerisi
Türkiye Büyük Millet Meclisi Başkanlığına
Danışma Kurulu 10/5/2018 Perşembe günü (bugün)
toplanamadığından, grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Meral
Danış Beştaş
 Adana
 HDP
Grubu Başkan Vekili
Öneri:
4 Nisan 2018 tarihinde Şırnak Milletvekili Sayın Aycan
İrmez ve arkadaşları tarafından (7312 sıra numaralı) OHAL döneminde artan BES
üyesi kamu emekçilerine yönelik hukuksuz tüm uygulamaların açığa çıkarılması ve
yaşanan mağduriyetlerin giderilmesine yönelik adımların araştırılması amacıyla
Türkiye Büyük Millet Meclisine verilmiş olan Meclis araştırması önergesinin
diğer önergelerin önüne alınarak görüşmelerinin 10/5/2018 Perşembe günkü
birleşiminde yapılması önerilmiştir.
BAŞKAN – Halkların Demokratik Partisi grup önerisi
üzerinde öneri sahibi adına söz isteyen Şırnak Milletvekili Aycan İrmez.
Buyurun Sayın İrmez. (HDP sıralarından alkışlar) 
HDP GRUBU ADINA AYCAN İRMEZ (Şırnak) – Teşekkürler.
Sayın Başkan, değerli milletvekilleri; hepinizi
saygıyla selamlıyorum. 
Grubum adına söz almış bulunmaktayım.
20 Temmuz 2016 tarihinde AKP Hükûmeti OHAL ilan etmiş,
ardından çıkarılan kanun hükmünde kararnamelerle on binlerce kamu görevlisi
ihraç edilmiş ve bu kimselerin özlük hakları ve kazanılmış haklarına dair bir
çalışma da ne yazık ki yürütülmemiştir. Yine, bu kişilerin mağduriyetlerini
yahut haklılıklarını savunmalarına dair tüm hukuki kanallar kapatılırken tek
işlevi ihraç edilenlerin maruz kaldıkları mağduriyeti yönetebilecekleri tüm
hukuki mekanizmaların önünü kapatmak olan OHAL İşlemlerini İnceleme Komisyonu
teşkil edilmiştir. Ancak ne var ki bu Komisyonun, üyelerinden kuruluş şekline
ve mağduriyet başvurularını yeterli denetim ve incelemeye tabi tutma sistemine
kadar yurttaşların mağduriyetine çözüm olamadığı kuşku götürmez bir gerçektir. 
Değerli arkadaşlar, ülkenin içinde bulunduğu bu kaos
iklimi, kamu emekçilerine yönelik baskı ve sindirme politikaları sendikal
mücadele üzerinde olumsuz etki yaratmakta, sendikal örgütlenme özgürlüğü başta
olmak üzere temel hak ve özgürlükler ortadan kaldırılmaktadır. OHAL’le birlikte
tüm alanlarda baskılar artarken emekçiler de bu baskılardan ihraç edilerek,
işlerinden, aşlarından edilerek nasibini almıştır. Bu ihraçların yanı sıra kamu
emekçilerine yönelik açığa alma, baskı, sindirme, tutuklama gibi politikalar da
devreye konulmuştur. 
Bu antidemokratik ve kabul edilemez uygulamaların yoğun
olarak yaşandığı sendikalardan biri de KESK’e bağlı Büro Emekçileri Sendikası
yani BES’tir. Yayınlanan KHK’lerle birlikte hukukun en temel prensipleri yok
sayılarak ihraçlar yaşanmış, fişlemeler, ihbarlar ve keyfî uygulamalarla
güvencesiz, yandaş istihdam yaygınlaştırılarak BES’in tüm sendikal faaliyetleri
hedef hâline getirilmiştir. BES üyelerinin sosyal medya hesapları, basın
açıklamaları, grev ve eylemleri gerekçe gösterilerek onlarca yönetici, temsilci
ve üyesi işten atılmış, açığa alınmış, gözaltına alınmış, tutuklanmıştır ve
sendikal örgütlenme özgürlükleri kısıtlanmıştır. 20 Temmuz sonrası yayınlanan
KHK’lerle BES eski genel başkanı dâhil olmak üzere yönetim kadrosundan 46 kişi
ihraç edilmiştir. Bugün itibarıyla BES’ten 436 yönetici, temsilci ve üye ihraç
edilmiş, 19 üyesi açığa alınmış ve 8’i de tutuklanmıştır. İhraç edilen BES
üyeleri sosyal güvenlik hakları konusunda ağır mağduriyetler yaşarken başka
yerlere iş başvuruları da ihraç olmaları bahane edilerek reddedilmektedir. 
Değerli arkadaşlar, BES üyelerine yönelik
gerçekleştirilen haksız ve hukuksuz uygulamalar bu Meclis çatısı altında da
devam etmiştir. Yargılandıkları davadan beraat ettikleri hâlde BES üyesi olan
milletvekili personelleri ihraç edilmiştir. Âdeta kamu emekçilerinin tasfiyesi
olarak değerlendirebileceğimiz bu uygulamalar Anayasa, yasalar, Avrupa İnsan
Hakları Sözleşmesi ve ILO sözleşmelerine aykırı bir biçimde
gerçekleştirilmektedir. Anayasa’nın 49’uncu maddesi çalışma hakkını güvence
altına alır ve devletin çalışanların hayat seviyesini yükseltmek, çalışma
hayatını geliştirmek için çalışanları ve işsizleri korumak, çalışmayı
desteklemek, işsizliği önlemeye elverişli ekonomik bir ortam yaratmak ve
çalışma barışını sağlamak için gerekli tedbirleri almak biçimindeki görevlerini
tanımlar. Yine, Türkiye’nin de taraf olduğu İnsan Hakları Evrensel
Bildirgesi’nde çalışma hakkı “Herkesin çalışma, işini serbestçe seçme, adaletli
ve elverişli koşullarda çalışma ve işsizliğe karşı korunma hakkı vardır.
Herkesin, herhangi bir ayrım gözetmeksizin, eşit iş için eşit ücrete hakkı
vardır. Herkesin kendisi ve ailesi için insan onuruna yaraşır ve gerekirse her
türlü sosyal koruma önlemleriyle desteklenmiş bir yaşam sağlayacak adil ve
elverişli bir ücrete hakkı vardır. Herkesin çıkarını korumak için sendika kurma
veya sendikaya üye olma hakkı vardır.” şeklindedir. Ancak ne var ki uygulamada
bu hükümler yok sayılırken ihraç edilenlerin yaşamsal tüm hakları da beraberinde
ellerinden alınmıştır.
Darbe girişimiyle hiçbir şekilde ilişkisi olmayan BES
üyelerinin, kimliğinden, siyasal düşüncesinden, yaşam tarzından ve sendikal
faaliyetlerinden kaynaklı olarak kamudan ihraç edilmeleri kabul edilemez. Kamu
emekçilerinin hak ve özgürlük mücadelesini yürüten Büro Emekçileri Sendikasına
ve bağlı konfederasyonuna saldırının nedeni her şeye rağmen direnç noktası
olmayı başarabilmiş olmasıdır.
Kamusal hizmetlerin ve kamu emekçilerinin tasfiyesine
karşı mücadeleleri bu saldırıların asıl nedenidir. Bu nedenle, OHAL döneminde
artan BES üyesi kamu emekçilerine yönelik hukuksuz uygulamaların neden ve
sonuçlarının araştırılması gerekmektedir.
Teşekkür ederim. (HDP sıralarından alkışlar)
BAŞKAN – Teşekkürler Sayın İrmez.
Öneri üzerinde Cumhuriyet Halk Partisi Grubu adına
Ankara Milletvekili Tekin Bingöl konuşacaktır.
Buyurun Sayın Bingöl. (CHP sıralarından alkışlar)
CHP GRUBU ADINA TEKİN BİNGÖL (Ankara) – Sayın Başkan,
değerli milletvekilleri; hepinizi saygıyla selamlıyorum. 
Bir dönemin sonuna geliyoruz. Umut ediyorum ki yeni
süreçte çok daha nitelikli, çok daha üretken ve parlamenter demokratik sistemin
çok daha güçlü işlediği bir dönemle karşılaşırız.
15 Temmuz darbe girişimi hepimizce ciddi bir şekilde
şiddetle kınandı ve ortak tavır geliştirildi. Her fırsatta dile getiriyoruz; bu
darbeye teşebbüs edenler, darbecilerin tamamı ve darbenin arkasında her kim var
ise mutlaka yargılanmalı ve en ağır cezalara muhatap kılınmalı. Bunu her
fırsatta dile getirdik ancak 15 Temmuz süreci 20 Temmuz sürecine evrildi. Bir
sivil darbeyle karşı karşıya kaldık. Size bir şey hatırlatayım: 12 Eylül cunta
döneminde, o karanlık, o meşum dönemde birçok vatandaş büyük acılara gark
edildi, hakları ellerinden alındı. Bir basit örnek: O dönemde akademisyenlerin
120’si ihraç edildi ama 20 Temmuz darbesinden sonra 5.822 akademisyen ihraç
edildi. Hele bunların bir kısmı var ki sadece ve sadece barışla ilgili bir
bildiriye imza attılar. Barış sizi niye bu kadar öfkelendirir, sizi niye bu
kadar korkutur anlamış değilim. (CHP sıralarından alkışlar) Barış ne demek?
Barış, düşmanlıkların sonlandırılması demek; barış, dostluk demek, huzur demek,
birlik demek, bir arada yaşamak demek. Peki, siz bunlardan hangisine karşısınız
ki barış kelimesi sizi bu kadar öfkelendiriyor? 
İşte, o akademisyenler barış bildirisine imza attıkları
için başlarına gelmedik kalmadı. Gözaltılar, tutuklamalar, ihraçlar birbiri
ardını izledi. Sadece onunla sınırlı değil, öyle büyük mağduriyetler yaşandı ki
binlerce KESK üyesi öğretmen ihraç edildi ve sadece ve sadece, AKP yanlısı
olmayan, belli konularda kendi alanlarıyla ilgili muhalefet edenlerin tamamına
düşmanca bir yaklaşımla büyük mağduriyetler, büyük acılar yaşattınız. Bütün
bunlar elbette son bulacak ama derin izler bırakacak. Siz bir sonun başlangıcındasınız,
önümüzde bir seçim var. Bu seçim…
(Mikrofon otomatik cihaz tarafından kapatıldı) 
MAHMUT TANAL (İstanbul) – Bir dakika daha Sayın Başkan.

BAŞKAN – Tamamlayın lütfen. 
TEKİN BİNGÖL (Devamla) – Ne çabuk bitti ya! 
BAŞKAN – İşte seçime geldik artık, vakit çabuk geçiyor.

Buyurun. 
TEKİN BİNGÖL (Devamla) – Sayın Başkan, dönem sonu, bu
konuda biraz müsamaha gösterseniz de iyi duygularla ayrılsak. Üç dakikayı beş
dakikaya çıkarsanız.
BAŞKAN – İyi duygularla ayrılacağız inşallah. Siz
tamamlayın, buyurun.
TEKİN BİNGÖL (Devamla) – Peki, teşekkür ediyorum. 
Her dönemin bir sonu vardır. Bazı ülkelerde o dönemleri
sonlandıran bir işaret, bir slogan, bir cümle belirleyici olmuştur. Sizin
sonunuzu hazırlayacak bir kelime var: “Tamam, tamam, tamam.” 
Hepinize saygılar sunuyorum. (CHP sıralarından
alkışlar) 
BAŞKAN – Süreniz vardı, devam edebilirdiniz yani. 
TEKİN BİNGÖL (Ankara) – Tamamlayabilirim Başkan. 
BAŞKAN – Devam edersiniz diye süreyi açtım. 
Teşekkür ediyoruz Sayın Bingöl. 
Buyurun Sayın Muş. 
IV.- AÇIKLAMALAR (Devam)
24.- İstanbul Milletvekili Mehmet Muş’un, Ankara Milletvekili Tekin
Bingöl’ün HDP grup önerisi üzerinde CHP Grubu adına yaptığı konuşmasındaki bazı
ifadelerine ilişkin açıklaması
MEHMET MUŞ (İstanbul) – Sayın Başkan, az önce hatip
ifadelerinde “Barış sizi neden bu kadar rahatsız ediyor?” gibi bir tabir
kullanmıştır.
SİBEL YİĞİTALP (Diyarbakır) – E, ediyor işte. 
MEHMET MUŞ (İstanbul) – “Barış” ifadesinin bizi
rahatsız falan ettiği yok. 
ERTUĞRUL KÜRKCÜ (İzmir) – Niye “‘Barış’ diyen teröristtir.”
diyorsunuz? 
MEHMET MUŞ (İstanbul) – Bu ülkede huzurun ve esenliğin
koruyucusu, kollayıcısı AK PARTİ hükûmetleri olmuştur hep; bu, tüm
vatandaşlarımız için olmuştur. Burada o sözde bildiriye imza atan
akademisyenlerin…
SİBEL YİĞİTALP (Diyarbakır) – Sana göre sözde.
MEHMET MUŞ (İstanbul) – …attığı metin terör örgütüne
yönelik en küçük bir ifade kullanmazken, Türkiye’nin egemenlik sınırları
içerisinde olan bölgelerde kendine hükümranlık alanı kurmaya çalışan terör
örgütüne tek bir atıf yapmazken, ona tek bir eleştiri getirmezken devletini
katliamcı gibi gösteren bir bildiridir. Bununla alakalı yapılan idari, hukuki
soruşturmalar devam edecektir. 
(Mikrofon otomatik cihaz tarafından kapatıldı) 
BAŞKAN – Toparlayalım lütfen. 
TEKİN BİNGÖL (Ankara) – Sayın Başkan… 
MEHMET MUŞ (İstanbul) – Dolayısıyla, olayı “Efendim,
bunlar barış istiyordu, başka bir şey istemiyorlardı, sırf barış istedikleri
için böyle oldu.” gibi…
İBRAHİM ÖZDİŞ (Adana) – Aynen öyle oldu. 
MEHMET MUŞ (İstanbul) - …konuyu mecrasından çıkarıp…
İBRAHİM ÖZDİŞ (Adana) – Aynen öyle oldu ya!
MEHMET MUŞ (İstanbul) - …başka bir alana taşımayı doğru
bulmuyoruz. 
İBRAHİM ÖZDİŞ (Adana) – Ne yaptılar bunlar? Hangi suçu
işlediler? 
MEHMET MUŞ (İstanbul) – Burada kendi devletine
“katliamcı” diyen, terör örgütüne de tek laf dahi edemeyen bir açıklamadır o.
Bu, milletin gözü önünde olmuştur.
ERTUĞRUL KÜRKCÜ (İzmir) – Senin istediğin gibi mi
yapılacak bütün açıklamalar ya? Onay mı alacağız?
MEHMET MUŞ (İstanbul) – Bu, milletin gözü önünde
olmuştur ve millet, bunlara, her kim bu noktada hangi pozisyonu aldıysa onlara
zaten gereken silleyi, tokadı merak etmesinler 24 Haziranda vuracaktır. 
Teşekkür ederim. 
ERTUĞRUL KÜRKCÜ (İzmir) – Elini cebine sok. 
BAŞKAN – Teşekkür ediyoruz. 
MAHMUT TANAL (İstanbul) – Sayın Başkanım, Sayın Muş
biraz önce bizim hatibimizin konuşmasında söylemediği bir sözü kendisine
atfederek bir sataşmada bulundu.
MEHMET MUŞ (İstanbul) – Hangi sözmüş efendim, söylesin.
Hangi söz?
MAHMUT TANAL (İstanbul) – “Devleti katliamcı gösteren…”
Bu anlamda hatibe sataşmada bulunmuştur.
BAŞKAN – Sayın Tanal, ben burada bir sataşma görmüyorum
ama Sayın Bingöl’e de 60’a göre yerinden söz vereceğim. 
Buyurun oturun yerinize. 
TEKİN BİNGÖL (Ankara) – Buradan, bir dakika…
BAŞKAN – Ya, Sayın Bingöl, veremeyeceğim, lütfen… 
TEKİN BİNGÖL (Ankara) – Sayın Başkan, bir dakika…
BAŞKAN – Yerinizde… Yerinizde… 
MEHMET MUŞ (İstanbul) – Sayın Başkan, böyle bir şey yok
ya! Neye göre Sayın Başkan?
MAHMUT TANAL (İstanbul) – Ya, Başkanım… 
TEKİN BİNGÖL (Ankara) – Gidiyoruz zaten ya, bir dakika…
BAŞKAN – Sayın Bingöl, ben yerinizden vereceğim. 
MEHMET MUŞ (İstanbul) – Sayın Başkan…
TEKİN BİNGÖL (Ankara) – Ya Başkanım, bir dakika…
BAŞKAN – Ama hayır… 
TEKİN BİNGÖL (Ankara) – Ne olur ya?
BAŞKAN – Şimdi İç Tüzük’ü tartışmayalım ya. 
SALİH CORA (Trabzon) – Böyle bir usul yok Başkanım ya.
MEHMET MUŞ (İstanbul) – Böyle bir usul yok.
TEKİN BİNGÖL (Ankara) – Ben sık sık konuşma yapan biri
değilim.
BAŞKAN – Ya, Sayın Bingöl, biliyorum. İç Tüzük’ü ihlal
etmeyelim. Lütfen, yerinizden söz vereceğim ben size. 
MEHMET MUŞ (İstanbul) – Sayın Başkan, böyle bir usul
yok. 
SALİH CORA (Trabzon) – Otursun yerine.
TEKİN BİNGÖL (Ankara) – Sayın Başkan…
MAHMUT TANAL (İstanbul) – 69’a göre Sayın Başkanım…
BAŞKAN – Yerinizden söz vereceğim, lütfen, İç Tüzük’ü
ihlal etmek istemiyorum…
MAHMUT TANAL (İstanbul) – Ama zaten ihlali
yapıyorsunuz, yerinden vermekle ihlal ediyorsunuz siz. 
BAŞKAN - …ama Sayın Bingöl’e de meramını anlatması için
ben söz vereceğim yerinden. 
Buyurun, oturun. 
SALİH CORA (Trabzon) – Gerginlik yaratmaya gerek yok.
BAŞKAN – Buyurun Sayın Bingöl.
25.- Ankara Milletvekili Tekin Bingöl’ün, İstanbul Milletvekili Mehmet
Muş’un yaptığı açıklamasındaki bazı ifadelerine ilişkin açıklaması
TEKİN BİNGÖL (Ankara) – Sayın Başkan, aslında orada kullandığım
cümle ne kadar yerinde, bir kez daha teyit edildi. Sayın grup başkan vekili
öfkelendi, “barış” kelimesini duyduğunda öfkelendi. 
Bakın, bizim yüce bir dinimiz var. O dinin çok önemli
bir özdeyişi vardır: “Bana bir kelime öğretenin kölesi olurum.” O
akademisyenler bize bir kelime değil -burada birçoğumuzun hocalığını yapmış
öğretim üyeleridir- bir cümle değil, yüzlerce, binlerce sayfalık bilgi
aktarmışlardır. (CHP sıralarından alkışlar) Ama buna rağmen… 
Eğer demokrasiden yanaysak eğer eşitlikten yanaysak
eğer bu “barış” anlamı bizi rahatsız etmiyorsa bir Cumhurbaşkanı adayının eşit
koşullarda yarışmasını sağlamak için gelin, bu olanakları yaratın. (CHP
sıralarından alkışlar) Bir “barış” kelimesine tahammül edemeyenler bunları da
hayata geçirmeyecektir. 
Saygılar sunuyorum. 
MEHMET MUŞ (İstanbul) – Sayın Başkan…
BAŞKAN – Buyurun Sayın Muş.
MEHMET MUŞ (İstanbul) – Ben görüşlerimizi ifade
ediyorum, hâlâ “‘barış’ kelimesinden rahatsız oldu.” diyor. 
İBRAHİM ÖZDİŞ (Adana) – Evet…
MEHMET MUŞ (İstanbul) – Sayın İğdiş, rahat ol. 
İBRAHİM ÖZDİŞ (Adana) – Rahatım kardeşim, siz rahat
olun. 
MEHMET MUŞ (İstanbul) – Rahat değilsin sen, bak seni de
gönderirler ha, rahat ol. 
Dolayısıyla İç Tüzük 60’a göre söz talep ediyorum. 
BAŞKAN – Buyurun Sayın Muş, söz verdim 60’a göre. 
26.- İstanbul Milletvekili Mehmet Muş’un, Ankara Milletvekili Tekin
Bingöl’ün yaptığı açıklamasındaki bazı ifadelerine ilişkin açıklaması
MEHMET MUŞ (İstanbul) – Sayın Başkan, burada herkes
kendi görüşünü ifade eder. Bize atfen “‘Barış’ kelimesinden rahatsız oluyor.”
gibi bir ifadeyi kabul etmemiz mümkün değildir. Bakın, ben burada o bildiride
geçen ifadeleri söylüyorum. Devletini kendi halkına karşı katliam yapmış gibi
lanse eden, bunu ifade eden bir grup var karşımızda. Bakın, orada olan hadise
nedir? Bir terör örgütü kendisine bir hükümranlık alanı kurmaya çalışmıştır.
Nereden esinlenmiştir? PKK’nın kardeşi, kuzeni PYD’nin Suriye’nin kuzeyinde
oluşturduğu alanın aynısını…
(Mikrofon otomatik cihaz tarafından kapatıldı)
MEHMET MUŞ (İstanbul) – …Türkiye’nin Suriye sınırındaki
ilçelerinde yapmak istemiştir ve devlet buna müdahale etmiştir. 
ERTUĞRUL KÜRKCÜ (İzmir) – Dersim’deki katliamı yapan
senin devletin değil miydi; konuştun o kadar? 
MEHMET MUŞ (İstanbul) – Buna tek bir kelime söylemeden
devleti katliamcılıkla suçlayan bu akademisyenlerle alakalı hukuki ve idari
işlemler ortadadır. Bunlar yürüyecek, göreceğiz. 
BAŞKAN – Teşekkür ediyorum. 
MEHMET MUŞ (İstanbul) – Bizim “barış” kelimesinden
rahatsız olduğumuz yok, rahatsız olduğumuz kelime bu. 
BAŞKAN – Teşekkür ediyorum, kayıtlara geçmiştir. 
TEKİN BİNGÖL (Ankara) – Sayın Başkan, sayın grup başkan
vekili konuları çarpıtmakta çok mahir, çok mahir. 
BAŞKAN – Sayın Bingöl, siz kendi kanaatlerinizi, sayın
grup başkan vekili kendi kanaatlerini ifade etti, takdir kamuoyunun. 
TEKİN BİNGÖL (Ankara) – Konuları çarpıtıyor. 
BAŞKAN – Teşekkür ediyorum. 
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Şırnak Milletvekili Aycan İrmez ve arkadaşları
tarafından, OHAL döneminde artan BES üyesi kamu emekçilerine yönelik hukuksuz
tüm uygulamaların açığa çıkarılması ve yaşanan mağduriyetlerin giderilmesine
yönelik adımların araştırılması amacıyla 4/4/2018 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 10 Mayıs 2018 Perşembe günkü birleşiminde
yapılmasına ilişkin önerisi (Devam)
BAŞKAN – Şimdi, grup önerisi üzerinde son söz Adalet ve
Kalkınma Partisi Grubu adına Çorum Milletvekili Salim Uslu’ya aittir. 
Sayın Uslu, buyurun. 
Süreniz üç dakikadır. (AK PARTİ sıralarından alkışlar)
AK PARTİ GRUBU ADINA SALİM USLU (Çorum) – Çok teşekkür
ederim Sayın Başkanım. 
Çok değerli milletvekilleri, HDP Grubu önerisi üzerine
AK PARTİ Grubumuz adına söz almış bulunuyorum. Bu vesileyle Gazi Meclisimizi
saygıyla selamlıyorum. 
Az önce yapılan bir konuşmayla gerekçeler açıklandı.
HDP Grubunun açıklamasında -daha çok bir sendikadan bahisle- olağanüstü hâl
kararında o sendikacılara yönelik, aleyhinde, bazı işlevler yapıldığına dair
beyanlar vardı. Şunu belirtmek istiyorum. Bir defa bu söz konusu olan
arkadaşımız OHAL kararından önce görevden alınmıştır ve daha önce görevden
alınan bir arkadaşımızın tekrar kongrede seçilmiş olması doğru değildir bize
göre çünkü bu, aynı zamanda devlete meydan okumaktan başka bir şey değildir;
bunu doğru bulmadığımı belirtmek istiyorum. Kaldı ki olağanüstü hâl
uygulamalarını geçmişte hatırladığımız zaman şöyle bir şey görüyorum: Sendikal
faaliyetlerin tamamı olağanüstü hâl döneminde geçmişte yasaklanmıştır. Mesela
sendika üyesi olanlar, sendikaya üye yapanlar cezalandırılmıştır. Örnek:
Gebze’de olmuştur, geçmişte, geçmişten bahsediyorum. Şu andaki olağanüstü hâl
uygulamalarıyla ilgili fevkalade, sendikal hareketlere yönelik herhangi bir
sorun yoktur. Kaldı ki sorun varsa bile terörle, şiddetle arasına mesafe
koymayanlarla ilgilidir bunlar. Elbette bir devletin egemenlik hakkını korumak
görevidir ve bu konuda ciddi adımlar atılmaktadır. 
Bakınız, sendikalar ve siyasi partiler olağanüstü hâl
dönemlerinde de olağan dönemlerde de şiddet ve terörle arasına mesafe
koymalıdır çünkü sendikalar ve siyasi partiler varlıklarını demokrasiye
borçludur. Kim ki demokrasiye silahla, şiddetle karşı çıkmışsa ister üniformalı
olsun ister üniformasız olsun onun karşısında olmak elbette öncelikle
sendikaların ve siyasi partilerin görevidir, görevi olmalıdır diye düşünüyorum.

Bunun yanında, az önce ifade edildi, Meclise uzandığı
söylendi, olağanüstü hâl uygulamasıyla ilgili ihraçlar olduğu söylendi. Bize
göre GBT soruşturması yapılmaktadır ve güvenlik soruşturmasında kim, her kim
terör örgütüne bulaşmışsa, sempati duymuşsa ya da terör örgütünün silahlı
mücadelesine katılmışsa bunların elbette milletvekili danışmanı olarak, Meclis
personeli olarak görev yapması engellenmektedir, bu da çok doğaldır diye
düşünüyorum. 
Göreve uygun görülmemek hâli vardır. Göreve uygun
görülmemek hâlini elbette arkadaşlarımız kabul etmeyebilir ve bunu ilgili
kurumlara götürebilirler. 
(Mikrofon otomatik cihaz tarafından kapatıldı)
SALİM USLU (Devamla) - Olağanüstü Hâl Komisyonu bunun
için kurulmuştur ve Olağanüstü Hal Komisyonuna yapılan başvurular da elbette
zaman içerisinde cevaplandırılmaktadır. 
Bu nedenle HDP önerisinin aleyhinde olduğumu belirtmek
istiyorum.
Saygılar sunuyorum. (AK PARTİ sıralarından alkışlar)
BAŞKAN – Çok teşekkür ediyorum Sayın Uslu.
MERAL DANIŞ BEŞTAŞ (Adana) – Sayın Başkan, ben bir
açıklama yapmak istiyorum.
BAŞKAN – Sayın Danış Beştaş, 60’a göre size de söz
veriyorum. 
Buyurun.
IV.- AÇIKLAMALAR (Devam)
27.- Adana Milletvekili Meral Danış Beştaş’ın, Çorum Milletvekili Salim
Uslu’nun HDP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
MERAL DANIŞ BEŞTAŞ (Adana) – Teşekkürler Sayın Başkan.
Doğrusu, sayın hatibin söylediklerini kabul etmemiz
mümkün değildir. OHAL ve OHAL kararnameleriyle ihraçların yüz binlerle ifade
edildiğini burada defalarca ifade ettik. Biz -OHAL kararnameleriyle ihraç
edilen gerek sendikacı olsun gerek memur olsun gerek başka görevde olsun-
Hükûmetle aynı bakış açısına sahip olmak zorunda değiliz. Sendikaların da
Hükûmetin kararnameyle ihraç ettiği üyelerini ya da genel başkanlarını
kararnameye uygun olarak başkanlıktan düşürmek gibi bir zorunlulukları yoktur.
Kaldı ki OHAL kararnameleriyle ihraç edilen yüz binlerce masum insandan belki
çok az bir kısmı ilişkili olabilir, onu iddia edemem, sonra ortaya çıkacak. Ama
şuna eminim ki “iltisak” diye bir kavram çıkarıldı, herkes ihraç edilebilecek
bir aşamaya getirildi. 
(Mikrofon otomatik cihaz tarafından kapatıldı)
MERAL DANIŞ BEŞTAŞ (Adana) – Bitireceğim.
BAŞKAN – Bitirin.
Buyurun.
MERAL DANIŞ BEŞTAŞ (Adana) – Ben size bugüne kadar hiç
söylemek istemediğim somut bir örnek vereyim, somut bir örnek. Bunu söylemek
istemezdim ama söylemek zorundayım, bu dönem bitiyor. Benim kardeşim, öz
kardeşim profesör ve doktor, nefrolog, ihraç edildi üçüncü kararnamede ve
dosyasına bizzat AKP’lilerin eliyle ulaştım, yanında tek bir not var “HDP
Milletvekili Meral Danış Beştaş’ın kardeşi.” diye. Birçok başvuru yaptık ve benim
kardeşim idealist bir doktor olarak, bugüne kadar yaşamını sadece tıbba adamış
biri olarak “iltisaklı” diye kabul edildi. Hakkında ne bir soruşturma var ne
bir kovuşturma var ne bir disiplin cezası var ne bir disiplin araştırması var
ve yaptığımız bütün başvurulara rağmen hâlâ işe iade edilmedi. Buna kendimden
örnek vermek istemezdim ama bunun gibi binlerce insan şu anda gerçekten ihraç
edildi. Bunun adı zorbalıktır. Bunun adı faşizmdir. Ben milletvekiliyim, ben
bir suçlu değilim. 
(Mikrofon otomatik cihaz tarafından kapatıldı) 
BAŞKAN – Anlaşıldı. 
MERAL DANIŞ BEŞTAŞ (Adana) – Lütfen… Çok önemli bir
mesele. Lütfen, bitireyim. 
BAŞKAN – Tamamlayın lütfen. 
MERAL DANIŞ BEŞTAŞ (Adana) – Sayın Başkan, ben bir
milletvekiliyim ve halk oyuyla seçildim. “HDP milletvekilinin kardeşidir” diye
bir milletvekilinin kardeşi bir profesör bile ihraç ediliyorsa diğer
vatandaşlara yapılanların sınırını zaten tartışmaya gerek yoktur. OHAL
Komisyonu da sadece işe iade etmemek için, zaman kazanmak için kurulan bir
mekanizmadır, başvuru yollarını kapatmıştır. 
Hükûmet, seçime giderken bu zulmü, bu zorbalığı
durdurmak yerine hâlâ arkasında duruyor. Gerçekten, bu konuda kendilerini
binlerce kere daha düşünmeye davet ediyorum. 
BAŞKAN – Teşekkür ediyorum. 
MEHMET MUŞ (İstanbul) – Sayın Başkan… 
BAŞKAN – Sayın Muş, buyurun. 
MEHMET MUŞ (İstanbul) – Az önce, konuşmamda, Cumhuriyet
Halk Partisi Adana Milletvekili İbrahim Özdiş Bey’in soyadını ifade ederken
sehven yanlış ifade ettim, onu düzeltmek istedim. Kendisi beni uyardı. Kusura
bakmasın. Bundan sonra daha dikkatli olacağımı ifade etmek isterim. 
BAŞKAN – Teşekkür ediyorum. 
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Şırnak Milletvekili Aycan İrmez ve arkadaşları
tarafından, OHAL döneminde artan BES üyesi kamu emekçilerine yönelik hukuksuz
tüm uygulamaların açığa çıkarılması ve yaşanan mağduriyetlerin giderilmesine
yönelik adımların araştırılması amacıyla 4/4/2018 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 10 Mayıs 2018 Perşembe günkü birleşiminde
yapılmasına ilişkin önerisi (Devam)
BAŞKAN - Halkların Demokratik Partisi grup önerisini
oylarınıza sunuyorum: Kabul edenler… Kabul etmeyenler… Öneri kabul edilmemiştir.

MAHMUT TANAL (İstanbul) – Sayın Başkan… 
BAŞKAN – Sayın Tanal, bir ara verelim, aradan sonra
isterseniz… 
Birleşime on dakika ara veriyorum. 
Kapanma Saati: 15.22
İKİNCİ OTURUM
Açılma Saati: 15.48
BAŞKAN: Başkan
Vekili Ahmet AYDIN
KÂTİP ÜYELER:
İshak GAZEL (Kütahya), Barış KARADENİZ (Sinop)
----- 0 -----
BAŞKAN – Sayın milletvekilleri, Türkiye Büyük Millet
Meclisinin 98’inci Birleşiminin İkinci Oturumunu açıyorum.
Danışma Kurulunun bir önerisi vardır, okutup işleme
alacağım ve oylarınıza sunacağım:
B) Danışma Kurulu Önerileri
1.- Danışma Kurulunun, Başkanlık Divanında boşalan 1 üyeliğin CHP
Grubuna bir Kâtip Üye şeklinde oluşmasına; bastırılarak dağıtılan 560 sıra
sayılı Kanun Tasarısı’nın kırk sekiz saat geçmeden gündemin "Kanun Tasarı
ve Teklifleri ile Komisyonlardan Gelen Diğer İşler" kısmının 1’inci
sırasına alınmasına ve bu kısımda bulunan diğer işlerin sırasının buna göre
teselsül ettirilmesine; Genel Kurulun 10 Mayıs 2018 Perşembe günkü birleşimde
557 sıra sayılı Kanun Tasarısı’nın görüşmelerinin tamamlanmasına kadar
çalışmalarını sürdürmesine; bu birleşiminde 557 sıra sayılı Kanun Tasarısı’nın
görüşmelerinin tamamlanması hâlinde 11 ve 12 Mayıs 2018 Cuma ve Cumartesi
günleri toplanmamasına ilişkin önerisi
Danışma Kurulu Önerisi
10/5/2018
Danışma Kurulunun 10/5/2018 Perşembe günü (bugün)
yaptığı toplantıda aşağıdaki önerilerin Genel Kurulun onayına sunulması uygun
görülmüştür.
 İsmail
Kahraman
 Türkiye
Büyük Millet Meclisi Başkanı
 Adalet ve Kalkınma Partisi
 Cumhuriyet Halk Partisi 
 Grubu Başkan Vekili Grubu
Başkan Vekili
 Mehmet Muş Engin
Özkoç
 Halkların Demokratik Partisi Milliyetçi
Hareket Partisi 
 Grubu Başkan Vekili Grubu
Başkan Vekili
 Meral Danış Beştaş Erhan
Usta
Öneriler:
Başkanlık Divanında boşalan bir üyeliğin Cumhuriyet
Halk Partisi Grubuna bir kâtip üye şeklinde oluşması;
Bastırılarak dağıtılan 560 sıra sayılı Kanun
Tasarısı’nın kırk sekiz saat geçmeden gündemin "Kanun Tasarı ve Teklifleri
ile Komisyonlardan Gelen Diğer İşler" kısmının 1’inci sırasına alınması ve
bu kısımda bulunan diğer işlerin sırasının buna göre teselsül ettirilmesi;
Genel Kurulun 10 Mayıs 2018 Perşembe günkü (bugün)
birleşimde 557 sıra sayılı Kanun Tasarısı’nın görüşmelerinin tamamlanmasına
kadar çalışmalarını sürdürmesi, bu birleşiminde 557 sıra sayılı Kanun Tasarısı’nın
görüşmelerinin tamamlanması hâlinde 11 ve 12 Mayıs 2018 Cuma ve Cumartesi
günleri toplanmaması önerilmiştir.
BAŞKAN – Danışma Kurulu önerisini oylarınıza sunuyorum:
Kabul edenler... Kabul etmeyenler... Kabul edilmiştir.
Gündemin “Seçim” kısmına geçiyoruz.
VIII.- SEÇİMLER
A) TBMM Başkanlık Divanında Açık Bulunan Üyeliklere Seçim
1.- Başkanlık divanında boş bulunan kâtip üyeliğe seçim
BAŞKAN - Başkanlık Divanının boş bulunan ve Cumhuriyet
Halk Partisi Grubuna düşen Türkiye Büyük Millet Meclisi Kâtip Üyeliği için
Bursa Milletvekili Nurhayat Altaca Kayışoğlu aday gösterilmiştir.
Oylarınıza sunuyorum: Kabul edenler... Kabul
etmeyenler… Kabul edilmiştir.
MAHMUT TANAL (İstanbul) – Sayın Başkan…
BAŞKAN – Tamam, söz vereceğim. 
Gündemin “Kanun Tasarı ve Teklifleri ile Komisyonlardan
Gelen Diğer İşler” kısmına geçiyoruz.
1’inci sıraya alınan, 560 sıra sayılı 6771 Sayılı
Kanunla Türkiye Cumhuriyeti Anayasasında Yapılan Değişikliklere Uyum Sağlanması
Amacıyla Çeşitli Kanun ve Kanun Hükmünde Kararnamelerde Değişiklik Yapılması
Konusunda Yetki Kanunu Tasarısı ile Plan ve Bütçe Komisyonu Raporu’nun
görüşmelerine başlayacağız.
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- 6771 Sayılı Kanunla Türkiye Cumhuriyeti Anayasasında Yapılan
Değişikliklere Uyum Sağlanması Amacıyla Çeşitli Kanun ve Kanun Hükmünde
Kararnamelerde Değişiklik Yapılması Konusunda Yetki Kanunu Tasarısı (1/949) ile
Plan ve Bütçe Komisyonu Raporu (S. Sayısı: 560) (X)
BAŞKAN – Komisyon ve Hükûmet? Yerinde.
Komisyon Raporu 560 sıra sayısıyla bastırılıp
dağıtılmıştır.
Buyurun Sayın Tanal.
İç Tüzük 60’a göre söz veriyorum. 
IV.- AÇIKLAMALAR (Devam)
28.- İstanbul Milletvekili Mahmut Tanal’ın, YÖK tarafından özel yetenek
sınavıyla öğrenci alan öğretmenlik programlarına getirilen ilk 240 bin
sıralamasında olma şartının kültür ve sanat alanlarındaki okulların kapanmasına
sebep olacağına ilişkin açıklaması
MAHMUT TANAL (İstanbul) – Teşekkür ederim Sayın Başkan.
Sayın Başkanım, şimdi Türkiye'de, ülkemizin kültür,
sanat ve spor alanındaki açıklarını kapatmak üzere 71 ilimizde 79 tane okulumuz
var ve bu liselerde okuyan da aşağı yukarı 13 bin lise öğrencisi var. 
Daha önce bu liselerden -öğretmen olmak için- YÖK
tarafından yapılan düzenlemeyle özel yeteneklerine göre eğitim fakültelerine
girilirken, YÖK almış olduğu son kararla 240 bin arasına girme barajı getirdi.
Yani güzel sanatlar lisesinde okuyan öğrenciler bugüne kadar fen derslerini
görmediler, matematik derslerini görmediler; diğer öğrencilerle aynı statüde sınava
alınmaları eşitsizlik yaratır ve bu, aynı zamanda ülkemizde kültür, spor ve
sanat alanındaki okulların kapanmasına sebebiyet verir. 
Gelin, bu okulları kapatmayalım, bu barajı kaldıralım.
Yani eski sisteme geri dönülmesini talep ediyorum.
Saygılarımı sunarım. 
BAŞKAN – Teşekkür ediyorum.
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- 6771 Sayılı Kanunla Türkiye Cumhuriyeti Anayasasında Yapılan
Değişikliklere Uyum Sağlanması Amacıyla Çeşitli Kanun ve Kanun Hükmünde
Kararnamelerde Değişiklik Yapılması Konusunda Yetki Kanunu Tasarısı (1/949) ile
Plan ve Bütçe Komisyonu Raporu (S. Sayısı: 560) (Devam)
BAŞKAN – Şimdi, tasarının tümü üzerinde gruplar adına
ilk söz, Milliyetçi Hareket Partisi Grubu adına Konya Milletvekili Mustafa
Kalaycı’ya aittir. 
Buyurun Sayın Kalaycı. (MHP sıralarından alkışlar)
MHP GRUBU ADINA MUSTAFA KALAYCI (Konya) – Sayın Başkan,
değerli milletvekilleri; görüşülmekte olan 560 sıra sayılı Kanun Tasarısı’nın
geneli üzerinde Milliyetçi Hareket Partisi Grubu adına görüşlerimizi açıklamak
üzere huzurlarınızdayım. Bu vesileyle yüksek heyetinizi hürmetle selamlıyorum. 
Bilindiği üzere 10-16 Mayıs tarihleri Engelliler
Haftası olarak kutlanmaktadır. Engelli vatandaşlarımızın önündeki engeller
kaldırılmalı, kendilerinin ve ailelerinin yaşam kalitesi yükseltilmelidir.
Engelli kardeşlerimizin öncelikle işe yerleştirilmeleri, üretime katılmaları ve
topluma kazandırılmaları temin edilmelidir. Bu düşüncelerle engelli kardeşlerimizin
Engelliler Haftası’nı kutlar, Cenab-ı Allah’tan huzurlu ve mutlu bir hayat
sürmelerini niyaz ederim. 
Konuşmama Fransa’da gündeme gelen konuyla devam etmek
istiyorum. Fransa’nın tartışmalı ve tavsamış eski Cumhurbaşkanı Sarkozy’nin de
aralarında bulunduğu 300 sözde Fransız yazarçizerin kuru ve küf bağlamış
akıllarınca Kur’an-ı Kerim’den bazı ayetlerin çıkarılmalarını istemeleri
şuursuzluktur, hadsizlik ve densizliktir. Değil 300 sözde aydın müsveddesi,
Fransa’nın alayı böyle bir şuursuzluğa düşse, Avrupa’nın her ülkesinden Haçlı
müfrezeleri düzülüp sefere çıksa ne olacak? Nereye varabilecek? Dinin sahibi
Allah’tır, Kur’an Allah kelamıdır. Kelam Allah’ınsa, manen koruma ve kefalet de
Allah’ın olacaktır. Kimin ne haddinedir Allah’ın ayetlerini değiştirmek?
Asırlarca İncil üzerinde tahrifat ve tahribat yapanlar işi gücü bıraktı da yüce
kitabımıza mı göz diktiler? İnanca saygı insan hakkıdır. Bu hakka riayet edecek
ülke nerede? Fransızlar buna da Fransız demek ki. Allah’ın hikmetinden sual
olunmaz, kelamından kuşku duyulmaz. Hak din Allah indinde İslam’dır. Yüce
Yaradan’ımız öyle buyurmuyor mu? “Kim Allah’ın ayetlerini inkâr ederse şüphesiz
ki Allah, hesabı pek çabuk görendir.” Fransızların teşebbüs ettiği çirkinliğe
laf yetiştirmek bir bakıma zaman kaybı, misliyle cevap vermek bir yönüyle emek
israfıdır. Onlar gitsin, kilise çanlarını dinlesinler, işleyip işleyip
çıkardıkları günahlarını dert edinsinler. Kur’an-ı Kerim ilahi hükümdür, hüküm
ise Allah’ındır.
Değerli milletvekilleri, görüşmekte olduğumuz tasarı,
21 Ocak 2017 tarihli ve 6771 sayılı Türkiye Cumhuriyeti Anayasasında Değişiklik
Yapılmasına Dair Kanun ile Anayasa’mızda yapılan değişikliklere uyum sağlamak
üzere çeşitli kanun ve kanun hükmünde kararnamelerde değişiklik yapılması
hususunda düzenlemelerde bulunmak üzere Bakanlar Kuruluna kanun hükmünde
kararname çıkarma yetkisi vermektedir. Bilindiği üzere, 16 Nisan halk
oylamasıyla aziz milletimiz tarafından onaylanan 6771 sayılı Türkiye
Cumhuriyeti Anayasasında Değişiklik Yapılmasına Dair Kanun’un birkaç maddesi
hemen yürürlüğe girmiş, bazı maddelerinin birlikte yapılacak Türkiye Büyük
Millet Meclisi ve Cumhurbaşkanlığı seçimlerine ilişkin takvimin başladığı
tarihte yürürlüğe girmesi, diğer maddelerinin de seçilecek Cumhurbaşkanının
göreve başladığı tarihte yürürlüğe girmesi öngörülmüştür.
Yüz kırk iki yıllık Parlamento geleneğimizin, doksan
beş yıllık cumhuriyet tarihimizin, yetmiş iki yıllık çok partili siyaset
hayatımızın en önemli seçimlerinden biri 24 Haziran 2018 Pazar günü
yapılacaktır. Türk milleti, önümüzdeki beş yıllık süre zarfında demokratik ve
millî görevini üstün bir fedakârlık ruhuyla ifa edecek vekillerini ve
Cumhurbaşkanını seçecektir. Normal zamanı 3 Kasım 2019 olan Cumhurbaşkanı ve
milletvekili genel seçimleri, beliren zaruretlerden, yeşeren haklı
gerekçelerden dolayı erkene çekilmiştir. Türkiye Büyük Millet Meclisi Genel
Kurulu 20 Nisan 2018 tarihinde gerçekleştirdiği 89’uncu Birleşiminde seçimlerin
yenilenmesine oy birliğiyle karar vermiş ve 24 Haziran 2018 tarihini seçim günü
olarak tescillemiştir. Arkasından, Seçimlerin Temel Hükümleri ve Seçmen
Kütükleri Hakkında Kanun ile Bazı Kanunlarda Değişiklik Yapılmasına Dair 10
maddelik Kanun Teklifi yasalaşarak yürürlüğe girmiştir. Böylelikle, seçim
takviminin başladığı tarihte yürürlüğe giren Anayasa değişikliklerine dair uyum
düzenlemeleri yapılmıştır.
Bu tasarı da seçilecek Cumhurbaşkanının göreve
başladığı tarihte yürürlüğe girmesi öngörülen ve özellikle Cumhurbaşkanlığı
hükûmet sistemine geçişe dair Anayasa’mızda yapılan değişikliklere uyum
sağlamak üzere çeşitli kanun ve kanun hükmünde kararnamelerde değişiklik
yapılması hususunda düzenlemelerde bulunmak üzere Bakanlar Kuruluna kanun
hükmünde kararname çıkarma yetkisi vermektedir. Cumhurbaşkanlığı hükûmet
sisteminin tüm kurum ve kurallarıyla yerleşmesi önümüzdeki en mühim hedeftir.
Türk milleti, ülkemize yönelik risk ve tehditleri, bekamız üzerinde oynanan
oyunları ve yönetim sistemimizde karşılaşılabilecek sorunları görerek 16 Nisan
halk oylamasıyla Cumhurbaşkanlığı hükûmet sistemine onay vermiş, geleceğini bu
sistemin ruhuna göre planlamıştır. 
Cumhurbaşkanlığı hükûmet sistemi, cumhurun bizzat kendi
eseridir. Yeni sistem, husumet ve hıyanete karşı güvencedir, güvenlik
kilididir, millî bekanın sigortası, güvenli siperidir. 
Cumhurbaşkanlığı hükûmet sistemi, şüphesiz ki
cumhuriyet tarihimizdeki en önemli yönetim reformu, şartlara ve gelişmelere
cevap veren en dinamik demokratik tercihtir. 
Cumhurbaşkanlığı hükûmet sistemi, siyasi ve toplumsal
uzlaşmanın ön plana çıktığı, millî iradenin doğrudan tecelli ve temerküz ettiği
bir yönetim yapısıdır. 
Bu çerçevede, 24 Haziranda yapılacak seçimlerde
cumhuriyet tarihimizde artık üçüncü bir dönemin başlayacağı kesinleşmiştir.
1923 yılında kurulan Türkiye Cumhuriyeti, 1946 yılında çok partili siyasi hayata
geçişiyle birlikte kuruluş sürecini tamamlamıştır. 1946 yılından sonraki
dönemde ise demokrasisini darbelere rağmen olgunlaştırmış, gelişim sürecini
perçinlemiş, gücünü pekiştirmiştir. Çok partili siyaset hayatımızda bu hâliyle
16 Nisan halk oylaması bir milat, hatta demokratik bir misak olmuştur. 
İnancımız odur ki Cumhurbaşkanlığı hükûmet sistemiyle
Türkiye'nin önü açılacak, bölgesel ve küresel bir güç merkezi hâline gelmesi ve
lider ülke olması sağlanacaktır. Türkiye yükselecektir, yükseklerde hak ettiği
doruklara ulaşacaktır; buna hiç kimse engel olamayacaktır. 
Değerli milletvekilleri, ülkemiz zorlu bir dönemden
geçmektedir. İç ve dış sorun alanları yaygınlaşırken risk ve tehditlerin
cesamet ve cüreti de giderek yoğunlaşmaktadır. Millî bekamıza yönelik mütecaviz
ve müteyakkız bir saldırganlık faal hâldedir. Küresel güç odakları, karanlık
tertip ve tacizlerle vatan ve milletimize kastetmenin çaba ve sinsi çalışması
içindedir. 15 Temmuz hain FETÖ darbe teşebbüsü, karşı karşıya olduğumuz
tehlikeyi gözler önüne sermiştir. Terör örgütlerinin peş peşe
gerçekleştirdikleri menfur eylem ve iğrenç suikastlar, bekamızın nasıl bir
kuşatma altında olduğunu da çok açık göstermiştir. Türkiye'nin aleyhine
kurgulanmış, bölünme ve parçalanma dinamiklerinin harekete geçirilmesine
ayarlanmış alçak plan ve senaryolar şiddet ve hiddetle tedavüle sokulmuştur.
Yaşanan kanlı ve kindar hadiseler bu durumun billurlaşmış kanıtıdır. Bu şartlar
altında, ahlaklı ve sorumlu siyaset anlayışının, ortaya çıkan millî
ihtiyaçlara, milletimizin hissiyat ve özlemlerine duyarsız kalması, yüzünü
dönmesi, sırt çevirmesi beklenemez, istenemezdi. 
15 Temmuzda işgal edilmek istenen, Türk vatanıydı. 15
Temmuzda iç kargaşa ve iç savaş çıkarılmak istenen, Türk devletiydi. 15
Temmuzda dağıtılmak ve birbirine düşürülmek istenen, Türk milletiydi. 7 Ağustos
2016 tarihinde Yenikapı’da tecelli ve tahkim edilen millî ruh, Türk ve Türkiye
düşmanlarına, en ağır, en kesif, en kategorik cevap, hatta üstesinden
gelemeyecekleri tarihî nitelikte tepkiydi. Yenikapı ruhuyla, Türkiye'nin
muhatap olduğu tüm sorunlar, karşılık beklemeksizin, çıkar gözetmeksizin “Önce
ülkem ve milletim, sonra partim ve ben.” ilkesiyle göğüslenmiş, tıkanan yönetim
sisteminin açılması konusunda fikir ve anlayış birliği sağlanmıştır. 
Muhtemel krizleri engellemek, düğümü açılmamış dehşet
verici kaos ve karışıklıkların önüne geçmek maksadıyla, hükûmet etme sistemi
üzerinde, bekamızı merkezine alan yeni bir düzenleme, çığır açıcı yeni bir
ahlaki değişim mecburi olmuştur. 
Milliyetçi Hareket Partisi ile Adalet ve Kalkınma
Partisi, bu mecburiyeti özümseyerek, bunun gereklerini yerine getirerek,
cumhuriyet tarihinde yeni bir sistemsel döneme geçilmesi hususunda mutabakata
varmışlardır. Bunun adı da “Cumhurbaşkanlığı hükûmet sistemi” olmuştur. Egemenliğinden
asla kuşku duymadığımız büyük Türk milleti, 16 Nisan 2017’de Cumhurbaşkanlığı
hükûmet sistemini halk oylaması vasıtasıyla kabul etmiş, istikbalinin rotasını
bizzat çizmek suretiyle husumet dalgasını iradesiyle kırmıştır. 
Cumhurbaşkanlığı hükûmet sistemi, cumhuriyet
tarihimizin 3’üncü ve ilelebet var olmasını temenni ettiğimiz millî birlik ve
dayanışma evresidir. Güçlü devlet, güçlü yönetim, demokratik istikrar gayeleri
yeni sistemin ana omurgasıdır. Yasama, yürütme ve yargı organlarının kendi içinde
daha güçlü, daha bağımsız, denge ve denetleme mekanizmalarının daha etkin
şekilde çalıştığı bir yapıya kavuşması, bu sistemin taşıyıcı kolonlarıdır.
Cumhurbaşkanlığı hükûmet sistemi, kuvvetler ayrımını
net olarak sağlamıştır. Kaldı ki yeni sistem, kuvvetler ayrımını iyice belirgin
hâle getirirken ay yıldızlı al bayrağımızda ruh, anlam ve tanımını da
bulmuştur. Nitekim şanlı bayrağımızın kırmızı rengi, bağımsız yargıyı; hilali,
denge ve denetleme görevi olması gereken düzeye çıkaracak yasamayı; yıldızı ise
Cumhurbaşkanlığını yani yürütmeyi ifade ve temsil edecektir. Yürütme erkinin
yasama organı üzerindeki fiilî vesayet ve ambargosu, milletimiz tarafından
sonlandırılmıştır. Yargı, yeni sistemle daha güçlü, adalet ve tarafsızlık
ölçülerine daha müzahir hâle getirilmiştir. Türkiye Büyük Millet Meclisi, asıl
fonksiyon ve vasfına kavuşmuş, net olarak gücüne güç katmıştır. 
Değerli milletvekilleri, 24 Haziran seçimlerinde Adalet
ve Kalkınma Partisi ile Milliyetçi Hareket Partisi, seçim ittifakı yaparak
“Cumhur İttifakı” unvanı altında seçime girecektir. Cumhur İttifakı’nın temel
dayanağı, Yenikapı ruhunu oluşturan millî birlik ve kutlu yükseliş hedefidir.
Kaygımız ülkemiz, derdimiz milletin huzuru, refahı, esenliği ve güvenliğidir;
arzumuz, milletimizin beklentilerine cevap verebilmektir, Türkiye’ye bir daha
15 Temmuz ve benzeri hain girişimleri yaşatmayacak siyasi ve yönetim ortamını
tesis ve temin etmektir. 
Türkiye artık yeni bir siyasi sürece girmiştir. Bundan
geri dönüş yoktur. Temel amacımız, Türkiye'nin birlik ve dirliğini korumak,
beka ve istiklalini yaşatmaktır. Toplum hayatında birlik ve bütünlüğü, devlet
hayatında güven ve istikrarı tesis edecek, millet ve devleti barışık kılacak
bir sistemin tam anlamıyla inşası, ülkemize ihtiyaç olan nefesi aldıracaktır. 
Cumhur İttifakı, Türk milletinin ruh kökünden, tarihî
hedeflerinden, millî kimliğinden, bin yıllık kardeşlik ve kader ortaklığından
yüce bir umutla, yüksek bir ufukla ortaya çıkmıştır.
Cumhur İttifakı milletin ta kendisidir; sahte ve sanal
ittifaklar, millete yabancıdır.
Türkiye'nin önünde tarihî bir seçim, bu kapsamda
sandıktan doğacak talihli bir gelecek, millet iradesiyle tahkim ve tescil
yapılacak güçlü bir yönetim gerçeği vardır. 24 Haziran demokrasi randevusuna
artık sayılı günler kalmıştır. Cumhur, ittifakla tarih yazacaktır.
Cumhur İttifakı, Türkiye’yi ve Türk milletini istiklal
içinde istikbalin zirvelerine taşıyacak huzur, demokrasi, refah, özgürlük,
millî birlik ve kardeşliği en üst düzeyde temin edecektir.
Cumhur İttifakı, muasır medeniyet hedefini yakalama
iradesi, Türkiye Cumhuriyeti devletini ve Türk milletini ilelebet yaşatma
ülküsüdür.
Cumhur İttifakı, millî bekayı esas alan ahlaki ve
siyasi uzlaşmanın bir mahsulüdür. 
Cumhur İttifakı, millî ve üniter devlet anlayışını
hâkim kılma ve yaşatma iradesi, ahlak, mukaddesat ve Türkiye merkezli yeni bir
medeniyet hareketidir.
Demokratik olgunluk ve uzlaşı kültürünün egemen olduğu,
dışlayıcı ve ötekileştirici söylem ve üslubun törpülendiği, Türkiye'nin millî
ve manevi değerlerinin ortak payda olarak kabul edildiği bir siyaset
anlayışının hâkim kılınmasını önemli bulmaktayız.
Büyük Türkiye’ye giden yol, bizzat Cumhur İttifakı’ndan
geçmektedir.
Cumhur İttifakı, ülkemizin kalkınması, milletimizin
refah ve huzurunun teminidir. 
Cumhur İttifakı, demokrasi, insan hakları ve hukukun
üstünlüğüne, millî birlik ve kardeşlikte uzlaşmaya açılan siyaset penceresidir.

Cumhur İttifakı, Türk milletinin tarihî uzlaşması,
istiklal ve istikbalimizin teminatı, kutlu bir diriliş ve yükseliş hamlesidir. 
Cumhur İttifakı, cumhuriyetin iradesi, millî bekanın
nefesi, istikbalin sesi, milletin ta kendisidir. 
Cumhur İttifakı, millet aklıdır. 
Milliyetçi Hareket Partisi, tam bir uyum ve
inanmışlıkla siyasi vaat ve sözlerine sadakat gösterecek, Türkiye'nin bekasına
katkı verip uğrunda mücadelesini kararlılıkla ifade edecektir. 
Milliyetçi Hareket Partisi, 24 Haziran 2018 seçimlerine
üzerinde çalışıp belirlediği iki ana stratejiyle katılacaktır. Birinci olarak,
Cumhurbaşkanı seçiminde adayımız, Sayın Recep Tayyip Erdoğan’dır. (AK PARTİ
sıralarından alkışlar) Sayın Recep Tayyip Erdoğan’ın tekraren Cumhurbaşkanı
seçilmesi hususunda üstlendiğimiz sorumlulukların, aldığımız kararların gereği
samimiyetle, gönül huzuruyla uygulanacaktır. İkincisi stratejimiz ise
Milliyetçi Hareket Partisinin 27’nci Dönem Türkiye Büyük Millet Meclisinde
sayısal ve siyasal ağırlık olarak çok güçlü bir şekilde temsil edilmesini
mutlak anlamda tesis ve temin etmektir. 
Milliyetçi Hareket Partisi, ilkeli, millî, ahlaklı ve
tutarlı siyasi çizgisiyle millet vicdanında kök tutmuş, “Önce ülkem ve
milletim, sonra partim ve ben.” anlayışıyla takdir ve teveccüh kazanmıştır.
Partimiz, siyaseti çıkarların müsabakası, çıkarcıların münazara ve münakaşası
şeklinde görmeyen, tam tersine, millete hadim, sorunlara hâkim bir fedakârlık
ahlakı kabul eden, Türk ve Türkiye sevdasının somutlaşmış anıtıdır. Bu nedenle,
millî ve manevi sorumluluğumuzun ağırlığı doğal olarak fazladır, faaldir, fikrî
temelleri de oldukça derindir. Aldığımız ve alacağımız her karar, milletimizin
ve ülkemizin hayrına ve huzuruna dayanmakta, buna hizmet etmektedir. 
Cumhur İttifakı, Türkiye'nin kader seçimlerine mührünü
vurup desteğini aldığı millet iradesiyle, Türkiye Cumhuriyeti’nin istikbalini
pırıl pırıl aydınlatacaktır. Amacımızın özü, arayışımızın esası budur. Cumhur
İttifakı, ortak ilke ve hedefler doğrultusunda 24 Haziran 2018 seçimleri
sonrasında da sürdürülecektir. Zira bu birlikte hareket etme kararı, sadece
kısa vadeli bir seçim stratejisi değil, uzun bir döneme hâkim olacak millî bir
tavrın, asil bir duruşun adıdır. 
Değerli milletvekilleri, 24 Haziran 2018 seçimleri,
cumhuriyetin 100’üncü yılına giden süreçte tarihî kavşaktır, talihli olmasını
dilediğimiz dönüm noktasıdır. Siyaseti karaborsaya çeviren karmaşık ve kaotik
zihniyetleriyle sistem bunalımı hatta rejim krizi çıkarmak için ellerini
ovuşturan müflis siyaset erbabına Türk milleti hak ettiği cevabı verecek,
demokratik bedeli ödetecektir. 
Tekraren parlamenter sisteme dönüş sinyalleri veren, bu
kapsamda karanlık söylemlerle avunan tükenmiş siyasetçiler, elbette millet
iradesiyle terslenip tel tel dağılacaklar, neticede bozguna uğrayacaklardır.
Cumhur İttifakı, millî istiklalin namusudur; Cumhur İttifakı, millî istikbalin
müdafaa ruhudur. Milliyetçi Hareket Partisi, bu namusu savunacak, bu ruha bağlı
kalacak, üstelik ittifakın zaferi için gecesini gündüzüne katacaktır. 
Türkiye Cumhuriyeti, cumhurun mükâfat ve muzaffer
mihveridir. Emperyalizmin sınırlarımıza demirlediği, ülkemizle ilgili kirli
senaryo ve karanlık planlamalar yaptığı bir dönemde, 24 Haziranda milletimiz,
bekasına, beraberliğine, bereket ve kaderine sahip çıkacaktır; tuzaklar
nafiledir, oyunlar boşunadır. Cumhur İttifakı, Türkiye Cumhuriyeti’nin beka ve
birliğini yüksek bir sadakat ve yürekli bir mücadele ruhuyla savunacak, ülkemizin
geleceğini millet iradesinden aldığı güçle güvenceye kavuşturacaktır. İhanete
ve Türkiye düşmanlarına karşı dirilen millî ruh, Cumhur İttifakı’yla Türkiye’yi
ileriye taşıyacaktır. Cumhur İttifakı, millî iradeyle birleşip mukaddes ve
muazzez bir mücadele şuuruyla iç ve dış mihrakların melun hesaplarını altüst
edecek, muhassım ve müstevli odakları bir kez daha yenilgiye uğratacaktır. 
24 Haziran 2018 cumhurbaşkanı ve milletvekili genel
seçimlerinin ülkemiz, milletimiz, siyasi partilerimiz, demokrasimiz ve
Türk-İslam âlemi için hayırlı olmasını Cenab-ı Allah’tan niyaz ediyorum,
tasarının hayırlı olmasını diliyorum. (MHP ve AK PARTİ sıralarından alkışlar)
BAŞKAN – Teşekkür ediyorum. 
Halkların Demokratik Partisi Grubu adına, Adana
Milletvekili Meral Danış Beştaş konuşacaktır. 
Buyurun Sayın Danış Beştaş. (HDP sıralarından alkışlar)
HDP GRUBU ADINA MERAL DANIŞ BEŞTAŞ (Adana) –
Teşekkürler Sayın Başkan. 
Değerli milletvekilleri, evet, yetki kanunuyla ilgili
konuşacağız, son dakika işlerinden bir tanesi yine. Şöyle, kısaca düşünelim: Ne
kadar sürede önümüze geldi, ne kadar çalışabildik? Önce bütün Parlamentoyu
bilgilendirmek isterim. 8 Mayısta gece yarısı verildi söz konusu tasarı, 10
Mayıs 2018 yani bugün saat onda Plan ve Bütçe Komisyonuna geldi. Hatta, dün
saat yedide Plan ve Bütçe Komisyonuna gitmesi önerildi, Plan ve Bütçe Komisyonu
üyelerimiz ya da diğer partilerin üyeleri kopyalanamayacağına göre, ikiye
bölünemeyeceğine göre bu sabah saat ona bırakıldı, o kadar aceleydi ki. Buna
karşın burada itirazlarda bulunduk, bunun İç Tüzük’e açıkça aykırı olduğunu
defaatle ifade etmemize rağmen bu sözlerimiz, aslında her zaman olduğu gibi,
dikkate alınmış gibi yapıldı ama her zaman olduğu gibi, o “mış gibi”yle kaldı,
aslında karşılık bulmadı. 
Bu sabah gittik Plan ve Bütçe Komisyonuna, çok sınırlı
bir sürede partiler görüşlerini ifade ettiler ve sıkı durun, ne kadar verildi
muhalefet şerhi için? On dakika. Danışmanımız panik atak geçiriyordu “On
dakikada ben nasıl hazırlayayım muhalefet şerhini?” diye. Gerçekten on dakikada
hazırladı.
SÜREYYA SADİ BİLGİÇ (Isparta) – Yirmi dakika.
MERAL DANIŞ BEŞTAŞ (Devamla) – “On dakika” dedi bize,
ben onun söylediğini söyleyeyim ya da yirmi dakika olsun, on dakika da bizden
olsun. 
Şimdi, niye bu kadar acele ediyoruz? Bunun içeriği ne?
Ne getiriyor, ne götürecek? Türkiye’den, yurttaşlardan, halktan, dünyadan
saklanan nedir ve neden bugün? Seçime kırk beş gün kala bu kadar önemli bir
düzenleme, “Cumhurbaşkanlığı sistemine uyum” adı altında yapılması gereken,
Parlamentonun çıkarması gereken kanunlar neden yetki devri olarak Bakanlar
Kuruluna veriliyor? Bir kere, bu, her şeyden önce, iktidarın içinde bulunduğu
panik atak hâlinin ne kadar üst düzeylerde olduğunu gösteriyor. Bir “korku
seçimi” dedik, “panik seçimi” dedik, “telaş seçimi” dedik –aynı anlamlarda-
fakat bu kadar olduğunu, bu kadar alelacele bu düzenlemelerin yapılacağını
doğrusu biz bile öngörmemiştik, bunu itiraf edelim yani bu kadar, binlerce
kanunun bu şekilde, yetki devriyle yapılmasını görmemiştik. 
Şimdi, neydi, bunun öncesine geleyim, burada her şeyden
önce -en sonda söyleyeceğimi ilk başta söyleyeyim- bu, aslında bir suç, sabah
da ifade ettik. Ne suçu? Eski tabirle, Anayasa’yı tağyir, tebdil ve ilga suçu
çünkü Anayasa’da açık hüküm var -Anayasa’yı şimdi açıklayacağım- yeni ifadeyle
Anayasa’yı ihlal suçu. Ha, diyeceksiniz ki, nedir? 309’uncu madde. 309’uncu
maddede “cebir ve şiddet” geçiyor, doğru, yani itiraz gelecektir iktidar
partisinden. “Anayasal düzeni ortadan kaldırmaya veya bu düzen yerine başka bir
düzen getirmeye veya bu düzenin fiilen uygulanmasını önlemeye teşebbüs edenler,
ağırlaştırılmış müebbet hapis cezasıyla cezalandırılır.” 
Yasama organına karşı bir suç var çünkü biz, yasama
organının üyeleriyiz; bizim yapmamız gereken kanunlar, çoğunluğun oyuna dayanarak
Hükûmete veriliyor, Hükûmete “Sen çıkarabilirsin.” diyor. Peki bizim ne işimiz
var burada? Bütün Parlamentonun değerlendirmesi, tartışması gereken uyum
yasalarını neden biz yetki devriyle verelim, buna niye “evet” diyelim, bu suça
neden ortak olalım? Tabii ki bu suça ortak olmayacağım.
Şimdi, tabii ki burada “cebir ve şiddet”e de
takılmayın, hukukta çok geniş yorumlanır bu mesele. “Cebir ve şiddet”
dediğinizde, illa silahla, zorla böyle fiilî, fizikî şiddet yapmanıza gerek
yoktur. Menderes dönemini hatırlatmak isterim size, onu da açacağım. Şu anda
cebir yok mu sizce? Parlamentonun 10 milletvekili, üyesi hapishanede değil mi?
Hükûmet gücünü, devlet gücünü, yargı erkini kullanarak, halkın iradesini temsil
eden parlamenterleri cezaevinde tutarak, Anayasa değiştirip, Anayasa
değiştirdikten sonra erken seçim yapıp, erken seçim döneminde Cumhurbaşkanı
adayını, hâlâ Demirtaş’ı cezaevinde tutup eşit yarış koşullarını ortadan
kaldırmak, sizce bir cebir değil midir, zor değil midir bu? 
Dün Ankara Cumhuriyet Başsavcısının bir
değerlendirmesini okudum, gerçekten çok dikkat çekiciydi, istifa etmiş, sanırım
milletvekili aday adayı olmuş, o da ancak istifa ettikten sonra konuşmuş.
Konuşmasını aynen hatırlayamayacağım, affınıza sığınıyorum ama özetle şunu
söylüyor, diyor ki: “Hitler döneminde Führer, hâkimlere şu talimatı vermişti,
demişti ki: ‘Benim size bire bir talimat vermeme gerek yok, siz benim o konu
hakkında ne düşündüğümü tahmin edin, yorumlayın, ona göre karar verin.’” Şu
anda da Türkiye'de yargı, dikkatinizi çekerim, Ankara Cumhuriyet Başsavcısından
söz ediyorum, diyor ki: “Şu anda yargı, aynen bunu yapıyor, illa birilerinin
bir şey demesine gerek yok, zaten durumdan vazife çıkarıyor, iktidarın ve
Cumhurbaşkanının rahatsız olmayacağı kararlar veriyor.”
Şimdi değerli arkadaşlar, tablo, bu kadar vahimdir, bu
kadar korkunçtur. Peki nedir, teknik ayrıntıları ne? Teknik ayrıntıları…
MEHMET MUŞ (İstanbul) – Kim o, kim? İsmini verin.
MERAL DANIŞ BEŞTAŞ (Devamla) - Dünkü basına bakarsanız,
ismini hatırlamıyorum. Başsavcının adını mı soruyorsunuz? İstifa etmiş, ihraç
edemeyeceksiniz ama sakın cezaevine atmayın, aman, günah almak istemem yani
basına açıklama yapmıştı. 
SALİH CORA (Trabzon) – Dayanaksız konuşmamak lazım. 
MERAL DANIŞ BEŞTAŞ (Devamla) - Anayasa 91, değerli milletvekilleri,
şimdi 24 Haziran seçimlerinden önce hâlâ yürüklükte olan KHK sistemi son kez
kullanılabiliyor, 24 Hazirana kadar.
ERTUĞRUL KÜRKCÜ (İzmir) – Bülent Yücetürk.
MERAL DANIŞ BEŞTAŞ (Devamla) - İsim geldi Sayın Muş,
oradan isim geldi. 
Şimdi, 6771 sayılı Anayasa değişikliğine dair kanunun
18/1-a hükmü gereği referandumla yürürlükten kaldırılması onaylanan Anayasa’nın
91’inci maddesi, teknik olarak 24 Hazirana kadar geçerli, doğru fakat bu
düzenleme, 24 Hazirana kadar değil, Cumhurbaşkanının seçilip yemin ettiği
tarihe kadar yürürlükte kalacak. Hukukta bu böyledir, bunun başka bir zıddı
yoktur.
Şimdi, tasarıyla, yürürlükteki kanun tüzük, Bakanlar
Kurulu, Başbakanlık ve benzeri teknik meselelerde, bu konuda bunların çözümü
için -öyle gösteriyor- Bakanlar Kuruluna KHK çıkarma yetkisi veriliyor. Şimdi,
peki, bu nasıl olacak, niye şimdi yapıyoruz ve niye Bakanlar Kuruluna
veriyoruz? Bu konuda yasa koyucu, böyle öngörmemiş, bu yetkiyi Meclise vermiş,
hem de nasıl vermiş? Size söyleyeyim, geçici 21’inci maddeyle “Anayasa
değişikliğinin yayımı tarihinden itibaren en geç altı ay içinde -yani üç tane
altı ay geçtik- Türkiye Büyük Millet Meclisi bu kanunla yapılan değişikliklerin
gerektirdiği Meclis İçtüzüğü değişikliği ile diğer kanuni düzenlemeleri yapar.”
denilmiş. Cumhurbaşkanlığı kararnamesiyle düzenleneceği belirtilen
değişiklikler için ise “Cumhurbaşkanının göreve başlama tarihinden itibaren en
geç altı ay içinde Cumhurbaşkanı tarafından düzenlenir.” denilmiş. Yani burada
şu var: Anayasa değişikliğinde “Sen yeni Cumhurbaşkanlığı ya da başkanlık
sistemine göre altı ay içinde Mecliste uyum yasalarını çıkarmak zorundasın.
Sana süre veriyorum.” diyor. Bu Anayasa meselesi, öyle laga luga bir mesele
değil; Anayasa, bizim şu anda devletin, Hükûmetin, hepimizin görevinin
kaynağını aldığı, meşruiyetini aldığı dayanaktır. Eğer biz ya da Hükûmet,
meşruiyetimizi, dayanağımızı Anayasa’dan almazsa bir çeteden, bir terör
örgütünden, başka bir mafyadan farkımız olmaz ki. Biz neyiz? Hepimiz Anayasa'ya
uymak zorundayız, anayasal düzeni, getirdiği şartları kesinlikle kabul ederek
şu anda milletvekilliği yapıyoruz.
Peki, milletvekilleri olarak şu anda önümüze getirilen
Yetki Kanunu Tasarısı’yla bize -milletvekillerine- deniliyor ki: “Sizin altı ay
içinde yapmanız gereken süreyi ben kaçırdım, Meclise getiremem. Mealen
söylüyorum tabii ki, aslında aynen bunu söylüyor. Erken seçim kararı da aldım,
şu anda Mecliste çıkaramayacağıma göre gelin, siz oy verin, Bakanlar Kuruluna
yetkinizi devredin.” Niye? Biz yürütmeye niye yetki devredelim? Nerede kaldı
kuvvetler ayrılığı? Kuvvetler ayrılığı ilkesi, demokrasilerde o kadar hayati
bir meseledir ki denge, denetleme ve fren mekanizması olmazsa demokrasi yoktur
zaten. Eğer yürütme, yargı ve yasamanın ayrılığı olmazsa o ülkede demokrasi var
diyemeyiz. İşte bu nedenle zaten şu anda demokrasi diye bir kavramı kullanma
lüksüne kesinlikle sahip değiliz. 
İşte şimdi bu düzenlemeyle Cumhurbaşkanının yetkisi
neden seçimlerin gerçekleştiği 24 Hazirana kadar değil de Cumhurbaşkanının
yemin ettiği güne kadar geçerli olacak, o boşluğu ne yapacağız? Gerçekten bunu
bir soralım kendimize. Seçim zamanı ve seçimden sonra dahi Cumhurbaşkanına
sınırsız yetki veren bu düzenlemeyle ne yapılması planlanıyor? Bu konuda bir
açıklama istiyoruz. O zaman diyelim ki -olur ya olmayacak bir şey yok bu
ülkede- 23 Haziran gecesi “Seçimleri iptal ettim.” der. Niye demesin? “Ben
yeterli oy çoğunluğu alamadım, seçimleri iptal ettim.” der, diyebilir. Ya da
“Ben seçimleri yaptım, AKP ve ben kazandık.” diye seçim yapmadan seçimleri ilan
etsin zaten ne gerek var, şu anda bunun için her türlü yolu açıyor. Ya da
“Seçim sonuçlarını beğenmedim.” diyebilir. Seçimden sonra seçimleri iptal
edebilir. 7 Haziranda bunu yaptı, hatırlıyorsunuz, beş ay, altı ay Parlamento
çalıştırılmadı. Cumhurbaşkanı, Türkiye tarihinde çok istisnaen kullanılan bir
yetkiyi kullanarak Türkiye'yi tekrar seçime götürdü. 
Şimdi, burada başka teknik bir mesele var, teknik ama
aslında esasa dair. Bunu Plan ve Bütçe Komisyonu değerlendirdi. Şimdi Yetki
Kanunu’nun Plan ve Bütçe Komisyonuyla ne ilgisi var? Hadi diyelim ki bir ilgi
kurduk; olabilir, değiştirilmesi gereken uyum yasalarının içinde -binlerce uyum
yasası var- bir bölüm Plan ve Bütçe Komisyonunun alanıyla ilgili ama hepsinin
üstünde Anayasa Komisyonu var. Anayasa Komisyonu bu yetki devrine dair
tasarının Anayasa’ya aykırılığını değerlendirmeyecek mi? 
Sayın Şentop'a seslenmek istiyorum: Bence isyan edin.
Siz Anayasa Komisyonu Başkanısınız. Sizin ruhunuz duymadan Anayasa Komisyonunun
görevi gasbedildi, yetkisi elinden alındı. Plan ve Bütçe Komisyonuna birkaç
saat içinde geldi, on dakikada şerh yazıldı ve bütün her şey yerle bir edildi.
Anayasa Komisyonu nerede, Meclis İçtüzüğü? Yani bu kadar mı, kör gözüm
parmağına diye bir deyim var ya. Yani yapıyorsanız bari biraz usturuplu yapın,
Anayasa Komisyonuna götürün önce, önce bir aykırılığı değerlendirsin. Direkt
Plan ve Bütçe Komisyonuna geldi ve işte, bize deniyor ki: “Vallahi, ne yapalım;
üzgünüz, maalesef böyle yapmak zorunda kaldık.” Böyle bir şey olmaz, bu, o
kadar hafif bir şey değil; 80 milyon yurttaşın geleceği söz konusu, 80 milyon
yurttaşın diktatörlükle mi demokrasiyle mi, yaşam hakkı güvencesiyle mi yaşam
hakkı güvencesinden yoksun mu yaşayacağı, nasıl bir sistemde yaşayacağı
tartışılan bir meselede… 
Bir de bizim güvenmemiz için lütfen iktidar yetkilileri
tek bir gerekçe versin bize. Biz neden güvenelim? İktidara güvenmek için kara
kara düşünelim. Arkadaşlarımızın cezaevinde olmasına mı güvenelim; 93
belediyeye kayyum atanmasına mı güvenelim; Cumhurbaşkanı adayını hâlâ
cezaevinde tutan iradeye mi güvenelim ya da OHAL KHK’leriyle yüz binlerce
insanı işinden eden, işkence uygulamaları getiren, sistematik işkencenin
Türkiye'nin tekrar temel gündemi olduğu, cezaevlerinden her gün yüzlerce
başvuru ve imdat sesleri aldığımız bir ortamda biz neden güvenelim iktidara?
Güvenmemiz için hiçbir sebep yok. Bu nedenle güvenmiyoruz; bu yetkiyi Bakanlar
Kurulu, sadece uyum yasaları için kullanmayacak, aldığı yetkiyi kesinlikle,
tıpkı… Lütfen bir kıyas yapın arkadaşlar -sadece muhalefet partisi
milletvekillerine söylemiyorum, iktidar partisi milletvekillerine de
söylüyorum- elinizi vicdanınıza koyun. Burada OHAL ilan edilirken dediniz ki:
“OHAL’i devlet kendine ilan etti, devlet kendi mekanizmasına ilan etti.” Ama
OHAL, vatandaşın hayatını cehenneme çevirdi. 
Şu anda, seçimlere giriyoruz; seçimlerde adil yarış
yok. Dün de ifade ettim: Şırnak’ta, Hakkâri’de, Siirt’te komutanlar, jandarma
tugay komutanları, valiler, kaymakamlar gidip köylülerden oy istiyor, “Oy
vermezseniz başınıza ne geleceğini biliyorsunuz.” diyorlar. Böyle bir ortamda
sözünü hiç tutmayan bir Hükûmet, bu konuda da bir garanti veremez çünkü Hükûmet
kötü bir Hükûmet. Gerçekten kötülüğü, kolektif olarak cezalandırmak amacıyla
kullanıyor; her gün yeniden yeniden kötülük üretiyor. Hani, Arendt’in o çok
kullanılan “kötülüğün sıradanlaştığı” kavramı bile burada anlamını yitiriyor.
Sadece sıradanlaşmamış, kötülük üzerine bir iktidar etme biçimi var. Bir parti
devletiyle karşı karşıyayız. 
Şunu da unutmayalım: Cumhurbaşkanı, seçimden sonra
yemini üç ay etmezse… Olur ya, uzatır yani bahane çok. Şu anda gözümüzün içine
baka baka “Anayasa’yı ihlal ettim.” diyen iktidar “Ben yemini iki ay sonra
kullanırım, o arada istediğim düzenlemeleri yaparım. Zaten Cumhurbaşkanlığı
kararnameleriyle bu ülkeyi yöneteceğim, bunu da hazırladınız.” diyebilir, bunu
engelleyecek hiçbir şey yok. 
Bu tasarı, tek adam rejiminin demosudur, şu anda bir
demo yaşıyoruz; bunu kabul etmeyelim, özellikle iktidar partisi
milletvekillerine de seslenmek istiyorum. Bu, faşist bir rejim inşa etmenin
pilot çalışmasıdır aynı zamanda, bütün kırıntıları bir anda yok etmek için.
Son olarak -Hitler dönemini çok konuşuyoruz ama somut
örnek vermiyoruz- size Hitler döneminden, tarihî kaynaklardan somut örnek
vereyim. Bakınız, Hitler’in ruhu gerçekten geldi; ruhu değil, pratiği de geldi.
Almanya tarihinde Parlamentonun yetkilerinin hükûmete verilmesini içeren
Yetkili Kılma Kanunu özel bir öneme sahip ve bir dönemeçtir tarihte. 23 Mart
1933’te Reichstag’da üzerine tartışma yürütülen ve 24 Mart 1933’te onaylanarak
yürürlüğe giren yasa 5 maddeden oluşuyordu -bu 3 maddeden oluşuyor, 2 tanesi
eksik- ve pek çok alanda yetkiler meclisten alınıyor, hükûmete veriliyordu.
Meclis her bakımdan devre dışı bırakılıyordu. Aynen onlardan alıntı. Tesadüfe
bakın ki o zaman da değişiklikte üçte 2 çoğunluk aranıyormuş. 647
milletvekilinin seçildiği mecliste oylama sırasında 432 milletvekili hazır
bulunmuş: Yasaya karşı çıkan Sosyal Demokrat Partisi ve Almanya Komünist
Partisinin 201 milletvekili bulunuyordu ancak buna rağmen üçte 2 çoğunluk
sınırı olan 431’in tutturulabilmesi için 15 milletvekilinin daha oylama dışında
tutulması gerekiyordu. Oylamanın olduğu gün önerge veren hükûmet partileri,
milletvekili olup da gerekçe göstermeden mecliste olmayanların da aralarında
olduğunun kabul edilmesini önerdi. Ve bu kabul edilmiş. Hani devamsızlıktan
düşürülüyor ya bizim milletvekillerimiz. Yapılan oylamada 120 milletvekili olan
SPD’den 94 vekil karşı oy kullanmış. Yine tesadüfe bakın ki KPD’li 81 parlamenterin
bir kısmının vekilliği düşürüldü, bir kısmı da hakkında tutuklama kararı
çıkarıldığı için oylamaya katılmadı. Artık siz kıyası yaparsınız. Sonuçta
oylamada olduğundan hareket edilen 538 milletvekilinden 94’ü “hayır”, 444’ü
“evet” oyu kullandı ve yasa kabul edilerek yürürlüğe konuldu. İşte, o dönem
Hitler Hükûmeti çok önemli yetkilerle donatılmış oldu. 
Peki, şu anda ne oluyor? Almanya, bu tarihî utançla
kendi tarihini anıyor. Faşizm tarihe gömüldü. Siz bu felaketler zincirinin
neyini örnek alıyorsunuz gerçekten? Hem Anayasa suçu işliyor hem de halkınıza
karşı suç işlemede hiçbir sakınca görmüyorsunuz. Elinizdeki yetkilerle
yaşadığınız güç zehirlenmesi, öz güven zehirlenmesi -adı artık her neyse- halka
nefes aldırmıyor. Evet, faşizm tarihe gömüldü. Sizin bu anlayışınızın da
tarihin en karanlık sayfalarında yer alması kaçınılmaz.
(Mikrofon otomatik cihaz tarafından kapatıldı) 
MERAL DANIŞ BEŞTAŞ (Devamla) – Bir dakika söz
istiyorum.
BAŞKAN – Tamamlayın lütfen.
MERAL DANIŞ BEŞTAŞ (Devamla) - Elinizdeki on altı
yıllık iktidar fırsatından bir karabasan yarattınız. Oysa halk, barış, eşitlik,
kardeşlik, özgürlük ve demokrasi konusunda çok ciddi bir destek sunmuştu size
ve şu anda da bu taleplerinden dolayı, sizin yönetim anlayışınıza karşı çok
güçlü bir sesle “…”(x) “Yeter artık!” diyor. AKP Hükûmeti
açıkça Hitler faşizmini örnek alıyor belli ki. O kadar benzerlik olur; vekil
tutuklamaları, vekil düşürmeleri, devamsızlıktan düşürmeler… Halk bütün bunlara
artık gerçekten “Yeter!” diyor. Ama biz faşizme geçit vermeyeceğiz. Halk adına,
milyonlar adına şunu söylemek istiyorum: “…”(x) “Tamam.” “Tamam.”
“Tamam.” (HDP sıralarından alkışlar) 
İBRAHİM AYDEMİR (Erzurum) – “Devam.” “Devam.”
FİLİZ KERESTECİOĞLU DEMİR (İstanbul) – Siz edin, ayrı
bir yerden devam edin yani. 
BAŞKAN – Teşekkür ediyorum.
Sayın Muş, buyurun.
IV.- AÇIKLAMALAR (Devam)
29.- İstanbul Milletvekili Mehmet Muş’un, Adana Milletvekili Meral Danış
Beştaş’ın görüşülmekte olan 560 sıra sayılı Kanun Tasarısı’nın tümü üzerinde
HDP Grubu adına yaptığı konuşmasındaki bazı ifadelerine ilişkin açıklaması
MEHMET MUŞ (İstanbul) – Sayın Başkan, az önce hatip
konuşmasında bazı örneklemelerde bulundu. Bülent Yücetürk isminde bir yargıçtan
bahsetti, kendisinin bazı açıklamalarını bir genelleme olarak sunmak suretiyle
“Yargı bu durumdadır.” dedi. Bu yargıca sormak lazım: Madem böyle bir durum
vardı şimdiye kadar neden konuşmamış? Cübbesini çıkardıktan sonra siyasete
hızlı dalmak gibi bir derdi var sanırım. Madem böyle bir algıya veya böyle bir
düşünceye kapılmış, kendisi neye göre karar vermiş, nasıl kararlar vermiş? Eğer
böyle bir şey varsa zamanında konuşsaydı. Kararlarını kanunlara göre ve millet
adına verseydi.
ERTUĞRUL KÜRKCÜ (İzmir) – Yani sayılmıyor mu şimdi?
MEHMET MUŞ (İstanbul) - Cübbesini çıkardıktan sonra bir
partiden de aday adayı olmuş. “Efendim, yargı böyleydi, yargı şöyleydi.” demek
suretiyle bir genelleme yapmak doğru değildir. Zaten bu arkadaşa da biraz
baktığınız zaman -araştırdım- ideolojik olarak da ne tarafta olduğu belli bir
arkadaş.
FİLİZ KERESTECİOĞLU DEMİR (İstanbul) – Ayıp bir şey ya!
MEHMET MUŞ (İstanbul) - Bir diğer konu: Çok istisna
kullanılan bir yetki var, Cumhurbaşkanı nasıl bu yetkiyi kullanır? Değerli
arkadaşlar, yetki varsa kullanılır, bunun istisnası ya da çok fazla kullanılanı
diye bir ayrım söz konusu olamaz. Anayasa’da ve kanunlarda bir yetki varsa bu
kullanılır.
(Mikrofon otomatik cihaz tarafından kapatıldı) 
BAŞKAN – Toparlayalım lütfen.
Buyurun.
MEHMET MUŞ (İstanbul) – Bir diğer konu: Efendim,
askerler, polisler köylerde zorla oy topluyorlarmış da, köylülere gidiyorlarmış
da... Böyle söylemler...
ERTUĞRUL KÜRKCÜ (İzmir) – Toplamıyorlar mı?
MEHMET MUŞ (İstanbul) – Bakın, köylerde insanlardan
zorla oy toplamaya çalışan kim bilir misiniz? 
DİRAYET DİLAN TAŞDEMİR (Ağrı) – Kim?
MEHMET MUŞ (İstanbul) – PKK terör örgütü. 
ERTUĞRUL KÜRKCÜ (İzmir) – On beş senedir başa çıkamadın
mı ya?
DİRAYET DİLAN TAŞDEMİR (Ağrı) – Siz neredeydiniz? Siz
neredeydiniz?
MEHMET MUŞ (İstanbul) – Köyleri tehdit eden, size “Biz
olmazsak yüzde 5 alamazlardı." diyen o terör örgütü var ya, onun
aracılığıyla siz geldiniz buraya. 
SİBEL YİĞİTALP (Diyarbakır) – Orada mıydınız acaba? 
MEHMET MUŞ (İstanbul) – Köylüleri tehdit eden,
insanları tehdit eden onlar. 
SİBEL YİĞİTALP (Diyarbakır) – Kaç defa köye geldiniz?
MEHMET MUŞ (İstanbul) – Şimdi niye bağırıyorlar biliyor
musunuz? O insanlarımızı tehdit eden o teröristler artık öyle bir imkânda
değiller. 
SİBEL YİĞİTALP (Diyarbakır) – Ahkâm kesmeyin!
MEHMET MUŞ (İstanbul) – Kafalarını kaldıramıyorlar,
seslerini buradan duyurmaya çalışıyorlar; mesele budur. 
ERTUĞRUL KÜRKCÜ (İzmir) – 16 Nisanda kafanıza vurdular
“Hayır, hayır!” diye.
MEHMET MUŞ (İstanbul) – Bir diğeri: Elma ile armudu
birbirine karıştırmamak lazım, ikisi arasında bir mukayese yapmamak lazım.
Almanya’da şöyle bir kanun çıkmış da.
DİRAYET DİLAN TAŞDEMİR (Ağrı) – Çıkmamış mı?
MEHMET MUŞ (İstanbul) – İşte şu an görüştüğümüz yetki
kararnamesinin sınırları tanımlanmış.
ERTUĞRUL KÜRKCÜ (İzmir) – Ne tanımlanması ya!
MEHMET MUŞ (İstanbul) – Türkiye bir sistem
değişikliğine gidiyor. Pek çok kanunda yapılacak olan bazı teknik düzenlemeler
ile Almanya’da Hitler döneminde çıkan bir kanunu mukayese ederek “İşte, bakın,
Türkiye de aynı uygulamaları yapıyor.” demek, elma ile armudu birbirine
karıştırmaya, birbiriyle mukayese etmeye benzer.
(Mikrofon otomatik cihaz tarafından kapatıldı) 
MEHMET MUŞ (İstanbul) – Şunu da ifade edeyim: AK PARTİ,
hukukun üstünlüğünü savunan bir partidir. Bugünlere de hukuk devletiyle ve
hukukun üstünlüğünü savunarak gelmiştir. 
SİBEL YİĞİTALP (Diyarbakır) – Nerede hukuk? Yüzde 50’si
terörist yani!
DİRAYET DİLAN TAŞDEMİR (Ağrı) – Olmayan hukuk!
MEHMET MUŞ (İstanbul) – Halka karşı hiçbir zaman suç
işlemez, halka karşı suç işleyeni kolluk kuvvetleri yargının önüne çıkarır,
hesabını yargı orada görür. (AK PARTİ sıralarından alkışlar) 
BAŞKAN – Teşekkür ediyorum.
ERTUĞRUL KÜRKCÜ (İzmir) – Yani “Beraat etme ihtimali
sıfır.” diyorsun ha?
MERAL DANIŞ BEŞTAŞ (Adana) – Yani konuşma baştan sona
sataşmaydı. Sadece şunu söyleyeyim: “Onların aracılığıyla buraya geldiniz, örgütün
aracılığıyla...”
DİRAYET DİLAN TAŞDEMİR (Ağrı) – Bunlar da FETÖ’nün
aracılığıyla geldi.
MEHMET MUŞ (İstanbul) – Çıksın desin “Onların
aracılığıyla gelmedim.” Hadi, varsa yüreği söylesin.
FİLİZ KERESTECİOĞLU DEMİR (İstanbul) – Sen kimin ne
söyleyeceğini bırak da kendisi söylesin Mehmet Bey.
BAŞKAN – Buyurun.
Yeni bir sataşmaya meydan vermeyelim.
X.- SATAŞMALARA İLİŞKİN KONUŞMALAR
1.- Adana Milletvekili Meral Danış Beştaş’ın, İstanbul Milletvekili
Mehmet Muş’un yaptğı açıklaması sırasında Halkların Demokratik Partisine
sataşması nedeniyle konuşması
MERAL DANIŞ BEŞTAŞ (Adana) – Sayın Grup Başkan Vekili,
ben başsavcının adını bile bilmiyorum, bir haberde okudum ve burada örnek
olarak söyledim, onu teşhir etmek değildi amacım. Eğer o başsavcının başına en
ufak bir şey gelirse bunun sorumlusu siz ve iktidarınızdır.
MEHMET MUŞ (İstanbul) – Yok, yok, sizsiniz. 
MERAL DANIŞ BEŞTAŞ (Devamla) – Tutuklanırsa, görevden
atılırsa, işine dönemezse…
MEHMET MUŞ (İstanbul) – Zaten istifa etmiş, merak etme.

MERAL DANIŞ BEŞTAŞ (Devamla) – İşte sizin yönteminiz
bu.
MEHMET MUŞ (İstanbul) – Merak etme, aday adam, istifa
etmiş. 
MERAL DANIŞ BEŞTAŞ (Devamla) – “İltisak” dediğiniz,
“iltisak” dediğiniz tam da böyle bir şey.
SALİH CORA (Trabzon) – Zaten görevine dönemiyor, istifa
ettiği için görevine dönemiyor. 
MERAL DANIŞ BEŞTAŞ (Devamla) – Siz herkes hakkında
böyle yargılarda bulunarak insanların hayatını karartıyorsunuz.
SALİH CORA (Trabzon) – İstifa ettiği için görevine
dönemiyor. 
MERAL DANIŞ BEŞTAŞ (Devamla) – Siz söylediniz:
“Araştırdık, ideolojik duruşu...”
SALİH CORA (Trabzon) – Zaten görevine dönemeyecek.
Siyaset kantarına çıkmıştır. 
MERAL DANIŞ BEŞTAŞ (Devamla) – Siz bir susun! 
SALİH CORA (Trabzon) – Siyaset kantarında bakacağız ne
olacak?
MERAL DANIŞ BEŞTAŞ (Devamla) – Sayın Grup Başkan
Vekili, üyenize bir şey söyler misiniz!
BAŞKAN – Müdahale etmeyelim lütfen sayın
milletvekilleri. 
SALİH CORA (Trabzon) – Geri dönemiyor zaten. 
MERAL DANIŞ BEŞTAŞ (Devamla) – Biz konuşmadık. 
SALİH CORA (Trabzon) – İstifa ettiği için geri
dönemiyor zaten. 
MERAL DANIŞ BEŞTAŞ (Devamla) – Ben bekliyorum susana
kadar. 
SALİH CORA (Trabzon) – Geri dönemiyor zaten, istifa
ettiği için geri dönemiyor. 
MERAL DANIŞ BEŞTAŞ (Devamla) – Lütfen Sayın Başkan. 
BAŞKAN – Süre eklemeyeceğim yalnız, siz konuşun. 
MERAL DANIŞ BEŞTAŞ (Devamla) – Ha, ben de inmem o
zaman.
BAŞKAN – Ne demek inmem, yani ne demek? 
MERAL DANIŞ BEŞTAŞ (Devamla) – Gerçekten, bu kadar
olmaz yani. 
BAŞKAN – Süreniz dolarsa inersiniz.
FİLİZ KERESTECİOĞLU DEMİR (İstanbul) – Ama müdahalenizi
erken yapın yani. 
MERAL DANIŞ BEŞTAŞ (Devamla) – Bu kadar olmaz yani! 
SALİH CORA (Trabzon) – Hayır, istifa ettiği için geri
dönemiyor. 
ERTUĞRUL KÜRKCÜ (İzmir) – Ya, yettin ya!
BAŞKAN – Sayın Cora, lütfen! 
SALİH CORA (Trabzon) – Bilgi veriyorum. 
FİLİZ KERESTECİOĞLU DEMİR (İstanbul) – Ne bilgisi,
böyle bilgi mi verilir, cır cır cır cır!
MERAL DANIŞ BEŞTAŞ (Devamla) – “İdeolojik olarak nerede
duruyor belli.” demek… Onun başına ne geleceğini biliyorsunuz demek istiyor.
MEHMET MUŞ (İstanbul) – Parmak sallamayın, parmak!
MERAL DANIŞ BEŞTAŞ (Devamla) – Onun gibi binlerce
hâkim, savcı görevden alındı.
MEHMET MUŞ (İstanbul) – Parmak sallamayın!
MERAL DANIŞ BEŞTAŞ (Devamla) – İşte o yüzden yargı size
bağlı, işte o yüzden yargı sizin sopanız olarak kullanılıyor. Yazık değil mi bu
hukukçulara? Yazık gerçekten. 
Diğeri de biz halk aracılığıyla geldik, halkın
desteğiyle geldik ama sizin Fetullahçılarla nasıl kol kola, el ele, diz dize
geldiğinizi bütün dünya âlem biliyor.
Sizin göreviniz devlet olarak, Hükûmet olarak,
sandıklarda bir baskı varsa, bir baskı tehdidi varsa onun önlemini almaktır.
MEHMET MUŞ (İstanbul) – Alıyoruz, merak etmeyin. 
MERAL DANIŞ BEŞTAŞ (Devamla) – Ama, gidip tersten “Siz
AKP’ye oy verin; vermezseniz sizin köyünüze su gelmez, elektrik gelmez,
tutuklanırsınız, işkence görürsünüz.” demek değildir. Kendi söylediklerinize
kendiniz de inanmıyorsunuz, daha fazla gülünç olmayın.
SALİH CORA (Trabzon) – Böyle bir şey hayal ürünü, hayal
ürünü, hayal ürünüdür. 
MERAL DANIŞ BEŞTAŞ (Devamla) – Sizin bu dönem herhâlde
adaylığınız riskte. Herhâlde aday adayısınız ama adaylığınız riskte.
MEHMET MUŞ (İstanbul) – Siz Kandil’e bir selam
gönderin. 
SALİH CORA (Trabzon) – Bizim adayımız Erdoğan’dır. Hiç
önemli değil. 
MERAL DANIŞ BEŞTAŞ (Devamla) – O yüzden çok
heyecanlısınız gerçekten, çok heyecanlısınız!
SALİH CORA (Trabzon) – Bizim adayımız Erdoğan’dır. Hiç
önemli değil, hiç önemli değil, bizim için vekillik önemli değil. Bizim
adayımız Erdoğan’dır. 
MERAL DANIŞ BEŞTAŞ (Devamla) – Burada, itiraz edenlerin
bakan olduğu bir Mecliste, siz daha fazla itiraz edin, herhâlde milletvekili
olursunuz. (HDP sıralarından alkışlar) 
BAŞKAN – Teşekkür ediyoruz. 
SALİH CORA (Trabzon) – Bizim adaylarımız Kandil’den
belirlenmiyor, bizim adaylarımızı millet belirliyor. 
BEHÇET YILDIRIM (Adıyaman) – Saraydan belirleniyor. 
MEHMET MUŞ (İstanbul) – Sayın Başkan…
BAŞKAN - Grupları adına…
SİBEL YİĞİTALP (Diyarbakır) – Başkan, hakaretleri kabul
etmiyoruz, “Bizim adayımız Kandil’den gelmiyor.” ne demek? Ne demek, öyle
konuşuyor o!
BAŞKAN – Siz nasıl sisteme girmeden böyle
konuşuyorsunuz Sayın Yiğitalp? Nasıl böyle bir tavır… Allah Allah!
SİBEL YİĞİTALP (Diyarbakır) – Siz neden bize sürekli
hakaret edilmesine izin veriyorsunuz? 
ERTUĞRUL KÜRKCÜ (İzmir) – Şimdi onlar konuşurken biz de
aynısını yapacağız, bak nasıl oluyor!
ENGİN ÖZKOÇ (Sakarya) – Sayın Başkan…
BAŞKAN – Sayın Özkoç, buyurun. 
SİBEL YİĞİTALP (Diyarbakır) – Neden hakarete izin
veriyorsunuz, söyler misiniz yani! 
BAŞKAN – Buyurun Sayın Özkoç, sizi dinliyorum.
ENGİN ÖZKOÇ (Sakarya) – Sayın Başkan, sayın grup başkan
vekili konuşması esnasında savcıdan bahsederken “Zaten bir siyasi partiden aday
olmuş ve aynı zamanda da ideolojisi bellidir.” dedi. Kayıtlara geçsin diye
söylüyorum, bir sataşma olarak da kabul etmiyorum ama iktidar partisine mensup
bir kişinin eleştiriye karşı “İdeolojisi bellidir.” demesi ve eleştiriyi
ideolojiden dolayı kabul etmemesi aslında biz kendi dediğimizin, kendi
ideolojimizin dışında, kendi görüşümüzün dışında herhangi bir şeyi kabul
etmiyoruz demektir. Farklı kişiler, farklı görüşlere sahip kişiler gerçekleri
söyleyebilirler. Muhalefet gerçekleri söylüyor, iktidarsa gerçekleri dinleyerek
bunlar konusunda üzerine düşen vazifeyi yapmak zorundadır. Farklı
düşünüyorsunuz, öyleyse yanlıştır anlayışı doğru değildir. Kayıtlara geçsin
diye söylüyorum.
BAŞKAN – Kayıtlara geçmiştir. 
MEHMET MUŞ (İstanbul) – Sayın Başkan, Sayın Beştaş
eleştiri sınırlarını da aşmak suretiyle Fetullahçı terör örgütüyle bizi yan
yana getirme gibi bir iddianın içerisine girmiştir. Bu, İç Tüzük 69’a göre bize
bir sataşmadır. Söz talep ediyorum. 
ERTUĞRUL KÜRKCÜ (İzmir) – Canım, o zaman siz
bilmiyordunuz öyle olduğunu yani(!) 
DİRAYET DİLAN TAŞDEMİR (Ağrı) – Mezardan ölü kaldırmayı
da bilmiyordunuz o zaman(!)
BAŞKAN – Buyurun. 
Yeni bir sataşmaya meydan vermeyin. 
2.- İstanbul Milletvekili Mehmet Muş’un, Adana Milletvekili Meral Danış
Beştaş’ın sataşma nedeniyle yaptığı konuşmasında Adalet ve Kalkınma Partisine
sataşması nedeniyle konuşması
MEHMET MUŞ (İstanbul) – Sayın Başkan, değerli milletvekilleri;
ben siyasetçiyim, burada yapılan değerlendirmelere siyasi kanaatlerimi
belirtirim, ifade ederim. Bahsettiğiniz kişi zaten istifa etmiş, siyaset
sahnesine çıkmıştır ve buraya geldiği zaman görüşlerini ifade eder, karşılığını
bizden alır. 
Değerli milletvekilleri, şimdi, burada sizin en zayıf
noktanız, yumuşak karnınız PKK terör örgütüdür. 
SİBEL YİĞİTALP (Diyarbakır) – Parmaklarınla gösterme! O
parmağını indir! 
ERTUĞRUL KÜRKCÜ (İzmir) – Hadi ya!
DİRAYET DİLAN TAŞDEMİR (Ağrı) – Bunlara karnımız tok,
tok! 
MEHMET MUŞ (Devamla) – PKK terör örgütünün elebaşları
“Biz olmasak yüzde 5 alamazdınız.” diyor; size diyor, size. Sizin gıkınız
çıkıyor mu? Gıkınız çıkıyor mu?
DİRAYET DİLAN TAŞDEMİR (Ağrı) – Geç! Geç!
SİBEL YİĞİTALP (Diyarbakır) – Anlatacak hikâyeniz
kalmadı değil mi? Anlatacak hikâyeniz kalmadı.
ERTUĞRUL KÜRKCÜ (İzmir) – O parmağı yerine koy!
MEHMET MUŞ (Devamla) – Buraya sallarsanız, bu parmağı
görürsünüz böyle! Buraya salladığın zaman aynı parmağı buradan görürsün! Buraya
sallarsanız, aynı parmağı buradan görürsünüz! (HDP sıralarından gürültüler)
BAŞKAN – Sayın milletvekilleri, bakın, az önce kendiniz
aynı eleştiriyi yapıyordunuz. 
FİLİZ KERESTECİOĞLU DEMİR (İstanbul) – Sayın Başkan,
Genel Kurula hitap edecek mi? 
SİBEL YİĞİTALP (Diyarbakır) – Genel Kurula hitap etsin.

MEHMET MUŞ (Devamla) – Siz terör örgütüne bir şey
diyebiliyor musunuz? Bir şey diyebiliyor musunuz? Var mı gıkınız? Gıkınız
çıkıyor mu? En küçük bir şey diyebiliyor musunuz? 
FİLİZ KERESTECİOĞLU DEMİR (İstanbul) – En ufak bir şeyde
“Genel Kurula hitap et.” diyorsunuz. Taraflı davranıyorsunuz. 
ERTUĞRUL KÜRKCÜ (İzmir) – Ee söylüyor işte, dinlemiyor
musun? Yürü! Senin terimlerinle konuşmuyoruz biz, bizim kendi görüşümüz var. 
MEHMET MUŞ (Devamla) – Diyemezsiniz çünkü sizin bir tek
göreviniz var, onların, terör örgütünün propagandasını yapmak. 
FİLİZ KERESTECİOĞLU DEMİR (İstanbul) – Bravo size!
Bravo size! Gerçekten de çok iyi yönetiyorsunuz!
MERAL DANIŞ BEŞTAŞ (Adana) – Bize bakarak niye
konuşuyor?
MEHMET MUŞ (Devamla) – Sizin göreviniz, size verilen
görev…
MERAL DANIŞ BEŞTAŞ (Adana) – Ya, bize bakarak niye
konuşuyorsun?
ERTUĞRUL KÜRKCÜ (İzmir) – Ya, bırak görevi mörevi, sen
kendine bak! 
MEHMET MUŞ (Devamla) – …PKK terör örgütünün
propagandasını yapmak; başka bir göreviniz yok. Size ne kadar alan çiziyorlarsa
o alanın içinde hareket edersiniz, onun dışına çıkamazsınız. 
ERTUĞRUL KÜRKCÜ (İzmir) – Bize seçmen vermiş görevi, o
da seni iktidardan indirmek, ineceksin!
MEHMET MUŞ (Devamla) – Sizi onlar belirler. Siz onları
eleştiremezsiniz, onlara bir eleştiri yöneltemezsiniz. 
ERTUĞRUL KÜRKCÜ (İzmir) – Bırak!
FİLİZ KERESTECİOĞLU DEMİR (İstanbul) – Yok ya! Yok
canım!
MEHMET MUŞ (Devamla) – Burada kaç kere söyledim size,
çıkın, deyin PKK’nın terör örgütü olduğunu. 
DİRAYET DİLAN TAŞDEMİR (Ağrı) – Sen dedin diye mi
yapacağız? Sen dedin diye biz hiçbir şey yapmayız. 
ERTUĞRUL KÜRKCÜ (İzmir) – Senden talimat mı alacağız?
MEHMET MUŞ (Devamla) – Uluslararası alanda da PKK'nın
bir terör örgütü olduğu kabul edilmiştir ama siz söyleyemezsiniz, söyleyemezsiniz
çünkü…
ERTUĞRUL KÜRKCÜ (İzmir) – Biz o dilden konuşmuyoruz.
DİRAYET DİLAN TAŞDEMİR (Ağrı) – Neyi söyleyip neyi
söylemeyeceğimizi sana mı soracağız? 
MEHMET MUŞ (Devamla) – …talimatları dağdan, Kandil’den
alırsınız, uygulamasını burada yaparsınız. 
ERTUĞRUL KÜRKCÜ (İzmir) – Sen kontra lisanıyla
konuşuyorsun.
MEHMET MUŞ (Devamla) – Sizin özünüz de budur,
gerçeğiniz de budur, siyasi alanınız da budur; bunu millet gayet iyi
bilmektedir. 
SİBEL YİĞİTALP (Diyarbakır) – Kendi kendine ne
anlatacağını bilmiyorsun değil mi?
MEHMET MUŞ (Devamla) – FETÖ de bir terör örgütüdür, PKK
da bir terör örgütüdür. 
SİBEL YİĞİTALP (Diyarbakır) – Ne anlatıyorsunuz, siz ne
anlatıyorsunuz, söyle bakalım!
MEHMET MUŞ (Devamla) – Hepsiyle nasıl mücadele ettiysek
bundan sonra da aynı mücadeleyi sürdüreceğiz. 
SİBEL YİĞİTALP (Diyarbakır) – Halka ne vadediyorsunuz? 
MEHMET MUŞ (Devamla) – Fazla bağırmayın. 
SİBEL YİĞİTALP (Diyarbakır) – Siz ne vadediyorsunuz,
onu söyleyin, ne vadediyorsunuz? 
MEHMET MUŞ (Devamla) – Siz Kandil’e buradan mesaj
gönderip adaylığınızı garantilemeye çalışın.
Teşekkür ederim. (AK PARTİ sıralarından alkışlar) 
ERTUĞRUL KÜRKCÜ (İzmir) – Bırak, bırak, bırak! Sen
kontra lisanıyla konuş!
SİBEL YİĞİTALP (Diyarbakır) – Çaresizlik bu,
çaresizlik.
MERAL DANIŞ BEŞTAŞ (Adana) – Sayın Başkan…
BAŞKAN – Buyurun Sayın Danış Beştaş.
FİLİZ KERESTECİOĞLU DEMİR (İstanbul) – Açıklamana gerek
yok yani. 
MERAL DANIŞ BEŞTAŞ (Adana) – Yok, ben çok ciddiye
almadım açıklamayı. 
DİRAYET DİLAN TAŞDEMİR (Ağrı) – Yanıt veremeyince böyle
söylüyor. 
MERAL DANIŞ BEŞTAŞ (Adana) – O yüzden sataşmadan söz
istemiyorum çünkü gerçekten yüz kelimeden oluşan cümleler sarf etti yine.
Ciddiye almıyorum, önemli de bulmuyorum ama kendisine uyarım, lütfen, bize
parmak sallamasın, tamam mı? 
MEHMET MUŞ (İstanbul) – Sallarsanız, o parmağı
görürsünüz.
MERAL DANIŞ BEŞTAŞ (Adana) – Bu büyük bir hadsizliktir
ve Sayın Meclis Başkan Vekili olarak da sizin bize ısrarla iki dakika boyunca
parmak sallamasına izin vermemeniz gerektiğini önemle ifade etmek istiyorum.
YUSUF BEYAZIT (Tokat) – Ne yaparsınız, Kandil’e mi
söylersiniz?
DİRAYET DİLAN TAŞDEMİR (Ağrı) – Yok, saraya
söyleyeceğiz, saraya! Saraya söyleyeceğiz!
SİBEL YİĞİTALP (Diyarbakır) – Çok saygısızsınız! Ne
demek o?
YUSUF BEYAZIT (Tokat) – Niye saygısız? Deminden beri
itiraz ediyorsunuz.
BAŞKAN – Sayın milletvekilleri, bakın, Sayın Danış
Beştaş’ı dinliyorum, lütfen… Bakın, grup başkan vekiliniz konuşuyor.
MERAL DANIŞ BEŞTAŞ (Adana) – Biz burada tehditlerden,
parmak sallamalardan geri çekilecek, ürkecek insanlar değiliz, tamam mı? Biz
bugünleri çok iyi biliyoruz, bugünler geçecek. 
Sayın Muş da kesin adaydır, gönlü rahat olsun, bu kadar
çabaladığına göre zaten başka bir yolu yoktur. Hayırlı olsun.
ERTUĞRUL KÜRKCÜ (İzmir) – Hatta, bakan olması ihtimali
bile var yani. 
BAŞKAN – Teşekkür ediyoruz.
MEHMET MUŞ (İstanbul) – Sayın Başkanım, kayıtlara
geçsin. Bizim kimseyi tehdit ettiğimiz yok. Ben kendisine “O parmağı sallama.”
dedim. Şimdiye kadar nasıl yaptılarsa aynı muameleyi bizden görürler. Kendisi
salladığı için, aynı şekilde kendilerine muamelede bulundum. 
ERTUĞRUL KÜRKCÜ (İzmir) – Sen ne muamelesi yapıyorsun
ya!
FİLİZ KERESTECİOĞLU DEMİR (İstanbul) – Sayın Başkan…
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- 6771 Sayılı Kanunla Türkiye Cumhuriyeti Anayasasında Yapılan
Değişikliklere Uyum Sağlanması Amacıyla Çeşitli Kanun ve Kanun Hükmünde
Kararnamelerde Değişiklik Yapılması Konusunda Yetki Kanunu Tasarısı (1/949) ile
Plan ve Bütçe Komisyonu Raporu (S. Sayısı: 560) (Devam)
BAŞKAN – Şimdi söz sırası Cumhuriyet Halk Partisi Grubu
adına İzmir Milletvekili Sayın Zekeriya Temizel’e aittir.
Buyurun. (CHP sıralarından alkışlar) 
FİLİZ KERESTECİOĞLU DEMİR (İstanbul) – Sayın Başkan,
bir söz istiyorum. 
MERAL DANIŞ BEŞTAŞ (Adana) – Sayın Temizel, bir dakika…
FİLİZ KERESTECİOĞLU DEMİR (İstanbul) – Yani yüzüme
bakıyorsunuz, konuşmuyorsunuz, başka bir şey olduğunda, iktidar partisinden en
ufak bir söz geldiğinde hemen müdahale ediyorsunuz. 
BAŞKAN – Estağfurullah! Ben hepinizi görüyorum,
gördüğüm zaman herkese söz…
Sayın Temizel, buyurun lütfen. 
FİLİZ KERESTECİOĞLU DEMİR (İstanbul) – Hayır,
estağfurullah değil. Estağfurullah “aynen öyle” demek zaten. Siz de aynen
öylesiniz!
BAŞKAN – Kusura bakmayın. Ben burada adil bir şekilde
yönetmeye çalışıyorum. 
FİLİZ KERESTECİOĞLU DEMİR (İstanbul) – Bu fütursuz bir
tavır. Gerçekten fütursuz bir tavır, edepli davranmamak.
BAŞKAN – Aynısını oraya da size de diğer gruplara da…
Aynı şekilde devam ediyorum. 
BEHÇET YILDIRIM (Adıyaman) – Senin tarafsızlığını
alkışlıyorum Ahmet Bey! Tarafsızlığını alkışlıyorum! 
BAŞKAN – Teşekkür ediyorum Sayın Yıldırım.
Buyurun Sayın Temizel.
CHP GRUBU ADINA ZEKERİYA TEMİZEL (İzmir) – Teşekkür
ederim Sayın Başkan. 
Değerli milletvekilleri, dün bu kürsüye son çıktığımı
varsayarak çıkmıştım. Galiba bugün de son çıktığımı varsayarak çıkmıyorum
artık. Bilmiyorum daha kaç tane kanunla karşılaşırız, neler yaparız.
SALİH CORA (Trabzon) – “Devam.”
ZEKERİYA TEMİZEL (Devamla) – Aslında, burada, özellikle
bu yasada dile getirmeye çalışacağım dört tane husus var. Bunları siz sayın
milletvekillerinin özellikle dikkatine sunmak istiyorum. Bir kere, en birinci
husus, bu tasarıyı görüşüp de yasalaştırdığınız zaman bir rekora imza
atacaksınız. Sadece Türkiye Cumhuriyeti Parlamentosunda gerçekleştirilen
yasalar açısından değil, galiba dünya parlamentolarında da bu kadar hızlı bir
şekilde gelip yasalaşan bir yasa görülmemiş olacak çünkü yasanın Komisyonda
görüşülmeye başlamasından bu zamana kadar sadece yedi saat geçti, birkaç saat
içerisinde de gerçekleşirse on saat içerisinde bu olayı tamamlamış olacağız.
Bu, aslında, bu Parlamentoya “Çalışmıyor, yavaş çalışıyor.” diyen insanlara bir
yanıt olarak alınırsa çok iyi bir olaydır. Gerçekten iyi çalışıyoruz, iyi gidiyor.
Ancak, değerli arkadaşlar, keşke bu hızla çalışıp da birazcık da doğru yasa
yapabilsek. Eğer burada yaptığımız yasa her şeyiyle beraber işleyen bir yasa
olsa bunu gerçek bir ödül olarak da alnımızda, göğsümüzde her zaman taşırız. 
Şimdi, Türkiye Cumhuriyeti tarihinde çok önemli bir
dönüm noktası geçirdik. 2017 yılının Ocak ayında Anayasa’mızı değiştirdik,
Anayasa değişikliğiyle beraber hükûmet sistemimiz de değişti, Cumhurbaşkanlığı
hükûmet sistemine geçtik parlamenter sistemden. 
Sonuç olarak, yasalarımıza uygun bir şekilde,
Anayasa'ya uygun bir şekilde gerçekleştirildiğini düşündüğümüz bu değişiklikten
ötürü hiç kimsenin ilave bir şey söylemesine gerek yok. Bundan sonraki olay, bu
değişikliğin yaşama geçirilmesiyle ilgili olarak Parlamentoya verilmiş olan
görevlerin layıkıyla ve gereğince -layıkıyla ve gereğince- yapılıp
yapılmamasıyla ilgili bir konudur. 
Anayasa'yı Ocak 2017’de değiştirdik. Bu Anayasa
değişikliğini düzenleyen yasanın yani 6771 sayılı Yasa’nın geçici 17’nci
maddesinde de “Bu Kanunun yayımı tarihinden itibaren en geç altı ay içinde
Türkiye Büyük Millet Meclisi, bu Kanunla yapılan değişikliklerin gerektirdiği
kanun düzenlemelerini yapar.” hükmünü koyduk. Yani siz yeni bir hükûmet
sistemine geçtiniz, Anayasa’nızda değişiklikler yaptınız, bundan sonra size
altı aylık süre veriyorum ey Türkiye Büyük Millet Meclisinin üyeleri, bu süre
içerisinde siz, Anayasa'ya uygun hâle getirin diğer bütün yasalarınızın
hepsini. Sayın Bakanın ifadesiyle, 940 küsur tane yasada, 40 tane kanun
hükmündeki kararnamede, belki onlarla ilintisi kurulacak olan binlerce yasada
bunlarla ilgili değişiklikler yapılacaktı. Verilen süre, altı ay. Ancak bu altı
aylık süre öyle inisiyatife bırakılmış bir olay değil, çok net bir şekilde
“kanuni düzenlemeleri yapar” “yapar” “yapabilir” değil. “Yapabilir” değil,
“yapılmalıdır”, o da değil. “Yapar” dediğine göre bir emredici hukuk kuralıdır,
emredici Anayasa kuralıdır, Türkiye Büyük Millet Meclisinin bunu yapması gerek.
Yapmadı, Türkiye Büyük Millet Meclisi bunu yapmadı. Türkiye Büyük Millet
Meclisi ilk altı ayda bunu yapmadı, bırakın ilk altı ayı yani Anayasa’nın
öngördüğü emredici hükümdeki altı ayı, onu izleyen yedi ayda da yapmadı yani on
üç aydır yapmadı. On üç saatte çıkardığımız bir yasa, buna karşılık on üç ayda
yapılmayan çalışmalar. Sorun burada. 
Türkiye Büyük Millet Meclisinin Anayasa’nın emredici
hükmüne rağmen bir görevini yerine getirmemesinin anlamı nedir değerli
arkadaşlar, anlamı nedir? Bu, çok açık bir şekilde Anayasa ihlalidir. Peki,
nasıl Anayasa ihlalidir? İhmal suretiyle Anayasa ihlalidir. “İhmal suretiyle
Anayasa…” Belki bu kavramı ilk defa duyuyorsunuz, biz de zaten ilk defa Plan ve
Bütçe Komisyonunda kullandık. Bir Meclis görevini ihmal ediyor ve Anayasa ihlal
edilmiş oluyor. Peki, bunun karşılığı ne, müeyyidesi ne? Bunu sıradan bir
olaymış gibi geçiştirecek miyiz? Yani ihmal suretiyle Anayasa’nın ihlal
edildiği çok net olarak ortalıktayken, delilleriyle beraber ortalıktayken,
hatta şu anda yaptığımız kanun da bu ihmalin en büyük deliliyken bunu sessiz
olarak geçiremezsiniz, bunun mutlaka bir karşılığı olmalı. Normal çalışan bir
Parlamentoda, apar topar erken seçime gitmemiş olan bu Parlamentoda belki de
yapılması gereken olay bu konuda Hükûmete bir gensoru verilmesiydi çünkü bu tür
denetimler Parlamento içinden yapılır. Yoksa oturup da otomatik olarak
dışarıdan bu ihmalin cezasının kesilmesi gibi bir tavır demokrasilerde olmaz.
Elbette ki bunu Türkiye Büyük Millet Meclisi kendiliğinden yapamayacaktı;
gerekirse yapar, ayrı bir olay. Bu durumda buna destek olacak, bu kanunların
yapılmasıyla ilgili olarak devletin birikimini kullanarak tasarıları
hazırlayacak olan Bakanlar Kuruludur, Hükûmettir yani. Devlet birikimini
kullanmadan Bakanlar Kurulunun desteklemediği hiçbir düzenleme gerçek anlamıyla
bu toplumun gereksinmelerine yanıt verecek bir düzenleme olmaz, eksiklikleri
olur. 
Dolayısıyla bu olayı “Yaptık, oldu; geçti, oldu.” gibi
bir olguyla kesinlikle tanımlamamak gerek. Bu çalışmalarla ilgili olarak, bu
çalışmaların yürütülmesiyle ilgili olarak da tarihte bıraktığımız iz, maalesef,
bu Parlamentonun kırdığı rekora rağmen, kırdığı rekora karşın pek iyi
anılmasına neden olmayacak; maalesef. 
Değerli arkadaşlar, yetki tasarısıdır, dolayısıyla bu
yetki tasarısıyla ilgili olarak Bakanlar Kuruluna verilecek yetkilerin her
birinin ne şekilde düzenleneceği de Anayasa’mızın 91’inci maddesinde çok açık
bir şekilde sayılmıştır. Anayasa’nın 91’inci maddesi “Bu şekilde çıkarılacak
olan kanun hükmündeki kararnamelerin -yani 1’inci maddede saydıklarımızın-
amacını, kapsamını, ilkelerini, kullanma süresini ve süresi içerisinde kaç defa
kullanılacağını çok net olarak belirtmek zorundadır.” diyor, 91’inci madde bu.
Dolayısıyla, bu kararnamenin içerisinde muğlak, içeriği belli olmayan, neyi
kapsadığı belli olmayan, hangi düzenlemelere kadar uzanacağı konusunda herhangi
bir sınırlama taşımayan düzenlemeler yapıldığı takdirde, bu, Anayasa’nın
91’inci maddesine aykırı oluyor. Nitekim Anayasa Mahkemesinin -zaten bu, 1982
Anayasası’nın hükmüdür, değişmemiştir- 1982 Anayasası’ndan beri verdiği
kararlarda 91’inci maddedeki ilkelere uymayan yetki kanunlarıyla ilgili sürekli
iptal kararları verilmiş. 
Şimdi, bu yaptığımız düzenlemenin içerisindeki 1’inci
madde yani kapsam maddesinin son fıkrası, bu açıdan -bütün kuruluşlarla yani
burada sayılanların dışındaki bütün kuruluşlarla ilgili olarak- sadece
Anayasa’daki değişiklikler nedeniyle Başbakanlığın veya hükûmetin ortadan
kalkması veya kalkan hükümleri içeren ibarelerin ortadan kaldırılması şeklinde
algılanmamalı. Eğer bu sadece bu şekilde açık olarak yazsa, “‘Başbakan’
yazanların hepsi çıkarılacak. ‘Bakanlar Kurulu’ yazan yerlere ‘Cumhurbaşkanlığı
kararnameleri’ konulacak.” diye net olarak tanımlansa burada hiçbir sorun
olmaz. Birazcık uzun bir kararname olur ama hepsini yazarlar, burada görüşülür,
çıkar; orada bir sorun yok. Ancak, burada “bunların dışında kalan” demek
suretiyle bütün ülkeyi kapsayan, geçmiş bütün kararnameleri kapsayan,
dolayısıyla onların içerisinde sadece bunlarla ilgili değil, bunların
niteliklerini ve içeriklerini de değiştirecek düzenlemeler yapma gerekliliği
ortaya çıkıyor. 
Şimdi, geç kalınmış, yapılmamış, dolayısıyla kanun
hükmündeki kararnameye dönüştürülmüş olan bu düzenlemelerde Meclisin yasama
yetkisini, Meclis olarak ihmalimiz sonucunda ortaya çıkan bu durum nedeniyle
Bakanlar Kuruluna devrediyoruz ama Bakanlar Kuruluna devrettiğimiz yetkinin de
sınırları yok yani Bakanlar Kuruluna da Anayasa’ya aykırı bir şekilde
devrediyoruz. Dolayısıyla buradaki düzenleme… Doğru, bu kadar geniş bir şeyin
konması gerekiyor çünkü on üç ay bekledikten sonra birdenbire, apar topar bir
kararname yazılıp da getirildiyse bundan bu sonuçlar çıkar. Sayın Bakan Plan ve
Bütçe Komisyonunda verdiği bilgiler sırasında aylardan beri bu konularda
çalışmalar yapıldığını söyledi. İyi de değerli arkadaşlar, aylardan beri
yapılan bu çalışmaların sadece Komisyona gelmesi, komisyonlarda görüşülmesi,
sonra da Genel Kurula inmesi kalmış zaten, pek fazla bir şey kalmamış ki. O
nedenle, yaptığımız tasarı, yetki tasarısı Anayasa’nın 91’inci maddesine kapsam
itibarıyla kesin olarak aykırıdır.
İkinci önemli konu var burada dile getireceğimiz:
Verdiğimiz yetkinin geçerlilik süresi. Anayasa çok açık bir şekilde söylüyor
kullanma süresini. Hangi tarihe kadar kullanılacak? Bakanlar Kuruluna
devrettiğimiz bu yetkiyi biz hangi tarihe kadar kullanacağız? Kararnamede diyor
ki: “Cumhurbaşkanı yemin edene kadar.” Bu bir tarih değildir değerli
arkadaşlar. “Tarih” dediğiniz olay kesindir, belirlidir; “şu yılın şu ayının şu
günü” denir veya “şu yılın sonuna kadar” denir “şu yılın başından itibaren”
denir. Cumhurbaşkanının hangi gün yemin edeceğini burada bilen bir Allah’ın
kulu var mı? Bilemezsiniz. Kanun yapıyoruz burada, ciddi bir şey yapıyoruz.
Dolayısıyla, Bakanlar Kuruluna verdiğimiz yetkiyi tartışıyoruz. Bu yetkiyi verdiğimiz
zaman Anayasa’mızda seçimlerin 2019 yılının 3 Kasımında yapılacağı yazıyor idi.
Ama buna rağmen 17’nci maddede bu düzenlemelerin altı ay içerisinde yapılması
konulmuş idi. Dolayısıyla, bu düzenlemelerin hepsi altı ay içerisinde yapılacak
ancak yürürlüğü Cumhurbaşkanının yemin ederek göreve başlamasından sonra
olacak. Bu mantıklıdır; bu, kararnamelerin yürürlük tarihini gösterir, o
tarihten itibaren işleme girer bunların hepsi. Ama burada verdiğimiz yetki,
burada konuştuğumuz yetki farklı bir yetki. Biz burada Bakanlar Kuruluna yetki
veriyoruz yani bundan sonra Cumhurbaşkanının çıkartacağı kararnameler için
Cumhurbaşkanına verdiğimiz bir yetki değil bu. Cumhurbaşkanı burada tamamen
tartışma dışı. Bu yetki, Hükûmete verdiğimiz yetki. Bu Hükûmet yani yeni sistem
yürürlüğe girdiği zaman artık adı anılmayacak olan Bakanlar Kurulu bu yetkiyi
ne zamana kadar kullanacak? Olay bu. 91’inci maddede diyor ki: “Bu yetkinin
kullanılma süresini çok net olarak belirleyeceksiniz.” Biz belirleyemiyoruz bu
süreyi, “Cumhurbaşkanının yemin etmesine kadar.” diyoruz. 
Şimdi, değerli arkadaşlar, geçici madde Bakanlar
Kuruluna verilen bu yetkinin süresini belirliyor ise buna biz çok net bir
şekilde, örneğin “24 Nisan 2017 tarihine kadar bu yetkiyi veriyoruz, o zamana
kadar Bakanlar Kurulu istediği bütün düzenlemelerin hepsini yapsın.” deriz.
Burada bir sorun olmaz. Ya da 24 Nisan demeyiz de seçimlerin sonuçları,
şunları, bunları ortalama olarak kaç günde çıkıyor? Altı günde çıkıyor. Biz iki
gün öne çekeriz, 29 Nisan deriz, 30 Nisan deriz ya da bir hafta önce deriz, bir
hafta sonra deriz. 
Yani Anayasa’yı sürekli olarak, bir taraftan yasayı
yaparken ihlal ediyoruz, bir taraftan verilen görevi ihmal ederek yapıyoruz,
bir taraftan yapılmış olan tanımlamada verilen yetkinin kullanılmasıyla ilgili
yaptığımız düzenlemede ihlal ediyoruz. İyi de o zaman bu Anayasa’ya göre
kurduğumuz, bu Anayasa’ya göre getirdiğimiz yeni yönetim sistemine saygıyı
nasıl sağlayacağız, neyle sağlayacağız daha doğrusu? Bunların en azından
birazcık sağlıklı yapılmasında… Tamamen diğer tartışmaların hepsinin dışında
teknik bir düzenleme yapıyoruz. Şu teknik düzenlemeyi dayanağı olan yasalara
uygun, Anayasa’ya uygun bir şekilde yapalım demenin ne sakıncası var burada? 
Kaldı ki bu kadar sıkıştırılması da anlam veremediğimiz
bir durum nitekim Meclis çalışmaya devam ediyor. Çalışılabilirdi de üstünde,
daha olumlu sonuçlar çıkabilirdi, gerçekten iyi şeyler çıkardı. Bu koşullar
altında yaptığımız düzenlemeyi toplum da benimserdi, toplum vicdanına da uygun
olurdu. Toplumun benimsemediği olaylarla ilgili olarak yapılan düzenlemeleri
topluma benimsetmek o kadar kolay bir olay değil. 
Yasalarımızın kalitesiyle ilgili olarak bu Mecliste çok
fazla tartışma yaptık. Bu kadar önemli bir konunun, bu yetki yasasıyla ilgili
tartışmaların bu Mecliste bir avuç insan tarafından yapılmış olması, gerçekten,
o da ayrı bir üzüntü kaynağıdır, yazık günahtır. Bu Meclise girmek için ciddi
anlamda mücadele eden yüzlerce, binlerce insan şu anda Parlamento yarışının
sırasına girmiş ancak bu Parlamentoda çalışma hakkını elde etmiş, görev yapma
onuruna ulaşmış insanlarla siz şu anda rejim değişikliğine, sistem
değişikliğine neden olan bir tasarıyı tartışamıyorsunuz, bu sistem dışında
kalmış. 
Olay, belirli polemikler söz konusu olduğu zaman, tamam,
iyi tartışılıyor ama teknik bir konu düzenlendiği zaman lütfen bunu yapalım,
bir kere olsun yapalım. Şu kırdığımız rekorun üzerine, çok doğru, Anayasa
Mahkemesine götürmediğimiz bir tartışma yapılabilir. Eğer normal zamanında,
doğru bir şekilde yapılmış olsaydı bu tartışmaların hepsi yani bir erken seçim
vesaire söz konusu olmasıydı, bundan önce yapılacak olay gerçekten, bu hükûmet
sistemi, Cumhurbaşkanlığı hükûmet sistemi benimseniyor ise geçici 17’nci
maddenin gereğini yerine getirmeyen Hükûmetle ilgili olarak bu Parlamentoda
mutlaka bir gensoru verilirdi. “Yapın kardeşim bunun gereğini, bunun gereğini
yapın.” denirdi, bu mutlaka denirdi, bu denmedi. O zaman bunun gereğini yerine
getirmek Parlamentonun görevi. 
Her şeyi düzeltme imkânımız yok. Kararname bir
zorunluluk hâline gelmiş. Anayasa Mahkemesi net bir şekilde bu tür
düzenlemelerle ilgili olarak vermiş olduğu kararında “Çok ivedi olması
nedeniyle, acele çıkartılması gereken işleri bitirmek için kanun hükmünde
kararname yetkisi isteyemezsiniz. Bu, bu amaçla verilmiş bir yetki değil. Çok
karmaşık olaylarda, burada tartışılması mümkün olmayan olaylarda idareye
kolaylık sağlamak amacıyla böyle bir düzenleme yapılabilir ancak.” diyor. Bu
gerçeği de göz önünde bulundurmamız gerekiyor. Dolayısıyla, hem yetki açısından
hem yürürlük tarihi açısından hem de kapsam açısından ciddi sorunlarla karşı
karşıya kaldığımız bir yasa görüşüyoruz burada. Büyük bir olasılıkla birazdan
oylanacak, geçecek. Maddelerinde yine o maddelerin tekniğiyle ilgili değil de
çok farklı şeyler tartışılarak geçilecek ve Türkiye’de değişen rejimin
altyapısı kurulmuş olacak. Buna kimse inanmaz. Ben buna inanmak istiyorum, ben
buna, değişen rejimin, kurulan yeni Cumhurbaşkanlığı hükûmet sisteminin hukuk
altyapısının sağlıklı bir şekilde kurulmasına veya kurulabileceğine inanan bir
insanım. Kurulabilir, yapılabilirdi ama zerre kadar bir gayret de görmüyoruz,
bu konuda herhangi bir çaba da görmüyoruz değerli arkadaşlar. Bu tartışmalar
çerçevesinde uzun süre konuşulacak bir tasarı bu. 
Buradaki iki konuya daha dikkat çekip konuşmamı
bitirmek istiyorum. Burada yapılan düzenlemelerin daha sonra değiştirilmeyeceği
asla söylenemez. Sonuç olarak burada yapılan da bir yasadır, zaten bu
kararnamelerle ilgili yapılan düzenlemeler daha sonra da ortaya çıkarılıp
düzeltilebilir ancak söz konusu olan olayın başlangıcının hatalı kurulmasıdır.
İlk düğmeyi yanlış iliklerseniz ondan sonrakileri düzgün ilikleme şansınız
yoktur, yapamazsınız da zaten. O nedenle bu tür düzenlemelerle ilgili olarak
gereken çalışmaların hiç değilse devletin bütün birikimini kullanarak bundan
sonra yapılacağını ama kararnamedeki iki tane temel eksikliğin de
giderileceğini burada ummak istiyoruz.
Meclisi saygıyla selamlıyorum.
Teşekkür ederim. (CHP sıralarından alkışlar)
BAŞKAN – Teşekkür ediyorum.
Birleşime on dakika ara veriyorum.
Kapanma Saati: 17.05
ÜÇÜNCÜ OTURUM
Açılma Saati: 17.24
BAŞKAN: Başkan
Vekili Ahmet AYDIN
KÂTİP ÜYELER:
Mücahit DURMUŞOĞLU (Osmaniye), Mehmet Necmettin AHRAZOĞLU (Hatay)
----- 0 -----
BAŞKAN – Sayın milletvekilleri, Türkiye Büyük Millet
Meclisinin 98’inci Birleşiminin Üçüncü Oturumunu açıyorum.
560 sıra sayılı Kanun Tasarısı’nın görüşmelerine
kaldığımız yerden devam ediyoruz.
Komisyon ve Hükûmet yerinde.
Şimdi, tasarının tümü üzerinde Hükûmet adına söz
isteyen Başbakan Yardımcısı Sayın Bekir Bozdağ.
Buyurun Sayın Bozdağ. (AK PARTİ sıralarından alkışlar) 
Süreniz yirmi dakikadır.
BAŞBAKAN YARDIMCISI BEKİR BOZDAĞ (Yozgat) – Sayın
Başkan, değerli milletvekilleri; sözlerimin başında hepinizi saygıyla
selamlıyorum.
Bildiğiniz gibi Türkiye Büyük Millet Meclisi,
Anayasa'mızda köklü reformlar içeren önemli değişiklikleri ocak ayında kabul
etti. 2017 yılının Nisan ayında da bu değişiklikler halkımızın onayına sunuldu
ve yapılan halk oylaması sonucunda Türk halkı parlamenter hükûmet sisteminden
Cumhurbaşkanlığı hükûmet sistemine geçişi onayladı. Esasında, bu Anayasa
değişiklikleri, cumhuriyetin ilanından bugüne Anayasa’mızda yapılan en önemli
ve en köklü değişikliklerin başında gelmektedir. Türkiye, bundan sonra artık
yeni Anayasa’nın öngördüğü esaslar çerçevesinde yönetilmeye devam edecektir. 
Bugüne kadar parlamenter sistem çerçevesinde
yönetildik. Yasama-yürütme ilişkileri, parlamenter sistemin nitelikleriyle
uyumlu olacak kısımları olmayacak kısımlarıyla beraber ama özünde parlamenter
sisteme göre yerine getirildi. Yeni sistem, esasında yasama ve yürütmenin tam
ayrılığını, birbirine karşı tam bağımsızlığını ortaya koymaktadır. Yeni sistem,
yürütme yetkisinin doğrudan halk tarafından verilmesini, aradan Parlamentonun
çıkarılmasını, iktidarın Parlamentonun güvenoyuna değil de halkın güvenoyuna
dayanmasını emretmektedir. Yeni sistem, yasamayı güçlendirmekte,
milletvekillerini parlamenter sisteme göre daha etkin hâle getirmekte, yasama
faaliyetlerini münhasıran Türkiye Büyük Millet Meclisine ve yasa teklifi verme
yetkisini de bütçe kanunu hariç tamamen milletvekillerine devretmek suretiyle
milletvekillerini de bugünkü sisteme göre oldukça güçlendirmektedir. Yasama da
tam anlamıyla etkin, bağımsız, güçlü bir aktör olarak yegâne aktör hâline
getirilmektedir. Yasama denetimi de aynı şekilde, etkin bir şekilde Parlamento
tarafından yerine getirilecektir. 
Aynı şekilde, yeni sistem toplumdaki kutuplaşmayı da
ortadan kaldıracak özelliklere sahiptir. Nitekim, yeni sistem vesilesiyle yapılacak
ilk seçimde siyasi partilerin seçim öncesi ittifaklar kurması, birlikte
“ittifak” ismi altında, kendilerinin belirlediği isimler altında seçimlere
girme iradeleri bu sistemin partileri birbirlerine yaklaştırdığını, birlikte
seçim faaliyetine, birlikte milletin önüne çıkma iradesine teşvik ettiğini de
göstermektedir ki bu da son derece önemlidir. Ben eminim ki bu sistemin
yürürlüğe girmesinden sonraki süreçte de hem bizim siyasal kültürümüzde hem
demokrasi kültürümüzde çok ama çok önemli değişiklikler olacaktır. 
Anayasa’mızın halk tarafından kabul edilmesi üzerine
bazı maddeleri hemen yürürlüğe girdi. Örneğin “Cumhurbaşkanının partisiyle
ilişiği kesilir.” ifadesi metinden çıkarıldı ve Cumhurbaşkanımız partisine
döndü, hem Genel Başkan hem Cumhurbaşkanı olarak görevini yürütmeye başladı. 
Bir diğer kısmında ise seçim takviminin başlamasıyla
beraber yürürlüğe girmesi emredilen hükümler var ki takvim başladı ve bunlar da
yürürlüğe girdi ve bu çerçevede de bazı uyum yasalarını Türkiye Büyük Millet
Meclisine getirdik ve buranın onayıyla onlar da yürürlüğe girdi. Siyasi
Partiler Kanunu ve seçim kanunlarında uyum maksadıyla önemli değişiklikler
hayata geçmiş oldu, ikinci kısım da Anayasa değişiklikleriyle ilgili olarak
yürürlüğe girdi. 
Şimdi, en önemli kısım: Esasında Cumhurbaşkanlığı
hükûmet sisteminin yürürlüğe girme tarihine artık gün sayıyoruz. Anayasa’mızın
ilgili maddeleri birlikte tetkik edildiği takdirde, yeni hükûmet sistemi bütün
gerekleriyle, kurallarıyla ve kurumlarıyla beraber seçimden sonra Cumhurbaşkanının
Türkiye Büyük Millet Meclisi Genel Kurulunda yemin ettiği gün yürürlüğe
girecektir. Dolayısıyla, buna oldukça az bir süre kalmıştır. Seçim tarihinin
belli olması nedeniyle, 24 Hazirandan sonraki on gün içinde muhtemelen yeni
sistem Parlamentoda Cumhurbaşkanımızın yeminiyle bütün yönleriyle yürürlüğe
girmiş olacaktır. 
Tabii, yeni sistem yürürlüğe girerken mevcut
mevzuatımızda Anayasa’nın kabul ettiği bu düzene göre düzenlemeler yapma
zarureti de ortadadır. Hükûmetimiz ve Parlamentomuz, Anayasa değişikliğinin
kabulünden bu yana geçen süre içerisinde bu konuda bazı çalışmaları yaptı.
Özellikle Hükûmet olarak biz mevcut mevzuatımızın tamamını taradık.
Baktığımızda, şu anda, uluslararası antlaşmalar hariç, yürürlükte 879 kanunumuz
bulunmaktadır. Esasında, bu kanunlar daha çok ama değişik kanunlarla kod
kanunlarda değişiklik yapanlar buralara işlendiği için bunlar temel kanunlar,
kod kanunlar. Bu nedenle 879 kanun yürürlükte, 80 tane de kanun hükmünde
kararname yürürlükte bulunmaktadır. Bunların hepsinin incelemesi sonucunda, 521
kanunda değişiklik yapılması zarureti ortaya çıkmıştır. Ayrıca, 40 kanun
hükmünde kararnamede değişiklik yapılma zarureti vardır ve yürürlükten 2.483
maddenin kaldırılma zarureti var, 2.470 maddede de değişiklik öngörülmektedir.
Bazı ibarelerin yasalarımızdan çıkarılması, bazı maddelerin yürürlükten
kaldırılması yapılırken bazılarında uyum maksadıyla değişiklikler yapılma
zarureti ortadadır. Bunların kısa sürede tamamlanması, Türkiye Büyük Millet
Meclisinin huzuruna getirilmesi takdir edersiniz ki kolay bir iş değildir.
Hükûmetimiz 16 Nisan daha gelmeden önce, halk oylamasının sonucunu öngördüğümüz
için bakanlıklar faaliyetine başlamış, bu çalışmalar büyük bir titizlikle
yürütülmüştür ancak seçimlerin öne alınması nedeniyle Parlamentoda geniş
anlamda tartışma fırsatı maalesef ortadan kalkmıştır. O nedenle bugün
huzurlarınıza bu yetki kanun tasarısını getirmek zorunda kaldık. Bu tasarının
Meclise gelmesi Hükûmetimizin tercih ettiği bir yöntem değil, yapmak zorunda
kaldığı bir husustur, bir zorunluluktur, bunun altını özellikle çizmekte fayda
görüyorum.
Tabii, Anayasa’nın ilgili maddesi bu kanunun yayımı
tarihinden itibaren en geç altı ay içerisinde İç Tüzük dâhil uyum yasalarının,
Cumhurbaşkanının göreve başlamasından altı ay içerisinde de Cumhurbaşkanlığı
kararnamelerinin çıkarılmasını emrediyor, bu Anayasa’mızın bir hükmü ama
hepimiz biliyoruz ki bu süre bir düzen süresidir, bir düzenleme süresidir,
hazırlama süresidir, hazırlanma süresidir, hak düşürücü bir süre değildir. Bu
süre içerisinde bu uyumları yaptık ne âlâ, yapamadığımız zaman yeni sistem
yürürlüğe girmeyecek mi? Elbette yürürlüğe girecek ve biz bu süre dolsa dahi bu
düzenlemeleri yapabiliriz, geçmişte de bunun pek çok örnekleri var ve bu
düzenlemeler yapıldı ve Meclisimizden geçti ve hepsi şu anda yürürlüktedir. O
nedenle altı aylık sürenin aşılmış olması bu düzenlemelerin yapılmasına engel
değildir, bu bir suç da değildir çünkü çok net bir şekilde düzen süresi,
hazırlanma süresidir. Hükûmetimiz de bu süre içerisinde ilgili düzenlemeler
üzerinde çalışmış ama demin ortaya koyduğum rakamlar çerçevesinde çok büyük
değişiklikler yapma zarureti ortaya çıktığı için Parlamentonun da görev
süresine az bir zaman kaldığı için yeni sistemin Cumhurbaşkanının yeminiyle
yürürlüğe gireceği de dikkate alınarak bu konuda bir yetki kanunu Meclise sevk
edilmiştir. Sevk ettiğimiz Yetki Kanunu Tasarısı Anayasa’ya tamamen uygundur,
içindeki düzenlemelerin her biri de Anayasa’ya uygundur, Anayasa’ya burada bir
aykırılığın olması söz konusu değildir. 
Bildiğiniz gibi, Anayasa’nın 7’nci maddesi yasama
yetkisini Meclise veriyor “Bu devredilemez." diyor. Yürütme yetkisi 8’inci
maddede düzenleniyor “Cumhurbaşkanı ve Bakanlar Kurulu tarafından
kullanılır." diyor ve 87’nci maddesi Meclisin görevleri arasına Bakanlar
Kuruluna belli konularda kanun hükmünde kararname çıkarma yetkisi vermeyi de
koyuyor. Dolayısıyla, bugün Türkiye Büyük Millet Meclisi Anayasa’nın 87’nci ve
91’inci maddeleri çerçevesinde Türkiye Büyük Millet Meclisi Bakanlar Kuruluna
kanun hükmünde kararname çıkarma yetkisi vermektedir. Bunun Anayasa’ya aykırı
bir yönü var mı? Yok. Anayasa, yetki kanunu çıkarılacak kanun hükmünde
kararnamenin amacını, kapsamını, ilkelerini, kullanma süresini ve süresi
içerisinde birden fazla kararname çıkarılıp çıkarılmayacağını da gösteriyor.
Bunların hepsi burada var mı? “Amaç ve kapsam” 1’inci madde, diğer maddelere
baktığınızda ilkeler orada süre içerisinde birden fazla çıkarılıp
çıkarılmayacağı hususu da çok net bir şekilde bu tasarının içerisinde ifade edilmiştir.
Yapılacak düzenlemelerin tamamı Anayasa’ya uyum maksadıyla yapılacak
düzenlemelerdir ve burada kanunların tamamının sayılmamış olması bir Anayasa’ya
aykırılık sorunu değildir, bunun altını da özellikle çizmek isterim.
Tabii, Komisyon görüşmeleri, yetki kanununun nerede
görüşüleceği hususu Anayasa ve İç Tüzük’te düzenleniyor. Anayasa’nın 91’inci
maddesi “Komisyonlarda görüşülür.” diyor, İç Tüzük’ün 90’ıncı maddesi
“Komisyonlarda görüşülür.” diyor ama hiçbir yerde “Anayasa Komisyonunda
görüşülmezse Anayasa’ya aykırıdır.” diye bir kural söz konusu değildir.
Nitekim, bugüne kadar da 30 tane kanun hükmünde kararname çıkarma yetkisi veren
yetki kanunu tasarısı görüşülmüş. Bunların nerede görüşüldüğüne baktığınızda;
24’ü Plan ve Bütçe Komisyonunda görüşülmüş, 2’si Anayasa Komisyonunda, 1’i
Adalet Komisyonunda, 1’i Dışişleri Komisyonunda, 1’i Sağlık, Aile, Çalışma ve
Sosyal İşler Komisyonunda, 1’i de geçici karma komisyonunda görüşülmüş. Anayasa
Komisyonunda görüşülenin sayısı 2 tane. Bizim Anayasa’mız yine aynı Anayasa,
değişmedi. O zaman Anayasa’ya uygun olan şey Anayasa değişmediği hâlde bugün
Anayasa’ya aykırı hâle nasıl gelir? Anayasa’yla gelmez ancak siyasal, taraflı
yorumlarla gelebilir. Bugün yapılan da bu yorumlar nedeniyledir, yoksa
Komisyonun görüşmesi doğru ve yerinde bir durumdur. Bugüne kadar da 30 tane
yetki kanunu çıkarılmış, 30 kanuna da dayanarak 515 tane kanun hükmünde
kararname çıkarılmış. AK PARTİ Hükûmetleri döneminde, 2011’de 1 tane yetki
kanunu çıkardık ve buna dayanarak da 35 tane kanun hükmünde kararname çıkarmış
durumdayız. Hükûmet olarak biz mecbur kalmadıkça bu yetki kanunu yoluna bugüne
kadar başvurmadık, bundan sonra da… Bugünkü başvurumuz da esasında mecbur
kalmamızın bir sonucudur.
KADİM DURMAZ (Tokat) – Neyi yapamadınız Sayın Bakan,
neyi?
BAŞBAKAN YARDIMCISI BEKİR BOZDAĞ (Devamla) – Mecburuz
çünkü sistem yürürlüğe giriyor. 24 Haziranda Cumhurbaşkanlığı hükûmet sistemine
geçiyoruz ve bu sistemin aksamadan yürümesi için uyum yasalarının çıkması ve
Parlamento çalışamayacağı için bunun Meclis yerine Meclisin verdiği yetkiye
istinaden Bakanlar Kurulu tarafından yapılma zarureti var. Biz, artık şunu
yapamayız: Sistem değişti, sistem değiştiği hâlde değişmemiş gibi devam etmek
hiçbirimize fayda vermez. Bu sistemi sağlıklı yürütmek için ne yapmamız lazımsa
onun üzerinde hep beraber durmamız lazım. 
Burada, kanun hükmünde kararnamelerin adedi veyahut da
kaç tane kanunda değişiklik yapılacaksa bu kanunların adının sayılması bir
anayasal zorunluluk değildir. 1961 Anayasası diyordu ki: “Bunları siz yetki
kanununda tek tek sayacaksınız.” O zaman sayılıyordu ama 1982 Anayasası tek tek
saymayı öngörmemiş. Konu Anayasa Mahkemesine gitmiş. En son 2011/147 sayılı
Karar’ında, mahkeme diyor ki: “Bu nedenle, dava konusu yasa kurallarında bir
kısım kanunların isimlerini sıraladıktan sonra belirlenen bu iki konuyla ilgili
diğer kanun ve kanun hükmünde kararnamelerde de değişiklik yapılabileceğinin
ifade edilmiş olması, konunun belirli olmadığı iddiasına dayanak teşkil
edebilecek bir husus değildir. Zira, konu ve kapsamın belirtilmiş olması
kaydıyla belirlenen bu konu ve kapsamın sınırları içinde hangi yasa ya da
KHK’lerin girdiğinin yetki yasasında sayma yoluyla gösterilmesi şart değildir.”
Çok açık. Biz de bunu tercih ettik ve sayma yoluna gitmedik. Saysaydık ne
olacaktı? Bir çıkardık, tam 14 sayfa kanun numarası ve adını buraya yazmış
olacaktık. Bunun ne faydası var bize? Sonuçta, ilgili tasarının 1’inci
maddesinin içerisinde çok net bir şekilde amaç ve kapsamda “Türkiye Cumhuriyeti
Anayasasında yapılan değişikliklere uyum sağlamak üzere…” diyor. Bizim bu
saydığımız kanunlarda değişiklik yapılması, yürürlükten kaldırılması ya da yeni
düzenleme yapılması hususu da sadece uyumla ilgili ve uyumla sınırlıdır. Bunun
dışında bir düzenlemeyi bizim bununla yapabilme imkânımız yok. İbareleri
değiştirdik, “Başbakanlık” ibaresini “Cumhurbaşkanlığı” yaptık, kolay iş. Bazı
gereksiz maddeleri yürürlükten kaldırdık, bu da kolay iş, yapabiliriz çünkü
üzerinde çalışarak yapacağız. Bazı maddeleri değiştirdik, bu da kolay iş. Ama
onun dışında, ayrıca kanunda olmayan ama yeni sistemin gerekleri icabı yeni
düzenleme yapmamız gereken konular olabilir, bizim “düzenleme” diyerek
kastettiğimiz bu yeni sistemin ruhuna uygun, Anayasa'ya uygun bir düzenleme
yapmaktır. Bizim yapacağımız düzenlemelerin tamamı Anayasa değişikliğiyle kabul
edilen Anayasa maddelerine uygun uyarlama düzenlemeleridir. Bunların denetimi
de Anayasa Mahkemesi tarafından yapılacaktır, Anayasa'nın dışına çıkan bir şey
olduğu zaman elbette Anayasa Mahkemesi bunu iptal edecektir.
Bunun süresine gelince, süre konusunda da bir sorun
burada yoktur. Zira, demin de söyledim, Anayasa'da -kullanma süresi- 91’inci
madde ne diyor? Kanun hükmünde kararnamelerin kullanılma süresinin
belirtilmesini ifade ediyor.
Şimdi, biz de burada kullanılma süresini belirtiyoruz.
Nedir kullanılma süresi? İki şekilde olabilir: Ya, somut bir tarih dersiniz,
“1/1/2018” dersiniz, bu, somut bir süredir, o tarihi siz net olarak
biliyorsanız onu o şekilde, somut bir şekilde bağlarsınız, bu, bir somut süredir
ve buraya uygundur. Eğer tarih olarak ifade etme imkânınız yoksa o zaman bu
süreyi, kati süreyi kati bir hadiseye bağlarsınız ve o da bir kati süredir,
kullanılması gereken süredir.
Şu anda bizim Anayasa'mıza göre seçimimiz ne zaman
yapılıyor? 24 Haziranda yapılıyor. Ve –geçici madde- Anayasa değişikliğinin
madde 18’ine göre -kabul ettiğimiz- orada da diyor ki: “91’inci madde.” Yani
kanun hükmünde kararname yetkisi veren madde, Bakanlar Kurulunu düzenleyen
madde, bunlar 109’uncu madde. Ne zaman yürürlükten kalkar? Türkiye Büyük Millet
Meclisi ve Cumhurbaşkanlığı seçimleri sonucunda Cumhurbaşkanının göreve
başladığı tarihte yürürlükten kalkıyor. Yani Cumhurbaşkanı Genel Kurulda yemin
edene kadar, hem 91’inci madde hem de diğer maddelerin tamamı yürürlüğünü
korumaktadır, yürürlüktedir. Ne zaman yürürlükten kalkıyor? Cumhurbaşkanı yemin
ettiği zaman yürürlükten kalkıyor. Bakanlar Kurulunun yetkisi, yine, hakeza,
Cumhurbaşkanımız yemin edene kadar devam edecektir. Dolayısıyla, burada belirli
ve kati bir süre vardır, “belirsizlik” diye bunu değerlendirmek, bana göre
doğru değildir. Çok açık, biz kati bir hadiseye bağlıyoruz. Kati hadise nedir?
Cumhurbaşkanı seçimidir, 24’ünde yapılıyor. Bizim tahminlerimize göre ilk turda
biteceği için, kesin sonuçların ilanından itibaren, Meclis, İç Tüzük’e göre üç
gün içinde toplanacak ve beş gün içinde Meclis Başkanı seçecektir. Belki
Cumhurbaşkanı, ilk gün milletvekilleri yemin ederken, geçici Başkanlık Divanı
huzurunda da yemin edip göreve başlayabilir ya da yeni Meclis Başkanı
seçildikten sonra da göreve başlayabilir. Eğer bu arada bir fasıla olsaydı,
boşluk olsaydı, o zaman biz boşluğa düşerdik. Onun için, sistem değişikliğinin
herhangi bir boşluğa düşmeden yürürlüğünün sağlanması için bu ortaya konuldu. 
Efendim, o gün seçim bitmezse. Ya görünen köy kılavuz
istemiyor; seçim 24 Haziranda bitecek, bunun başkası yok. (AK PARTİ
sıralarından alkışlar) Görünen köy kılavuz istemediği için de biz bunu
görüyoruz. Çok net bir şekilde izaha da hacet yok. 24 Haziranda muhtemelen bitecek,
muhtemelen de 5’i, 6’sı gibi Parlamento yemin etmek üzere toplanacaktır. Hadise
net olduğu için, o hadiseye bağlanan süre belirlidir ve nettir, kati süredir,
belirsiz bir süre biz bu yetkiyi almıyoruz. Çok açık, çok net, bu yönüyle de
Anayasa’ya aykırılık söz konusu değildir.
(Mikrofon otomatik cihaz tarafından kapatıldı) 
BAŞBAKAN YARDIMCISI BEKİR BOZDAĞ (Devamla) – Başkanım,
bitiriyorum.
BAŞKAN – Tamamlayalım lütfen, buyurun. 
BAŞBAKAN YARDIMCISI BEKİR BOZDAĞ (Devamla) – Bu Yetki
Kanunu Tasarısı’yla, Türkiye’mizin, Anayasa’mızda yapılan değişiklikten sonra,
bu değişikliğe uygun yeni hükûmet sistemine göre bütün uyum yasalarının
çıkarılması ve Cumhurbaşkanlığı hükûmet sisteminin inşası için, sizin adınıza,
sizin verdiğiniz yetkiye istinaden Hükûmetimiz çalışmalarını yürütecektir ve
beraber biz yeni sistemi inşa edeceğiz. Benim bütün arkadaşlarımdan, herkesten…
Bu kanunların neler olduğu da belli, herkes bu kanunlarla ilgili, uyum
süreçleriyle alakalı görüşlerini Türkiye kamuoyuyla paylaşırsa biz de ondan
istifade ederiz. 
Tekrar hayırlı olmasını temenni ediyorum, 24 Haziran
seçimlerimizin hayırlı olmasını temenni ediyorum. Milletvekili arkadaşlarımızın
hepsine yaptıkları hizmetlerden dolayı teşekkür ediyorum ve hepinizi saygıyla
Allah’a emanet ediyorum. (AK PARTİ sıralarından alkışlar) 
BAŞKAN – Teşekkür ediyorum Sayın Bozdağ. 
Şimdi şahısları adına son söz Bursa Milletvekili Lale
Karabıyık’a aittir. 
Buyurun Sayın Karabıyık. (CHP sıralarından alkışlar) 
Süreniz on dakikadır. 
LALE KARABIYIK (Bursa) – Teşekkürler Sayın Başkan. 
Sayın milletvekilleri, biz geçen hafta Plan ve Bütçe
Komisyonunda vedalaştık, “Artık dönemin son komisyonu bu.” dedik. Çok da
duygusal bir an yaşadık. Daha sonra hemen önümüze bir toplantı süreci daha
başladı. Bu da bitmiyor, sabah yaptık ama pazartesi tekrar toplanacağız. 
Bugün, bildiğiniz gibi -aslında bir torba yasa vardı
seçim vaatleriyle ilgili- ikinci bölümüne geçecektik, hemen onu da
öteleyiverdik, hemen araya bunu sıkıştırdık ve böyle devam ediyoruz. Aslında
biz bunlara alıştık yani çok da yadırgıyoruz diyemem. 
Şimdi, bazı şeyler hizmet için yapılır, bazı şeyler
seçim yatırımı için yapılır ama bazı şeyler de yangından mal kaçırır gibi
yapılıyor, can havliyle yapılıyor. Bu aradaki farkı çok iyi bilmek lazım
değerli vekiller. Öncelikle Anayasa’nın emredici hükmünün ihlali anlamına
geliyor şu anda yapılmaya çalışılan şey. Aslında bu tasfiye Anayasa’ya aykırı
ve Anayasa’ya aykırı yol ve yöntemle yapılıyor. Aslında bu bize yeni dönemde
işlerin nasıl gideceği hakkında da fikir veriyor yani “Biz istedik ve böyle
oldu, böyle olacak.” şeklinde bir sürecin başlayacağını bize anlatıyor aslında.

Değerli vekiller, kanunun mantığa dayanması gerekir,
mantığa dayanır ve konusu imkânsız olamaz, uygulanması imkânsız olamaz. Şimdi,
siz bunu düzenlediğinizde daha erken seçimi filan bilmiyordunuz, “Seçim 2019’da
olacak.” diye düşünmüştünüz ve bunları altı ay içerisinde de değiştireceğinizi
yazdınız, yasanın maddesi işte önümde. Sonra ne oldu? Bir şeyleri atladınız mı,
bir şeyleri unuttunuz mu, bilmeden mi yaptınız ya da işinize mi öyle geldi?
Bakın, altı aylık sürede düzenleme yükümlülüğünü yapamamış olan Meclis on iki
ayda bile yerine getiremedi bu işi ve seçimleri bu süreçte bile on altı ay öne
çekmekte sakınca görmedi. Hâlbuki on iki ay süreçte bile bu düzenlemeleri
yapamamıştı. Yani siz kendi yazdıklarınıza bile uymuyorsunuz, o kadar ilginç
bir durum ki bu.
Şimdi, değerli milletvekilleri, bu yasa tasarısıyla
yasama yetkisini yani Meclis İçtüzüğü’nü ve kanuni düzenlemeleri yapma
yetkisini Hükûmete devrediyoruz, bu isteniyor ama Anayasa’nın 7’nci maddesine
aykırı bu. Ben hukukçu değilim ama bunu bilmek için de hukukçu olmak
gerekmiyor. Bunun gerçeğini siz de biliyorsunuz. Peki, böyle olunca ne olacak?
Bir kere, Meclis on iki aydır kullanmadığı yetkisini Bakanlar Kuruluna
sıkıştırılmış bir süre için… Ki Sayın Temizel de ifade ettiler, o sürenin
vadesi filan da belli değil yani yemin tarihi belirsiz bir tarih, bu da doğru
değil. İşte böyle bir zaman diliminde devrediyor bu tasarı, aynen OHAL KHK’lerinde
olduğu gibi. Siz zaten 20 Temmuzdan bu yana OHAL’i bahane göstererek KHK’ler
çıkarıyorsunuz ve olağanüstü hâlle ilgisi olsun olmasın, çoğunluğu ilgisi
olmayan her şeyi de KHK’lerle geçirme yolunu bir kolaylık olarak, bir üstünlük
olarak görüyorsunuz, bunun da artık sonuna gelinmesi gerektiğini
düşünmüyorsunuz yani işinize nasıl gelirse öyle götürüyorsunuz; siyasi
kaygılarla, siyasi amaçlarla.
Peki, başka bir durum şu: Meclis yetki kanununa
dayanılarak çıkartılacak kararnameleri maalesef denetleyemeyecek ve
yasalaştıramayacak ama bu sizin için önemli değil, zaten istediğiniz bu. Bu
şekilde de hedefi yakalamış oluyorsunuz. 
Bir üçüncü olarak da Anayasa Mahkemesi, yetki kanunu ve
bu çerçevede çıkarılacak kararnameler üzerinde anayasal denetimini yapamayacak,
Anayasa’ya uygun olup olmadığı gibi bir süreç içerisinde denetimini
yapamayacak. Bunu da çok yadırgayacaksınız diyemem çünkü bu da aslında
istediğiniz, hedeflediğiniz bir şey. Zaten bu tasarıyı buradan geçirmek de bu
amaçlara hizmet edecek. 
Şöyle düşünelim değerli milletvekilleri: Aslında bu
metin kurumların eş güdümü için değil, bütün kurumları bir kişinin güdümüne
aktarıyor. Kurumların eş güdümü aslında olması gerekirken asla kurumların eş
güdümü öncelenmiyor. Bütün kurumları bir kişinin güdümüne aktaran bir düzenleme
içerisindeyiz şu anda. Bunu da çok yadırgamayacaksınız çünkü bu da
hedeflerinizden, olmasını istediğiniz noktalardan bir tanesi. 
Şöyle düşünüyorum: Demek ki hani 24 Haziran
seçimlerinde Cumhur İttifakı filan kazanacak olsa ülkemizi nelerin beklediği
açıkça ortada. “Biz istedik, böyle oldu.” “Tek adam rejiminde böyle oldu.”
Meclis yok, kanun yok, Anayasa yok. Yani bu o kadar gösteriyor ki gelecek
süreçte yaşayacağımız bütün olayları; çok net gösteriyor. Sonuçta, bu
yaptığınız meşru olmayan bir yöntem. Meşru olmayan bir yöntemi ilk defa mı
uyguluyoruz burada, uyguluyorsunuz ya da getiriyorsunuz ve oyluyorsunuz? Hayır,
geleneksel hâle gelmiş olması aslında yüreğimizi sızlatıyor. Geleneksel olarak
“Biz istedik, oldu.” “Biz çoğunluğuz, olur.” ya da biz biraz itiraz ediyor
olsak “Siz aldığınız oy kadar konuşun.” şeklinde bir yaklaşımla sizin
tarafınızdan karşılanıyoruz. Şimdi, karşılaştığımız bu durum aslında hiç hoş
değil çünkü size oy verenler yasal olmayan bir işlem yapmanız, kafanızın istediği
gibi yapmanız için sizi buraya göndermediler. Elinizi vicdanınıza koymanız
lazım. Şu anda buradan nelerin geçtiğini, nasıl bir yetki almak istediğinizi,
neleri yok saymak istediğinizi vatandaş bilse, aslında bu oyları verdiği için
üzülür. Bu gerçekleri de aslında doğru olarak anlatmanız lazım. Yine, sonuçta,
yaptığınız meşru olmayan bir yöntem. 
Yine, elinizi vicdanınıza koyun diyeceğim ama aslında
bu şunu da gösteriyor: Sanki giderek can havliyle bir çırpınış içerisindesiniz,
giderek can havliyle çırpınıyorsunuz. “Daha neleri yapıp neleri kurtarabiliriz,
nasıl tutunabiliriz, nasıl riski üstümüzden atıp yeniden iktidar olabiliriz ve
bütün ipler elimizde olabilir?”in çırpınışları bunlar. 
Az sonra buradan bana sesler yükselecektir diye
düşünüyorum “Devam.” diyeceksiniz, “Devam, devam, devam.” Değerli vekiller,
devam böyle olmaz, devam bu korkuyla olmaz, devam bu panikle olmaz. Devam nasıl
olur? Kalıcı çözümlerle olur, sonuç getiren hamlelerle olur ama devam panikle
olmaz. Can havliyle, yangından mal kaçırır gibi yapılan uygulamalarla hiç
olmaz. 
Değerli milletvekilleri, buradan, bu görüntüden
“Devam.” değil ama olsa olsa “Tamam, yeter artık.” diye bir sonuç çıkar.
Yarattığınız izlenim aslında bu. Yani bunu ben söylemiyorum, bütün vatandaşlar
bu çırpınışı görüyor. Daha kötü olan ekonomiyi, daha daha kötü giden eğitim
sistemini, bir şeyler yapmaya çalışıp aslında seçim yatırımı ve yangından mal
kaçırır gibi can havliyle bir şeyler yaptığınızı kesinlikle görüyor. Aslında,
yaptığınız… Tabii, birtakım seçim yatırımları, seçim ekonomisi her seçim
öncesinde yapılabilir. Ama şu çok ilginç: İktidar olmayan bir parti bunları
vadeder de on altı yıldır iktidar olan bir parti bunları sanki eli bağlanmış da
yapamamış gibi vadettiği zaman, o vatandaş diyor ki: “Şimdi mi aklına geldi,
sorunlarımla ben boğuşuyorum şimdi mi beni düşünüyorsun?” Bir de yetmiyormuş
gibi, siz üstüne, tam yetkiyi alan ve aslında ne yapacağınızı bilmediğimiz ve
güvenmediğimiz bir tasarıyı getiriyorsunuz.
Değerli milletvekilleri, tekrar söylüyorum ki devam
böyle olmaz, devam mal kaçırır gibi, yangından mal kaçırır gibi olmaz, devam
sizin bu korkunuzla olmaz. Bu tablodan görünen şudur ki: Tamam, yeter artık!
Hepinizi saygıyla selamlıyorum. (CHP sıralarından
alkışlar) 
BAŞKAN – Teşekkür ediyorum.
Tasarının tümü üzerindeki görüşmeler tamamlanmıştır.
Maddelerine geçilmesini oylarınıza sunuyorum: Kabul
edenler... Kabul etmeyenler... Kabul edilmiştir. 
1’inci maddeyi okutuyorum:
6771 SAYILI KANUNLA TÜRKİYE CUMHURİYETİ ANAYASASINDA
YAPILAN DEĞİŞİKLİKLERE UYUM SAĞLANMASI AMACIYLA ÇEŞİTLİ KANUN VE KANUN HÜKMÜNDE
KARARNAMELERDE DEĞİŞİKLİK YAPILMASI KONUSUNDA YETKİ KANUNU TASARISI
Amaç ve kapsam
MADDE 1- (1)
Bu Kanunun amacı, 21/1/2017 tarihli ve 6771 sayılı Türkiye Cumhuriyeti
Anayasasında Değişiklik Yapılmasına Dair Kanun ile 18/10/1982 tarihli ve 2709
sayılı Türkiye Cumhuriyeti Anayasasında yapılan değişikliklere uyum sağlamak
üzere;
a) Kamu kurum ve kuruluşlarının kuruluş, teşkilat, görev ve yetkilerinin
düzenlenmesi,
b) Kanunlar ve kanun hükmünde kararnamelerde yer alan tüzük, Bakanlar
Kurulu, İcra Vekilleri Heyeti, İcra Vekilleri Heyeti Kararı, Bakanlar Kurulu
Kararı, Bakanlar Kurulu Yönetmeliği, Hükümet, Başbakan, Başvekil, Başbakanlık,
Başvekalet, sıkıyönetim, nizamname, kanun tasarısı gibi bazı ibarelerin değiştirilmesi,
yürürlükten kaldırılması veya bu çerçevede kanunlar ve kanun hükmünde
kararnamelerde yer alan ilgili hükümlerin yeniden düzenlenmesi,
c) Mevcut bağlı, ilgili ve ilişkili kuruluşların bağlılık ve ilgilerinin
yeniden belirlenmesi,
ç) Uygulama imkânı kalmayan kanun ve kanun hükmünde kararnamelerin
yürürlükten kaldırılması,
d)Kanun ve kanun hükmünde kararnamelerde yer alan bakanlıkların, kamu
kurum ve kuruluşlarının kurulması, kaldırılması, görevleri, yetkileri,
personeli ve teşkilat yapısı ile merkez ve taşra teşkilatlarının kurulması ve
üst kademe kamu yöneticilerinin atanmaları ile görevlerine son verilmesine
ilişkin usul ve esasların düzenlenmesinin sağlanması; Cumhurbaşkanının yürütme
yetkisine ilişkin hususlara dair hükümlerin düzenlenmesi ile bu bent
kapsamındaki ilgili hükümlerin değiştirilmesi veya yürürlükten kaldırılması
için çeşitli kanun ve kanun hükmünde kararnamelerde değişiklik yapılması
hususunda düzenlemelerde bulunmak üzere Bakanlar Kuruluna kanun hükmünde
kararname çıkarma yetkisi vermektir.
(2) Bu Kanuna göre çıkarılacak kanun hükmünde kararnameler;
a) 23/5/1928 tarihli ve 1322 sayılı Kanunların ve Nizamnamelerin Sureti
Neşir ve İlanı ve Meriyet Tarihi Hakkında Kanun,
b) 14/6/1935 tarihli ve 2804 sayılı Maden Tetkik ve Arama Genel Müdürlüğü
Kanunu,
c) 18/12/1953 tarihli ve 6200 sayılı Devlet Su İşleri Genel Müdürlüğünün
Teşkilat ve Görevleri Hakkında Kanun,
ç) 10/4/1967 tarihli ve 852 sayılı Başbakanlık Basımevi Döner Sermaye
İşletmesi Kuruluşu Hakkında Kanun,
d) 23/4/1981 tarihli ve 2451 sayılı Bakanlıklar ve Bağlı Kuruluşlarda
Atama Usulüne İlişkin Kanun,
e) 13/12/1983 tarihli ve 189 sayılı Kamu Kurum ve Kuruluşlarının
Yurtdışı Teşkilatı Hakkında Kanun Hükmünde Kararname,
f) 13/12/1983 tarihli ve 190 sayılı Genel Kadro ve Usulü Hakkında Kanun
Hükmünde Kararname,
g) 24/5/1984 tarihli ve 3011 sayılı Resmi Gazete’de Yayımlanacak Olan
Yönetmelikler Hakkında Kanun,
ğ) 27/9/1984 tarihli ve 3046 sayılı Bakanlıkların Kuruluş ve Görev
Esasları Hakkında 174 Sayılı Kanun Hükmünde Kararname ile 13/12/1983 Gün ve 174
Sayılı Bakanlıkların Kuruluş ve Görev Esasları Hakkında Kanun Hükmünde
Kararnamenin Bazı Maddelerinin Kaldırılması ve Bazı Maddelerinin Değiştirilmesi
Hakkında 202 Sayılı Kanun Hükmünde Kararnamenin Değiştirilerek Kabulü Hakkında
Kanun,
h) 10/10/1984 tarihli ve 3056 sayılı Başbakanlık Teşkilatı Hakkında
Kanun Hükmünde Kararnamenin Değiştirilerek Kabulü Hakkında Kanun,
ı) 9/1/1985 tarihli ve 3146 sayılı Çalışma ve Sosyal Güvenlik
Bakanlığının Teşkilat ve Görevleri Hakkında Kanun,
i) 14/2/1985 tarihli ve 3152 sayılı İçişleri Bakanlığı Teşkilat ve
Görevleri Hakkında Kanun,
j) 19/2/1985 tarihli ve 3154 sayılı Enerji ve Tabii Kaynaklar
Bakanlığının Teşkilat ve Görevleri Hakkında Kanun,
k) 31/10/1985 tarihli ve 3234 sayılı Orman Genel Müdürlüğü Teşkilat ve
Görevleri Hakkında Kanun Hükmünde Kararnamenin Değiştirilerek Kabulü Hakkında
Kanun,
l) 21/5/1986 tarihli ve 3289 sayılı Spor Genel Müdürlüğünün Teşkilat ve
Görevleri Hakkında Kanun,
m) 9/12/1994 tarihli ve 4059 sayılı Hazine Müsteşarlığının Teşkilat ve
Görevleri Hakkında Kanun,
n) 16/4/2003 tarihli ve 4848 sayılı Kültür ve Turizm Bakanlığı Teşkilât
ve Görevleri Hakkında Kanun,
o) 16/7/2003 tarihli ve 4947 sayılı Sosyal Güvenlik Kurumu Teşkilâtı
Kanunu,
ö) 10/12/2003 tarihli ve 5018 sayılı Kamu Malî Yönetimi ve Kontrol
Kanunu,
ile diğer kanun ve kanun hükmünde kararnamelerin bu maddenin birinci
fıkrasında belirtilen hususlara ilişkin hükümlerinde yapılacak değişiklik,
yürürlükten kaldırma ve yeni düzenlemeleri kapsar.
BAŞKAN – Madde üzerinde gruplar adına ilk söz,
Halkların Demokratik Partisi Grubu adına İzmir Milletvekili Ertuğrul Kürkcü’ye
aittir.
Buyurun Sayın Kürkcü. (HDP sıralarından alkışlar)
HDP GRUBU ADINA ERTUĞRUL KÜRKCÜ (İzmir) – Sayın Başkan,
sevgili arkadaşlar; bu yetki kanunu üzerine grubumuz adına söz aldım. 
Bu kanunun bütünüyle hem Anayasa’ya hem Türkiye'nin
demokratik ihtiyaçlarına aykırı bir diktatöryal yasa çıkartma teşebbüsü
olduğunu düşünüyoruz, o yüzden buna karşı oy kullanacağız. Ancak
gerekçelerimizi açıklamamız lazım. Aslında Sayın Zekeriya Temizel bu
gerekçelerin neler olması gerektiğini son derece net bir açıklıkla, mevcut
mevzuata izafeten açıkladı. Fakat vardığı sonuçtan, ben, daha farklı bir sonuca
varıyorum; giderilebilir sonuçlar, telafi edilebilir sonuçlar değil, telafi
edilemez sonuçlar yaratacağı düşüncesindeyim.
Gerçekte, yeni bir anayasal rejime –sözüm ona- geçerken
mevcut Anayasa’yı -Meral Danış Beştaş arkadaşımızın da öğleden önce ifade
ettiği gibi- tebdil, tağyir ve ilga ederek gerçekleştirilmesi başlı başına bir
paradoks. Siz yeni bir anayasal düzene geçmek için, bu anayasal düzene uyum
göstermek zorundasınız fakat bu anayasal düzeni ihlal ederek
gerçekleştirdiğiniz yeni anayasal düzen, geriye dönerek bunların düzeltilmesine
imkân vermiyor; oradaki kurumlar burada artık yok, oradaki süreçler burada
artık yok. Kendi yanlışını kendisi düzeltebilen bir sistemden söz etmiyoruz.
İki ay sonra, eğer her şey Adalet ve Kalkınma Partisinin öngördüğü gibi
gerçekleşecek olur ise sonuçta “Ben yaptım, oldu.” düzenine uygun olarak
gerçekleşmiş bir değişiklikle yüz yüze kalacağız. Bu Parlamento, ne anayasal
denetim yollarını kullanmaya fırsat bulacak ne de bu anayasal denetim yolları
gelecek Parlamentoda geçerli olacak. Böylelikle, aslında, bir darbeyle karşı
karşıya kalmış olacağız. Buna diktatörlük dediğimiz zaman bize kızıyorsunuz ama
bu “diktatörlük” lafının hem bir olumlu anlamı var hem de bir olumsuz anlamı
var. Tarihte ilk defa bizim başımıza gelmiyor bu. Aslında, eski Roma hukukunda
kriz, bir düşman istilası, olağanüstü afetler durumunda, bir yetkili yargıca
meclis yetkilerini devreder, belli bir süre sonra bu yetkileri geri alır ve bu
yargıçtan hesap sorardı. “Dictatura” dediğimiz şey bu örnekten geldi. Fakat
Roma hukukunda, Roma tarihinde işler böyle düzgün gitmedi. Sezar gelip
diktatörün hesap verme statüsünü ortadan kaldırdı, ebedî diktatör olarak
kendisini ilan etti ve o günden beri de diktatörlüğün anlamı, bizim olağanüstü
hâl ya da sıkıyönetimle ifade edebildiğimizden, benzetebildiğimizden çok daha
farklı, herhangi bir yasayla bağlanmamış, herhangi bir yasa tarafından
denetlenemeyen bir mutlak otorite, bir mutlak güç demektir. Bu yasa aslında
Bakanlar Kuruluna ve dolayısıyla Cumhurbaşkanına bu yetkileri veriyor.
Türkiye’de bir diktatörlüğü tesis ederek demokratik bir düzene geçme iddiasının
kendisi, “kuru su” gibi bir oksimorondur, bu ikisi bir arada yürüyemez. Halkın
iradesi, Meclis denetimi, Meclisin iradesi olmaksızın böyle bir düzenlemenin
yapılamayacağı apaçık ortada. 
Sayın Bakanı dinledik. Kendisi bütün bu sorulara ve
eleştirilere yanıt vermek için çaba gösterdi ama bu yanıtların hiçbirisi bizi
tatmin etmedi. İki nedenle, birincisi: Yasanın metnini ve ruhunu çelmiyor.
Yasa, kanunlarda -spesifik bir şey söylemeksizin- her türlü değişikliği yapmaya
yetki vermek üzere bitiyor. Diyelim ki bir spesifik gönderme vardı, olağanüstü
hâl kararnameleri konusundaki yetkisini Hükûmetin nasıl kullandığına bakacak
olursak şimdi neler yapacakları bakımından bu bize çok net bir yol gösterici
olur. Olağanüstü hâl kararnamelerinin olağanüstü hâlin ilanına gerekçe
gösterilen sebeplerle doğrudan doğruya ilişkili olması gerektiği açık bir
Anayasa hükmü ve Olağanüstü Hâl Kanunu hükmü değil mi? Ama olağanüstü hâl
kararnameleri kapsamında aslında olağanüstü hâlin ilanıyla herhangi bir ilgisi
olmayan, arsa tahsislerinden kış lastiği kullanımına kadar pek çok alanda,
ilgili ilgisiz pek çok alanda kararnameler çıkarıldı ya da kararnameler
kapsamına alındı. Bu, iktidar yanlısı gazetelerin köşe yazarları tarafından da
ciddi eleştirilere konu oldu. Yani aslında yetki aşımı, yetki fazlası, yetki
doyumu dolayısıyla bir kokuşmayla karşı karşıya kaldık. Bugün aynısının
olmayacağını, üstelik çok kısa sürede, üstelik büyük bir telaş içerisinde,
üstelik bir seçim atmosferi içerisinde aynısının olmayacağını bize kim garanti
edebilir? Seçimlerin nasıl yapılacağına dair, yerel yöneticilerin
davranışlarına ilişkin tıpkı OHAL kararnamelerinde olduğu gibi kararnameler
çıkartılmayacağının güvencesini bize kim verebilir? Denecek ki “Bize güvenin.”
Sevgili arkadaşlar, yasa çıkartmanın biricik anlamı insanların birbirine
duyduğu güven değil, güvensizliktir. İnsanlar birbirine güvenseydi zaten yasa
çıkartmaya gerek kalmazdı, her şey kendi yolunda olur biterdi. İnsanlar
birbirine güvenmediği için, çünkü yasalar ve anayasalar çatışan menfaatlerin
barışçı bir biçimde sürdürülmesini güvence altına almak için çıkartıldığından,
yasalar esasen hükûmetlere güvenmeyenleri tatmin etmek için çıkarılır ama
Hükûmet bize “Bana güvenin, ben yanlış yapmayacağım.” diyor. İspatını soruyoruz,
olağanüstü hâl kararnamelerine döndüğümüzde bunun tersine, sonsuz sayıda
örnekle karşı karşıya kalıyoruz. O nedenle biz, herhangi bir yasa tarafından
sınırlanmamış bir diktatörlük dönemine girdiğimizi tespit etmemiz gerektiğini
söylüyoruz. Yurttaşlarımız uyanık olsunlar. Meclisiniz artık elindeki bütün
gücü Hükûmete devretmiştir. Meclisteki muhalefet milletvekillerinin ya da
iktidar milletvekillerinin kim olup olmadığının Türkiye’nin bundan sonraki
yönetimiyle hiçbir ilgisi olmayacaktır. Meclisin bütün yetkileri Hükûmete
devredilecektir bu akşamdan itibaren, biz buna ne kadar itiraz da etsek. Bu,
Anayasa’yı tebdil, tağyir ve ilgaya cebren teşebbüs kapsamına girer çünkü
Hükûmet arkasına devletin bütün silahlı gücünü, bütün yargı gücünü, bütün yaptırım
gücünü alarak şimdi artık Türkiye’ye hükmedecektir Parlamentodan bir yetki
yasası çıkarttığı gerekçesiyle. Anayasa’nın ruhuyla bu tamamen ilgisizdir ve
Türkiye son derece zor bir dönemece girmektedir. Yurttaşlarımızdan özellikle 24
Haziran seçimlerinde uyanıklık içerisinde tutumlarını saptamalarını istiyoruz.
Bir kere daha dikkati çekmek istiyoruz: Şimdi artık bu, faşizmden önceki son
çıkıştır sevgili yurttaşlar; ya şimdi 24 Haziranda bu çıkışa Türkiye’yi
taşıdınız ya da bundan sonra artık bir diktatöryal rejim altında bütün
bunlardan nasıl kurtulacağınızı planlamak zorundasınız. Ben derim ki işinizi
bugünden görün, hem Cumhurbaşkanlığında hem Parlamentoda yetkiyi bu diktatörlük
teşebbüsünde bulunanların elinden alın.
Sevgili arkadaşlar, bu referandumda Sayın Muş'un bütün
iddialarına rağmen Halkların Demokratik Partisinin Türkiye’de en çok oy aldığı,
1’inci parti olduğu yerlerde de halkımız Adalet ve Kalkınma Partisinin bu
teşebbüsüne karşı oy kullanacaktır. Eğer sıkıyönetimin, olağanüstü hâlin, İç
Güvenlik Yasası’nın bunlar için yeterli olduğunu düşünüyorsa 16 Nisan
referandum sonuçlarına bakmasını dilerim. Ağrı’da, Ardahan’da, Batman'da,
Diyarbakır'da, Hakkâri'de, Iğdır’da; Kars, Mardin, Muş, Siirt, Şırnak, Tunceli,
Van’da, HDP’nin 1’inci olduğu bütün illerde “hayır” yüzde 50’den fazla
çıkmıştır. Hani hileyle, hani zorla, hani insanları tehdit ederek bu sonuçlar
elde ediliyordu? Bir tane HDP yöneticisi ya da üyesi var mı mahkemeler önünde
halka zorla oy kullandırttığı için? Bir sandık hilesinden söz edebilir misiniz?
Bir belediye yöneticisinin böyle bir rol oynadığından söz edebilir misiniz?
Halkı yanıltmaya boşuna çalışmayın. Halklarımız bu konuda son derece açık ve
net bir kararlılıkla hareket edeceklerdir, bütün bu suçlamaları da geri
çevirmeyi başaracaklardır.
Sayın Başkan, cümlemi bitirmek için bir dakika daha
rica ediyorum. 
(Mikrofon otomatik cihaz tarafından kapatıldı) 
BAŞKAN – Tamamlayın lütfen. 
ERTUĞRUL KÜRKCÜ (Devamla) – Bu koşullar altında
gittiğimiz seçimde asıl büyük soru şudur: Adalet ve Kalkınma Partisi ve
Cumhurbaşkanı Tayyip Erdoğan seçim sonuçlarına rıza gösterecek midir, 7
Haziranda yaptığını tekrar edecek midir? 7 Haziranda halk bu dayatma karşısında
gösterdiği tutukluğu 24 Hazirandan itibaren de gösterecek midir yoksa her türlü
dayatmaya, iktidarı devir mecburiyetine karşı ayak sürüyen bir iktidarla
demokratik haklar, özgürlük talepleri, özgürlük iddiası uğruna bir toplu
mücadeleyi sürdürecek midir? Her seçim bir mücadeledir, her seçim halkın kendi
egemenliğini kendisini yönetenlerden devralma sınavıdır. Bu sınavı Türkiye
halklarının başarıyla geçeceğini ve Türkiye’yi artık zamanı gelmiş olan
özgürlüğe kavuşturacağını, “Diktatörlüğe tamam.” diyeceğini düşünüyoruz.
Hepinizi sevgi ve saygıyla selamlıyorum. (HDP
sıralarından alkışlar) 
BAŞKAN - Teşekkür ediyorum. 
MEHMET MUŞ (İstanbul) – Sayın Başkan…
ENGİN ÖZKOÇ (Sakarya) – Sayın Başkan… 
BAŞKAN – Buyurun Sayın Muş. 
MEHMET MUŞ (İstanbul) – İç Tüzük 60’a göre bir söz
talebim var. 
BAŞKAN - Buyurun lütfen. 
Sayın Özkoç, size de söz vereceğim.
Buyurun Sayın Muş. 
IV.- AÇIKLAMALAR (Devam)
30.- İstanbul Milletvekili Mehmet Muş’un, İzmir Milletvekili Ertuğrul
Kürkcü’nün 560 sıra sayılı Kanun Tasarısı’nın 1’inci maddesi üzerinde HDP Grubu
adına yaptığı konuşmasındaki bazı ifadelerine ilişkin açıklaması
MEHMET MUŞ (İstanbul) – Sayın Başkan, değerli
milletvekilleri; Türkiye’de seçimler 1946’dan beri, oradaki uygulamayı
saymazsak 1950’den beri aslında mutlak anlamda çok ciddi şekilde yapılmaktadır
ve Türkiye’de seçimler iktidarları belirleyen araçlar hâlinde şimdiye kadar
olagelmiştir, bundan sonra da bu böyle olacaktır. Bizim dönemlerimizde de
seçimler hep böyle olmuştur. Bazen yerelde kazandığımız belediyeler olmuştur,
kaybettiğimiz belediyeler olmuştur ama milletimiz her ne yönde kanaat göstermişse,
her ne yönde karar vermişse bu her zaman bizim kabulümüz ve başımızın üzerinde
olmuştur. 
Burada 7 Haziran sonrasıyla alakalı daha önce de ifade
ettim, bir kez daha şunu ifade etmekte fayda var: Sanki 7 Haziran sonrasındaki
süreçte hukuksuz, kanunsuz, bizim ne yasamızda ne Anayasa’mızda olmayan bir
şekilde 1 Kasım seçimleri yapılmış gibi bir tablo, bir algı ortaya çıkıyor. Bu
doğru değildir, bu gerçeği yansıtmamaktadır. 7 Haziran sonrasındaki seçimlerde
hükûmet kurulamadığından dolayı…
(Mikrofon otomatik cihaz tarafından kapatıldı) 
BAŞKAN – Tamamlayın lütfen. 
MEHMET MUŞ (İstanbul) – …hükûmet kurma görüşmeleri
başarısızlıkla sonuçlandığı için ve hükûmet kurulacağıyla alakalı artık bir
öngörü olmadığı için seçimler yenilenmiştir, olay bundan ibarettir. Sanki bu,
hukuksuz ve kanunsuz bir şekilde yapılmıştır gibi; işte, sonuçlar beğenilmediği
için tekrar seçimler yapılmıştır gibi bir algının oluşturulmasını doğru
bulmuyoruz, buna fırsat vermeyiz.
Teşekkür ederim. 
BAŞKAN – Teşekkürler.
Sayın Özkoç, buyurun.
31.- Sakarya Milletvekili Engin Özkoç’un, 560 sıra sayılı Kanun
Tasarısı’yla yapılan düzenlemenin Anayasa’nın 7’nci maddesine aykırı bir yetki
devri olup olmadığının açıklanmasını istediğine ilişkin açıklaması
ENGİN ÖZKOÇ (Sakarya) - Teşekkür ederim Sayın Başkan.
Sayın Bakan, sizden rica ediyorum, az önce bir konuşma
yaptınız ve bunun, bu düzenlemelerin gerçekten Anayasa'ya uygun olduğunu
söylediniz. Şimdi çok açık ve net soruyorum: Anayasa’nın 7’nci maddesi “Yasama
yetkisi Türk Milleti adına Türkiye Büyük Millet Meclisinindir. Bu yetki
devredilemez.” diyor mu, demiyor mu? Bizim burada yaptığımız bir yetki devri
değil midir? Bunu açıklarsanız çok sevineceğim.
İkincisi: “Yetki devrinin sınırları belli değil.”
diyoruz. “Sınırsız bir yetki seçim öncesi adaletsiz bir yarışın kılıfını
hazırlar.” diye de söylüyoruz. Sayın Bakanım -komik bir şey mi söylüyorum, onu
bilmiyorum ama ben ciddi bir şey soruyorum size, siz de aynı ciddiyette cevap
verirsiniz diye umuyorum- ilkeler ve yetki süresinin madde 2’ye 1’deki en son
fıkrasında sayıyor kanun ve kanun hükmündeki kararnamelerin bu maddenin 1’inci
fıkrasında…
(Mikrofon otomatik cihaz tarafından kapatıldı)
BAŞKAN – Tamamlayın efendim.
ENGİN ÖZKOÇ (Sakarya) - …belirtilen hususlarla ilişkili
hükümlerde yapılacak değişiklik. Buraya kadar sorun yok çünkü burada gerçekten
uyum yasalarıyla ilgili değişikliklerden bahsediliyor. Ama ondan sonra deniyor
ki: “Yürürlükten kaldırma ve yeni düzenlemeleri kapsar.” Bu, bu yasayı tamamen
genişletiyor ve her türlü kararı alabilme yetkisini Türkiye Büyük Millet
Meclisinden alıp size veriyor. 2011 yılında da yetki devri yapıldı Sayın
Bakanım. Fetullahçı terör örgütüne o zaman devletin bütün kadroları teslim
edildi. Böyle bir geçmişi olan anlayışa göre Türkiye Büyük Millet Meclisi bu
yetki devrini size neden yapsın, bunu da açıklarsanız çok sevinirim. 
Saygılar sunuyorum. 
BAŞKAN – Teşekkürler.
Sayın Beştaş, buyurun.
32.- Adana Milletvekili Meral Danış Beştaş’ın, görüşülen 560 sıra sayılı
Kanun Tasarısı’yla verilen yetki çerçevesinin esnek ve muğlak olduğuna ilişkin
açıklaması
MERAL DANIŞ BEŞTAŞ (Adana) - Teşekkürler Sayın Başkan.
Doğrusu ben konuşmamda söyledim, o yüzden ek bir şey
sormaktan ziyade Sayın Bakanın sadece şu konuda… Bu yetki kanununun verdiği
çerçeve esnek ve muğlak, ben konuşmanızdan bunu kabul ettiğinizi çıkardım yani
en azından benim kanım o. “Hepsini tek tek yazamazdık.” şeklinde bir
açıklamanız oldu. Peki, diyelim ki Bakanlar Kurulu bu muğlak çerçevede herhangi
bir konuda kanun çıkardı. Anayasa Mahkemesine gitmek bile -biliyorsunuz- nasıl
bir durumda. Muğlaklığı çözmeyi nasıl düşünüyorsunuz? Sanırım, 5 bine yakın
-sabahki rakamlar da şu anda yanımda var- kanun değişikliği olacak. Bu konuda
bir açıklama rica edeceğim.
Bir de iki not var Sayın Başkan, ayrılacağım için
söylemek isterim: Şimdi, çok ilginç bir gelişme oldu ekonomiyle ilgili; Petrol
İşverenleri Sendikası benzin ve motorine yapılan zamları resmî internet
sitesinde yayınlamama kararı aldı.
(Mikrofon otomatik cihaz tarafından kapatıldı) 
BAŞKAN – Tamamlayalım, buyurun.
MERAL DANIŞ BEŞTAŞ (Adana) – Yani vatandaşlar artık
zamları veya indirimleri öğrenemeyecek ya da akaryakıt almaya gittiğinde
öğrenecek. Bu PETROL-İŞ sendikasının açıklaması aynen şöyle: “Biz insanları
bilgilendirelim derken büyük tepki alıyoruz, onlarca insan küfür ediyor.” diyor
ve gerçekten bu durumda hakarete maruz kalmamak adına vatandaşların bilgi alma
hakkı yani kendi cebinden ne kadar para çıkacağını bilmemesi bile göze alınmış
durumda; bunu da kamuoyunun takdirine sunuyorum. 
Teşekkür ediyorum.
BAŞKAN – Teşekkür ediyorum. 
Sayın Bakanım, buyurun. 
33.- Başbakan Yardımcısı Bekir Bozdağ’ın, Sakarya Milletvekili Engin
Özkoç’un yaptığı açıklamasındaki bazı ifadelerine ilişkin açıklaması
BAŞBAKAN YARDIMCISI BEKİR BOZDAĞ (Yozgat) – Sayın
Başkan, değerli milletvekilleri; Sayın Özkoç’un dediği, Anayasa’nın 7’nci
maddesi: “Yasama yetkisi Türk milleti adına Türkiye Büyük Millet Meclisinindir.
Bu yetki devredilemez.” Doğru, bizim itirazımız yok. Aynı Anayasa’nın 87’nci
maddesi Türkiye Büyük Millet Meclisinin görev ve yetkilerini düzenliyor ve
orada da diyor ki: “…Bakanlar Kuruluna belli konularda kanun hükmünde kararname
çıkarma yetkisi vermek…” 
ENGİN ÖZKOÇ (Sakarya) – Belli konularda.
MERAL DANIŞ BEŞTAŞ (Adana) – Belli konularda.
BAŞBAKAN YARDIMCISI BEKİR BOZDAĞ (Yozgat) – Yani evet,
tabii tabii, belli konularda. Yani Türkçe biliyorum, “…belli konularda kanun
hükmünde kararname çıkarma yetkisi vermek…” Şimdi, Anayasa’nın 91’inci maddesi:
“Türkiye Büyük Millet Meclisi, Bakanlar Kuruluna kanun hükmünde kararname çıkarma
yetkisi verebilir.” Dolayısıyla kanun hükmünde kararname çıkarma yetkisi vermek
7’nci maddenin ihlali değildir çünkü Anayasa hükümleri arasında bir hiyerarşi
yoktur. Anayasa, 7’nci maddede yasama yetkisini tahsis etmiş ama bu yetkinin
kullanılması konusunda 91’inci maddeye ve 87’nci maddeye getirdiği kuralla bu
yetkiyi, belli şartlar altında -o şartları da tek tek saymış 91’inci maddede,
bu şartlar altında- Bakanlar Kuruluna kanun hükmünde kararname çıkarma
yetkisini verebileceğini ifade ediyor.
Şimdi buraya, şartlara baktığımız zaman, 91’inci
maddede öngörülen şartlara baktığımızda “Yetki kanunu, çıkarılacak kanun
hükmünde kararnamenin, amacını, kapsamını, ilkelerini, kullanma süresini ve
süresi içinde birden fazla kararname çıkarılıp çıkarılamayacağını gösterir.”
diyor.
Şimdi, elimizdeki yetki tasarısı burada. Bu tasarıya
baktığımızda, 1’inci maddesinde çok net bir şekilde bu tasarının yani kanunun
amaç ve kapsamı düzenleniyor. (1)’inci fıkrada “Bu Kanunun amacı, 21/1/2017
tarihli ve 6771 sayılı Türkiye Cumhuriyeti Anayasasında Değişiklik Yapılmasına
Dair Kanun ile 18/10/1982 tarihli ve 2709 sayılı Türkiye Cumhuriyeti
Anayasasında yapılan değişikliklere -buraya dikkatinizi çekiyorum- uyum
sağlamak üzere…” 
(Mikrofon otomatik cihaz tarafından kapatıldı) 
BAŞBAKAN YARDIMCISI BEKİR BOZDAĞ (Yozgat) – Sayın
Başkan, bitiriyorum, müsaadenizle.
BAŞKAN – Tamamlayın lütfen, bitirin. 
BAŞBAKAN YARDIMCISI BEKİR BOZDAĞ (Yozgat) – Yani, 16
Nisanda kabul edilen değişikliklere uyum sağlamak üzere bu yetki alınmaktadır.
(2)’nci fıkrada kanunların, bazı kanunların tek tek
sayılması söz konusu; diğer kanunlara da atıf yapılıyor. 1961 Anayasası’nda
sayma usulü vardı ama 1982 Anayasası’nda yok; örnekleme kabilindendir bu. Ve
dikkat ederseniz, 1’inci maddenin (2)’nci fıkrasının son bentlerinin sonunda
gelen cümlede ne diyor? “…ile diğer kanun ve kanun hükmünde kararnamelerin bu
maddenin birinci fıkrasında belirtilen hususlara ilişkin hükümlerinde yapılacak
değişiklik, yürürlükten kaldırma ve yeni düzenlemeleri...” Bu da gene 1’inci
maddede belirtilen amaç ve kapsamla sınırlı bu kanunlarda bunlar yapılabilir
diyor. Bu nedir? İbare değişikliği olabilir, bazı ibarelerin yürürlükten
kaldırılması olabilir, bazı maddelerin yürürlükten kaldırılması olabilir ki
bunlara baktığımızda, taradığımızda 2.483 madde var böyle yürürlükten
kaldırılacak, 2.470 tane madde var değiştirilecek, 40 tane kanun hükmünde
kararnamede ve 521 kanunda değişiklik yapma zarureti var ortada ve bunları tek
tek burada sayma imkânı yok. Ama biz ne yapıyoruz? Amacı ve kapsamı
sınırlıyoruz. Amaç ve kapsam muğlak değil, esnek hiç değil; çok net, çok açık.
Yani bir de daha önceki şeylere baktığınızda 2000
yılında merhum Ecevit’in Başbakanlığı döneminde çıkarılan, 2001’de çıkarılan
yetki kanunları var. Mesela bunlara baktığınızda bazısında işte sayıyor, 5 tane
kanun saymış bir tanesinde, arkasından da diyor ki: “Diğer kanun ve kanun
hükmünde kararnamelerde…” Aynısı. 
(Mikrofon otomatik cihaz tarafından kapatıldı)
BAŞBAKAN YARDIMCISI BEKİR BOZDAĞ (Yozgat) – Yine,
merhum Ecevit’in döneminde çıkarılan başka yetki kanunu var.
BAŞKAN – Sayın Bakanım, bitiriyoruz, bitirelim lütfen.
BAŞBAKAN YARDIMCISI BEKİR BOZDAĞ (Yozgat) – Sayın
Başkanım, bitirdim.
Orada da 5 tane yine sayılmış, yine aynısı yapılıyor.
Mesela bir tanesi 1999 tarihli. 23/8/1999 hiç kanun şeyi de saymamış. Anayasa
Mahkemesi 2011/147 sayılı -zannedersem- Kararı’nda -demin kürsüde de okudum-
orada da “Amaç ve kapsamın konunun belirli olması kaydıyla bunu sayması şart
değildir.” diyor. Biz burada amacı koymuşuz, kapsamı koymuşuz, konuyu koymuşuz;
Anayasa değişikliğine uyum maksadıyla sınırlıdır, nettir, açıktır, muğlaklık
falan yoktur ve Anayasa’ya, İç Tüzük’e tamamen uygun bir yetki talebidir bu.
Meclis onayladığında da Anayasa’ya uygun bir şekilde Hükûmetimiz bu yetkiyi
kullanacaktır.
BAŞKAN – Teşekkür ediyorum Sayın Bakan.
ENGİN ÖZKOÇ (Sakarya) – Sayın Başkan…
BAŞKAN – Sayın Özkoç…
ENGİN ÖZKOÇ (Sakarya) – Önemli bir konu, Sayın Bakana
teşekkür ediyorum.
O zaman, Sayın Bakanım, “İlkeler ve yetki süresi”nin,
madde 2’nin son fıkrasında “Yürürlükten kaldırma ve yeni düzenlemeleri de
kapsar.” maddesini kaldırmakta yani çekmekte ne zarar var? Yani “Yürürlükten
kaldırma ve yeni düzenlemeleri de kapsar.” istediğiniz şeyi yürürlükten
kaldırma yetkisini size veriyor ve yeni düzenlemeleri yapma yetkisini de size
veriyor. Madem bu, uyum yasasının sınırlarını belirlemiştir ve koymuştur ve siz
bu sınırlar içerisinde davranacaksınız; o zaman bunu kaldıralım ve biz de bu
konuda gönül rahatlığıyla “evet” diyelim Sayın Bakanım.
BAŞKAN – Teşekkür ediyorum Sayın Özkoç.
Sayın milletvekilleri, gündemimize kaldığımız yerden
devam ediyoruz. 
BAŞBAKAN YARDIMCISI BEKİR BOZDAĞ (Yozgat) – Bir
cümleyle söyleyeyim. 
BAŞKAN – Tamam, bir cümleyle cevap verelim Sayın
Özkoç’a.
Buyurun. 
BAŞBAKAN YARDIMCISI BEKİR BOZDAĞ (Yozgat) – Tabii,
burada yeni hükûmet sistemi, Cumhurbaşkanlığı hükûmet sistemi bazı ibarelerin
uyum maksadıyla çıkarılmasını, bazılarının yeni sistemle uyumlu hâle
getirilmesini, bazı maddelerin değiştirilmesini, bazılarının yürürlükten kaldırılmasını
gerektirdiği gibi bazı konularda da ilk defa yeni düzenleme yapma zarureti de
ortaya koymaktadır. Burada bir ihtiyaç var, yeni sisteme göre yeni düzenleme
ihtiyacı olduğunda bu ihtiyacı karşılamak üzere bu konulmuştur. Yaptığımız yeni
düzenlemelerin hepsi de uyum maksadıyla yapılacak düzenlemeler olacaktır.
Bunların tamamı da Anayasa Mahkemesinin denetimine tabidir. 
BAŞKAN – Teşekkür ediyorum. 
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- 6771 Sayılı Kanunla Türkiye Cumhuriyeti Anayasasında Yapılan
Değişikliklere Uyum Sağlanması Amacıyla Çeşitli Kanun ve Kanun Hükmünde
Kararnamelerde Değişiklik Yapılması Konusunda Yetki Kanunu Tasarısı (1/949) ile
Plan ve Bütçe Komisyonu Raporu (S. Sayısı: 560) (Devam)
BAŞKAN – Sayın milletvekilleri, söz sırası Cumhuriyet
Halk Partisi Grubu adına Eskişehir Milletvekili Cemal Okan Yüksel’e aittir.
Buyurun Sayın Yüksel. (CHP sıralarından alkışlar) 
CHP GRUBU ADINA CEMAL OKAN YÜKSEL (Eskişehir) – Sayın
Başkan, değerli milletvekilleri; yirmi dakikada ne yapılır? 
Sayın Başkan, hani, oturduğunuz koltuk itibarıyla en
tarafsız olması gereken parlamenter sizsiniz, size sorayım: Yirmi dakikada ne
yapılır? Yani örneğin, odanıza gidip yirmi dakikada sizinle bir çay içebiliriz
ya da Doğan Kubat’la bahçeye çıkarız, yirmi dakikada bir sigara içeriz. Ben bu
sabah aynanın karşısında yirmi dakikada tıraş oldum. 
Peki, yirmi dakikada ne yapılmaz? Yirmi dakikada ne
yapılmaz? Ben size, yirmi dakikada ne yapılmaz, onu söyleyeyim: Bu sabah Plan
ve Bütçe Komisyonu sabah -tutanak elimde- 10.03’te toplantıya başlamış, bu
tasarıyı görüşmüş, 12.41’de de toplantıyı bitirmiş. Aynen okuyorum, bugün saat
13.00’e kadar muhalefet şerhi yazmak için süre vermiş. Yani Plan ve Bütçe
Komisyonu, muhalefet partilerine yirmi dakika muhalefet şerhi yazmak için süre
vermiş. Böyle bir yasama yapılabilir mi? Böyle bir yasama faaliyeti olabilir
mi? Belki grup başkanları ile Plan ve Bütçe Komisyonu Başkanı önceden
konuşmuştur, önceden bunlar hazırlanmıştır ama bundan yirmi sene sonra bu
tutanakları okuyacak olan parlamenterler güler yahu, çok komik. Bu acele nedir?
10.03’te toplantı başlıyor, 12.40’ta toplantı bitiyor, 14.00’te elimdeki tasarı
basılıyor, buraya… Arkamızdan atlı kovalıyor çünkü. Hâlbuki bu kabul edilen
Anayasa değişiklinde diyor ki 17’nci madde: “Bu kanunun yayımı tarihinden
itibaren en geç altı ay içinde Türkiye Büyük Millet Meclisi bu kanunla yapılan
değişikliklerin gerektirdiği Meclis İçtüzüğü değişikliğiyle ilgili diğer kanuni
düzenlemeleri yapar.” Emredici, “Yapar.” Yapacaksın. Niye yapmıyorsun? Çünkü
cezası yok, çünkü başımıza bir iş gelmez. Altı ay, neredeyse bir sene
yatacağız, ondan sonra yarım günde Sayın Bakanın Komisyondaki sunumuna göre 521
tane yasada toplam 2.483 tane maddeyi kaldıracak, 2.470 tane maddeyi
değiştirecek yani yaklaşık 5 bin madde üzerinde değişiklik yapacak, bunu da
Bakanlar Kuruluna yetki vererek yapacak. Böyle yasama olmaz. Bir seneden beri
aklınız neredeydi? Sayın Bakan diyor ki: “Biz bunu yapacaktık da ancak seçimin
erkene alınmış olması ve aynı zamanda bu konudaki kanunların taranması, diğer
mevzuatın taranması çok büyük zaman almış, bu süre içinde Türkiye Büyük Millet
Meclisine uyum yasalarını sunma imkânı maalesef olamamış.” Efendim, işiniz
neydi? Bir seneden beri, işte, onlarca bakanlıkta çalışan bürokratın,
bakanların işi neydi? Bunun için mi millet size oy verdi? Siz
sorumluluklarınızı yerine getirmeyeceksiniz, ondan sonra getireceksiniz, yirmi
dakika muhalefete muhalefet şerhi yazmak için süre vereceksiniz, yarım günde
arkada yazan “Egemenlik kayıtsız şartsız milletindir.” lafındaki egemenlik
yetkisini Bakanlar Kuruluna devredeceksiniz. Vallahi, işinize geldiği zaman
“milletin iradesi, milletin idaresi” diyorsunuz, sayın grup başkan vekili biraz
önce 7 Haziran, 1 Kasım seçimlerinden bahsederken oradaki millet iradesinin yok
sayılmasını hiç dikkate almıyor, darbe anayasasında darbecilerin koyduğu
maddeye dayanarak ülkeyi 1 Kasımda seçime götürüyorsunuz. “E, Hükûmet
kurulamadı…” Hükûmet kurulamadı, ana muhalefet partisinin liderine
Cumhurbaşkanı bununla ilgili bir yetki mi verdi? Vermedi.
Şimdi, bu yasanın Plan ve Bütçe Komisyonunda
tartışılması da yanlış çünkü yetki kanunlarının hangi komisyonda
görüşüleceğiyle ilgili konu şudur: Yetki kanunu hangi kanunları değiştirecekse,
hangi konularda düzenleme yapılacaksa, onunla ilgili komisyona gider. Bu
kanunun da Anayasa Komisyonuna gitmesi gerekir. Sayın Plan ve Bütçe Komisyonu
Başkanı diyor ki: “Efendim, ben ne yapayım, Meclis Başkanlığı öyle uygun
görmüş.” Eğer biz, bize verilen oyların hakkını vermek isteyen
parlamenterlersek, Başkanlığa itiraz etmesi gerekir, bu görevi kabul etmemesi
gerekir. Anayasa’nın 2’nci maddesine, 7’nci maddesine, 87’nci maddesine,
91’inci maddesine aykırı böyle bir düzenlemenin buraya getirilmiş olması gayet
yanlıştır. “Efendim, bize güvenin.” Yani Bakanlar Kuruluna biz bu yetkiyi
verelim de güvenelim. Neyinize güvenelim? 20 Temmuz 2016’da “Yahu, biz kırk beş
günlüğüne, bir buçuk aylığına OHAL ilan ediyoruz.” dediniz, altı yüz elli sekiz
gün oldu. Bu zihniyete mi güvenelim? Biz nereden bilelim şimdi size verdiğimiz
bu yetki kanunuyla size verilen görevleri taşarak, dışına çıkarak bir kanun
çıkartmayacağınızı? Diyor ki Sayın Bakan: “Biz on altı senede 1 defa yetki
kanunu çıkarttık.” Evet, 1 defa çıkardınız, onunla da bu devletin, bu milletin
başına Fetullah cemaatini bela ettiniz. Küçük bir çocuk sobaya elini basıp da
-3 yaşında çocuk, 5 yaşında çocuk- eli yansa, o sobaya gidip ikinci defa elini
basmaz. Siz hatalardan ders almıyorsunuz. Âdeta, bir iş yaparken önünü sonunu
düşünmeyen bir esnaf gibisiniz, iflas edecek bir esnaf gibisiniz, devleti
yönetemiyorsunuz, devleti yönetemeyince hayali düşmanlar uyduruyorsunuz,
onlarla savaşıyorsunuz. Böyle devlet mi yönetilir? İlhan Özay “İdare Hukuku”
kitabının başında Kutsal Roma İmparatoru lakaplı III. Ferdinand’ın bir lafını
-III. Ferdinand, dünyanın yarısında hüküm süren bir imparator o sırada- der:
Kral olmasına kralım, onda hiç şüphe yok ama her aklıma eseni de yapamam ki.”
Siz her aklınıza geleni, her aklınıza eseni yapmaya çalışıyorsunuz. Böyle
devlet mi yönetilir? 
Başbakanlık kurumu… Bırakın Osmanlı’yı, ondan önce,
hakanlık varken sadrazamlık vardı. Bu yasayla sadrazamlığı, Başbakanlığı
kaldırıyorsunuz, yerine ne koyacağınız belli değil. Devletin teşkilatını
tamamen değiştiriyorsunuz. Hani, nerede millet iradesi? Yani sizin millet
iradesinden anladığınız, şu anda Bakanlar Kurulunu oluşturan heyete, partiye oy
veren yüzde 50 mi? Kalan yüzde 50’nin hiçbir hakkı yok mu, bir söz hakkı yok
mu? Şimdi, diyor ki: 5950 tane maddede değişiklik öngörüyoruz ya da kaldırmayı
öngörüyoruz. Yani 5950 defa muhalefet milletvekillerinin gelip burada konuşması
gerekiyor. Ee, şimdi on dakika biz konuşacağız, ondan sonra yetkiyi burada siz
oy çokluğuyla vereceksiniz, Bakanlar Kurulu da canının istediğini yapacak.
Böyle devlet yönetilmez. Sayın Bakan biraz önce bunu ispat etti. Geldi, bu
kanunun yürürlüğüyle ilgili itirazlarımıza dedi ki: “Bizim tahminimize göre ilk
turda bu iş bitecek, buna gerek yok.” Ya, tahmine göre kanun mu yapılır? Onu
tahmin ediyorsan o zaman 15 Temmuz darbe girişimini de tahmin etseydiniz. Ya da
tahmin ettiniz de bize mi söylemediniz? 
ERTUĞRUL KÜRKCÜ (İzmir) – Evet, ikincisi. 
CEMAL OKAN YÜKSEL (Devamla) – Böyle yasama çalışması mı
olur? Gerçekten bir parlamenter olarak çok üzgünüm. Bu Parlamentonun
düşürüldüğü durumu gördüğüm zaman içim sızlıyor. Burada yaptıklarınızın
hesabını yarın kime vereceksiniz? Evet, Sayın Zekeriya Temizel konuşmasında
diyor ki: “Gece boyunca araştırdım. Ya, bu kadar büyük bir tutarsızlık hangi
kanuna göre, neye göre suç oluşturur? Burada bir suç var, bunun da bir cezası
var, bulamadım.” Siz de bulamamışsınız yani burada bir cezalandırılma korkusu
yaşamadığınız için, işte, emrediyor Anayasa “Altı ayda çıkar.” “Çıkarmam.” “E,
Anayasa Komisyonunda…” “Yok, görüştürmem, Plan ve Bütçe Komisyonunda
görüştürürüm.” “Parmak çoğunluğu bende.” Bunları görüp de mi bu millet size 24
Haziranda oy verecek? 
Sayın Bakanım, çok yanlış bir iş yapılıyor. Biz burada
kanunun maddesini yani neyi söylersek söyleyelim, kendimizi ne kadar
parçalarsak parçalayalım, siz nasıl olsa dediğinizden dönmeyeceksiniz. Ama biz
HSYK değişikliğiyle ilgili “Yahu, yapmayın, bu iş yanlış.” dediğimizde siz
yaptınız, sonra geri değiştirdiniz. Arada ne oldu? Fetullah yargıya hâkim oldu.
Yaptığınız her işte bu devlete bir zarar verdiniz, yaptığınız her işte bu
millete bir zarar verdiniz. “Millet iradesi” diyorsunuz ama millet “Yok, ben
seni istemiyorum.” dediği zaman millet iradesi hikâyeye çıkıyor. 
Sayın Muş, biraz önce söylediniz “7 Hazirandan 1 Kasıma
giderken işte, Anayasa'nın şu maddesi…” Anayasa'nın o maddesini Kenan Evren
koydu. Darbecilerin koyduğu maddeye dayanarak ülkeyi bir daha seçime
götürdünüz.
MEHMET MUŞ (İstanbul) – Ne yapalım, yok mu sayalım?
Mevcutta o var.
CEMAL OKAN YÜKSEL (Devamla) – İşte, işinize geleni yok
sayıyorsunuz, işinize gelmeyeni yok saymıyorsunuz. 
MEHMET MUŞ (İstanbul) – Hukuk dersi veriyorsunuz,
söylediğiniz şey tutarsız. 
CEMAL OKAN YÜKSEL (Devamla) – Şimdi, bu şekilde şu
yaptığınız işten ne bu devlete ne bu millete bir hayır gelir ama şundan emin
olun, bu yaptıklarınızın hesabını ama bugün ama yarın birisi her birinizden
ayrı ayrı sorar. 
Teşekkür ediyorum, saygılar sunuyorum. (CHP
sıralarından alkışlar) 
BAŞKAN – Teşekkür ediyorum.
ENGİN ÖZKOÇ (Sakarya) – Sayın Başkan…
BAŞKAN – Sayın Özkoç, buyurun.
ENGİN ÖZKOÇ (Sakarya) – Efendim, müsaade ederseniz yine
bu konuyla ilgili olarak Bakana sorduğum sorulara…
BAŞKAN – Buyurun Sayın Özkoç, mikrofonu açıyorum. 
IV.- AÇIKLAMALAR (Devam)
34.- Sakarya Milletvekili Engin Özkoç’un, Başbakan Yardımcısı Bekir
Bozdağ’ın yaptığı açıklamasındaki bazı ifadelerine ilişkin açıklaması
ENGİN ÖZKOÇ (Sakarya) – Teşekkür ederim Sayın Başkan.
Sayın Bakanım, devam etmek istiyorum. “1982 Anayasası’nda
yapılan değişikliklere dayandırılarak 12/10/1982’de çıkarılan yasalarla ilgili
yetki yasa tasarısının 1’inci maddesinin ikinci fıkrasında yer alan ‘Diğer
kanun ve kanun hükmünde kararnamelerin bu maddenin birinci fıkrasında
belirtilen hususlara ilişkin hükümlerinde yapılacak değişiklik, yürürlükten
kaldırma ve yeni düzenlemeleri kapsar.’ hükmü Anayasa Mahkemesinin bugüne
kadarki yerleşik içtihatları ile Anayasa’nın -az önce sizin de saydığınız-
7’nci, 87’nci ve 91’inci maddelerine aykırı düşmektedir.” demiş ve 2 tane karar
almıştır. Aldığı kararda “Uzun ve yoğun çalışmaları gerektiren bir alanda
yürütme organına kolaylık sağlamak olduğu belirtilmektedir… Verilen yetkinin
amaç, kapsam ve ilkeler açısından sınırları kesin çizgilerle gösterilmemiştir…”
(Mikrofon otomatik cihaz tarafından kapatıldı) 
BAŞKAN – Tamamlayın lütfen.
ENGİN ÖZKOÇ (Sakarya) – Çok teşekkür ederim. 
“…Amaç ve kapsam çok geniş ve genel anlatımlarla
belirtildiğinden -aynı burada olduğu gibi- verilen yetki, amaç ve kapsam
bakımından sınırsız gözükmektedir.” gerekçesiyle yetki yasasının ilgili
maddelerinin iptaline karar verilmiştir. 
BAŞBAKAN YARDIMCISI BEKİR BOZDAĞ (Yozgat) – Ne zaman?
ENGİN ÖZKOÇ (Sakarya) – Sayın Bakanım, az önce de
söylediğiniz gibi, Anayasa Mahkemesinin bununla ilgili almış olduğu kararlar
var. Bunun Anayasa’ya aykırı olduğu Anayasa Mahkemesinin kararlarıyla sabittir.

BAŞKAN – Teşekkür ediyorum. 
Şimdi Sayın Şentop sisteme girmiş, size de 60’a göre
söz vereyim.
Buyurun.
35.- İstanbul Milletvekili Mustafa Şentop’un, 560 sıra sayılı Kanun
Tasarısı’nın Plan ve Bütçe Komisyonuna havale edilmiş olmasının Meclis
teamüllerine uygun olduğuna ilişkin açıklaması
MUSTAFA ŞENTOP (İstanbul) – Sayın Başkanım, değerli
arkadaşlar; burada komisyona havaleyle ilgili birtakım tartışmalar yaşandı, bu
konuda çok kısa bir açıklama yapmak istiyorum.
KHK çıkarmadaki yetki kanunlarıyla ilgili havalelerin
hemen tamamına yakını Plan ve Bütçe Komisyonuna yapılmış. Şimdi, 1980’lerin
sonundan itibaren 12 tane yetki kanunu var -bunların bir kısmı bakanlıkların
teşkilatı, bir kısmı resmî kurumlarla ilgili teşkilatlar- bunlardan 11 tanesi
Plan ve Bütçe Komisyonuna havale edilmiş -bir kısmı sadece oraya havale
edilmiş, bir kısmı esas komisyon olarak oraya havale edilmiş- içlerinde 1
tanesi Sağlık, Aile, Çalışma ve Sosyal İşler Komisyonuna havale edilmiş,
Özürlüler İdaresi Başkanlığı kurulmasına dair bir yetki kanunu. Dolayısıyla bu
havalenin Meclis teamüllerine uygun olduğuyla ilgili görüşümü ifade etmek
istedim.
Teşekkür ederim.
BAŞKAN – Teşekkür ediyorum.
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- 6771 Sayılı Kanunla Türkiye Cumhuriyeti Anayasasında Yapılan
Değişikliklere Uyum Sağlanması Amacıyla Çeşitli Kanun ve Kanun Hükmünde
Kararnamelerde Değişiklik Yapılması Konusunda Yetki Kanunu Tasarısı (1/949) ile
Plan ve Bütçe Komisyonu Raporu (S. Sayısı: 560) (Devam)
BAŞKAN – Söz sırası, şahıslar adına Tokat Milletvekili
Kadim Durmaz’a aittir.
Buyurun Sayın Durmaz. (CHP sıralarından alkışlar) 
KADİM DURMAZ (Tokat) – Sayın Başkanım, çok değerli
milletvekilleri ve aziz milletimiz; hepinizi yüce Meclisin çatısı altından
saygıyla selamlıyorum. 
Tabii, az önce Cemal kardeşim, Roma İmparatoru Kral II.
Ferdinand’ın “Kral olmasına Kralım ama her aklıma geleni de yapamam ya.”
deyişini hatırlattı ama tam bu noktada, siz hukuku unuttuğunuz için, yeterince
yetkiye, güce ve güç sarhoşluğuna da kapıldığınız için her geçen gün bu yüce
Meclisi hukuk ve Anayasa ihlallerine doğru götürüyorsunuz. Sevgili grup başkan
vekilimiz Anayasa’ya aykırılıktan bahsetti ama baktık, bunun iktidar partisi
grubunda çok böyle karşılığının olmadığını, bu noktada hiçbirinin düşünmediğini
de gördük. On altı yıldır kesintisiz iktidarsınız ama hukuk devleti gibi bir
hedef, bu ülkede hukuku güvenilir kılma, Anayasa Mahkemesini saygın bir yüce
mahkeme gibi görme, aklınızın kenarından, köşesinden geçmiyor. Belki AK PARTİ
Genel Başkanının bir sözü de size bir şiar ve yol mu açıyor nedir “Anayasa
Mahkemesi kararlarını tanımıyorum.” diyen bir anlayışla?
Arkadaşlar, artık dünyada saygın devletler bu
anlayışlarla yolunu kesinlikle yol yapmıyor. Onların o parlamentolarda
çıkardıkları, evrensel hukukta karşılığı olan, “İşte bizim çıkardığımız yasa.”
deyip gelecek nesillerin de saygıyla yâd edeceği bir yasayı çıkarmakla
mükellefiz ama bu yüce Parlamentoda on altı yıldır Anayasa’ya ve evrensel
hukuka aykırı çıkardığınız birçok yasayla, yarın çocuklarınız ve torunlarınız
inanın sizin bu yaptıklarınızdan utanç duyacaklardır. Bir yetkiye doymama…
Arkadaşlar, bu yasalar, bu uyum yasaları bu ülke için hayati önem arz ediyorsa
seçime kırk altı gün kala bu, piyasaya sürülmez. Bu, aynen, çıkmak üzere olan
yumurtanın şey aradığı gibi olur ve sağlıklı olmaz. Biz Plan ve Bütçe
Komisyonunda bugün konuştuk ve orada Grup Başkan Vekilimiz Sayın Zekeriya
Temizel o nazik üslubuyla uyardı. Arkadaşlar, biz yine yardımcı olalım ama
gelin, bunu Anayasa Komisyonunda, lütfen, arkadaşların görüşlerini alarak bir
olgunlaştıralım. Bu ülkeye saygın, hepimizin de uygulayacağı, uygulanacağı,
verilen kararlara saygı duyacağı bir yasa yapalım. Ama bu teknik sizde
alışkanlık hâline geldi ve bunun örneği geriye doğru çok. Bu torba yasalarla
bir gelenek hâline getirip bu Parlamentoya kalitesiz yasaları çıkarma
alışkanlığını siz ne yazık ki ihdas ettiniz. 
Peki, ben tekrar soruyorum: Sayın Bakanım, Allah
aşkına, isteyip de bu Parlamentoda çıkaramadığınız bir yasa var mı? Yok. Ne
olur? Muhalefet yol göstericiliğini yapar, uyarır, ikaz eder, dünyadaki
gelişmiş ülkelerden örneklerini verir ama bir atasözü var: “Oğlum Reşit, sen
söyle sen işit.” Ama bu yüce Meclisin kayıtlarına bilesiniz bunlar giriyor. Bu
ülkede bu ayıplar, 21’inci asırda hukuk ihlallerini monte etme ayıbı sizlerde
kalacaktır. Ama bu ülke bizim, biz yine de katkı sunmak istiyoruz. Bunun yolu o
Anayasa’mızı tanımak, onu saygın kılmak ve onun 2, 7, 87 ve 91’inci maddelerine
aykırı, kanun ve kanun hükmünde kararnamelerde değişiklik yapılması konusundaki
bu yetki tasarısına karşıyız ve diyoruz ki: Aziz millet bu Parlamentoda
yaptıklarınızı ve bu ülkeye yaşattıklarınızı unutmayacak, inşallah, 24
Haziranda da “Tamam." diyecek diyoruz. Bu tasarıya da ret oyu vereceğimizi
belirtiyoruz.
Yüce Meclisi saygıyla selamlıyorum. (CHP sıralarından
alkışlar)
BAŞKAN – Teşekkür ediyorum Sayın Durmaz.
Madde üzerinde konuşmalar tamamlanmıştır.
İki tane önerge vardır, önergeleri okutuyorum:
Türkiye Büyük
Millet Meclisi Başkanlığına
Görüşülmekte olan 560 sıra sayılı 6771 Sayılı Kanunla
Türkiye Cumhuriyeti Anayasasında Yapılan Değişikliklere Uyum Sağlanması
Amacıyla Çeşitli Kanun ve Kanun Hükmünde Kararnamelerde Değişiklik Yapılması
Konusunda Yetki Kanunu Tasarısı’nın 1’inci maddesinin tasarı metninden
çıkartılmasını arz ve talep ederiz.
 Filiz Kerestecioğlu Demir Ertuğrul
Kürkcü Kadri Yıldırım
 İstanbul İzmir Siirt
 Sibel Yiğitalp Mahmut
Celadet Gaydalı
 Diyarbakır Bitlis
BAŞKAN – Komisyon katılıyor mu önergeye?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkan.
BAŞKAN – Hükûmet?
BAŞBAKAN YARDIMCISI BEKİR BOZDAĞ (Yozgat) –
Katılmıyoruz Başkanım.
BAŞKAN – Önerge üzerinde Bitlis Milletvekili Mahmut
Celadet Gaydalı konuşacaktır.
Buyurun Sayın Gaydalı. (HDP sıralarından alkışlar)
MAHMUT CELADET GAYDALI (Bitlis) – Sayın Başkan, değerli
milletvekilleri; görüşülmekte olan 560 sıra sayılı Kanun Tasarısı’yla ilgili
partim ve grubum adına söz almış bulunmaktayım. Sizleri ve kamuoyunu saygıyla
selamlarım.
Ayrıca, başta Cumhurbaşkanı adayımız Sayın Selahattin
Demirtaş olmak üzere bütün tutuklu bulunan arkadaşlarımı da saygıyla
selamlıyorum.
Konuşmama başlamadan önce bir konuya değinmeden
geçemeyeceğim. İkide bir bazı bakanlar çıkıp “Bakın, rakamlar yalan söylemez.”
deyip durur ve rakamlar sıralarlar. Ben de her zaman “Rakamların bir günahı
yok, rakamlar yalan söylemez, doğru da. İnsanlar yanlış rakam vererek bu yalanı
insanlar atar.” savını her zaman savunmuşumdur. İki gün önce, Mamak’taki bu sel
felaketiyle ilgili Sayın AKP sözcüsünün konuşmasını ben hayretle izledim. Daha
doğrusu, acaba yanlış mı duydum diye tutanakları araştırdım, tutanaktan aynen
size okuyayım: “Yapılan tespitlere göre, tam dokuz dakikada metrekareye 44
metreküp yağmur suyu düşmüş.” El insaf! Nuh Tufanı’nda bile böyle bir afet
olmamıştır. Böyle bir yağış olsa bırakın Mamak’ı Ankara haritadan silinir. Ben rica
ediyorum: Kullandığınız rakamlara lütfen dikkat edin. Yani rakamda bir hata
yok, 44 yalan söylemiyor, bunu söyleyen biraz yanlış bir şeyler söylüyor. Bu da
sizlerin bilimden, akıldan, mantıktan ne kadar uzak olduğunuzun bir göstergesi.

Değerli milletvekilleri, on beş yıllık AKP iktidarı
bugüne kadar ekonomiden sosyal politikalara, ekolojiden sağlığa, hukuktan
eğitime varıncaya kadar bütün sahaların içini boşalttı ve her birini niteliksiz
bir saha hâline getirdi. Bu niteliksiz politikalar, günübirlik ve yüzeysel
çözebilmek adına, derinlemesine hiçbir tartışma yapılmadan Meclise getirildi ve
çoğunluğun gücüyle buradan geçirildi. Yine, buna benzer bir kanun tasarısı
Meclise getirilmiş durumdadır. Sorunu bugüne kadar iyi analiz edemeyen iktidar
“Seçime gidiyoruz, haydi bir parmak bal çalalım.” mantığıyla daha da
derinleştirmektedir. Zengini zenginleştirme hırsınız fakiri her gün biraz daha
ezmekte, fakirlik ve yokluk toplumun her kademesine biraz daha işlemektedir. 
Bakın, ekonomik göstergeler Türkiye’yi zorlu bir
sürecin beklediğinin sinyallerini veriyor. Sizler ise gemi batmadan
kurtarabildiğiniz kadar malı kurtarmaya çalışıyorsunuz. İşin kötü yanı, dolar
4,30 olmuş, benzin 6 lirayı geçmiş, hâlâ kendi yandaş medyanızda ekonomik
hiçbir sorun olmadığını ve bunların bir algı olduğunu söylüyorsunuz. Artık
başarısızlığınızı kabul etmenin ve “Tamam.” demenin sizler için vakti geldi.
Sizler, bu gemiyi yürütemediniz, bu gemiden yürüttünüz. 
Değerli milletvekilleri, seçime iki aydan daha kısa
zaman kaldı ve AKP iktidarının bizatihi kendi açıklamalarıyla seçimden sonra
ekonomik bir deprem ihtimalinin açık olduğu bir dönemde bu tasarının
çıkarılması açık bir seçim rüşvetidir. Demokratik rejimler sistemli ve sürekli
politikalarla yürütülmelidir fakat görünen o ki artık iktidar, kazanmak için
her şeyi yapmayı göze almış, Meclisi bir seçim propaganda alanına
dönüştürmüştür fakat artık valizlerinizi toplamanın, duvarlara astığınız
resimleri kutuya koymanın vakti geldi. Demokrasi, her sürecin asıl kazananı
olacaktır.
Türkiye'de özellikle Kürt illerinde adil ve şaibenin
karışmadığı bir seçimde kesinlikle AKP’nin mutsuz olacağını, övündükleri kayyum
politikalarının onlara bir tokat gibi geri geleceğini göreceklerdir. Masum ve
suçsuz, işten çıkardığınız tüm insanların, 6 aylık bebeğiyle cezaevine
koyduğunuz tüm kadınların, üniversitede okuyan, Cumhurbaşkanının bir sözüyle
eğitim yaşamlarına son verilen tüm gençlerin ahı ensenizdedir. Parmak
çoğunluğuna güvenerek yetki yasalarıyla kamufle edilmiş, keyfî yönetime geçiş
hazırlıkları yapılmaktadır. Bu yetki, Meclisin kapısına kilit vurup anahtarı da
Bakanlar Kuruluna teslim anlamına gelir.
(Mikrofon otomatik cihaz tarafından kapatıldı) 
BAŞKAN – Tamamlayın.
MAHMUT CELADET GAYDALI (Devamla) – 24 Haziranda AKP’nin
OHAL ve baskı Türkiye’si değil, geleceğin ve demokrasinin Türkiye'si zaferle
çıkacaktır.
Hepinizi saygıyla selamlıyorum. (HDP sıralarından
alkışlar) 
BAŞKAN – Önergeyi oylarınıza sunuyorum: Kabul
edenler... Kabul etmeyenler... Kabul edilmemiştir.
Sayın Bakan, sizin bir söz talebiniz var 60’a göre.
Buyurun.
IV.- AÇIKLAMALAR (Devam)
36.- Başbakan Yardımcısı Bekir Bozdağ’ın, Sakarya Milletvekili Engin
Özkoç’un yaptığı açıklamasındaki bazı ifadelerine ilişkin açıklaması
BAŞBAKAN YARDIMCISI BEKİR BOZDAĞ (Yozgat) – Demin Sayın
Özkoç’un bir sorusu olmuştu, onun üzerine ben konuyu bir tetkik ettim yanlış
bir bilgilendirme yapmayalım diye.
Anayasa Mahkemesi, 2011/147 sayılı Karar’da… Ki 2011’de
Mecliste kabul edilen Yetki Kanunu Tasarısı’nı Cumhuriyet Halk Partisi Anayasa
Mahkemesine götürmüştü. Anayasa Mahkemesi orada… Şimdi sizin dile getirdiğiniz
“Diğer kanun ve kanun hükmünde kararnamenin” ifadesine benzer orada da ifadeler
var. Bunların iptalini Anayasa Mahkemesinden talep ediyor. Anayasa Mahkemesi
inceleme sonucunda… İlgili kısmı sadece okuyacağım: “1’inci maddenin 2 numaralı
fıkrasının (a) bendinin (20) numaralı alt bendi, (b) bendinin (7) numaralı alt
bendine ilişkin Anayasa'ya aykırılık iddialarının reddine karar vermiştir.”
Yani benzer nitelikte iddiaları, 2011’de 147 sayılı Karar’la reddetmiş ve
bunların Anayasa’ya uygun olduğuna karar vermiştir. Zannedersem sizin
bahsettiğiniz kararlar eski tarihli kararlar. 
ENGİN ÖZKOÇ (Sakarya) – Değil efendim, ben size
vereyim.
BAŞBAKAN YARDIMCISI BEKİR BOZDAĞ (Yozgat) – Evet, bana
getirin, bakayım. 
Teşekkür ediyorum. 
BAŞKAN – Teşekkür ediyorum.
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- 6771 Sayılı Kanunla Türkiye Cumhuriyeti Anayasasında Yapılan
Değişikliklere Uyum Sağlanması Amacıyla Çeşitli Kanun ve Kanun Hükmünde
Kararnamelerde Değişiklik Yapılması Konusunda Yetki Kanunu Tasarısı (1/949) ile
Plan ve Bütçe Komisyonu Raporu (S. Sayısı: 560) (Devam)
BAŞKAN – Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 560 sıra sayılı 6771 Sayılı Kanunla
Türkiye Cumhuriyeti Anayasasında Yapılan Değişikliklere Uyum Sağlanması
Amacıyla Çeşitli Kanun ve Kanun Hükmünde Kararnamelerde Değişiklik Yapılması
Konusunda Yetki Kanunu Tasarısı’nın 1’inci maddesinin son fıkrasının madde
metninden çıkartılmasını arz ve teklif ederiz.
Saygılarımızla.
 Zekeriya Temizel Musa
Çam Hüseyin Çamak
 İzmir İzmir Mersin
 İbrahim Özdiş Mahmut
Tanal  Sibel Özdemir
 Adana İstanbul İstanbul
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkan. 
BAŞKAN – Hükûmet?
BAŞBAKAN YARDIMCISI BEKİR BOZDAĞ (Yozgat) –
Katılmıyoruz Başkan.
BAŞKAN – Önerge üzerinde söz isteyen İstanbul
Milletvekili Sayın Sibel Özdemir. 
Buyurun. (CHP sıralarından alkışlar)
SİBEL ÖZDEMİR (İstanbul) – Teşekkür ederim Sayın
Başkan. 
Sayın Başkan, değerli milletvekilleri; 6771 Sayılı
Kanunla Türkiye Cumhuriyeti Anayasasında Yapılan Değişikliklere Uyum Sağlanması
Amacıyla Çeşitli Kanun ve Kanun Hükmünde Kararnamelerde Değişiklik Yapılması
Konusunda Yetki Kanunu Tasarısı’nın 1’inci maddesi üzerine grubumuzun vermiş
olduğu önerge üzerine söz aldım. Yüce heyeti saygıyla selamlıyorum.
Değerli milletvekilleri, sıra sayısındaki ön yazı bir
Plan ve Bütçe Komisyonu raporu olarak karşımıza geldi. Baktığımız zaman,
Anayasa değişikliğinin -ki biliyorsunuz geçen yıl- tarihî, çok önemli, hayati
düzenlemelerin gerektirdiği yasal değişiklikleri… Parlamento teamülleri ve
geleneklerini ortadan kaldırarak, iktidarınızın geçen yıl Anayasa
değişikliğiyle millî iradenin tecelli ettiği bu yüce Meclisi, Parlamentoyu
lağvetme çabalarının bir yansıması olarak karşımıza çıkıyor. 
Dün alınan bir karar gereği, bu sabah Plan ve Bütçe
Komisyonunun toplanmasıyla -ki eminim birçok milletvekilinin dahi bu yetki
kanunu tasarısının görüşülmesinden haberi dahi yokken- Plan ve Bütçe
Komisyonundan aceleyle geçirilmek istenen, ülkenin rejim değişikliğine sebep
olan bu Anayasa’mızdaki çok köklü, yapısal değişikliklerin, devlet, bürokrasi,
teşkilat yapısında değişiklikler yapan, kuvvetler ayrılığı ilkesini ortadan
kaldıran, yasama, yürütme, yargı sacayağını ortadan kaldıran düzenlemelerin
Anayasa Komisyonunda görüşülmeden yirmi dört saat içerisinde bir yetkiyle
Bakanlar Kuruluna devredilmesiyle hukuksal bir ihmal yaşanmaktadır. Sayın
Temizel’in bugünkü çok önemli, belki siyasi tarihimize, literatüre geçecek
konuşmasının içerisinde de Meclisin görevini ihmal eden bir anayasal
aykırılıkla karşı karşıya kaldığımızı... 
Değerli milletvekilleri, Plan ve Bütçe Komisyonunda bu
sabah verdiğimiz ve iktidar partisinin oylarıyla reddedilen değişiklik
önergemizde tasarının 1’inci maddesinin son fıkrasının madde metninden
çıkarılmasını teklif ettik. Tasarının özellikle 1’inci maddesinde yapılan değişiklikler
bir teknik düzenlemenin, bir kelime düzenlemesinin çok ötesinde çünkü burada
ucu açık bırakılan bir yetki devriyle karşı karşıyayız. Devletin tüm kurumsal
yapı ve teşkilat yapısı Bakanlar Kuruluna bir yetkiyle devredilmektedir. İşte,
bizim 1’inci maddede de söylediğimiz, dile getirdiğimiz, 1’inci maddenin son
fıkrasındaki yeni düzenlemeler… Çünkü maddede birçok kurumun teşkilat
yapısındaki, görevlerindeki değişiklikler Bakanlar Kuruluna devredilecek ama
son fıkrasıyla yeni düzenlemeler yapma yetkisini de kullanması durumuyla karşı
karşıya kalıyoruz. Bu gerçekten çok ciddi ve kaygı verici bir durum ortaya
çıkarmaktadır. 
Baktığımız zaman, neredeyse iki yıldır OHAL’le
yönettiğiniz ülkede, Parlamentonun yasama yetkisinin askıya alındığı bu dönemde
OHAL’le çıkardığınız gece yarısı KHK’lerinin amacını nasıl aştığına biz hepimiz
şahit olduk. İşte, amacını aşan KHK’ler siciline sahip bu iktidara ve bir
kişinin iradesiyle belirlenen Bakanlar Kuruluna bu yetkiyi devretmek çok kaygı
vericidir. 
Geçen yıl sadece 2 siyasal partinin, katılımcılıktan
uzak, belki bir kaptıkaçtı anayasası gibi, bizim kullanmadığımız ama literatüre
böyle geçen, Anayasa değişikliğiyle tüm yetkiler bir kişide toplandı ve denge
denetleme mekanizmasının teminatı olan kuvvetler ayrılığı, yasama, yürütme
yetkisi ortadan kaldırıldı ve bir kişiye verildi. Biz burada çok ciddi
uyarılarda bulunduk ve aday ülkesi olduğumuz Avrupa Birliği evrensel
değerlerinden de hızla uzaklaştığımız bir süreçle karşı karşıya kaldık.
Demokratik, bağımsız kurumsal mekanizmalarımızın lağvedilmesi uluslararası
raporlara da yansıdı. İşte, Venedik Komisyonunun raporu ortada değerli
milletvekilleri.
Ortak akıldan uzak olan bu iktidar yapısıyla maalesef
ülkemiz hemen her alanda bir yönetim kriziyle karşı karşıya kalmaktadır. İşte,
yine bir yirmi dört saat içinde bir yetki kararnamesiyle, Parlamentomuzun
itibarını, saygınlığını zedeleyen bir sürece hep birlikte şahitlik ediyoruz.
İktidarınızın öngörüsüz, plansız, ortak akıldan uzak yönetim zafiyetinize ve
geçici çözümlerle, halkın temel sorunlarını çözmek değil iktidarınızı kalıcı
kılmak çabasında olduğunuza -son- giderayak bütün halkımız tekrar şahit oldu.
İşte, bugün Plan ve Bütçe Komisyonunda, burada Genel
Kurulda şahit olduğumuz üzere, zamanında gerekli uyum yasalarını yapmayan
iktidarın, Meclisin yetkisini elinden alarak kararnamelerle yasama yetkisine
sahip olmasına, bir kaptıkaçtı sürecindeki bir yasama faaliyetine yine, tekrar
şahit olduk. Biz, bütün halkımızın 24 Haziranda bu sürece “Tamam.” diyeceğine
inanıyoruz, umuyoruz.
Genel Kurulu saygıyla selamlıyorum. (CHP sıralarından
alkışlar)
BAŞKAN – Teşekkür ediyoruz.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
1’inci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
2’nci maddeyi okutuyorum: 
İlkeler ve yetki süresi
MADDE 2- (1)
Bakanlar Kurulu bu Kanuna göre verilen yetkiyi kullanırken; yürürlükteki kanun
ve kanun hükmünde kararnamelerin ilgili hükümlerinin 6771 sayılı Kanun ile
Türkiye Cumhuriyeti Anayasasında yapılan değişikliklerle uyumlu hale
getirilmesini, kamu hizmetlerinin verimli, süratli ve etkin bir şekilde
yürütülmesi ile hizmetin özelliği ve gereklerine uygun düzenlemeler
yapılmasını, atama ve görevde yükselmede kariyer ve liyakat esasları ile
nitelikli personel istihdamının esas alınmasını, kamu hizmetlerinde iş bölümü
ve koordinasyonun sağlanmasını, benzer hizmetlerin tek kuruluş veya birim
tarafından yürütülmesini ve kaynak kullanımında israfın önlenmesini gözönünde
bulundurur.
(2) Bakanlar Kuruluna verilen yetki, bu Kanunun yürürlüğe girdiği
tarihten itibaren Türkiye Büyük Millet Meclisi ve Cumhurbaşkanlığı seçimleri
sonucunda Cumhurbaşkanının andiçerek göreve başladığı tarihe kadar geçerlidir.
Bu süre içinde Bakanlar Kurulu birden fazla kanun hükmünde kararname
çıkarabilir.
BAŞKAN – Gruplar adına ilk söz, Halkların Demokratik
Partisi Grubu adına Siirt Milletvekili Kadri Yıldırım’a aittir.
Sayın Yıldırım, buyurun. (HDP sıralarından alkışlar) 
HDP GRUBU ADINA KADRİ YILDIRIM (Siirt) – Sayın Başkan,
değerli milletvekilleri; öncelikle hepinizi saygılarımla selamlıyorum.
Tabii, KHK’ler bağlamında yapılacak değişikliklerin bir
kez daha muhalefeti susturmada, yeni yandaş kesimler edinmede ve seçimlerin
demokratik bir şekilde işlemeyişinde kullanılacağından ciddi endişelerimiz
vardır. Bu noktada, bu değişikliklerin aslında OHAL yasalarının bir yan ürünü
olarak değerlendirileceğinden de kaygılıyız. Her şeyden evvel, sosyal adalet ve
eşitlik ilkelerine aykırı bir şekilde ele alınacağından da kaygı duyuyoruz,
Emevi zihniyetinin tekçi olgusunun bir versiyonu ve yansıması olarak ele
alınacağından kaygı duyuyoruz. Oysa bizim tekçi Emevi zihniyetinden ziyade
Hazreti Ali’nin sosyal adalet anlayışına daha çok ihtiyacımız vardır. Zaten
İslam tarihi boyunca, bin dört yüz yıl öncesinden günümüze kadar Hazreti
Ali’nin sosyal adalet anlayışı ile Emevilerin kapital anlayışı çatışa gelmiş ve
çatışmaya devam etmektedir. 
Hazreti Ali halife olduktan sonra halka yaptığı
hitabetin can alıcı bazı cümlelerinde aynen şöyle diyor: “Hiçbiriniz, Ebu
Talib’in oğlu Ali bana hakkımı vermedi diyemeyecektir, bunu ona
dedirtmeyeceğim. Hepiniz Allah’ın kullarısınız ve mal da Allah’ın malıdır.
Allah bu malları aranızda eşit olarak dağıtmamı emretmiştir. Bu konuda muhacir,
Ensar, halife, Hazreti Peygamber’in ailesi hiç fark etmiyor, herkes eşittir. Ey
hazine görevlisi kalk, hazinede ihtiyaç fazlası olan birikmiş mallardan herkese
3 dinar ver ve bana da sadece 3 dinar ver.” Oysa Muaviye’yle başlamak üzere
Emevi sultanları başa geldikten sonra neler oldu ve çıkarılacak olan kanun
hükmünde kararnamelerin ve yapılacak değişikliklerin bunun bir devamının olması
endişesiyle bir iki hususu arz etmek istiyorum. Hazineyi kendi yandaşlarının
çoğunlukla yerleşmiş oldukları Şam’a nakleden Muaviye, bu bağlamda Şamlılara
beytülmalin kapısını da ağzını da ardına kadar açmış. Oysa kendilerine,
Emeviler’e muhalif gördükleri Irak ve özellikle de Kûfeliler olmak üzere,
kendilerine muhalif olan her yerdeki kesimleri ise hazineden, beytülmalden daima
mahrum etmişlerdir. 
Günümüz gazetecileri konumunda olan o günkü yani
Emeviler dönemindeki saray şairlerine halkın beytülmalinden binlerce dirhem ve
dinar aktarılarak kendilerine maaş bağlanmış, siyasi rüşvet ve siyasi bahşişler
aktarılmıştır. Muhalif gazeteciler konumunda olan şairler ise her türlü
mahrumiyete layık görülmüştür. Örneğin “Ahvas” adlı şaire bir defasında 100 bin
dirhem, bir defasında 10 bin dinar verilmiş ve beytülmalden çıkarılarak
verilmiş yani halkın hazinesinden çıkarılarak verilmiş. 
Saray şairlerinden başka birisi olan Akhtal ise bir
insan kasabı olan ve bundan dolayı “zalim” lakabına layık görülen Emevi Valisi
Haccac’ı, bu insanı, bu kasabı şiirlerinde iman ve insanların en efdalı yani en
iyisi olarak lanse etmekten çekinmemiştir. Evet, maalesef bugün de İslam
ülkelerinin hemen hemen çoğunda ve Türkiye’de de iktidara yakın olan medya,
gazeteciler, şairler ve sanatçılar her türlü siyasi bahşiş ve rüşvetlere
boğdurulurken muhalif olanlar da aynı oranda susturulmakta, sesleri kısılmaktadır.

Orta direğin nasıl bir açlık ve sefalet içinde
yaşadıklarına bakmayan sözde Halife Velid bin Yezid, sanatçı Mabed’e -ki saray
sanatçısıdır- 12 bin dinar vererek, Yezid bin Abdülmelik de bu sanatçıya 1.000
dinar vererek, diğer sözde halifeler de yüzlerce sanatçıyı siyasi bahşiş ve
rüşvetlere boğarak Emevi sarayına bağlamışlardır ve yine ses ve saz sanatçıları
Emevi sultanları tarafından aynı şekilde büyük meblağlara varan siyasi bahşiş
ve rüşvetlerle yine Yeşil Saray’a, “El Kasr-ül Ahdar" denilen Muaviye’nin
Yeşil Saray’ına bağlanmış ve muhalif olan sanatçılar sürgünlere ve zulümlere
maruz bırakılmıştır.
Şimdi, bütün bunlardan sonra halkın hazinesi olan
beytülmal açık verince bu açıkları kapatmanın çareleri, yolları aranmaya
başlanmış. Bu yollardan bir tanesi, o sıralarda Emevi camiasında kitlesel
olarak kutlanmakta olan “Nevroz Bayramı”na getirilen ve meblağı da 10 milyon
dirhem olan vergi konulmuş. Yani “Nevroz Bayramı”nı kutlamak isteyen kitle
-nereden getirirse getirsin- 10 milyon dirhem getirecek ve sefahate, zulme,
yandaşlığa, saraya harcanarak açık verilen o bütçenin açığı bu kitlesel bayram
etkinliğinden toplanan vergilerle kapatılmaya çalışılmıştır ve maalesef, Emevi
zihniyeti kendileri için tehlikeli gördükleri önemli muhalif şahsiyetlerin ya sürgünlerle
veya suikastlarla bir şekilde ortadan kaldırılmasını ve tasfiye edilmesini
başarmıştı, tırnak içerisinde. Bunlardan bir tanesi hepimizin bildiği Ebu
Zer’dir. Ebu Zer, Muaviye’nin Yeşil Saray’ına “El Kasr-ül Ahdar”ına itiraz etti
diye Rebeze Çölü’ne sürgün ediliyor ve orada şehit ediliyor. 
Bugün de Orta Doğu’nun hemen hemen bütün despot
yönetimlerinde uygulanan yöntem budur. Yani muhalif görülen şahsiyetler bir
şekilde tasfiye edilmekte, bir şekilde ortadan kaldırmanın yolları
aranmaktadır. Eğer bugün Selahattin Demirtaş hapiste ise, Selahattin Demirtaş
siyasi bir muhalif şahsiyet olarak görüldüğünden dolayıdır ve bundan dolayı da
o ve onun gibi yüzlercesinin sesleri kıstırılma yoluna gidilmiş, susturulmuş,
meydanların muhaliflerden boş kalmasına çalışılmıştır. Ama ne yapılırsa
yapılsın halk her şeyi görüyor, halk her şeyi bir kenara yazıyor ve 24 Haziran
geldiğinde bir kenara yazdığını sandıkta gösterecek ve “…”(x)
diyecektir, bundan şüphemiz yok.
Yüce Meclisi saygılarımla selamlıyorum. (HDP sıralarından
alkışlar)
BAŞKAN – Teşekkür ediyorum. 
Birleşime yirmi dakika ara veriyorum.
Kapanma Saati: 19.11
DÖRDÜNCÜ OTURUM
Açılma Saati: 19.49
BAŞKAN: Başkan
Vekili Ahmet AYDIN
KÂTİP ÜYELER:
İshak GAZEL (Kütahya), Mücahit DURMUŞOĞLU (Osmaniye)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 98’inci Birleşiminin Dördüncü
Oturumunu açıyorum.
560 sıra sayılı
Kanun Tasarısı’nın görüşmelerine kaldığımız yerden devam ediyoruz.
Komisyon ve
Hükûmet yerinde.
Tasarının 2’nci maddesi üzerinde gruplar adına söz
sırası Cumhuriyet Halk Partisi Grubu adına Gaziantep Milletvekili Mehmet
Gökdağ’a aittir.
Buyurun Sayın Gökdağ. (CHP sıralarından alkışlar) 
CHP GRUBU ADINA MEHMET GÖKDAĞ (Gaziantep) – Sayın
Başkan, değerli milletvekilleri; yine, AKP’nin iktidara geldiğinden bu yana
yönetim anlayışı olarak ortaya koyduğu ve artırarak uyguladığı bir oldubitti
yasasıyla karşı karşıyayız. Tartıştırmadan, gerekli komisyonlarda görüşülmeden,
kamuoyunun gözünden kaçırılmaya çalışılarak yine bir yasa çıkarılmaya
çalışılıyor ama değerli milletvekilleri, bizleri ekranları başında izleyen
sevgili yurttaşlarım; bu defa farklı, bu defa biraz daha abartılıyor çünkü
“6771 sayılı Kanunla Türkiye Cumhuriyeti Anayasasında Yapılan Değişikliklere
Uyum Sağlanması Amacıyla Çeşitli Kanun ve Kanun Hükmünde Kararnamelerde
Değişiklik Yapılması Konusunda Yetki Kanunu Tasarısı”nı konuşuyoruz. Bu
tasarının içeriğine baktığımızda değerli arkadaşlar, devletin bütün kurumlarını
yeniden düzenleme yetkisinin verilmek istendiğini açıkça görürüz. İşte böyle
bir yasa tasarısının oldubittiyle, apar topar yasalaştırılmaya çalışıldığına
tanık oluyoruz. 
Benden önceki konuşmacı arkadaşlar içeriğini anlattılar
ve bu içeriğinin Anayasa’ya aykırı olduğunu belirttiler. Ben bu tasarının 2’nci
maddesi üzerine Cumhuriyet Halk Partisi Grubu adına söz aldım, onunla ilgili
görüşlerimizi sizinle paylaşmak istiyorum.
Değerli milletvekilleri, bu madde ilkeler ve yetki
süresini düzenlemektedir. Ne acı ki bir garabetle karşı karşıya olduğumuzu
söylemek zorundayım. Tasarının 2’nci maddesi aynen şöyle arkadaşlar, bu maddeye
göre ilkeler ve yetki süresi şöyle: “...yürürlükteki kanun ve kanun hükmünde
kararnamelerin ilgili hükümlerinin 6771 sayılı Kanuna uyumlu hale
getirilmesini, kamu hizmetlerinin verimli, süratli kullanılması ve etkin bir
şekilde yürütülmesi ile hizmetin özelliği ve gereklerine uygun düzenlemeler
yapılmasını, atama ve görevde yükselmede kariyer ve liyakat esasları ile
nitelikli personel istihdamının esas alınmasını, kamu hizmetlerinde iş bölümü ve
koordinasyon sağlanmasını, benzer hizmetlerin tek kuruluş veya bir birim
tarafından yürütülmesini ve kaynak kullanımında israfın önlenmesini…” ilke
olarak almışlar. Peki, başüstüne. Yetki süresi bakımından gerçekten acı bir
tabloyla karşı karşıyayız. 
Bu maddede yer alan hükme göre değerli arkadaşlar,
Bakanlar Kuruluna verilen yetki bu kanun yürürlüğe girdiği tarihten itibaren
Türkiye Büyük Millet Meclisi ve Cumhurbaşkanlığı seçimleri sonucunda
Cumhurbaşkanının yemin ederek göreve başladığı tarihe kadar geçerli olacaktır.
Bu süre içinde Bakanlar Kurulu birden fazla kanun hükmünde kararname
çıkarabilecektir. 
Değerli arkadaşlar, söz konusu madde metninde yer alan
kanun hükmünde kararname çıkarma yetkisinin Cumhurbaşkanının yemin ederek
göreve başladığı tarih gibi belirsiz bir tarihe sürdürülmesi hukukun temel
kavramları açısından gerekli ve önemli olan kesinlik ve belirlilik kavramları
açısından ciddi sorun taşımaktadır. Anayasa’nın 2’nci maddesinde yer alan hukuk
devletinin temel ilkelerinden biri belirliliktir, bu ilkeye göre, yasal
düzenlemelerin hem kişiler hem de idare yönünden herhangi bir duraksamaya ve
kuşkuya yer vermeyecek şekilde açık, net, anlaşılır olması gerekir. Ayrıca
Anayasa’nın “Kanun hükmünde kararname çıkarma yetkisi verme” başlıklı 91’inci
maddesinde kanun hükmünde kararname çıkarma yetkisinin süre bakımından
sınırının, kullanılma süresinin yetki kanununda açıkça belirtilmesi
gerekmektedir. 
Şimdi, değerli arkadaşlar, Değerli Başbakan Yardımcısı
Sayın Bekir Bozdağ biraz önce buraya çıktı ve sürenin belirli olduğunu söyledi.
Böyle bir şey olabilir mi değerli arkadaşlar? 24 Haziranda seçim var. 24
Haziranda yapılacak seçimde mevcut Cumhurbaşkanı da aday ve seçimi kaybetti, bu
düzenlemeye göre, seçimi kaybeden, yetkisini kaybeden Cumhurbaşkanının kanun
hükmünde kararname çıkarma yetkisi devam edecek seçilen Cumhurbaşkanı yemin
edene kadar. Bu, hiçbir hukuk devletinde, hiçbir parlamenter rejimde, hatta,
daha da ileri gideyim, hiçbir tek adam rejiminde olmayan ve kimseye verilmeyen
bir yetki. 
Diğer yanı: Birinci tur seçim oldu, birinci turda
Cumhurbaşkanı seçiminde yeterli oy alınmadı. İkinci turda, olmasın olmasın,
olur ya, herhangi bir nedenle seçimler ertelendi. Ne olacak? İlanihaye bu yetki
kullanılacak mı? Olmadı. 
Peki, şimdi, Sayın Bakanım, Sayın Başbakan Yardımcım,
Sayın Bekir Bozdağ, sizinle Adalet Komisyonunda uzun süre çalıştık, neresi
belirli bunun? 
BAŞBAKAN YARDIMCISI BEKİR BOZDAĞ (Yozgat) – Çok net. 
MEHMET GÖKDAĞ (Devamla) - Hiç de belli değil. 
BAŞBAKAN YARDIMCISI BEKİR BOZDAĞ (Yozgat) – Çok belli
ve net.
MEHMET GÖKDAĞ (Devamla) – Şimdi, komisyonda bunları
konuşurken, tartışırken Sayın Başbakan Yardımcısı dedi ki: “Tarih, süre iki
türlü olabilir. Ya, belirli bir tarih verilir ‘24 Haziran 2018’e kadar.’ denir
ya da bir olay tarih olarak alınabilir, ikisi de olabilir.” dedi.
BAŞBAKAN YARDIMCISI BEKİR BOZDAĞ (Yozgat) – Süre,
süre. 
MEHMET GÖKDAĞ (Devamla) - Evet, süre bakımından. 
“İkisi de olabilir.” dedi. Şimdi, biz, bu şekilde
düzenlemenin sakıncalarını söylüyoruz, bu sakıncalar olabilir. Peki, tarih
belirlemenin ne sakıncası var? Yani bu yasa tasarısında “Bu yetkiyi kullanma
süresi 24 Haziran 2018.” demenin ne sakıncası var? “İkisi de olabilir.”
diyorsunuz. Çıksın, gerçekten çıksın biri “Böyle bir tarih koymanın da şu
sakıncası var.” desin. Bunu diyemiyorsunuz ama sakıncasını işaret ettiğimiz
konuda ısrar ediyorsunuz. Bu ısrar karşısında biz bu düzenlemenin iyi niyetli
olmadığı konusunda ciddi şüpheler taşıyoruz, ciddi şüpheler taşıyoruz. 
Değerli arkadaşlar, esas olarak, AK PARTİ anlayışı,
2002’den bu yana, iktidara geldiğinden bu yana sürekli bir yetki alma derdinde,
sürekli kurumları, kurumsallıkları, Parlamentonun geleneklerini, demokrasinin
kurumlarını ortadan kaldırıp bir kişiye, bir yapıya yetki taşıma derdinde ve
sürekli de aldı, sürekli de yetki alındı. Ama memleketin geldiği hâle bakın.
Demek ki bu şekilde bir yönetim anlayışı memleketi düzeltmeye, sorunlarını
çözmeye yetmiyor. 
Bakın, bu yasa tanımazlığın, bu keyfîliğin, bu kadar
yetkinin bir kişide olmasının ülkeyi getirdiği noktayı söyleyeyim size: 15
Temmuz darbe girişimine bu anlayış getirdi. Hiç kimseyi dinlemeyen, “Her şeyi
ben bilirim.” diyen anlayış ülkeyi 15 Temmuz darbe girişimiyle karşı karşıya
bıraktı. Bunun için millet “Tamam.” diyor. 
Eğitim arapsaçına döndü, öğrenci memnun değil, veli
mutlu değil, öğretmen mutlu değil; bunun için millet “Tamam.” diyor. 
Dış politika, herkes dostumuzken herkes düşmanımız
oldu; bunun için millet “Tamam.” diyor. 
Toplumsal barış bozuldu, kutuplaşma had safhada; bunun
için millet “Tamam.” diyor. 
Demokrasi çok büyük yara aldı arkadaşlar. Hiçbir
muhalif sese tahammülü olmayan bir anlayış gelişti bu yetkinin bir adamda
toplanması anlayışıyla; bunun için millet “Tamam.” diyor. 
Şimdi biz bu “tamam”ı dedikçe aslında kızıyorsunuz,
oradan sinirleniyorsunuz ama bir şey söyleyeyim mi? Milletten önce siz “Tamam.”
dediniz ya, siz “Tamam.” dediniz. Elinizde bu kadar yetki, bu kadar güç varken,
tek başına iktidarken erken seçim kararı aldınız. Niye? Çünkü “Artık ben bu
yükün altından kalkamıyorum ‘Tamam.’” dediniz. (CHP sıralarından “Tamam.”
sesleri, alkışlar) Siz dediniz bunu. Muhalefet partisi olarak muhalefet
partileri erken seçim ister. Neden? Çünkü iktidarı alırım -kaybedeceği bir şey
yok- diye erken seçim ister. Sevgili yurttaşlarım, ama bir ülkede bütün güce
sahip olan, her istediği yasayı çıkarabilen, önünde hiçbir engel olmayan bir
iktidar neden erken seçim ister? “Artık ben bu yükün altından kalkamıyorum, bu
ülkeyi yönetemiyorum, ‘Tamam.’” diyor; bu, bu anlama gelir. Peki, siz “Tamam.”
diyorsunuz, millet de sizin bu “Tamam.” deyişinize 24 Haziranda gerekeni
yapacak, sizi kırmayacak, “Tamam.” diyecek ve gerçekten “Tamam.” olacak. (CHP
sıralarından alkışlar) Bu ülkede 24 Hazirandan sonra bu karanlık bulutlar
dağılacak, herkesin huzur içinde olduğu, herkesin barış içinde olduğu, herkesin
işinin, aşının olduğu, özgür, mutlu bir Türkiye'yi hep birlikte yaratacağız. 
Ben Genel Kurulu saygılarla selamlıyorum. (CHP
sıralarından alkışlar)
BAŞKAN – Teşekkür ediyorum. 
Madde üzerinde iki adet önerge vardır. 
Şimdi önergeleri okutuyorum ve işleme alıyorum: 
Türkiye Büyük Millet Meclisi Başkanlığına
Görüşülmekte olan 560 sıra sayılı 6771 Sayılı Kanunla
Türkiye Cumhuriyeti Anayasasında Yapılan Değişikliklere Uyum Sağlanması
Amacıyla Çeşitli Kanun ve Kanun Hükmünde Kararnamelerde Değişiklik Yapılması
Konusunda Yetki Kanunu Tasarısı’nın 2’nci maddesinin tasarı metninden
çıkartılmasını arz ve talep ederiz. 
 Filiz Kerestecioğlu Demir Ertuğrul
Kürkcü Kadri Yıldırım
 İstanbul İzmir Siirt
 Sibel Yiğitalp Mahmut
Celadet Gaydalı Aycan İrmez
 Diyarbakır Bitlis Şırnak
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun)
– Katılmıyoruz Sayın Başkanım.
BAŞKAN – Hükûmet?
BAŞBAKAN YARDIMCISI BEKİR BOZDAĞ (Yozgat) –
Katılmıyoruz Başkan.
BAŞKAN – Önerge üzerinde Şırnak Milletvekili Aycan
İrmez konuşacaktır. 
Buyurun Sayın İrmez. (HDP sıralarından alkışlar)
AYCAN İRMEZ (Şırnak) – Teşekkürler. 
Sayın Başkan, değerli milletvekilleri; hepinizi ilk
önce saygıyla, sevgiyle selamlıyorum. Ben de grubum adına 6771 Sayılı Kanunla
Türkiye Cumhuriyeti Anayasasında Yapılan Değişikliklere Uyum Sağlanması
Amacıyla Çeşitli Kanun ve Kanun Hükmünde Kararnamelerde Değişiklik Yapılması
Konusunda Yetki Kanunu Tasarısı üzerine söz almış bulunmaktayım. 
Gerçekten büyük ve önemli süreçlerden geçiyoruz. Ne
yazık ki şunu bir kez daha gördük: AKP iktidarının yeniden apar topar, ilk on
altı yıl her zaman yaptığı gibi, yangından mal kaçırırcasına getirdiği yeni bir
tasarıyla karşı karşıyayız. Bir kez daha şahitlik ettik ki bu Hükûmet hakikaten
yasaların katili olarak ismini tarih sayfalarına bir kez daha yazdı. Yasa bile
yapmanın bir sanatı varken ne yazık ki on altı yıldır AKP iktidarının her zaman
hakikaten o yasa yapma sanatını dahi öldürdüğünü gördük. 
Değerli arkadaşlar, biliyorsunuz, baskın bir seçimle
karşı karşıyayız. Kırk beş gün kalmış; ne yazık ki şu an tamamen görmüş
olduğumuz, bu tip rejim, Hükûmetin hâlâ hukuku, Anayasa’yı nasıl yok ettiğinin,
nasıl ortadan kaldırmaya çalıştığının, nasıl böyle bir zihniyetle karşı karşıya
kaldığımızın ve tek adam rejiminin Meclisi ne hâle getirdiğinin apaçık
göstergesidir. Gecenin bir yarısı tasarı geliyor ve gecenin bir yarısı bu
tasarının nereden de geldiği, sarayın talimatlarıyla oluşturulduğu ve sarayın
talimatlarıyla nasıl bir yetki gasbı dahi kullanılarak… Evet, bugüne kadar
hakikaten her yeri gasbettiniz, milletin iradesini dahi gasbettiniz; bari
bırakın, Meclis çatısı altında komisyonlarımız kendi işlerini görsünler ama ne
yazık ki… 
Anayasa değişikliğine dair bir düzenleme neden Plan ve
Bütçe Komisyonunda görüşülüyor? Burada, görüşüldüğü komisyondan bile belli.
Anayasal çerçevesi, maalesef, nasıl hiçe sayılarak Anayasa’ya aykırı olduğu
açıktır. 
Meclisin işi, evet, yasa çıkarmaktır; Meclisin işi
milletin yetkisini kullanarak burada yasa yapmaktır ama ne yazık ki herhangi
bir… Yani, şunu söylememiz gerekiyor: Burada bir kuruluşun ya da kurulların
yasa yapma yetkisi olmamalıdır ama ne yazık ki bugün bile tanınan, hakikaten,
kendi yandaşlarına, kendi iktidarına… Meclisin elindeki o yetkiyi alıp tamamen
kendi yetkileri yani yürütmenin yetkisi dahline katmaktır. Yani, burada da
amaçlanan -biliyoruz- bu Meclisi tamamen feshetmek. Aslında 16 Nisan itibarıyla
hakikaten bu Meclisin kapısına bir kilit vuruldu ne yazık ki AKP iktidarı
tarafından. Evet, sırası geldiğinde kendileri için millî irade çok önemli ama
ne yazık ki diğer partilere geldiği zaman ya da Meclisin çalışmaları söz konusu
olduğunda hakikaten millî iradenin çok da önemsenmediğinin, onlar için çok da
önemli olmadığının göstergesidir.
Burada amaçlanan: Evet, parlamenter sistem seçim öncesi
devre dışı bırakılmaya çalışılıyor. Ne yazık ki gördük; 20 Temmuz itibarıyla
ilan edilen OHAL’le, KHK’yle şu an nasıl bir ülke yönetildiği apaçık ortadadır.

Uyum yasalarının TBMM tarafından çıkarılması amir
hükümdür. Bu, Anayasa’da açıktır ve Anayasa’nın 7’nci maddesinde bu açıktır;
millet adına yasaları Meclis, Genel Kurul çıkarır ama ne yazık şu an öyle bir
sistemle, KHK sistemiyle bir yönetim şekli hâlini almıştır. 
İlk başta şunu sormak istiyoruz gerçekten: Yeni hükûmet
sistemine göre Bakanlar Kurulu milletvekillerinden oluşmayacak yani bu açık ve
yetki kanununa göre çeşitli düzenlemelerde değişiklik yapma yetkisi Bakanlar
Kuruluna veriliyor maalesef. Yeni sistemde Cumhurbaşkanının sınırsız yetkileri
ise ne yazık ki tartışmasız yani muhalefetin sesini kısma, Parlamentonun
işlevsiz kılınması değil midir? Bu, halk iradesine saygısızlık değil midir? Ama
şuna da inanıyoruz ki: 24 Haziranda yapılacak olan bu seçimde, baskın seçimde
halk size “Tamam.” diyecek ve halkımıza inanıyoruz, bu durum 24 Haziranda
değişecek. Biz bu Meclisi tekrar halkların Meclisi hâline getireceğiz.
Genel Kurulu saygıyla selamlıyorum. (HDP sıralarından
alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 560 sıra sayılı 6771 Sayılı Kanunla
Türkiye Cumhuriyeti Anayasasında Yapılan Değişikliklere Uyum Sağlanması
Amacıyla Çeşitli Kanun ve Kanun Hükmünde Kararnamelerde Değişiklik Yapılması
Konusunda Yetki Kanunu Tasarısı’nın 2’nci maddesinin (2)’nci fıkrasında yer
alan “Cumhurbaşkanının andiçerek göreve başladığı tarihe kadar” ibaresinin
“24.06.2018 tarihine kadar” şeklinde değiştirilmesini arz ve teklif ederiz.
Saygılarımızla.
 Zekeriya Temizel Musa
Çam Hüseyin Çamak
 İzmir İzmir Mersin
 İbrahim Özdiş Mahmut
Tanal Şenal Sarıhan
 Adana İstanbul Ankara
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun)
– Katılmıyoruz Sayın Başkanım.
BAŞKAN – Hükûmet?
BAŞBAKAN YARDIMCISI BEKİR BOZDAĞ (Yozgat) –
Katılmıyoruz Başkanım.
BAŞKAN – Önerge üzerinde söz isteyen Ankara
Milletvekili Şenal Sarıhan.
Buyurun Sayın Sarıhan. (CHP sıralarından alkışlar)
ŞENAL SARIHAN (Ankara) – Değerli Başkan, salonda
bulunan bütün değerli arkadaşlarımız, öncelikle bir saflığımdan söz etmek
istiyorum. Bu yetki tasarısını gördüğüm zaman şöyle düşündüm, dedim ki: “Galiba
olağanüstü hâl kalkacak. Olağanüstü hâl kalkacak ki yeni bir yetki istemine
ihtiyaç var yeni kararnameler çıkarmak için, yeni değişiklikler yapmak için,
seçimi de sözde tırnak içinde meşru koşullarda, özgür koşullarda yapmak için
bir değişiklik amaçlanıyor.” Böyle düşündüm; safım, biraz safım bu konuda.
Tasarıyı bu sabah gördüğümde ve izlediğimde başka bir gerçekle karşılaştım.
Aslında iktidara bir yetki yetmiyor yetkiyi katlamak istiyor, yetkiyi
çiftleştirmek istiyor, daha da güçlü hâle gelmek istiyor. Ben niye böyle
kuşkuyla düşündüm? Çünkü bu iktidarın bugüne kadar yaptığı hiçbir yasal
düzenleme bana da kamuoyuna da umut vermiyor ve güven vermiyor. Öyle
zannediyorum ki yapılmak istenen şu, hiç üstünü örtmeyelim, yapılmak istenen
şu… Önergemiz de bu amaçla bir tarih belirtilmesini hedef alıyor. Ne yapılmak
isteniyor? Ola ki rüzgâr ters yönden eserse…
MUSA ÇAM (İzmir) – Esecek, esecek!
ŞENAL SARIHAN (Devamla) - …ve ters yönden esen bu
rüzgâr istediğimiz seçim sonucunu vermezse o takdirde ne yapmak gerekiyor,
nasıl bir önlem almak gerekiyor? Sayın Cumhurbaşkanı yemin etmemiş olsun,
yetkili olsun, yetkili olduğu için de o sözde hukuki ya da kanuni
diyebileceğimiz yetkilerini kullansın ve istediğini yapsın, istediği gibi
hareket etsin; seçim sonuçları konusunda haziran seçimlerinde gördüğümüz tablo
yeni baştan yaşanabilsin. 
Değerli arkadaşlar, bakınız, ben bir kriterden söz
edeceğim size, Kopenhag Kriterleri’nden söz edeceğim, Kopenhag siyasi
kriterlerinden söz edeceğim. Ne der siyasi kriterler? Der ki: “Bir ülke, bir
devlet demokrasiyi, hukukun üstünlüğünü, insan haklarını, azınlık haklarını
güvence altına alır ve istikrarlı -bir de ekonomi var ama siyasi kriterler
içinde olmadığı için söylüyorum- bir şekilde bu temellere riayet ederse o bütün
bu dünyanın ve bütün bir kamuoyunun kabul ettiği demokratik bir ülke sayılır.” 
Şimdi, hem biraz önce hem sabahleyin Sayın Bakanın
konuşmalarını dinledim, konumuzla ilgili bir bölüme değineceğim çünkü
arkadaşlarım diğer konularla ilgili çok sayıda açıklama yaptılar, onlara
katılıyorum, Sayın Bakanın farklı, benim farklı anladığım –bilmiyorum,
üniversitelerimizde, mezuniyetlerimizde bir fark var mı- 91’inci madde şöyle
diyor: “Yetki kanunu, çıkarılacak kanun hükmünde kararnamenin, amacını,
kapsamını, ilkelerini, kullanma süresini -bunun altını çiziyorum- ve süresi
içinde birden fazla kararname çıkarılıp çıkarılamayacağını gösterir.” Sayın
Bakan Anayasa Mahkemesinin bir kararından yineleyerek söz etti, (2011/147)
sayılı Karar’dan söz etti. Ben ona şunu hatırlatmak istiyorum: (98/69), (99/2)
esas sayılı bu kararlara niye bakmıyorsunuz? Bu kararlar ne diyor? “Yuvarlak ve
genel ifadeler kullanamazsınız yetki yasalarında.” Şimdi, siz öylesine yuvarlak
bir ifade kullanıyorsunuz ki kullandığınız ifade meşru olmayan bir sistemin,
bir dönemin açılmasına yol açabilir.
Değerli arkadaşlar, ben de burada sözlerimi bitirirken
“hukuksuzluğa artık tamam.” deme ihtiyacını hissediyorum. Bizim Parlamentomuzun
sağlıklı, meşru demokrasiyi ve özgürlüğü getirecek işler ve yasalar yapması
gerektiğine inancımı ifade etmek istiyorum.
Saygılar sunuyorum. (CHP sıralarından alkışlar) 
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
2’nci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
3’üncü maddeyi okutuyorum: 
Yürürlük
MADDE 3- (l)
Bu Kanun yayımı tarihinde yürürlüğe girer.
BAŞKAN – Madde üzerinde grupları adına ilk söz,
Halkların Demokratik Partisi Grubu adına İstanbul Milletvekili Garo Paylan’a
aittir. 
Buyurun Sayın Paylan. (HDP sıralarından alkışlar) 
HDP GRUBU ADINA GARO PAYLAN (İstanbul) – Sayın Başkan,
değerli milletvekilleri; hepinizi saygıyla selamlıyorum. 
Arkadaşlar, bir dönemin sonuna geliyoruz ve bu dönemin
sonunda bu Meclis intihar ediyor arkadaşlar. Karanlık bir dönem yaşadık ve bu
karanlık dönemin sonunda da son yasalardan birinde bu Meclis intihar etti.
Ben halisane duygularla milletvekili oldum. Ülkemi
demokratik bir ülke yapma iddiasıyla milletvekili oldum. Ancak maalesef, bu
dönemin sonunda şunu söyleyeyim: Dimyat’a pirince gidelim derken evdeki
bulgurdan da olduk arkadaşlar, maalesef.
Değerli arkadaşlar, evet, demokratik bir ülke olma
iddiasındaydık, hepimiz bu iddialarla belki buraya geldik, ancak bu ülkede, şu
dönemde, yalnızca bu dönemde defalarca darbeler yaşadık.
Bakın, şu Meclis koridorunda bir F-16’nın attığı
bombanın izleri var. Ama, en az o F-16 bombası kadar başka bombalar da atıldı
bu ülkeye. Ve emin olun, şu yasa maddesi de o F-16’nın attığı bomba kadar bu
Meclise zarar verecek arkadaşlar, emin olun. 
HASAN BASRİ KURT (Samsun) – Neyi neyle kıyaslıyorsun?
GARO PAYLAN (Devamla) – Neden? Çünkü Anayasa 7’nci
madde şunu söylüyor, bakın, 7’nci madde, hepimizin güvencesi: “Yasama yetkisi
Türkiye Büyük Millet Meclisinindir, bu yetki devredilemez.”
Ben bu bilgiyle milletvekili oldum arkadaşlar, hepiniz
bu bilgiyle milletvekili oldunuz. Bu yetkiyi devretmemek üzere burada ant
içtik. 
KASIM BOSTAN (Balıkesir) – Anayasal bir yetki bu. Garo,
anayasal bir yetki bu, anayasal.
GARO PAYLAN (Devamla) – Ama bu yetki maddesiyle bu
yetkimizi devrediyoruz arkadaşlar ve kime devrediyoruz? Saraya devrediyoruz,
sarayın insafına devrediyoruz. 
KASIM BOSTAN (Balıkesir) – Bakanlar Kuruluna, Bakanlar
Kuruluna…
GARO PAYLAN (Devamla) – Bakın, arkadaşlar, peki ne
zamana kadar geçerli bu yetki? Hani diyor ki seçime kadar. Hayır, seçime kadar
değil bu yetki. Ne zamana kadar? Bakın, açık, diyor ki: Cumhurbaşkanlığı
seçimleri sonucunda Cumhurbaşkanının ant içerek göreve başladığı tarihe kadar
geçerlidir. Yani Recep Tayyip Erdoğan velev ki seçilmezse hâlâ Cumhurbaşkanı
mıdır? Cumhurbaşkanıdır değil mi? Yeni Cumhurbaşkanı ant içinceye kadar, görevi
devredinceye kadar Cumhurbaşkanıdır. Diyelim ki seçilmedi ki öyle bekliyoruz
seçimlerde… 
EMİNE YAVUZ GÖZGEÇ (Bursa) – Öyle bir ihtimal yok. 
GARO PAYLAN (Devamla) – …seçim gecesi bir kanun
hükmünde kararname çıkarıp “Bu seçimler geçersizdir.” derse bu Meclis ne
yapacak? 
HASAN BASRİ KURT (Samsun) – Hadi oradan! Hadi oradan!
Hadi oradan! 
EMİNE YAVUZ GÖZGEÇ (Bursa) – Hayal dünyası. 
KASIM BOSTAN (Balıkesir) – Gözünü seveyim yapma. 
GARO PAYLAN (Devamla) – Der mi, diyemez mi? Diyebilir,
veriyorsunuz bu yetkiyi arkadaşlar, vereceksiniz bu yetkiyi, vereceksiniz bu
yetkiyi. 
HASAN BASRİ KURT (Samsun) – Böyle mi kandırıyorsunuz
kendinizi? 
KASIM BOSTAN (Balıkesir) – Topluma yalan söylüyorsunuz
Garo. 
GARO PAYLAN (Devamla) – Bakın, biz olağanüstü hâl
yasasında yetkiyi verdik değil mi, olağanüstü hâl yetkisi verdik değil mi?
Arkadaşlar, kar lastiği çıkarmak olağanüstü hâl yasasıyla ilgili midir? Değildir
değil mi? Kim bunu diyebilir? Bu ekstrem bir örnek ama onlarca bunun gibi örnek
var. Sayın Cumhurbaşkanı seçim gecesi sonuçları beğenmeyip de bir kararname
yazarsa bunu kim durdurabilecek? Meclis kapalı. Biz ant içsek bile seçimden
sonra gelip… 
HASAN BASRİ KURT (Samsun) – O F-16’ları durduranlar
durdurur, sen merak etme. 
GARO PAYLAN (Devamla) – Bakın, Cumhurbaşkanı ant
içmeden yetki bitmiyor, Cumhurbaşkanı ant içmeden yetki bitmiyor. Diyelim ki
burada bir muhalefet çoğunluğu oluştu, bir kişi de başkanlığı aldı ama bir
kararname çıkarıp her şeyi berhava edebilir. Neden? Çünkü bizim yetkimiz yok
arkadaşlar, yetkiyi devrediyoruz. 
HASAN BASRİ KURT (Samsun) – Demek ki gelseniz öyle
yapacaksınız. Allah bu milleti sizden muhafaza etsin ya! 
GARO PAYLAN (Devamla) - Değerli arkadaşlar, bakın,
demokrasilerde padişahları denetlemek için meclisler oluşturulmuş. Padişahtan
yetkiyi almak için ilk Meclis oluşturulmuş Osmanlı’da ama sonra o Parlamento
kapatılmış ve bütün yetki Abdülhamit’e geçmiş. Benzer bir şeyi yaşıyoruz
arkadaşlar, benzer bir şeyi yaşıyoruz. Bu anlamda, eğer ki demokrasi iddiası
olacaksa bir ülkenin, yetki Mecliste olmalı. 
HASAN BASRİ KURT (Samsun) – Abdülhamit’le barışın
artık, barışın. Bu millet Abdülhamit’le kavgalı olanları sevmez. Herkesi kucaklayacaksanız,
Abdülhamit’le barışacaksınız.
GARO PAYLAN (Devamla) – Bakın, Meclis yetkisini berhava
ediyor. Peki, diğer güçler ne âlemde? Basın denetleyemiyor. Bakın, bir
Cumhurbaşkanı adayı bugün hapiste, Selahattin Demirtaş.
AHMET HAMDİ ÇAMLI (İstanbul) – Niye? Niye hapiste?
GARO PAYLAN (Devamla) – Bugün hapiste ve arkadaşlar,
kampanyasını yapamıyor.
KASIM BOSTAN (Balıkesir) – Niye, niye? 
GARO PAYLAN (Devamla) – Diğer Cumhurbaşkanı adayı,
CHP’nin Cumhurbaşkanı adayı televizyona çıkıyor, ağzından bir cümle çıkıyor,
televizyonlar kesiyor yayını ama bir Cumhurbaşkanı adayı var ki ağzını açsa
bütün kanallar canlı yayında arkadaşlar. Çok eşitlikçi şartlarda seçime
gidiyoruz, çok! 
Peki, diğer güç ne arkadaşlar dengeleyebilecek?
Akademi. Akademi özgür mü? Değil. Meclis, yargı, basın, akademi özgür değilse
orada arkadaşlar, bir diktatörlük oluşur. Kim olursa olsun, bakın, gücü,
yetkiyi bu seçimlerde eline kim alırsa alsın orada bir diktatörlük olur. Gelin,
bu yetkiyi vermeyelim derim arkadaşlar. 
Bakın, arkadaşlar, bir önemli konu daha var bu yetki
maddesinde, bu atama yetkilerini filan falan hepsini alıyor bu yetki kanununda,
aynen şöyle diyor: “Kaynak kullanımında israfın önlenmesini göz önünde
bulundurur.” bakın “Göz önünde bulundurur.” Yani bakın, biz bütçe kanunu
çıkardık değil mi? Bütçe kanunu çıkardık, bütün kurumlara bütçeyi dağıttık. Biz
öyle bir yetki veriyoruz ki saraya, kaynak israfının önlenmesini göz önünde
bulunduracak bir yetki veriyoruz, sınırsız yani bütçe dışı istediği gibi kadro
ihdas edebilecek, istediği maaşı ortaya koyabilecek bir yetki veriyoruz
arkadaşlar. 
KASIM BOSTAN (Balıkesir) – Tasarruf yapmak kötü bir şey
mi?
GARO PAYLAN (Devamla) – Göz önünde bulunduracak
yalnızca Tayyip Erdoğan. Göz önünde bulundurmazsa ne olacak? Hiçbir şey yapamayacağız
arkadaşlar.
Değerli arkadaşlar, peki, bu yetkiyle seçim güvenliğini
tarumar edebilir mi? Edebilir. 
KASIM BOSTAN (Balıkesir) – Edemez, edemez. 
HASAN BASRİ KURT (Samsun) – Etmez. 
GARO PAYLAN (Devamla) – Çünkü istediği kanunda istediği
düzenlemeyi yapma yetkisi veriyoruz. Der ki: “Arkadaş, bu da
Cumhurbaşkanlığıyla ilgilidir.” “Nasıl olsa Cumhurbaşkanlığı seçimine
gidiyoruz, ben seçim güvenliği oyununu öyle değil de böyle düzenliyorum. Her
sandığın başına bir jandarma koyuyorum, şeffaf zarf getiriyorum; açık oy, açık
sayım uygulamasını getiriyorum.” derse ne yapacaksınız arkadaşlar? Der mi?
Diyebilir. 
KASIM BOSTAN (Balıkesir) – Millet müsaade etmez, merak
etme.
GARO PAYLAN (Devamla) – Kim engelleyecek, Anayasa
Mahkemesi mi engelleyecek? Kim engelleyecek bunu arkadaşlar, hangi güç
engelleyecek? Sınırsız, muğlak bir yetki var ortada. 
İSMAİL TAMER (Kayseri) – Korkma o kadar, korkma. 
GARO PAYLAN (Devamla) – Anketler kötüye giderse, emin
olun, bu yola da tevessül edebilir. Bu kadar geniş bir yetkiyi veriyoruz.
Değerli arkadaşlar, bu madde, bu tasarı bir darbedir,
Meclise büyük bir darbedir, buraya bir kez daha bir bomba düşecektir.
Demokrasimizi tarumar ettikçe sonra siz soracaksınız. Hani, galiba yalnızca
keseye dokunulduğu zaman biraz insanlar hopluyor. Her türlü haberi boş
geçiyorsunuz ama dolar 4,30 olduğunda “Ya, bu dolar niye 4,30 oldu arkadaş?”
diyorsunuz, “Niye faizler 17 oldu arkadaş?” diyorsunuz, “Kredi aldığımda niye
yüzde 22’yle kredi aldım?” diyorsunuz; sebebi buralarda arkadaşlar, sebebi bunlarda
bunlarda. Bu Meclise darbe yaptıkça dolar 4,30’a çıkar, 5’e çıkar. Yargıyı
bağımsız kılmadığınız sürece dolar 4,30’a çıkar, 5’e çıkar. Basını tarumar
ettiğiniz sürece dolar 5’e çıkar arkadaşlar. Akademiyi özgür kılmazsanız genç
beyinlerimiz yurt dışına kaçar, hocalar yurt dışına kaçar, dolar 5’e çıkar
arkadaşlar. Ülkemize ne büyük bir zarar verdiğinizin farkında mısınız?
Bakın, yabancı sermaye… Türkiye’yi on beş yıldır 500
milyar dolar borçlandırdınız. Şimdi deniz bitti, ne yapacaksın? Yabancı sermaye
“Daha fazla faiz vereceksin bana.” diyor ya da “Ben yatırım yapacaksam
kapitülasyon isterim.” diyor. “Senden 135 milyar liralık teşvik isterim.” diyor
bakın yatırım yapan, daha fazla taviz istiyor. Tıpkı Osmanlı’nın son
dönemlerinde olduğu gibi daha fazla taviz istiyor. Sonu iflastır arkadaşlar,
felakettir. Eğer ki demokrasimizi tekrar inşa edemezsek, normalleşemezsek, emin
olun, bu kapitülasyonlar hepimizin özgürlüğünü elinden alır. Bir an evvel bu
tip darbe yasalarını bir kenara bırakıp demokrasimizi tekrar restore etmeliyiz
arkadaşlar. Camı, çerçevesi kırıldı bu Meclisin, bombalar atıldı. En büyük
bombalardan birisi de budur. Gelin el birliğiyle tekrar tamir edelim. Tamir
edelim ki insanlarımız huzur ve refah içinde yaşasın, namerde muhtaç olmasın.
Bir kişiye yetki vererek kurtulamayız buradan, tek kişi hata yapar.
Denetlenemeyen her güç hata yapar; bu Meclis o gücü denetleyemiyorsa, basın
denetleyemiyorsa, yargı denetleyemiyorsa, akademi denetleyemiyorsa o güç hata
yapar. Gelin el birliğiyle bu adımlardan vazgeçelim arkadaşlar.
Hepinize saygılar sunarım. (HDP sıralarından alkışlar) 
BAŞKAN – Teşekkür ediyorum.
Madde üzerinde ikinci konuşmacı, Cumhuriyet Halk
Partisi Grubu adına Eskişehir Milletvekili Utku Çakırözer.
Buyurun Sayın Çakırözer. (CHP sıralarından alkışlar) 
CHP GRUBU ADINA UTKU ÇAKIRÖZER (Eskişehir) – Sayın
Başkan, değerli milletvekilleri; hepinizi saygıyla selamlıyorum.
Sözlerime, on bir aydır haksız hukuksuz yere tutuklu
bulunan İstanbul Milletvekilimiz Enis Berberoğlu’na özgürlük, diğer tutuklu
milletvekillerine de Anayasa Mahkemesi kararları doğrultusunda tutuksuz
yargılama dileğimle başlamak isterim.
Değerli arkadaşlarım, bugün bu yetki tasarısını
tartıştığımız Türkiye'de neler oluyor, neler yaşanıyor? Hükûmetin “Sadece bir
buçuk ay sürecek.” dediği OHAL’in üzerinden neredeyse iki yıl geçti. Bakın, bu
OHAL sürecinde neler yaşandı, yaşanmakta.
Ülkemizde milletvekilleri hapiste, gazeteciler hapiste;
Ali Bulaç, Mehmet Altan Anayasa Mahkemesinin “Özgürlükleri ihlal ediliyor.”
kararlarına rağmen aylardır hapiste. Öğretmenler, akademisyenler ya hapiste ya
da akademiden ihraç edilmiş durumda. Nuriye ve Semih’i önce öğrencilerinden
sonra özgürlüklerinden mahrum bıraktınız. Öğrenciler hapiste; Boğaziçili
öğrencilerin bir aydır sadece özgürlükleri değil eğitim hakları ellerinden
çalınıyor. Cezaevleri ağzına kadar dolu, insanlar koğuşlarda 30 40 kişi
yerlerde nöbetleşe yatıyor. Gazeteler, televizyonlar, radyolar kapatıldı,
internet yasaklı. Hukukçular hapiste, sivil toplum savunucuları hapiste. Suçlu
suçsuz ayrımı yapılmaksızın 10 binlerce yurttaş ihraç edildi, açığa alındı.
Hâlâ haklarını arayacak, suçsuzluklarını ispat edecek etkin ve bağımsız çalışan
bir merci bulabilmiş değiller. OHAL gerekçe gösterilerek yurttaşlarımızın en
temel hak ve özgürlükleri yasaklanmış, askıya alınmış durumda. Bakın, övüne
övüne söylüyorsunuz “İşçinin elindeki tek gücü, en temel hakkı olan grev
hakkını OHAL sayesinde ertelettik." diye patronlara böbürleniyorsunuz. Ne
alakası var alın terinin karşılığını isteyen emekçinin talebinin OHAL’le,
FETÖ’yle ne alakası var? 
Bu iki yıl içinde Türkiye'nin dört bir yanında
vatandaşların tüm demokratik haklarını yasakladınız. Genco Erkal’ın
tiyatrosuna, Zeytinli Rock Festivali’ne, Cogi Baba Festivali’ne, gezi
teknelerine bile OHAL yasağı getirdiniz. Cerattepe’ye, Roboski anmasına, 10
Ekim katliamında ölen yavrularını anmak isteyen ailelere OHAL yasağı
getirdiniz. Aşure etkinliklerine, lise pilav gününe OHAL yasağı; belediye
işçilerinin direniş çadırına, OHAL paneline OHAL yasağı; avukat görüşüne, DİSK
eylemine, iflas ertelemeye OHAL yasağı; Eskişehir’de termik santral
protestosuna, müftü nikâhını protestoya OHAL yasağı… Dünyada insan hakları
heykelini abluka altına alan tek yönetim olma ayıbı da sizlere ait. 
Değerli arkadaşlarım, insanların seyahat özgürlüklerine
kısıtlama getirdiniz. Seçilmiş belediye başkanlarımız izinsiz yurt dışına
gidemiyor. Suçun kişiselliği ilkesi bir kenara bırakılarak 100 binlerce
yurttaşımızın pasaportları iptal edilmiş durumda.
Değerli arkadaşlarım, OHAL yönetimi ve KHK’ler düzeni
sadece “yasaklı Türkiye” anlamını taşımıyor, OHAL döneminde Türkiye'nin en
önemli meselelerini bu yüce Meclisi baypas ederek KHK’lerle çıkardınız. 400’e
yakın yasada, binin üzerinde maddede OHAL’le alakasız yüzlerce konu Mecliste
tek bir dakika dahi tartışılmaksızın KHK’lerle hayata geçirildi. 
Taşeron düzenlemesini bizden kaçırıp KHK’yle
düzenlediniz. Eksik ve hatalarla binlerce işçiyi mağdur ederek geçirdiniz.
Danıştay ve Yargıtaya yeni kadroları KHK’yle ihdas ettiniz. Şeker Kurumunu KHK’yle
kapattınız. Modern Düyun-ı Umumiye’nin yolunu açacak Varlık Fonu’na devredilen
millî varlıklarımızı, bankalarımızı, fabrikalarımızı hep KHK’lerle öğrendik.
Kış lastiği uygulamasını, trafik düzenlemelerini KHK’yle yaptınız. Üniversite
rektörlerinin seçimine KHK’yle son verildi. Tüm televizyonları iktidarın
borazanı hâline getiren, muhalefetin televizyonlarda eşit temsilini ortadan
kaldıran düzenlemeler KHK’yle getirildi. Televizyonlardaki eş bulma programları
KHK’yle kaldırıldı. Gemlik ilçesinin taşınmasına ilişkin karar, yeni ilçelerin
kurulma kararları hep KHK’lerle alındı.
Değerli arkadaşlarım, işte böyle bir baskıcı, yasakçı
OHAL rejiminin sorumlusu olan bu Hükûmet bugün bizden Parlamento yetkimizin
tümünü sınırsız biçimde kendisine devretmemizi istiyor. Biz buna şiddetle karşı
çıkıyoruz. Önümüzdeki bu yetki kanunu tasarısı birçok sakıncaları beraberinde
getiren bir tasarıdır.
Öncelikle, neden önümüze geldi? Geçen yıl aslında
halkımızın “hayır” dediği ancak YSK marifetiyle kazandığınız referandum sonrasında
Anayasa’ya uyum yasalarının çıkması gerekiyordu. Nitekim, tasarının
gerekçesinde de aynen bu yazıyor. Erken seçim kararı alınması nedeniyle ivedi
değişikliklerin KHK çıkarılması yoluyla yapılmasının zorunluluk olduğu ifade
ediliyor. Ancak gerekçede yazılmayan hususlar da var, nedir o? Bu uyum
yasalarının yapılan Anayasa değişikliğinde açık açık söylendiği gibi altı ay
içinde, tam altı ay içinde çıkarılması gerekirdi yani 27 Ekim 2017’ye kadar
Meclisten geçmesi gerekirdi. Peki, Nisan 2017 ile Ekim 2017 arasında bu
yasaları çıkarmamızı engelleyecek bir durum var mıydı? Hayır, yoktu. Hepimiz
buradaydık, birçok torba kanunu birlikte geçirdik ama siz ne yaptınız? Hem o
altı ay hem de arkasından gelen yedi ay yani toplam on üç ay boyunca bu
yasalara el bile sürmediniz, Meclise getirmediniz. Bugün bu tasarıyı Meclise
taşıyan AKP Hükûmeti ortaya çıkan bu vahim tablodan sorumludur, iktidar partisi
sorumludur. Madem bu kadar ivediydi, zorunluydu, öncelikliydi o zaman neden bu
yasama döneminde olağan çalışma sürecini devam ettirdiniz? Neden uyum
yasalarını Meclis gündemine getirmekten kaçındınız? Bu kürsüden değerli
arkadaşlarım defalarca söylediler, kaç defa hatırlattık “Getirin, çıkarın.”
diye. Aslında Hükûmet Anayasa’daki görevini ihmal etmektedir. Bir Anayasa hükmünü
yerine getirmeyerek Anayasa ihlali yaptınız, yapmaktasınız. 
Ortadaki durum şudur: Hem sorumluluğunuzu, görevinizi
yerine getirmeyin hem de şimdi gelin “Yetkiyi bize devredin.” deyin, hem de
kapsamı, sınırı belli olmadan isteyin. 
Bakın, tasarının 1’inci maddesinin kapsamı öyle geniş
ki kamu kurum ve kuruluşlarının tümünü ve hemen hemen tüm kamu personelini
kapsayan biçimde devletin tüm işlev ve örgütlenmesini değiştirme yetkisi
istemektesiniz. 
Değerli arkadaşlarım, bunun adı Anayasa’yı ihlaldir. Bunun
adı, demokratik hukuk devleti ilkelerini çiğnemektir, yasama yetkisini bilerek
devretmek demektir, Meclis yetkisini gasbetmek demektir. Bunun adı,
Parlamentoyu baypas demektir. Bu tasarının geçmesi Parlamentonun saygınlığına
gölge düşürecektir. 
Değerli arkadaşlarım, bunların hepsi, bu vahim tasarı
kabul edilirse bundan sonra neler olacak ona da bakalım yani bunların hepsi
geçtiğinde: Meclis, on üç aydır ihmal ettiği ve kullanmadığı yetkisini Bakanlar
Kuruluna devredecek, bu yetkiyi fiilen bürokratlar kullanacak. Meclis, bu yetki
kanununa dayanılarak çıkarılacak kararnameleri denetleyemeyecek,
yasalaştıramayacak. Anayasa Mahkemesi yetki kanunu çerçevesinde çıkarılacak
kararnameler üzerinde kısa süre içinde yani iş işten geçmeden anayasallık
denetimi yapamayacak. Bir hükûmet görevini ihmal ediyor, onun yüzünden Meclis
de ihmal etmek durumunda kalıyor ve Anayasa ihlal ediliyor. Değerli
arkadaşlarım, bu olmaz, biz bu vebale ortak olmayız. 
İkinci bir husus daha var. Bakanlar Kuruluna
devrettiğimiz yetkiyi Hükûmet hangi tarihe kadar kullanacak, bu belli değil.
Cumhurbaşkanının yemin edeceği günden bahsediliyor. Bizler hangi gün yemin
edeceğini daha bilmiyoruz ki. Komisyonda “24 Haziran tarihini koyalım.” diye
önerge verdik, Sayın Bakan kabul etmedi. Neden? Nedir sizin tarih vermenizi
engelleyen gerekçe? Bu hâliyle, seçimlerin ertelenmesi veya benzeri bir kriz
hâlinde bu yetkiyi sürekli olarak elde tutma isteğiniz olabilir mi? Böyle bir
belirsizlik kabul edilemez. Bunu adı demokrasi olmaz. 
Değerli arkadaşlarım, işin bir de seçim boyutu var,
ülkemiz seçime gidiyor. Cumhurbaşkanlığına aday olan isimlerin biri dışında
hepsi uyum yasalarını çıkarmaya çalıştığınız bu sistemden geri dönüşü yani tek
adam yönetiminden parlamenter demokrasiye dönüşü, hukuk devletine, güçler
ayrılığına dönüşü savunuyor. Seçimlere giren partilerin büyük bir bölümü de
aynı şekilde yeniden parlamenter düzene, bağımsız yargıya, güçler ayrılığı
sistemine dönülmesi gerektiğini savunuyor.
Hâl böyleyken, biz nasıl Türkiye'de devleti tepeden
tırnağa yeniden değiştirecek bu büyük ve sınırsız yetkiyi Meclisten
verebiliriz, elimizden verebiliriz, Meclisin baypas edilmesine izin
verebiliriz? Sayın Muharrem İnce, Sayın Meral Akşener, Sayın Selahattin
Demirtaş, Sayın Temel Karamollaoğlu ve Sayın Doğu Perinçek’ten biri seçimi
kazandığında -ki biz bu kişinin Muharrem İnce olacağına yürekten inanıyoruz-
seçilen yeni Cumhurbaşkanı Türkiye'yi bu tek adam rejiminde, OHAL düzeninde,
KHK’ler rejiminde bırakmayacaktır. Böylesine güçlü bir olasılık ortadayken, biz
Gazi Meclis olarak yetkimizin tümünü 25 Haziran sabahı burada çoğunluğu olup
olmayacağı dahi bilinmeyen bir Hükûmete nasıl ve neye güvenerek bırakabiliriz?
Değerli arkadaşlarım, biz, Anayasa'yı ihlal eden,
Parlamento yetkimizi gasbeden bu yetki tasarısını asla kabul etmiyoruz, bu
tasarıya ret vereceğiz ve inanıyoruz ki 24 Haziranda milletimizle birlikte
bugün tartıştığımız uyum sorununu kökünden çözeceğiz. Artık bu tek adam
yönetimine de, OHAL ve KHK’ler rejimine de, baskılar, yasaklar rejimine de
“Yeter.” diyecek, “Tamam.” diyeceğiz.
Hepinizi saygıyla selamlıyorum. (CHP ve HDP
sıralarından alkışlar) 
BAŞKAN – Teşekkür ediyorum.
3’üncü madde üzerinde bir adet önerge vardır, okutup
işleme alıyorum:
Türkiye Büyük Millet Meclisi Başkanlığına
Görüşülmekte olan 560 sıra sayılı 6771 Sayılı Kanun’la
Türkiye Cumhuriyeti Anayasası’nda Yapılan Değişikliklere Uyum Sağlanması
Amacıyla Çeşitli Kanun ve Kanun Hükmünde Kararnamelerde Değişiklik Yapılması
Konusunda Yetki Kanunu Tasarısı’nın 3’üncü maddesinin “Bu kanun yayımlandığı
tarihte yürürlüğe girer” şeklinde değiştirilmesini arz ve talep ederiz.
 Filiz Kerestecioğlu Demir Kadri
Yıldırım  Sibel Yiğitalp
 İstanbul Siirt
 Diyarbakır
 Mahmut Celadet Gaydalı  Ertuğrul
Kürkcü
 Bitlis  İzmir
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkan.
BAŞKAN – Hükûmet? 
BAŞBAKAN YARDIMCISI FİKRİ IŞIK (Kocaeli) – Katılmıyoruz
Sayın Başkan.
BAŞKAN – Gerekçeyi okutuyorum:
Gerekçe:
Madde metninin daha anlaşılır olması amaçlanmıştır.
BAŞKAN – Gerekçesini okutmuş olduğum Filiz
Kerestecioğlu ve arkadaşlarının önergesini oylarınıza sunuyorum: Kabul
edenler... Kabul etmeyenler... Kabul edilmemiştir.
3’üncü maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir.
4’üncü maddeyi okutuyorum:
Yürütme
MADDE 4- (1)
Bu Kanun hükümlerini Bakanlar Kurulu yürütür.
BAŞKAN – Madde üzerinde gruplar adına ilk söz,
Halkların Demokratik Partisi Grubu adına Diyarbakır Milletvekili Sibel
Yiğitalp.
Buyurun Sayın Yiğitalp. (HDP sıralarından alkışlar)
HDP GRUBU ADINA SİBEL YİĞİTALP (Diyarbakır) – Sayın
Başkan, değerli milletvekilleri; seçime kırk beş gün kaldı ve seçime kırk beş
gün kala uyum yasalarında Bakanlar Kuruluna yetki verilmek üzere, bugün, burada
bir yasa tasarısı konuşuluyor.
Peki, yasa tasarısında ne var? Meclisteki bütün
yetkiler alınacak Bakanlar Kuruluna verilecek ve bundan sonra her şeye Bakanlar
Kurulu karar verecek. Bu, tamamen onların inisiyatifi, tamamen onların kararı
ve tamamen onların istediği bir şey olacak. 
Peki, ben sormak istiyorum: Burada ne var? Ne zamana
kadar verilmiş? Yetki sınırı nedir? Bunlara dair hiçbir cümle yok, ucu açık
cümleler ve her şekilde opsiyonlu; belki de şimdiye kadar yaptıklarının
katbekat üstünde yapacaklarının aslında açıkça bir yasal teminatı var
karşımızda. Bu yasal teminat varken de şu anki mevcut tabloya baktığımızda, ne
kadar istikrarlı bir Hükûmet var ve ne kadar istikrarlı bir Genel Başkan var,
bence biraz oradan bakmak lazım ve bu pratikte neler yapabilir, bir de onu
görmek lazım. 
Çok değil, üç hafta önce, seçimden bahsedenleri bu
ülkenin Cumhurbaşkanı ihanetle suçluyordu, şimdi bugün seçime kendi karar
verdi. Çok değil, 15 Temmuz öncesinde “FETÖ’cü” dedikleriyle kol kolalardı;
bugün onları ihanetle suçluyorlar, “vatan haini” deniliyor ve onlarla ilgili
her gün bir dünya, bir kamyon hakaret ediliyor. Yani çok değil, üç yıl önce
birlikte olduğunuz insanlara hakaret ettiniz. 
Ha, onu da geçeyim, “15 Temmuz darbe girişimi” dediniz,
20 Temmuzda dediniz ki “Biz bu OHAL’i cemaatçilere karşı savaşmak için
yapıyoruz, cemaatçiliğe karşı mücadele için çıkarıyoruz.” Kime karşı mücadele
ettiğinize baktığınızda, o yelpazenin bir büyük kısmı muhalif kesime yapıldı.
Bunların cemaatçi kısmı belki yüzde 1’lik dilime geliyor ki bu yol ve yöntemi
doğru da bulmayız çünkü hukuksuzdur.
Peki, bu üç yıl boyunca neler yapıldı? Bu üç yıl
boyunca, bu ülkede, son on sekiz ayda 35 tane KHK çıkarıldı. KHK’lerle
yapabileceğinizin en üstünü yaptınız, hiçbir şey engel olamadı size. Öyle bir
sınırsız yetkiye sahipsiniz ki bu bile sizi mutlu etmiş değil. 
Ne yapabiliyorsunuz KHK yetkileriyle? İstediğinizi
yapıyorsunuz; ihraç ediyorsunuz, açığa alıyorsunuz, kayyum atıyorsunuz; aynı
zamanda dernek, vakıf gibi bütün sivil toplum örgütlerini kapatabiliyorsunuz;
insanların mal varlığına el koyabiliyorsunuz, insanların birikimini tamamen
gasbedebiliyorsunuz -nitekim yaptınız- cezaevlerindeki görüşme sürelerini
azalttınız, cezaevine gitme sıklığı, insanların görüşme süresi azaltıldı; o
yetmedi, öyle bir hâle getirdiniz ki sağlıkta bile Kamu Hastaneleri Birliğini
değiştirdiniz, genel müdürlüğe bağladınız; vatandaşlıktan çıkarma yetkisine
bile sahip oldunuz; kişilerin her türlü yasal, hukuki her şeyini siz ele
geçirdiniz; avukat görüşmelerine bile kısıtlama getirdiniz; grevleri
yasakladınız; mahalle bekçilerini bile KHK’lerle alıyorsunuz; uzun gözaltılar
var, uzun tutukluluk süresi var, iddianamesi henüz çıkmamış yüz binlerce insan
var. Yasama yetkisini de bu kadar hor kullanan bir iktidar aklı bize diyor ki:
“Biz bu kadar şeye rağmen Bakanlar Kuruluna bu yetkiyi vereceğiz çünkü
zamanımız yok.” Ya zaten siz iki buçuk yıl boyunca neler yapmadınız ki? Siz bu
kadar kötülük yapacağınıza bu ülkenin iyiliği için çalışsaydınız belki biz
bugün bunları konuşmuyor olacaktık. Bakın, bugün bu kadar kötü ve zehirli bir
dönemden geçiyoruz, siz her şeyi ama her şeyi sandıkta kazanmak üzerine
planladınız ama bu bile size yetmedi. 
Burada amaçlanan şudur, olasılıkları söylüyorum: Velev
ki ikinci turda Cumhurbaşkanı çıkmadı, bu mevcut Cumhurbaşkanı her türlü
yetkiyi kullanacak. Diyelim ki çıktı ve hastalandı -insanlık hâli, hepimiz
hastalanabiliriz- yemin edene kadar bu süreç devam edecek. Peki, o süreç
içerisinde o Bakanlar Kurulundan biri FETÖ’cü çıktı. Hani olmayacak bir şey
değil, oluyor; daha önce FETÖ’cü çıkmıştı biliyorsunuz. Yani kim FETÖ’cü onu da
bilmiyorum çünkü güçlünün zayıfı “FETÖ’cü” diye ezdiği bir dönemden geçiyoruz.
Hep bir şekilde insanların organik bağı var ama kim güçlüyse zayıf olanı
“FETÖ’cü” diye her an tutuklatabilir, her an başına bir iş getirebilir çünkü
böyle kendi içinde antidemokratik, tamamen hukuksuz bir sistemle iç içeyiz.
Bunları yaşıyoruz, hepimiz görüyoruz ve bunun da her gün ve her gün bir şekilde
pratiğini görüyoruz.
Şimdi, diyelim ki bu Cumhurbaşkanı veya bir başkası
hastalandı ve gerçekten artık görevinin başında değil. Bakanlar Kurulu bu
durumda ne yapacak, bu görev ve yetkisini nereye kadar kullanacak ve bu
sınırını kim koruyacak? İçinde tarih var mı? Yok. Şey var mı? Yok. Hiçbir şey yok.
Buna dair süresi belli değil, hiçbir şeyi belli değil, kavramı, gerekçesi ve
kullanma süresi açık değil. Bu kadar opsiyonlu, bu kadar ucu açık bir tasarıyı
getirmişsiniz. Bu kadar kötü bir pratiğe sahip olan Hükûmet diyor ki: “Biz
bununla Bakanlar Kuruluna yetki vereceğiz ve bu Bakanlar Kurulu bizim adımıza
karar verecek.” Zaten siz oy çokluğuyla her şeyi yapıyorsunuz, her şeyi
yapıyorsunuz. Sizi etkileyen, sizi rahatsız eden nedir ki? Bu neyin
hazırlığıdır? Sormak istiyorum, bu neyin hazırlığıdır, neyin hazırlığıdır? Kırk
beş gün sonra seçime ilişkin bu neyin hazırlığıdır? Bunun bir açıklaması var
mıdır? Yani kırk beş gün sonra ne olabilir ki siz böyle bir yasayı çıkarma
gereği duyuyorsunuz? Kırk beş gün sonra ne gibi bir kaygınız var? Ya da kırk
beş gün sonra ne gibi bir problem olur da ona karşı bir tedbir almak
istiyorsunuz? Çünkü bunun içinde herhâlde 5.950 tane madde var. Ne olduğu belli
değil, büyük bir kısmını da bilmiyoruz. Ne var içinde, bir açıklamasını lütfen
yapın. Siz kırk beş gün sonra bu ülkeye ne getireceksiniz? Kaybettiğiniz an
neler yapacaksınız? Neyin tedbirini almakla meşgulsünüz? Neyin tedbiridir bu?
Neyin kaygısıdır? Neyin korkusudur? 
Bir korku şudur: Kaybetme korkusudur. Bunu ne zaman
yaşadınız? 16 Nisanda yaşadınız. 16 Nisanda olan kaybetme korkusu mühürsüz
oylarla birlikte tamamen açığa çıktı ve o duyguyla siz ortak oldunuz. Asla ve
asla… İlelebet ve ebedî düşmanlar, birbirine her türlü hakaret ve sinkaflı
küfür edenler bir araya geldi ve bugün bu noktaya bizi getirdi. 
Bunları söyledikten sonra, bu kadar kötü bir pratiğe
sahip olan bir Hükûmetin aynı anda karşımıza getirdiği yasaları söyledikten
sonra, şimdi, kırk beş gün sonraki seçime gelelim. En eşitsiz, en adaletsiz bir
dönemden geçiyoruz. Bizim Cumhurbaşkanı adayımız cezaevinde, sizin
Cumhurbaşkanı adayınız, bakanlarınız ve valileriniz, maşallah hepiniz her gün
televizyon kanallarındasınız. Biriniz çıkıyorsunuz ötekiniz geliyor, öteki
çıkıyor biri geliyor. İnsanlar “tweet” atıyor, “Tamam.” diyor, buradan hakaret
ediyorsunuz. Siz gece gündüz milyonlarca insana hakaret ediyorsunuz.
Etmediğiniz insan kalmış mı? Biri size yan baksın yeter ki anında
tutuklayabilirsiniz, anında hakaret edebilirsiniz. Hayatınızın her alanına
sirayet etmiş öyle bir kibir var ki kısacık, küçücük bir “tweet” bile
insanların tutuklanma sebebi olabiliyor. “Tamam.” dendiği için insanlar
gözaltına alınıyor, “Tamam.” dendiği için. Siz buradan hakaret ettiğinizde
insanlar hiçbir şey yapamıyor ama siz zorun gücüyle her şeyi yapıyorsunuz. Bu
bile sizi ikna etmedi. Bu bile demek ki sizin kaygınızı gidermedi.
Bu kadar yoğun şeye rağmen bu eşitsiz koşullarda seçime
gidiyoruz. Bizim Cumhurbaşkanı adayımız cezaevinde. Çok çok kısıtlı koşullarda
yani belki çok minik, en küçük şartlarda sesini duyurabiliyor, o da avukatları
aracılığıyla ya da bir şekilde görüşme üzerinden olabiliyor. Dediğim gibi,
sizinkiler ve bir bütün olarak bütün basın-yayın araçları elinizde zaten onu
kullanıyorsunuz. Miting yapabilecek misiniz? Yapacaksınız. Toplantı yapabiliyor
musunuz? Yapıyorsunuz. Her şeyi yapıyorsunuz. Siz bu kadar adaletsiz ve
vicdansız seçim şartlarını içinize sindiriyor musunuz? Yarın öbür gün sandıktan
çıktığınız zaman “Biz gerçekten bu milletin iradesiyle çıktık.” diyebilecek
misiniz? Asla diyemezsiniz. Çünkü bir Cumhurbaşkanı adayı şu anda cezaevinde. O
cezaevinden çıkmadıkça, cezaevi dışında çıkıp kampanya yürütmedikçe asla sizin
yapacağınız seçim meşru değildir. Bunu söyleyelim, altını çizerek söyleyelim.
Evet, sizin için hiçbir şeyin meşruluğu önemli değil, biliyorum, problem değil.
Sizlerin döneminde insanlar mezarlardan çıkarıldı. Sizlerin döneminde
insanların cenazeleri sokaklarda bekletildi. Sizlerin döneminde insanlar her
türlü ahlaksızlığa maruz kaldı. Sokağa çıkma yasaklarında insanların yatak
odalarına gidilip en ağır cinsiyetçi küfürler yazıldı. Siz bunlara tahammül
ettiniz, bunun farkındayız ama biz bunlara tahammül etmeyiz. Biz insanlığımızı
kaybetmiş değiliz. Hafıza bizi yanıltmaz, hafıza bize ihanet etmiyor, sizin
hafızanız size ihanet edebilir, aynı FETÖ’cülerle olan ilişkileriniz gibi ama
bizim hafızamız hiçbir zaman bize ihanet etmez. Biz neler yaşadık, neler gördük
ve buna rağmen dimdik durmayı becerdik ve “Gelin, bu iş kötülükle, öldürmeyle,
vurmayla, kırmayla, hakaretle, küfürle olmuyor.” dedik. Ama siz öyle bir
noktaya getirdiniz ki bu yaptıklarınız size yetmedi, o kadar suç biriktirdiniz
ki bu biriktirdiğiniz suçları OHAL KHK’leri bile kapatmıyor. Şimdi, mevcut
durumda, Bakanlar Kuruluna verilecek yetkiyle bunu kapatmaya çalışıyorsunuz.
Ama şunu unutmayın: Kaybettiniz. Tamam mı? Hoşça kalın. (HDP sıralarından
alkışlar) 
MEHMET MUŞ (İstanbul) – Sayın Başkan, 60’a göre bir söz
talebim var.
BAŞKAN – 60’a göre sistemi açıyorum. 
Buyurun Sayın Muş.
IV.- AÇIKLAMALAR (Devam)
37.- İstanbul Milletvekili Mehmet Muş’un, Diyarbakır Milletvekili Sibel
Yiğitalp’ın 560 sıra sayılı Kanun Tasarısı’nın 4’üncü maddesi üzerinde HDP
Grubu adına yaptığı konuşmasındaki bazı ifadelerine ilişkin açıklaması
MEHMET MUŞ (İstanbul) – Sayın Başkan, değerli
milletvekilleri; az önce hatip, insanlara bizim hakaret ettiğimizden dem vurdu,
böyle bir şey söz konusu olamaz. Biz, bize oy versin ya da vermesin 81 milyon
vatandaşımızın hem fikrine hem kanaatlerine hem de siyasal düşüncelerine her
zaman saygı duyarız ve milletimizin tamamına hizmet etmekle mükellefiz,
görevliyiz. 
Bir diğer konu, bu yetki kanunuyla ilgili çeşitli
senaryolar dile getiriliyor. Neden çıkartılıyor bu, neden çıkartılıyor?
Aslında, hemen 5’inci sayfada genel gerekçede bu yetki kanununa neden ihtiyaç
duyulduğu açık bir şekilde yazmaktadır. Biliyorsunuz, ülkemizde 16 Nisanda bir
Anayasa değişikliği yapıldı ve Cumhurbaşkanlığı hükûmet sistemine geçiş
yapıldı. Bu geçişle beraber teknik bazı düzenlemelere ihtiyaç duyuluyor, bu
yetki kararnamesi onun için kullanılacaktır. Bu da genel gerekçede açık bir
şekilde ifade edilmiştir; ihtiyaç duyan, ilgi duyan arkadaşların bunu okumak
suretiyle buradan istifade etmeleri sağlanabilir diye düşünüyorum. 
Teşekkür ederim. 
BAŞKAN – Teşekkür ediyorum. 
SİBEL YİĞİTALP (Diyarbakır) – Benim bir açıklama yapmam
gerekiyor. 
BAŞKAN – Buyurun, siz de açıklama yapın ama herhangi
bir sataşmada falan da bulunmadı yalnız. 
SİBEL YİĞİTALP (Diyarbakır) – 60’a göre...
BAŞKAN - Siz de 60’a göre, buyurun.
38.- Diyarbakır Milletvekili Sibel Yiğitalp’in, İstanbul Milletvekili
Mehmet Muş’un yaptığı açıklamasındaki bazı ifadelerine ilişkin açıklaması
SİBEL YİĞİTALP (Diyarbakır) – Şimdi, bu ülkenin
Cumhurbaşkanı bizim Eş Genel Başkanımız Sayın Selahattin Demirtaş’a “terörist”
dedi mi? Dedi. Başkalarına “tezek” dedi mi? Dedi. “Münafık” dedi mi? Dedi ve
bunun gibi insanın aklına gelmeyecek, söylemekten imtina ettiğim envaiçeşit
küfürler etti mi? Etti. Vicdanlı, dürüst, adil, yürekli bir savcı çıktı mı
ortaya? Çıkmadı. Neden çıkmadı? Sizin baskınızdan korktuğu için çıkmadı. Siz
gece gündüz burada herkese hakaret edeceksiniz, sonra oturduğunuz yerde “Biz
milletin iradesiyiz.” diyeceksiniz. Vallahi kusura bakmayın, biz sizden daha
çok milletin iradesiyiz ve asla ve asla sizin bu tarzınızı da kabul etmiyoruz. 
MEHMET MUŞ (İstanbul) – Sayın Başkanım, kayıtlara
geçsin: Bu az önce ifade edilen iddialarla ilgili cevaplarımız kayıtlarda
mevcuttur, istenildiği takdirde bakılabilir.
BAŞKAN – Teşekkür ediyoruz.
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 6771 Sayılı Kanunla Türkiye Cumhuriyeti Anayasasında Yapılan
Değişikliklere Uyum Sağlanması Amacıyla Çeşitli Kanun ve Kanun Hükmünde
Kararnamelerde Değişiklik Yapılması Konusunda Yetki Kanunu Tasarısı (1/949) ile
Plan ve Bütçe Komisyonu Raporu (S. Sayısı: 560) (Devam)
BAŞKAN - Şimdi, gruplar adına ikinci söz, Cumhuriyet
Halk Partisi Grubu adına Muğla Milletvekili Ömer Süha Aldan’a aittir. 
Buyurun Sayın Aldan. (CHP sıralarından alkışlar)
CHP GRUBU ADINA ÖMER SÜHA ALDAN (Muğla) – Teşekkür
ederim. 
Sayın Başkan, değerli milletvekilleri; şu anda
olağanüstü hâlle bir genel seçime doğru gidiyoruz, OHAL kapsamında kanun
hükmünde kararnameler çıkarılabiliyor. Peki, buna neden gerek duyuldu? Biraz
önce Şenal Hanım açıkladı. Öncelikle şunu bir iyi düşünmek lazım: Bu yetki
kanunu yetkiye ilişkin düzenlemeleri kapsaması amacıyla çıkarılıyor.
Değerli milletvekilleri, aslında bu tip yetki
kanunlarının çıkışının bir temel amacı vardır, o da eğer seçim süreci
uzayacaksa o takdirde Parlamentonun çalışma süresi olmayacağından böyle bir
düzenleme yapılır. Yaklaşık bir seneden fazla bir süre bekletilmiş uyum
yasalarının düzenlenmesi için apar topar getirilen genel seçim kapsamında bu
düzenleme bugün önümüzdedir. “Madem olağanüstü hâl var, madem olağanüstü hâl
kapsamında kanun hükmünde kararname çıkarma yetkisi Bakanlar Kurulundadır,
istendiği gibi Cumhurbaşkanının başkanlığında kanun hükmünde kararnameler
çıkarılabilir; peki, bu düzenlemeye neden gerek duyuldu?” derseniz… Aslında bu,
Parlamentonun bu bölümündeki kesimler için değildir; aslında bu, Adalet ve
Kalkınma Partisinin milletvekilleri içindir. Bu tip kanun hükmünde
kararnamelerin ana çıkış nedeni önümüzdeki günleri güvenceye alma
niyetindendir. O da şu: Şimdi bir seçime doğru gidiyoruz. Şu anda Parlamentonun
büyük bir çoğunluğu yok. Belki pek çok kişi genel merkezlerinde yeniden
seçilmek için kulis faaliyeti içindedir ve dolayısıyla da şimdi önümüzde bir
tasfiye süreci olacaktır yani Parlamentonun olağan koşullarda yüzde 70’i bir
dahaki dönem gelemiyor.
KADİM DURMAZ (Tokat) – Maç başlamış, kural
değiştiriyorlar. 
ÖMER SÜHA ALDAN (Devamla) – Böyle bir gerçeklik var ama
anlaşılan odur ki iktidar partisinde gelemeyecek insan sayısı daha da fazla
olacaktır. Şimdi, yeniden aday seçilme şansı olmayan kişilerin Parlamentoyu
toplayıp yasal düzenlemeler yapma konusundaki girişimleri ortaya çıkarsa, ani
bir refleks için bir çaba ortaya çıkarsa işte, bunu önleme adına bu tip kanun
hükmünde kararname yöntemlerine başvurulur. Bu noktada, aslında yapılan bu
operasyon bence muhalefete değildir, muhalefete yapılan operasyon KHK’lerle
yapılıyor, OHAL’le; asıl bu, iktidar partisinin kendi mensuplarına yönelik bir
operasyonudur. 
Değerli milletvekilleri, aslında şunu da söylemekte
yarar görüyorum: Yetki kanunlarının bir süresi olmalıdır. Bu yetki kanunu niye
çıkıyor? Uyum kanunlarındaki bir senelik gecikmeyi bertaraf etmek için çıkıyor.
Aslında, Parlamentoyu çalıştırmamanın sonucu olarak ortaya çıkıyor, bir kusurun
itirafıdır aslında ama en sakıncalı yan, en sakıncalı yan, burada, bir tarih
verilmemiş olmasıdır ve öyle ki buna doğrudan bir yetki tecavüzü bile demek
mümkündür. 24 Haziran tarihinde Cumhurbaşkanı seçildiği anda, diyelim ki yemin
etmedi, onun görev alanına giren konularda dahi kanun hükmünde kararname
çıkarma yetkisi vermek, o anlamda Cumhurbaşkanının yetkisine de tecavüz
mahiyetindedir.
Keza, bugünün bir anlamı da var aslında. 16 Nisanda ne
yazık ki referandumda bizim arzuladığımız sonuç gerçekleşmemiştir. Bugün
yapılan bu işlem tarihî bir işlemdir aslında. Bu, Parlamentonun bütün yetkisini
devretmesinin ön protokolüdür; bu bir devir anlaşmasıdır, bir yasal düzenleme
değildir. Parlamento iradesini artık tek bir anlayışa doğru devretmektedir,
anlamlı bir gündür. 
Ve bunu buradan ifade etmek istiyorum, bir daha
buralara geliriz gelmeyiz, bilemeyiz. Ne yazık ki bazı toplumlar ya da
siyasiler adım adım sorunlara kendilerini götürürler. Birbirlerinin peşi sıra,
birbirlerinin rekabet anlayışı içerisinde maddi gerçeklikten uzaklaşırlar,
akılcı düşünceyi bir yana bırakırlar ve adım adım o macera sonunda hüsranla
sonuçlanır. 
Biraz önce dinledim, bu yeni Cumhurbaşkanlığı hükûmet
sistemini çok öven konuşmalar oldu. Hayır, bu, bu memleket için büyük bir
felaket olacaktır. Hiç temenni etmem, inşallah olmaz diyeceğim ama tarih bunun
örnekleriyle doludur. Bu tip, Cumhurbaşkanlığı hükûmet sistemi… Adını ne
koyarsanız koyun bu bir başkanlık sistemidir, başkanlık sisteminin olduğu
ülkelerde seçilen başkanlarda iktidarda kalma çaresizliği vardır, hiçbir zaman
iktidarları bırakamazlar ve iktidarları bırakmadıklarının en büyük örneklerini
şöyle bir bakın görürsünüz. Rusya’da görürsünüz, Putin hiçbir zaman seçim
kaybetmemiştir seçildiği andan bu yana. Azerbaycan’da Aliyev hiçbir zaman seçim
kaybetmemiştir. Ha, “Bunlar daha demokratik insanlar.” diyebilirsiniz.
Saddam’ın ülkesinde de cumhurbaşkanlığı seçimi yapılmıştır, Esad’ın ülkesinde
de cumhurbaşkanlığı seçimi savaş haricinde yapılmaktadır; birinde yedi yılda,
birinde altı yılda. Bu ülkelerin hepsinde cumhurbaşkanları genellikle yüzde
90’ın üzerinde oyla seçilirler ve bu ülkelerin çoğunluğunda muhalefet partileri
seçimleri boykot ederler. Çoğunlukla, seçime giren partiler de egemen partinin
kurdurduğu uydu partilerdir. Bir örnek vereyim: Suriye’de 13 tane partiyi Esad
kurdurmuştur ve bunlara işte, kendi azınlık durumlarına göre “5 Kürt
milletvekili seçtim, 5 Türkmen milletvekili seçtim.” diyerek dağıtmıştır. 
Değerli milletvekilleri, bu aşamada geldiğimiz nokta
Türkiye’yi gerçekten vahim bir noktaya getirecektir, göreceğiz bunu. Zaman var
mı? Elbette ki zaman var. Ben buradan, bu kürsüden ne kadar seslenirsem
sesleneyim artık göç yola çıkmıştır, eninde sonunda bir noktaya ulaşacaktır. En
büyük temennim, ülkemin insanlarının çok büyük bir zarar görmemesidir. Umarım,
süreç içerisinde bu denemeden kısa sürede vazgeçilir. Şöyle bir şey düşünelim:
Cumhuriyet Halk Partili Cumhurbaşkanı 24 Haziranda seçimi kazandı, Yargıtayı,
Danıştayı, Anayasa Mahkemesini kapattı. Var mı yetkisi? Var. Niye? OHAL var.
Eğer OHAL varsa siyasi haklara, ödevlere ilişkin her türlü konuda kanun
hükmünde kararname çıkarma yetkisi mevcut Cumhurbaşkanına tanınmıştır. Bütün
yargıyı yeniden şekillendirebilirsiniz, bütün mahkemeleri kapatabilirsiniz.
Bunu düşünün, her şeyden önce Cumhuriyet Halk Partili bir Cumhurbaşkanının iş
başına geldiği gün bunu yapabileceğini düşünün. Bütün kurumları lağvedebilir,
böyle bir hakkı var. Mevcut Cumhuriyet Halk Partili Cumhurbaşkanını Yüce
Divanda yargılamak için öyle 300 milletvekili çoğunluğuna gerek yok, Mecliste 241
milletvekili Cumhuriyet Halk Partili olsun, onu feriştahı da gelse
yargılayamaz. Mevzuatta böyle bir Anayasa’yı biz kabul ettik ne yazık ki. Bu
kürsüde pek çok laflar edildi ama burada açık açık oy kullanılarak bu
referandum halkın önüne sunuldu, ne yazık ki vatandaşımızın iradesi pek çok
noktada da fesada uğratıldı, çok eşitsiz koşullarda bir referandum yapıldı,
hileler hurdalar ortada uçuştu ve sonuçta zor da olsa milletimizin kararıyla
“evet” oyu çıktı. 
Şimdi, asıl gelinen nokta şudur: Dediğim gibi, bazı
toplumlar bazen belayı bir anlamda göremezler. O körlük noktasında öyle şeyler
cereyan eder ki ve süreç devam eder, eder, eder sonuçta “Biz bunu niye yaptık?”
derler. Burada halkın kabahati var mıdır? Hayır, halkın kabahati yoktur.
Muhalefetiyle, iktidarıyla hepimiz kabahatliyiz, bu Meclis kabahatlidir. Bu
Parlamentodan öyle ya da böyle o referandum kararı çıkmıştır. Hepimiz suçluyuz,
hepimiz bunun öz eleştirisini yapmalıyız. Az suçluyuz, çok suçluyuz ama hepimiz
suçluyuz. Bu Parlamento böyle bir karara imza atmıştır ne yazık ki. Oysa ki
böyle bir düzenleme bu millet tarafından yüzde 80-90’la reddedilmeliydi ama
bütün şeyler havada uçuştu “18 yaşında gençlere milletvekili hakkı vereceğiz.”
Göreceğiz, bakalım 18 yaşında milletvekili gelebilecek mi önümüzdeki süreçte.
Ne yazık ki gelemeyecek. 
Değerli milletvekilleri, sözlerimi şöyle
tamamlıyorum...
(Mikrofon otomatik cihaz tarafından kapatıldı) 
ÖMER SÜHA ALDAN (Devamla) – Bir cümle Sayın Başkan.
BAŞKAN – Buyurun lütfen, tamamlayın.
ÖMER SÜHA ALDAN (Devamla) – Teşekkür ederim Sayın
Başkan.
Her ülkede bir yöneten vardır lakin her yönetenin
hukukun üstünlüğüne inancı yoktur. Her yönetenin bir hukuku vardır ama her
hukukun adaleti yoktur. “Adaletsiz günlere tamam.” deme düşüncesiyle yüce
Meclisi saygıyla selamlıyorum. (CHP sıralarından alkışlar) 
BAŞKAN – Teşekkür ediyorum Sayın Aldan.
4’üncü madde üzerinde bir adet önerge vardır, okutup
işleme alıyorum: 
Türkiye Büyük Millet Meclisi Başkanlığına
Görüşülmekte olan 560 sıra sayılı 6771 sayılı Kanunla
Türkiye Cumhuriyeti Anayasasında Yapılan Değişikliklere Uyum Sağlanması
Amacıyla Çeşitli Kanun ve Kanun Hükmünde Kararnamelerde Değişiklik Yapılması
Konusunda Yetki Kanunu Tasarısı’nın 4’üncü maddesinin “Bu Kanun hükümleri
Bakanlar Kurulu tarafından yürütülür.” şeklinde değiştirilmesini arz ve talep
ederiz.
 Filiz Kerestecioğlu Demir Ertuğrul
Kürkcü Kadri Yıldırım
 İstanbul İzmir Siirt

 Mahmut Celadet Gaydalı Sibel
Yiğitalp
 Bitlis Diyarbakır
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkan.
BAŞKAN – Hükûmet?
BAŞBAKAN YARDIMCISI FİKRİ IŞIK (Kocaeli) – Katılmıyoruz
Sayın Başkan.
BAŞKAN – Gerekçeyi okutuyorum: 
Gerekçe: 
Madde metninin daha anlaşılır olması amaçlanmıştır.
BAŞKAN – Gerekçesini okuttuğum Filiz Kerestecioğlu
Demir ve arkadaşlarının önergesini oylarınıza sunuyorum: Kabul edenler... Kabul
etmeyenler... Önerge kabul edilmemiştir.
4’üncü maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir.
Böylece tasarının üzerindeki konuşmalar tamamlanmıştır.
İç Tüzük 86’ya göre, Sayın Çam, son konuşmayı aleyhte
yapmak üzere sizlere ayırmışız efendim. 
Buyurun. (CHP sıralarından alkışlar) 
Süreniz beş dakikadır. 
MUSA ÇAM (İzmir) – Sayın Başkan, Türkiye Büyük Millet
Meclisinin saygıdeğer üyeleri; hepinizi saygıyla selamlıyorum. 
Evet, bu sabah saat 10.00’da geldi Plan ve Bütçe
Komisyonuna -Sayın Şentop olsaydı burada söylerdik- Anayasa Komisyonunda
görüşülmesi gereken bir kanun tasarısı Plan ve Bütçe Komisyonuna geldi, uzun
müzakerelerden sonra, kırk sekiz saat beklemeden tekrar karşımıza geldi ve
görüşüyoruz. 
Sayın Bakan burada ama Sayın Bozdağ -burada yok-
buradaki konuşmasında dedi ki: “16 Nisanda yapılan referandumda 2 madde hemen
yürürlüğe girdi. Bunlardan bir tanesi, parti genel başkanlığına geri dönmesi,
2’ncisi de Hâkimler ve Savcılar Kurulu maddesinin yürürlüğe girmesi, diğer 16
madde de 3 Kasımda yürürlüğe girecek.” Ama bu süre içerisinde, altı aylık süre
içerisinde bütün yasal düzenlemelerin yapılması gerekiyordu, yaklaşık olarak on
üç ay geçti 16 Nisan referandumunun üzerinden ama bununla ilgili uyum yasaları
gerçekleştirilmedi. Bu düzenlemenin içerisinde Bakanlar Kurulu, yetki yasa
tasarısında sayılan 19 ayrı yasa, KHK ve “diğer” sözcüğü kullanılmak suretiyle
sayısız, belirsiz yasa ve KHK’yle kamu kurum ve kuruluşlarının çoğunluğunu
yeniden örgütleyebilecek, bunların görev ve yetkilerini yeniden
düzenleyebilecek, kaldırabilecek, yenilerini kurabilecektir arkadaşlar.
Bunların görevleri, yetkileri, personeli ve teşkilat yapısıyla merkez ve taşra
teşkilatlarının kurulması ve üst kademe kamu yöneticilerinin atanmalarıyla
ilgili görevlerine son verilmesine ilişkin usul ve esaslar da yeni baştan
düzenlenebilecektir. Bu konularda mevcut kanun ve KHK’lerde değişiklik
yapılabilecek, bunlara ilişkin yeni kurallar getirilebilecektir. Sınırları bu
kadar geniş ve belirsiz konularda düzenleme yapmak üzere Bakanlar Kuruluna KHK
çıkarma yetkisinin verilmesi Anayasa’nın 87’nci maddesinde belirtilen “belli
konularda verilen yetki” olarak değerlendirilemez ve asla böyle bir yetkinin
verilmemesi gerekmektedir. 
Yasa tasarısı Anayasa’nın 91’inci maddesinde belirtilen
ögeleri de içermemektedir. Yasa tasarısının 1’inci maddesinde çıkarılacak
KHK’lerin kapsam ve konusu iç içe girmiş, kapsamının çok geniş ve sınırsız
olması nedeniyle, verilen yetkinin 91’inci maddede öngörülen yasak alana girip
girmediğinin denetimi de olanaksız hâle gelmiştir. Konu ve kapsamdaki bu
sınırsızlık ve belirsizlik Türkiye Büyük Millet Meclisine ait olan yasama
yetkisinin yürütme organına devri anlamına gelmektedir 
Sayın milletvekilleri, biraz sonra kaldıracağınız
parmaklarınızla Türkiye Büyük Millet Meclisine ait olan yetkiyi bir kişiye
devredeceksiniz. Bu doğru değil, bu kim olursa olsun, arkadaşlar; Recep Tayyip
Erdoğan da olsa yanlıştır, Kemal Kılıçdaroğlu da olsa yanlıştır, Devlet Bahçeli
de olsa yanlıştır, Selahattin Demirtaş da olsa yanlıştır, yanlıştır, yanlıştır
arkadaşlar. (CHP sıralarından alkışlar) Böyle bir yanlışa izin vermemeniz
gerekir arkadaşlar. 
Değerli arkadaşlar, Yetki Yasa Tasarısı’nı Türkiye
Büyük Millet Meclisi gündemine taşıyan iktidar partisi, bu yasama döneminde
olağan çalışma sürecini sürdürmüş ancak hiçbir gerekçe yokken Anayasa
değişikliğinin gerektirdiği uyum yasalarını Türkiye Büyük Millet Meclisi
gündemine anayasal zorunluluk olmasına karşın bilinçli olarak getirmemiştir.
Sayın Zekeriya Temizel bugün öğleden önce burada yaptığı konuşmada “imtina
etmiştir” kelimesini özel olarak son derece nazik ve kibar bir dille dile getirmiştir
ama imtina değil, bilinçli ve sistemli bir şekilde on üç ay içerisinde bunu
Türkiye Büyük Millet Meclisine getirmemiştir ve şimdi bu KHK'yle birlikte
Parlamentonun bütün yetkisini üzerine almıştır.
Sayın Başkan, değerli milletvekilleri; bu tasarının 1’inci
maddesiyle, kamu kurum ve kuruluşlarının tüm bölümünü ve hemen hemen tüm kamu
personelini kapsayan yetki düzenlemeleri ile yasama organının çalışmadığı bu
seçim döneminde yürütme organına devletin tüm işlev ve örgütlenmesini
değiştirme yetkisi verilmektedir arkadaşlar. (Uğultular)
ENGİN ÖZKOÇ (Sakarya) – Sayın Başkan, hatibi
duyamıyoruz efendim. 
BAŞKAN – Sayın milletvekilleri, lütfen Sayın Çam’ı
dinleyelim, insicamını bozmayalım. 
MUSA ÇAM (Devamla) – Bir kez daha söylüyorum: Türkiye
Büyük Millet Meclisi, tüm kamu kurum ve kuruluşlarında çalışanların, en üstten
en altta kadar bütün çalışanların yetkilerini, her şeyini, arkadaşlar, bir
kişiye devrediyor. Bu, doğru değil. Yasallık ilkesinin en temel ilkesi, takdire
dayalı, keyfî ve sınırsız uygulamaları önleyecek sınırlamaların ve çerçevenin
yasada yer almasıdır. Anayasa’nın 91’inci maddesi kapsamındaki yetki yasaları
da bu kapsamdadır. Yetki vermek doğru değildir. KHK çıkarma yetkisinin hukuksal
yapısının belli konuda temel ilke ve koşullarının, sınırlarının ve çerçevesinin
açık, net ve anlaşılır olarak yasada belirlenmesi, keyfî ve sınırsız
uygulamalara meydan verebilecek çok geniş bir takdir yetkisinin tanınmaması
gerekmektedir. Devlet yönetiminde devamlılık, düzen ve istikrar asıldır.
(Mikrofon otomatik cihaz tarafından kapatıldı)
BAŞKAN – Buyurun, tamamlayın lütfen.
MUSA ÇAM (Devamla) – Bu nedenle devlet organlarının ve
özellikle idarenin kuruluşu ile kamu personeline ilişkin düzenlemeler yasallık
ilkesinin güvencesi altına alınmıştır. Yasallık ilkesi sadece keyfî, takdirî ve
sınırsız ölçülere dayalı uygulamaları önlemek için değil, aynı zamanda sistem
ve yönetimde adalet, istikrar, düzen ve kararlılığın sağlanması amacına
yöneliktir. Yetki yasaları da önemli, zorunlu ve ivedi durumlara bağlılıkla birlikte
yasallık ilke ve amacına uygun olmak zorundadır. KHK müessesesi ilkesiz ve amaç
dışı kullanılarak toplum yönünden güvencesiz bir sisteme dönüşmemelidir. Yetki
Yasa Tasarısı’nın 1’inci maddesinin 2’nci fıkrasında yer alan “…diğer kanun ve
kanun hükmünde kararnamelerin bu maddenin birinci fıkrasında belirtilen
hususlara ilişkin hükümlerinde yapılacak değişiklik, yürürlükten kaldırma ve
yeni düzenlemeleri kapsar.” hükmü Anayasa Mahkemesinin bugüne kadarki yerleşik
içtihatlarıyla Anayasa’nın 7, 87 ve 91’inci maddelerine aykırı düşmektedir. Bu
aykırılıktan dolayı da biz bu yasa tasarısına kırmızı oy vereceğiz, ret
vereceğiz. Size de diyoruz ki: Sayın milletvekilleri, yetkilerinizi asla bir
kişiye teslim etmeyin. 
Hepinizi saygıyla selamlıyorum. (CHP sıralarından
alkışlar)
BAŞKAN – Teşekkür ediyorum Sayın Çam.
Böylece tasarının tümü üzerindeki görüşmeler
tamamlanmıştır.
Tasarının tümü açık oylamaya tabidir. 
Açık oylamanın elektronik oylama cihazıyla yapılmasını
oylarınıza sunuyorum: Kabul edenler… Kabul etmeyenler… Kabul edilmiştir.
Açık oylama için üç dakika süre veriyorum ve süreyi
başlatıyorum.
(Elektronik cihazla oylama yapıldı)
BAŞKAN – 6771 Sayılı Kanunla Türkiye Cumhuriyeti
Anayasasında Yapılan Değişikliklere Uyum Sağlanması Amacıyla Çeşitli Kanun ve Kanun
Hükmünde Kararnamelerde Değişiklik Yapılması Konusunda Yetki Kanunu Tasarısı
açık oylama sonucu:
“Kullanılan oy sayısı  : 235
Kabul : 210
Ret :  25 (x)
 Kâtip Üye Kâtip Üye
 İshak Gazel Barış Karadeniz
 Kütahya  Sinop”
Böylece tasarı kabul edilmiş ve kanunlaşmıştır, hayırlı
ve uğurlu olsun.
Birleşime on dakika ara veriyorum.
Kapanma Saati: 21.11
BEŞİNCİ OTURUM
Açılma Saati: 21.31
BAŞKAN: Başkan
Vekili Ahmet AYDIN
KÂTİP ÜYELER:
Barış KARADENİZ (Sinop), İshak GAZEL (Kütahya)
----- 0 -----
BAŞKAN – Sayın milletvekilleri,
Türkiye Büyük Millet Meclisinin 98’inci Birleşiminin Beşinci Oturumunu
açıyorum.
2’nci sıraya
alınan, Vergi ve Diğer Bazı Alacakların Yeniden Yapılandırılması ile Bazı
Kanunlarda Değişiklik Yapılmasına İlişkin Kanun Tasarısı ile Plan ve Bütçe
Komisyonu Raporu’nun görüşmelerine başlayacağız.
2.- Vergi ve Diğer Bazı Alacakların Yeniden Yapılandırılması ile Bazı
Kanunlarda Değişiklik Yapılmasına İlişkin Kanun Tasarısı (1/944) ile Plan ve
Bütçe Komisyonu Raporu (S. Sayısı: 557) (x)
BAŞKAN – Komisyon
ve Hükûmet yerinde.
Sayın
milletvekilleri, dünkü birleşimde İç Tüzük’ün 91’inci maddesine göre temel
kanun olarak görüşülen 557 sıra sayılı Tasarı’nın birinci bölümünde yer alan
maddelerinin oylamaları tamamlanmıştı.
Şimdi ikinci
bölümün görüşmelerine başlayacağız. İkinci bölüm geçici madde 1 dâhil, 13 ila
28’inci maddeleri kapsamaktadır. 
İkinci bölüm
üzerinde gruplar adına ilk söz, Halkların Demokratik Partisi Grubu adına
İstanbul Milletvekili Garo Paylan’a aittir.
Buyurun Sayın
Paylan. (HDP sıralarından alkışlar)
HDP GRUBU ADINA GARO PAYLAN (İstanbul) – Sayın Başkan,
değerli milletvekilleri; hepinizi saygıyla selamlıyorum. 
Değerli arkadaşlar, ikinci bölüm pek çok kritik
maddeyle dolu ancak bütünü üzerine yaptığım konuşmada da uyardığım gibi, üniversite
affı çok önemli, çok kritik bir madde. Bu bir af torbası ama üniversitelerle
ilgili de bir af getiriliyor, bu da olumlu bir adım ancak eksiği var
arkadaşlar. Bu dönemi biliyorsunuz pek çok insanı mağdur ederek geçirdik, pek
çok öğrenciyi öğrenci olma vasfından çıkardık, öğretim görevlilerini
üniversitelerden uzaklaştırdık. Eğer bir af yapacaksak öğrencilere karşı, bunu
tam yapalım arkadaşlar. Biliyorsunuz bu dönemde pek çok vatandaşımız
ötekileştirildi, maalesef ayrıştırıldı ve burada geçen ibareye göre arkadaşlar,
bakın ne diyor… 
ORHAN DELİGÖZ (Erzurum) – Teröristler ayrıştırıldı,
teröristler.
GARO PAYLAN (Devamla) – Diyor ki bakın: “Devletin millî
güvenliğine karşı faaliyette bulunduğuna karar verilen veya iltisakı yahut
bunlarla irtibatı olanlar hariç affedeceğiz.” 
Şimdi, arkadaşlar, bakın, hepinizin akrabaları var,
hepinizin arkadaşları var, eskiden mesaj attığınız, konuştuğunuz, “Hoca Efendi”
dediğiniz insanlar var; sizin mahallenin insanları. 
ORHAN DELİGÖZ (Erzurum) – Papaz çıktı ne yapalım? Ya,
hoca değil, papaz!
GARO PAYLAN (Devamla) - Bunlar bir terör örgütü üyesine
mesaj attı diye… Bakın, sizin o örgüte üye dediğiniz insana mesaj attı veya
karşıdan bir mesaj geldi diye arkadaşlar, öğrenciliğinden oldular.
ORHAN DELİGÖZ (Erzurum) – Papaz çıktı adam!
GARO PAYLAN (Devamla) - Çünkü bakın, ne diyor:
“İrtibatı veya ilişiği olanlar.” İrtibat nedir biliyor musunuz? Bakın,
mahkemeler neyi irtibat sayıyor biliyor musunuz? Ya, bir mesaj atmayı değil,
bir mesaj almayı irtibat sayıyor. Ya, Kadri Gürsel bu yüzden hapis yattı. Adam
mesaj almış, mesaj da atmamış. “İyi bayramlar” diye FETÖ’cü dediğiniz bir
insandan mesaj almış. 
İBRAHİM AYDEMİR (Erzurum) – Yok canım!
GARO PAYLAN (Devamla) – Evet, aynen böyle; gidin
gerekçesine bakın. Sırf bu yüzden adam bir sene hapis yattı. Sizin de pek çok
arkadaşınız, eşiniz dostunuz vardır mağdur olan. Üniversiteden atılmış insan.
Neymiş? İrtibatı var. Birisi ona selam verdi, birisi ona mesaj attı. Bunlar
irtibat sayıldı arkadaşlar, bunlar iltisak sayıldı. Gelin, bu maddeleri, bu
ibareleri çıkaralım, yalnızca mahkeme kararını esas alalım. Niye mahkeme
kararını esas almıyoruz? Niye böyle “irtibat, iltisak” diye geçiriyoruz? Bir af
yapacaksak tam yapalım, sonra mahkeme karar verirse zaten düşer öğrenciliği.
Gelin, bu yönde adım atalım arkadaşlar. Aflar böyle olur arkadaşlar. Böyle zor
dönemlerden sonra, tahribatı zor olan dönemlerden sonra eğer ki normalleşme
dönemine geçeceksek afları böyle yapmamız lazım. Yarım afları yapmayalım
arkadaşlar.
Diğer bir konu -Sayın Maliye Bakanı da gelmiş- af, af,
af... Bu Maliye Bakanı tarihe af Maliye Bakanı olarak geçecek, afların Maliye
Bakanı.
MALİYE BAKANI NACİ AĞBAL (Bayburt) – Bu nasıl bir tabir
ya? Genel Kurula hitap etsin.
GARO PAYLAN (Devamla) – Üç yılda 4 vergi affı getiren
Maliye Bakanı olarak geçecek. Daha geçen yıl mart ayında vergi affı getirdi,
dedi ki: “Bir daha gelmeyecek.” Kasım ayında bir daha getirdi vergi affını
-kayıtlarda var- dedi ki: “Bu son, bir daha yok. Bir de ben bir düzen getirdim
artık, bundan sonra affa gerek yok. Sıkışık olan varsa bana gelecek, ben ona
yapılandırma yapacağım. Tamam mı?” “Tamam. El mi yaman bey mi yaman göreceğiz.”
dedik. Meğer bey yamanmış. Değerli arkadaşlar, beş ay sonra Maliye Bakanı bir
daha vergi affı getirdi ve bu sefer katmerlisini getirdi, faizlerin yüzde
90’ını siliyor bu Maliye Bakanı.
Bu Maliye Bakanı sıfır faizli kredi verdi bütün
yandaşlara, rantiyecilere, zenginlere, sıfır faizli kredi verdi. Bankaya git,
yüzde 20 kredi faizi, bu Maliye Bakanında sıfır faizli kredi. “Ödeme vergini,
gel vatandaş, benden sıfır faizli kredi sana.”
BAŞKAN – Şahsiyatla uğraşmayalım Sayın Paylan. Lütfen
Genel Kurula hitap edin.
GARO PAYLAN (Devam) – Ne güzel güvence ya, ne kadar
güzel güvence, çok güzel güvence. Arkadaşlar, sıfır faizli kredi var bu
Maliyede, dünyanın hiçbir yerinde yok, bir tek Türkiye’de var, bu Maliye
Bakanında var.
Değerli arkadaşlar, bakın, ülkede vergi ahlakını bozan
bir maliye düzenlemesiyle, bir Hükûmet düzenlemesiyle karşı karşıyayız. Maliye
Bakanına çok yüklenmeyelim, Hükûmet diyelim. Bu Hükûmet dört yılda 5 vergi affı
getirerek vergi ahlakını yok etmiştir arkadaşlar.
Bir de dün akşam ben erken ayrıldım, sürpriz bir yasa
daha geçti, Sayın Maliye Bakanı sabah söylemişti, demişti ki arkadaşlar: “Ben
varlık barışı getiriyorum.” Allah Allah! Ya, bu “varlık barışı” lafını daha biz
geçen sene duyduk, yasasını daha geçen sene Meclisten geçirdik, daha mürekkebi
kurumadı. Maliye Bakanı diyor ki: “Ben varlık barışı getiriyorum.” Ya arkadaş,
sen bu varlık barışını geçen sene getirmiştin, daha geçen sene getirdin. Dedik
ki: “Arkadaş, Sayın Maliye Bakanı, ülkede güven olmadan bu ülkeye kimse para
getirmez.” Hep sorduk: “Kaç para geldi?” Hiç açıklamıyor. Bankalara soruyoruz
“Para getiren yok.” diyorlar. Biz de diyoruz ki: O yurt dışına kaçırılan paraların
geri gelmesini istiyorsanız, Türkiye’yi hukuk devleti yapacaksınız. İnsanlar
varlıklarının, paralarının, canlarının, mallarının güvende olduğunu hissedecek
ki, o yurt dışına paralarını kaçıranlar, ülkeye geri getirecek.
Bakın, Sayın Maliye Bakanı diyor ki: “Temmuza kadar
getirirsen sıfır faiz.” Hani şey kampanyaları gibi: “Bir ayda sıfır, yüzde
sıfır faiz; üç aylık alırsan sıfır faiz.” diyen buzdolabı satıcısı gibi. Ondan
sonra, temmuzdan sonra olursa yüzde 2’ymiş. Ya, kim buna inanır arkadaşlar ya? Temmuza
kadar sıfır vergi, temmuzdan sonra yüzde 2 vergi. Böyle varlık barışı
düzenlemesi mi olur? Kim buna inanır?
Sonra arkadaşlar, hukuk devleti olmayan bir yere…
İnsanlar o paralarını niye kaçırdı diye bir düşünün bakalım. Bakın, kimisi
sizin çok iyi tanıdıklarınız, o yandaşlar. Kimisi: “Ben kara para kazandım;
rüşvetle, yolsuzlukla para kazandım, bu parayı yurt dışına götürüyorum.” dedi,
bunu yapanlar oldu. Bir bölüm de insanımız var ki “Bu ülkeye güven olmaz, yarın
öbür gün bankadaki parama da el koyabilir bu iktidar. Çünkü bütün kaynaklar,
denizler bitiyor.” deyip yurt dışına parasını kaçırdı. Şimdi, şartları
değiştirmeden, hukuk devletini tekrar tahkim etmeden, Parlamentonun esas olduğu
bir düzeni esas almadan, basını, üniversiteleri özgür kılmadan, demokratik
adımları atmadan, normalleşmeyi sağlamadan varlık barışı çıkarmışsınız neye
yarar arkadaşlar? Her gün daha kötüye gidiyoruz. Az önce bir yetki kanunu
çıkardık, tam bir padişahlık yetkilerini verdik saraya; Meclisi lağvettik az
önce, bütün yetkiler sarayda. Ee, böyle bir ülkeye siz kimin parasını
getirtebilirsiniz ki? Yarın öbür gün saraydaki Sayın Recep Tayyip Erdoğan
“Arkadaş, ben bankalardaki bütün paralara el koyuyorum, ödemeleri
durduruyorum.” dese, bir kararname çıkartsa ne olacak? Parlamento denetimi yok,
hukuk denetimi yok, basın bunu yazamaz. Kim denetleyecek? Arkadaşlar, bu
şartları yaratmadan “Üste para vereceğim.” deseniz, bakın “10 lira getirene 10
lira benden.” deseniz para getiren olmaz. Önce şartları düzeltmemiz lazım. 
Değerli arkadaşlar, son olarak imar affıyla ilgili de
bir hatırlatma daha yapayım çünkü vebali boynunuza olacak, onu söyleyeyim, biz
muhalefet edeceğiz. Biz elbette vatandaşımızın mülkünün bir barınma hakkı
çerçevesinde kayıt altına alınmasını sonuna kadar destekliyoruz ama barınma
hakkı ile rantiyeciyi ayırmazsanız böyle varlık barışı olmaz arkadaşlar. Tüyü
bitmemiş yetimin hakkı var burada, vebal altındasınız. O binalar denetimden
geçmeden o binaları kayıt altına alırsanız arkadaşlar, yarın öbür gün
olabilecek her şeyde vebal altında olacaksınız. O binalar bir depremde
yıkıldığında binlerce, on binlerce, yüz binlerce insanımız hayatını
kaybedebilecek. O binaları kayıt altına aldığımızda arkadaşlar, onlara iskân
belgesini verdiğimizde o binalar yıkılmayacak, kentsel dönüşüm yavaşlayacak,
bunu böyle bilin çünkü 10 kat kaçak binası olan bir insana siz derseniz ki
“Arkadaş, ben senin binana kayıt veriyorum, temize çıkarıyorum.” o insan o
binayı yıkmaz, 10 daireden kirayı alır, sittin sene o kirayı almaya devam eder.
Ama kentsel dönüşümde ne oluyordu? Resmîde 2 kat hakkı varsa vatandaş 2 daireye
razı oluyordu. Şimdi siz 10 katı birden temize çıkardığınızda “Ya bana 10 daire
verirsin ya da ben binamı yıktırmam, kiralarımı almaya devam ederim.” der.
Arkadaşlar, bu yasa eksiktir. Barınma hakkı ile
rantiyeciyi ayıran bir düzenleme yapmamız lazım. Barınma hakkını sonuna kadar
savunalım ama rantiyeyi de aklamayalım, temize çıkarmayalım, yüzde 3’le her
ikisini de vergilendirmeyelim diyoruz. Gelin, doğru düzgün yasalar yapalım finalde.
Saygılar sunarım. (HDP sıralarından alkışlar) 
BAŞKAN – Teşekkür ediyorum.
İkinci söz, Cumhuriyet Halk Partisi Grubu adına Bursa
Milletvekili Lale Karabıyık’a aittir.
Buyurun Sayın Karabıyık. (CHP sıralarından alkışlar) 
CHP GRUBU ADINA LALE KARABIYIK (Bursa) – Teşekkürler
Sayın Başkan.
Değerli milletvekilleri, hepinizin de bildiği gibi on
bir yılda 11 seçim oldu, doğal olarak seçimlerde tabii ki oy potansiyelini
sağlamak için de birtakım vaatler oldu yani seçim ekonomisi oldu ama şu anda,
daha çok ön planda olan, daha bariz ve yüksek maliyetli olan bir seçim
ekonomisinin içerisindeyiz. Arka arkaya ekonomik tedbirler geliyor, vaatler
geliyor, doğaldır, 24 Haziranda seçimi kazanma telaşı var, normaldir ama
iktidarda on altı yıldır bulunan bir parti için bu telaş biraz ilginç yani
“Daha önce becerememiştik.” ya da “Sizi düşünmemiştik ama şimdi aklımıza
geldiniz, şimdi bir şeyler yapacağız, yeter ki bize oy verin…” 
Son bir buçuk yıldır zaten teşvik politikaları
uygulanıyor. 2017’de başladı. O tarihte ekonomik büyüme gerçekten zayıftı,
işsizlik yüksekti, o zaman ekonomik aktiviteyi canlandırmak için birtakım
adımlar attınız, doğrudur, o dönemde atmak gerekirdi ama -bu çok önemli, şu
anda söyleyeceğim- bunları yaparken bir yandan da eş zamanlı olarak makroreformlar
konusunda adım atmalıydınız, kararlı olmalıydınız ve niyetinizi
göstermeliydiniz. İşte, bu olmadığı için -zaten dış finansman ihtiyacı içinde
olan bir ülkedeyiz- bunun faturasını ödemeye başladık. Yani teşvik tamam,
ekonomik aktiviteyi canlandırmak tamam ama kalıcı makroreformlar eksik olduğu
için, eş zamanlı olarak yapılmadığı için birtakım faturalar geldi bu ülkeyi
buldu. Nasıl ödendi bu faturalar? Faizle, döviz kurunun artmasıyla. İşte aynen
de bunlar gündemimize yansıdı.
Şimdi, seçim öncesi af getirdiniz. Ekonomi, piyasa o
kadar kötü ki sık sık bu aflara ihtiyaç duyuyorsunuz, kusura bakmayın. Yani
ortalama iki yılda bir af getiriyorsunuz. Bakın, on altı yılda 8 vergi affı
var, iki yılda bire tekabül ediyor. Hatta 2016’da bir kere var, 2017’de bir daha
var, hatta hatta 2017’nin hem Ocağında var hem Mayısında var yani hızınızı
alamamışsınız, o kadar kötü ki ekonomik durum. Tabii, bu gelen af aslında
yargının da birikmiş yükünü hafifletiyor. 
Şimdi, şu anda gelen afla -yani bir af torbası
getirdiniz- bakın neler olacak, neler bekliyorsunuz, bunun farkındayız. Şimdi,
ciddi bir bütçe açığı ve nakit açığı var, bu afla kısmen gelir toplamayı
hedefliyorsunuz ama birkaç yıl sonrasını düşünmüyorsunuz. Yine, vergi ve sosyal
güvenlik primlerinde çok yüksek kayıt dışılık var, geçici düzenlemelerle çözüm
aramaya çalışıyorsunuz ama eksik bu uygulama. Yine, idari kapasite yetersiz,
yargının önünde dosyalar birikmiş durumda, bu nedenle dosyaları azaltma telaşı
da yaşıyorsunuz. 
Şimdi, tüm bunların yanında, değerli milletvekilleri,
aslında seçimlerde, seçimler için suni büyümeyi hızlandırma bir politikadır ama
bunun fazlası ekonomik kırılganlıkları da beraberinde getirir. Mesela seçim
paketiyle 2018 bütçesinde öngörülen açık 65,92 milyardan 90 milyara çıkmıştır;
bu bir gerçektir. Açıklanan pakete vatandaş sevinsin mi tedirgin mi olsun
gerçekten şaşırdı, çok ilginç bir durum var. Tam pakete sevinecek, bir baktı ki
kur 4,30 olmuş. 
Değerli milletvekilleri, unutmayalım ki kurdaki her 10
puanlık artış, enflasyona yaklaşık 1,5 puan olarak yansıyor; böyle bir
gerçeğimiz var. Geçen yılın ortalama kuru 3,65; bu yıl için “Beklenti 3,74.”
denmişti ama maalesef Merkez Bankası enflasyon raporunda hedeflenen enflasyon
oranını tutturamadı, ipler elinden çıktı. Dış borç riskimiz yüksek, bankaların
riski arttı, öyle bir dönemdeyiz ki.
Şimdi, geçen gün bir vatandaşla karşılaştım, bana bir
şey sordu, gerçekten üzüldüm. Diyor ki: “Vekilim, biz dünyaya borçluyuz ama
artık holding ülke olmuşuz, kimse bizden borcunu gelip isteyemezmiş.” Bana bunu
bir taksi şoförü söyledi. Yazıktır, günahtır, vatandaşı kandırmayın hayalî
birtakım kelimelerle, cümlelerle; böyle bir şey yok.
Bakın, sizlerin içinde çok sayıda ekonomist var,
finansçı var, çok iyi bilirsiniz ki “CDS” diye bir veri var yani bu veri aslında
dış borç riskinin sigortası. Eğer bu CDS yüksekse bir ülkede, o ülkenin dış
borç ödeme riski var. Bizim de var. Bakın, Brezilya riskli mi? Riskli, CDS’i
184. Rusya’nın 140. On gün önce Türkiye'nin 195’ti, iki gün önce 195’ten 225’e
çıktı sayın bürokratlar, değerli milletvekilleri; 225’e çıktı. Bu rakama,
lütfen, dikkatinizi çekerim. Artan kurlar bankalara da çok yüksek risk
getiriyor. Sorunlu kredileri artarsa bankalar da sıkıntı yaşayabilirler.
Takipteki kredilerin oranı yükseldi. Türk bankalarının dış borcu 172 milyar
dolar ve sadece 96 milyar doları bir yıl ve kısa vadeli borçlardan oluşuyor.
Şimdi değerli milletvekilleri, bütün bu gerçeklerimiz
var, bu rakamları sizler de bizlerden çok daha iyi biliyorsunuz. Ekonomiyi çok
iyi gösterme telaşınız var, sizi anlıyorum “Yönetemediniz.” denmesini
istemiyorsunuz. Seçim de geliyor. Vatandaşı aldatmaca, verileri iyi göstermece,
veriler üstünde oynamak… Ama bu nereye kadar? Bu nereye kadar? Zaten yaptığınız
aflar ekonominin gidişatının iyi olmadığını gösteriyor, iyi olsa zaten bu mali
aflara ihtiyaç yok. Aflar gelmesin de demiyoruz ama bunlar geçici çözümler,
bunlar seçim öncesinde göz boyamalar, ortalığı düzeltmeler “Şöyle bir
toplayıverelim.” Ama o divanın altındaki tozlar henüz süpürülmemiş,
temizlenmemiş, sadece ortalık şöyle bir güzel gösterilivermiş. 
Değerli milletvekilleri, artık vergi sistemi yalama
oldu, gerçekten yalama oldu. Yılda 2 kereye çıktı vergi affı ve vatandaş
sürekli “Artık nasıl olsa çıkar." diye bekliyor. Vatandaş da bir yerde
haklı çünkü ekonomi rayında gitmiyor ve sorumluluklarını yerine getiremeyen çok
vatandaş kitlesi var. O zaman şapkamızı önümüze koymak zorundayız, özellikle şu
anda bu ülkeyi yönetenler, ekonomi yönetiminin başında olanlar şapkasını önüne
koymak ve gerçekleri kabul etmek zorunda. Geçici para dağıtmak değil, vatandaşa
iş dağıtmak gerekli değerli vekiller, artık vatandaş geçici para dağıtmaya
doydu, bu konudaki çözüm tedbirlerinin ortaya konması gerekli. Yine, yardımlar
ya da aflar değil, bunları yapın ama gelirleri düzelten, istihdamı artıran,
işsizliği önleyen, geleceğe ait kalkınmayı sağlayan, dış borçları azaltan, cari
açığı düzelten bir uzun vadeli politika üretilmesi gerekli ve bu politika
üzerine kafa yoran yok maalesef, sadece iyi gösterme telaşı, yaraya biraz pansuman,
birilerini susturalım, sus payı verelim, oyları toplayalım. Sus payı olarak
şunları verelim, ondan sonra oyları toplayalım politikasını belki daha önce
denediniz, verimli oluyordur ama bir yere kadar. İşte artık bu araba gitmiyor.
Yılda 4 kere, 5 kere mi af olacak artık? Bu araba gitmiyor, tıkandı, yol
tıkandı. Çünkü kalıcı hiçbir şey üretmediniz, olumsuz olan hiçbir veriyi kabul
etmediniz, iyi gösterdiniz ve ona göre de çözüm, tedbir üretmediniz. Ama artık
durun bakalım, artık buraya kadar ve “Tamam.” diyoruz. “Tamam.”, bu aldatmacaya
son. Yönetemiyorsanız, bu duruma geldiyse bırakın başkası yönetsin, artık
“Tamam.” 
Hepinizi saygıyla selamlıyorum. (CHP sıralarından
alkışlar)
BAŞKAN – Teşekkür ediyorum.
Gruplar adına son söz, Milliyetçi Hareket Partisi Grubu
adına Konya Milletvekili Mustafa Kalaycı’ya aittir. 
Sayın Kalaycı, sizin şahıslar adına da söz talebiniz
var, ilave ediyorum, süreniz on beş dakikadır.
Buyurun lütfen. (MHP sıralarından alkışlar)
MHP GRUBU ADINA MUSTAFA KALAYCI (Konya) – Sayın Başkan,
değerli milletvekilleri; görüşülmekte olan 557 sıra sayılı Kanun Tasarısı’nın
ikinci bölümü üzerine Milliyetçi Hareket Partisi Grubu adına söz aldım. Bu
vesileyle, yüksek heyetinizi hürmetle selamlıyorum.
Tasarının ikinci bölümü ülkemizdeki bağımsız binaların
yarısını oluşturan imarsız veya imara aykırı yapıların durumuna hukuki çözüm
getirilmesi, İstanbul Sultanbeyli ilçesinde tapu malikleri ile fiilî
kullanıcılarının farklı kişiler olması nedeniyle ortaya çıkan mülkiyet
sorununun giderilmesi, tarım arazilerinin kullanıcılarına doğrudan on yıla
kadar ecrimisil bedelinin yarısı üzerinden kiraya verilmesi, tekrar kiralama ve
satın alma hakkı tanınması konularında düzenlemeleri içermektedir. Ayrıca, 65
yaş aylığının 500 liraya çıkarılması, emeklilere Ramazan ve Kurban Bayramları
öncesi biner lira ikramiye ödenmesi, genç girişimcilere BAĞ-KUR prim desteği,
üniversitelerden kaydı silinenlere af gibi düzenlemeler de tasarıda yer
almaktadır. Milliyetçi Hareket Partisi olarak bu düzenlemeleri olumlu buluyor ve
destekliyoruz.
Geçmiş yaşantılarında önemli görevleri yerine getiren,
tecrübe ve düşünceleriyle bizlere yol gösteren emeklilerimiz ve yaşlılarımız
her zaman baş tacımızdır. Yaşlılarımız evlerimizde huzurun mimarları olup
onların duaları evlerimizin bereketidir. Gazi Mustafa Kemal Atatürk “Bir
milletin yaşlı vatandaşlarına ve emeklilerine karşı tutumu o milletin yaşama
kudretinin en önemli kıstasıdır. Geçmişte çok güçlüyken tüm gücüyle çalışmış
olanlara karşı minnet hissi duymayan bir milletin geleceğe güvenle bakmaya
hakkı yoktur.” demiştir. 
Milliyetçi Hareket Partisi, devleti yaşatmanın yolunun
insanı yaşatmaktan geçtiğine, ülkelerin değerinin insanlarına verdiği değerle
artacağına ve istikbale güvenle bakabilmek için emekli ve yaşlıların onurlu bir
hayat sürmesinin sağlanması gerektiğine inanmaktadır. Bu kapsamda, 65 yaşını
doldurmuş muhtaç durumdaki kişilere ödenen aylığın artırılması ve
emeklilerimize yılda 2 defa emekli destek ödeneği adı altında ödeme yapılması
Milliyetçi Hareket Partisinin vaatleri arasında yer almaktadır. Bu konularda
Milliyetçi Hareket Partisi olarak verdiğimiz kanun teklifleri Meclis gündeminde
beklemektedir. 
Emeklilerin ve yaşlıların ortak derdi geçim
sıkıntısıdır, aldıkları aylıklar yetmemektedir. Aldığı aylıkla ay sonunu
getiremeyen emekliler geçimlerini sağlamak için ek iş aramakta, ek gelir
sağlamak için olumsuz şartlarda bile çalışmak zorunda kalmaktadır. Bu itibarla,
65 yaş aylığının yaklaşık 2 katına çıkarılması ve emeklilerimize Ramazan ve
Kurban Bayramlarında biner lira ikramiye verilmesiyle ilgili düzenlemeleri
Milliyetçi Hareket Partisi olarak destekliyoruz. İnanıyoruz ki bu
düzenlemelerle yaşlılarımızın ve emeklilerimizin hayır duası alınacaktır. 
Emekliler, emekli aylıkları arasındaki eşitsizlikten de
dert yanmaktadır. Emekliler arasındaki maaş adaletsizliği maalesef
giderilememiştir. İntibak düzenlemesi olarak takdim edilen kanunla sadece 2000
öncesi SSK emeklileri için kısmi iyileştirme yapılmış, diğer emekliler
görmezden gelinmiştir. BAĞ-KUR emeklilerinin mağduriyeti hiç dikkate
alınmamıştır. Esnaf ve çiftçi BAĞ-KUR emeklileri ülkemizde en düşük emekli
aylığı bağlanan kesimlerdir. Üstelik BAĞ-KUR’luda emekli olması için dokuz bin
gün hizmet süresi aranmakta ancak aynı kurum çatısı altındaki diğer
sigortalılar yedi bin iki yüz günle emekli olabilmektedir. Yine, altmış gün
prim borcu bulunan esnaf sağlık hizmetinden yararlanamamakta ama aynı durumdaki
diğer sigortalılar faydalanabilmektedir. Emeklilik hizmet süreleri ve emekli
aylıkları konusunda BAĞ-KUR’lulara yapılan eşitsizlik ve haksızlık
giderilmelidir.
Bir başka sorun da, geçmiş çalışmaların emeklilik
hizmetine saydırılamamasıdır. Bu konuda mağdur olan pek çok esnaf ve çiftçi
bulunmaktadır. Geçmişte esnaf olarak çalışmış ya da çiftçilik yapmış birçok
kişinin bu çalışmalarına dair vergi mükellefiyeti, oda kaydı gibi resmî
belgeleri olmasına rağmen sigortalılık kayıt ve tescili olmadığı gerekçesiyle
bu çalışma sürelerini hizmetlerine saydıramamış olup bu nedenle emekli
olamamaktadır. Daha önce birkaç kez geriye dönük borçlanma hakkı verilmiş ancak
esnaf ve çiftçimizin çoğunluğu ekonomik imkânsızlıklar nedeniyle öngörülen süre
zarfında borcunu yapılandıramamış ve düzenlemeden faydalanamamıştır. Bu
durumdaki esnaf ve çiftçilerin gözü kulağı vergi ve oda kaydı dikkate alınarak
geriye dönük borçlanma hakkı sağlayacak yeni bir yasal düzenlemededir. Geçmişte
BAĞ-KUR’a kayıt yaptırmamış olanların vergi mükellefleri açısından vergi kayıt
tarihi, diğerleri açısından ise sicile kayıt tarihleri esas alınarak geçmiş
hizmetlerine borçlanma imkânı verilmelidir. Bu soruna çözüm getirilmesi sosyal
güvenliğin ve Anayasa'nın ruhuna da uygun olacaktır.
Yine çıraklık ve staj sürelerinin emeklilik hizmetine
sayılmasını bekleyen birçok sigortalı bulunmaktadır. Türkiye, çıraklık ve
mesleki eğitime daha fazla önem vermelidir. Bugün işsizlik yüksek oranlarda
seyrederken reel sektör kalifiye eleman sıkıntısı çekmektedir. Bu, mesleksizlik
sorunudur ve mesleki eğitimin kalitesinin artırılması ve yaygınlaştırılmasıyla
çözülebilecektir. Bu kapsamda, çıraklık ve staj süreleri emeklilik hizmetine
sayılmalıdır. Uygulamada bir çalışma ya da sigortalılık olmaksızın geçen
süreler dahi borçlanılabilmekte iken fiilî bir çalışmaya dayanan çıraklık ve
staj sürelerinin, sadece kısa vadeli sigorta kollarıyla sınırlı tutulması
haksızlığa, eşitsizliğe ve dolayısıyla mağduriyete neden olmaktadır. Yaşanan
mağduriyetin giderilmesinin yanında, mesleki eğitimin özendirilmesi amacıyla
çıraklık ve staj süreleri hizmetten sayılmalı, geçmiş hizmetlere borçlanma
hakkı verilmeli ve çıraklık ve staj süreleri sigortalılık başlangıç tarihinde
esas alınmalıdır. 
Bu tasarı, BAĞ-KUR sigortalılarının muhtelif kanunlarla
durdurulan sigortalılık süreleri nedeniyle ödemedikleri prim borçlarını uygun
şartlarda ödeme imkânı sağlamaktadır ancak BAĞ-KUR prim borcu bulunup bu
borçları dondurulanlar, hizmet sürelerinden emekliliklerine yetecek kadar
kısmını borçlanıp emekli olabilmeyi beklemektedir, esnaf ve çiftçimize bu imkân
verilmelidir. 
Değerli milletvekilleri, tasarının 26’ncı maddesiyle Türkiye
Büyük Millet Meclisi Başkanlığı İdari Teşkilatı Kanunu’nda değişiklik yapılarak
4/C statüsünde geçici personel uygulaması kaldırılmaktadır. 
Bilindiği üzere, 696 sayılı Kanun Hükmünde
Kararname’yle taşeron işçi, geçici işçi ve 4/C’li çalışanlara yönelik
düzenlemeler yapılmıştır ancak 4/C’liler kâğıt üzerinde 4/B’li yapılmış olup,
mağduriyetleri aynen devam etmektedir, 4/C’lilerin bu mağduriyeti mutlaka
giderilmelidir. 
Yine, kamudaki taşeron işçilere kadro verilmesini
öngören düzenleme taşeron işçilerin tamamını kapsamamıştır. KİT’lerde
çalışanlar tüm şartları taşıdığı hâlde, ihalelerin yaklaşık maliyeti içinde
personel giderleri yüzde 70’in altında olduğu gerekçesiyle birçok bakanlık ve
kurumda çalışan taşeron işçiler, araç kiralama yoluyla çalıştırılan taşeron
işçiler kadro alamamıştır. Taşeron işçiler, kurum ve ihale ayrımı yapılmadan
kadroya geçirilmelidir. Hükûmetin kadro alamayan taşeron işçilerin feryadını
duyacağını ve bu çalışanları kadro kapsamına alacağını umuyor ve bekliyoruz. 
Yine, sayıları 3 bin civarında olan vekil imam ve
müezzinler ile çok düşük ücretle çalıştırılan fahri Kur'an kursu öğreticileri
de umutla beklemektedir. Bugün Başbakan Yardımcısı Sayın Bekir Bozdağ’la
görüştüm. Bir çalışmalarının olduğunu, yakında açıklayacaklarını ifade ettiler.
Esasen köklü bir düzenleme yapılmalı, kamuda taşeron, sözleşmeli, 4/C’li,
geçici, fahri, ücretli ve vekil statüsünde çalışanların tamamı kapsama
alınmalıdır. 
Maliye ve gelir idaresi çalışanlarının yıllardır umutla
beklediği kurum içi uzmanlık sınavı açılması için gerekli düzenleme artık
yapılmalıdır. Yetişmiş kadrolar olmasının yanında sağlayacağı moral, motivasyon
da dikkate alınarak gelir uzmanlarının devlet gelir uzmanı kadrolarına
geçebilmesine kolaylık getirilmelidir. 
Adliye teşkilatlarının iş yoğunluğu ve yaptıkları
hizmetler göz önüne alınarak mübaşirlerin görev tanımları yeniden yapılmalıdır.
Yardımcı hizmetler sınıfında çalışanlar genel idari hizmetler sınıfına
alınmalıdır. 
Sağlık çalışanlarına yıpranma payı verilmesine yönelik
sözler artık hayata geçirilmeli ve ek ödemelerin emekliliğe yansıtılması
sağlanmalıdır. 
Polislerimize her daim, haklı olarak, övgüler
düzülmektedir ancak polislerimizin yıllardır yaşadıkları mağduriyet bir türlü
giderilmemektedir. Emniyet çalışanlarının özlük haklarını ve çalışma şartlarını
iyileştirecek, üniversite mezunu polislerimize 3600 ek gösterge verilmesini de
içerecek düzenleme mutlaka yapılmalıdır. 
Değerli milletvekilleri, tasarının 15’inci maddesi
üniversitelere kayıt yaptırıp da çeşitli sebeplerle ilişiği kesilenlere ve
kayıt yaptıramayanlara bir imkân vermektedir. Bu durumdaki öğrenciler dört ay
içinde üniversiteye başvurmaları hâlinde 2018-2019 eğitim öğretim yılında
öğrenimlerine başlayabileceklerdir ancak üniversiteden mezun olan gençlerimizi
yeni sorunlar beklemektedir. Gençler iş bulamamanın sıkıntısını yaşarken bir de
genel sağlık sigortası prim borcuyla karşı karşıya kalmaktadır. Milyonlarca
gencimize yüklü miktarda prim borçları çıkmaktadır. Prim yükü hafifletilmiş
olsa da bir işi ve geliri olmayan gençlerimiz bu primi babalarından aldıkları
harçlıklarla mı ödeyecektir? O nedenle, bulunduğu yaş itibarıyla bir sağlık
hizmeti alması nadir olan işsiz gençlere “Genel Sağlık Sigortası Primi
ödeyeceksin.” demek doğru değildir. Milliyetçi Hareket Partisi, gençlerimizin
bir iş buluncaya kadar ailelerinin sağlık sigortasından yararlandırılması ve
işsiz gençlere çıkarılmış borçların silinmesi görüşündedir. Zira, Anayasa’mıza
göre, devlet, işsizliği önlemeye elverişli ekonomik bir ortamı sağlamak için gerekli
tedbirleri almakla yükümlüdür. Öncelikle gençlerimize iş imkânı sağlanmalı,
işsizlik sorununun çözümü için yapısal reformlar gerçekleştirilmelidir.
Bu kapsamda, tasarının 22’nci maddesiyle, genç
girişimcilere getirilen prim desteğini önemli görüyoruz. Bu düzenlemeye göre,
iş yeri açan 18 yaşından büyük 29 yaşından küçük girişimcilerin bir yıllık
sigorta primleri hazine tarafından karşılanacaktır.
Tasarının hayırlı sonuçlar getirmesini diliyor,
saygılar sunuyorum. (MHP sıralarından alkışlar)
BAŞKAN – İkinci bölüm üzerindeki görüşmeler
tamamlanmıştır.
Şimdi, ikinci bölümde yer alan maddeleri, varsa o
maddeler üzerindeki önerge işlemlerini gerçekleştireceğiz.
13’üncü madde üzerinde iki adet önerge vardır,
okutuyorum: 
Türkiye Büyük Millet Meclisi Başkanlığına
Görüşülmekte olan 557 sıra sayılı Vergi ve Diğer Bazı
Alacakların Yeniden Yapılandırılması ile Bazı Kanunlarda Değişiklik Yapılmasına
İlişkin Kanun Tasarısı’nın 13'üncü maddesinin aşağıdaki şekilde
değiştirilmesini arz ve teklif ederiz.
Saygılarımızla.
 Zekeriya Temizel Kadim
Durmaz Musa Çam
 İzmir Tokat İzmir
 Utku Çakırözer Bülent
Kuşoğlu
 Eskişehir Ankara
MADDE 13- 1/7/1976 tarihli ve 2022 sayılı 65 Yaşını
Doldurmuş Muhtaç, Güçsüz ve Kimsesiz Türk Vatandaşlarına Aylık Bağlanması
Hakkında Kanunun 1 inci maddesinin birinci fıkrasında yer alan "(2.332)”
ibaresi "(8.774)” şeklinde değiştirilmiştir.
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun)
– Katılmıyoruz Sayın Başkanım.
BAŞKAN – Hükûmet?
MALİYE BAKANI NACİ AĞBAL (Bayburt) – Katılmıyoruz Sayın
Başkanım.
BAŞKAN – Önerge üzerinde İzmir Milletvekili Musa Çam
konuşacaktır. 
Buyurun Sayın Çam. (CHP sıralarından alkışlar) 
MUSA ÇAM (İzmir) – Sayın Başkan, Türkiye Büyük Millet
Meclisinin saygıdeğer üyeleri; hepinizi saygıyla selamlıyorum.
557 sıra sayılı Kanun Tasarısı’nın 13’üncü maddesi
üzerinde söz almış bulunuyorum. Bu madde, 65 yaş üstü vatandaşlarımızın almış
oldukları ücretlerin, aylıkların yeniden düzenlenmesiyle ilgili.
Bildiğiniz gibi ülkemizde yaklaşık olarak 580 bin
civarında 65 yaş üstü vatandaşımız bulunmaktadır. Bunların hiçbir geliri yok.
Bunlar devletin kendilerine aylık olarak vermiş olduğu 226 lira ücretle
yaşamlarını sürdürmektedirler. Baktığımızda, bir yurttaşın, bir vatandaşın
aylık 226 TL alarak hayatını sürdürmesi mümkün değil. Ve bunlar üç aydan üç aya
maaş alıyorlar, toplam 750 lira civarında bir ücret bu. Bu, gerçekten insanca
yaşamaya müsait bir ücret değildir. Şimdi, bu düzenlemeyle birlikte bu 226 TL
500 TL’ye çıkarılmaktadır. Yeterli midir? Değildir ama bir miktar iyileştirme
yapıldığı muhakkaktır.
Şimdi, şöyle bir hesap yaptım ben: Biraz önce buraya
gelirken hemen köşede bulunan, milletvekilleri ve görevliler için meyve ve
simit satan yerden 1 simit ve 1 de peynir aldım. 1 gevrek 1 lira, 1 peynir 75
kuruş. Bir vatandaşın, 65 yaşındaki bir yurttaşın sabah, öğle, akşam 3 gevrek
yediğini veyahut da 3 simit yediğini düşündüğümüzde 3 lira yapıyor. Birer
liradan 3 bardak çay içtiğini hesapladığımızda o da 3 lira yapıyor. Gravyer
peynir 75 kuruş, 3 defa bunu aldığında da bu da 75 kuruştan 2 lira 25 kuruş
yapıyor. Yani ortalama günlük 3 öğün gevrek ve peynir yediğinde 8 lira 25 kuruş
yapıyor. Bunu otuz günle çarptığımızda arkadaşlar, aylık 247 lira 50 kuruş
yapmaktadır. Şimdi bu düzenlemeyle 500 liraya çıkartılıyor. Diyebilirsiniz ki:
İyi, işte 250 lirasını harcıyor, 250 lirası da kendisine kalıyor. Peki, bu 65
yaşındaki vatandaş sabah, öğlen, akşam sadece simit ve peynir mi yiyecek
arkadaşlar? Başka hiçbir şey yemesin mi? Bu doğru bir davranış biçimi değil.
Sabah, öğlen, akşam ikişer tane yediğinde, 2 simit, 2 peynir yediğinde, toplam
olarak aylık 495 lira yapıyor. Biz bu düzenlemeyle 500 lira yapıyoruz
arkadaşlar, geriye 5 lira para kalıyor. Evet, 226 liradan 500 liraya
çıkartılması insanidir, iyidir, doğrudur ama 3 öğün gevrek yese, simit yese,
peynir yese bile bu insanca bir ücret değildir.
Dolayısıyla biz burada vermiş olduğumuz önergeyle
verilecek 500 liranın bin liraya çıkartılmasını istedik. Yaş 65 artık, gelmiş,
dayanmış belli bir yere. Sağlık sorunları var, şu sorunları var, daha iyi
beslenmesi gerekiyor, daha insanca yaşaması gerekiyor. O zaman bizim, özellikle
yaşlılarımıza, hiçbir geliri olmayan vatandaşlarımıza, yurttaşlarımıza insanca
yaşayabileceği bir ücreti reva görmemiz gerekiyor ve uygun görmemiz gerekiyor.

Bizler toplum olarak, millet olarak yaşlılarımıza son
derece saygılı, onları her zaman başımızın üstünde taşımış olan insanlarız. Ama
581 bin vatandaşımız sadece bu ücrete bakıyor ve bu ücretin düzeltilmesi için
de beklemektedir arkadaşlar. O nedenle biz -ramazan ayına giriyoruz- ramazandan
önce bu 581 bin vatandaşımızı, bu yaşlılarımızı sevindirecek, mutlu edecek,
onları güldürecek, onların daha insanca bir yaşam sürdürmelerine imkân
tanıyacak olan 500 lirayı değil, bin lirayı uygun gördük. Bin lira da yeterli
midir? O da değildir ama biz de imkânları, olanakları biliyoruz ve görüyoruz.
Bütçe imkânlarını da göz önünde tuttuğumuzda bin TL’nin Türkiye Büyük Millet
Meclisine ve Maliye Bakanlığı bütçesine büyük bir külfet getirmeyeceğini,
onları çok mutlu edeceğini düşünüyoruz. 
O nedenle sizlerden bu konuda ve 65 yaş üstü
vatandaşlarımızın, yurttaşlarımızın yüzünü güldürecek bu önergeye destek
vermenizi istiyor, hepinizi saygıyla selamlıyorum. (CHP sıralarından alkışlar)
BAŞKAN – Teşekkür ediyorum. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 557 sıra sayılı Kanun Tasarısı’nın
13’üncü maddesindeki “birinci fıkrasında yer alan” ibaresinin, “birinci
fıkrasındaki” şeklinde değiştirilmesini arz ve teklif ederiz.
 Meral Danış Beştaş Behçet
Yıldırım Saadet Becerekli
 Adana Adıyaman
 Batman 
 Aycan İrmez Mehmet
Ali Aslan
 Şırnak Batman
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun)
– Katılmıyoruz Sayın Başkanım.
BAŞKAN – Hükûmet?
MALİYE BAKANI NACİ AĞBAL (Bayburt) – Katılmıyoruz Sayın
Başkanım.
BAŞKAN – Önerge üzerinde Adıyaman Milletvekili Behçet
Yıldırım konuşacaktır.
Buyurun. 
BEHÇET YILDIRIM (Adıyaman) – Teşekkürler Başkanım. 
Sayın Başkan, değerli milletvekili arkadaşlarım; 557
sıra sayılı Kanun Tasarısı’nın 13’üncü maddesi üzerinde grubum HDP adına söz
almış bulunmaktayım. Genel Kurulu saygıyla selamlıyorum. 
Şimdi tasarıya geçmeden önce bir saptamada bulunmak
istiyorum ki sizlerin de vicdanını kanatan bir durumdur bu. AKP iktidarının
iflası sonucu girilen bu korsan seçimlerde ötekileştirici zihniyetlere karşı
Türkiye’de tüm halkların, inançların, kadınların ve gençliğin tercihi olan
Sayın Demirtaş, dört duvar arasında, bir plastik masa ve bir plastik sandalye
başında seçim çalışması ve propagandası yürütmektedir. Gecikmeli de olsa
Türkiye gündemine ilişkin görüş ve önerileri avukatları vasıtasıyla kamuoyuyla
paylaşılmaktadır. Öte yandan, iktidarın borazanı hâline gelmiş havuz medyası
tüm insanlık değerlerini altına alarak insafsızca ve ahlaksızca Sayın
Selahattin Demirtaş’a saldırmaktadır. Bu kanallarda sözüm ona tartışma
programları yapılıyor. Bu programa katılan, insanlıktan nasibini almamış,
kendilerini toplumdan üstün gören sözüm ona gazeteci, akademisyen, araştırmacı,
avukat, hep bir ağızdan, karşılarında tek bir muhalif olmaksızın Selahattin
Başkana saldırmakta, yargısız infaz etmekte. Televizyona ne kendisini ne de ona
sahip çıkacak tek kişi çıkarmıyorsunuz, bari arkasından konuşmayın. İnanıyorum
ki arkadaşlar, bu durum sizi de incitiyor; iktidar vekilleri de, vicdan ve izan
sahibi Türkiye insanı da bu durumdan rahatsızdır. 
Selahattin Başkan ikinci tura kalacak kadar oy alacak
bir adaydır, en az 10 milyon seçmenin oyunu alacaktır. Kendisi zaten haksız
hukuksuz bir şekilde cezaevinde tutuluyor, bir siyasi tutsaktır. Hakkında
kesinleşmiş herhangi bir hüküm yokken bu çamur medyasının saldırısına iktidar
kanadı nasıl tahammül ediyor? Yazıktır, günahtır. 
MEHMET METİNER (İstanbul) – Çamur sensin ya!
BEHÇET YILDIRIM (Devamla) – Türkiye coğrafyasının
insanı merttir, merhametlidir, insaflıdır.
MEHMET METİNER (İstanbul) – Burada olmayanlar hakkında
konuşma ileri geri. 
BEHÇET YILDIRIM (Devamla) – Bu güruhun toplumu bu kadar
ötekileştiren, bölen nefret diline nasıl tahammül ediyorsunuz?
MEHMET METİNER (İstanbul) – İşiniz gücünüz çamur sizin.
Bu nasıl bir ahlaksız dil, nasıl bir zihniyet?
BEHÇET YILDIRIM (Devamla) – Tamam, “Yargıya müdahale
edemeyiz.” diyorsunuz da –ki çok da inandırıcı değil- bari bu emrinizdeki çamur
medyasını bağlayın, susturun. 
MEHMET METİNER (İstanbul) – Çamur sensin, sen!
BEHÇET YILDIRIM (Devamla) – Bu kadar ahlaksızca, bu
kadar insafsızca, vicdansızca savunmasız bir cumhurbaşkanı adayına saldırmasını
engelleyin. Onu savunacak tek bir kişi bile programda yokken ona saldırmak,
sallamak ne millîliğe sığar ne de yerliliğe. 
MEHMET METİNER (İstanbul) – Burada olmayanlara
saldırmak da…
BEHÇET YILDIRIM (Devamla) – Bu ülke hepimizin, lütfen
sağduyu, lütfen sağduyu…
MEHMET METİNER (İstanbul) – “Çamur medyası” diyor
terbiyesiz herif.
BEHÇET YILDIRIM (Devamla) – Kanun tasarısına gelince.
Bu tasarının birinci önceliği ekonomik kalkınma değil, birinci önceliği, ne
pahasına olursa olsun seçimi kazanmaya yönelik, kamu kaynaklarının çarçur
edilmesidir. Hükûmetin Maliye Bakanı ekonominin kötüye gittiğini söylüyor,
Hükûmetin Başbakanı 300 milyarlık bir vergi affından bahsediyor. Hükûmet
içinden gelen uyarılara aykırı bu uygulamaların seçim rüşveti olduğu aşikârdır.
Seçimden sonra yandaşlara getirilen bu aflarla oluşan bütçe açığının bedeli
fakire, garibana zam ve enflasyon olarak dönecektir. Bütçenin açık vermesi,
faizlerin daha da artması, yatırım yapılmaması ve elbette ki soframızdaki
peynirden, zeytinden içtiğimiz suya kadar her şeye zam yapılması anlamına
gelmektedir. AKP bu vergi ve ekonomi politikasıyla, bu vergi aflarıyla, bu
teşvik yasalarıyla bu ülkenin ekonomisini düzeltemeyecek, tam tersine, batıracaktır.
Yaptığı şey, sermayeyi ve günü kurtarmaya yönelik çabalardır. Yürüttüğünüz
sosyal, siyasal, ekonomik politikalar neticesinde OHAL’le, içeride dışarıda
savaş politikalarıyla, hudut güvencesizliğiyle, üretimi değil tüketimi teşvik
ederek ekonomiyi bozuyorsunuz. Sonra, bozduğunuz bu ekonomik yapıyı sadece
teşvik yasalarıyla, vergi aflarıyla düzeltebileceğinizi düşünüyorsunuz. Bu
şekilde düzelmeyeceğini, akıl yürütmeyi geçtim, deneme yanılma yoluyla bile
öğrenmiş olmanız gerekirdi. Ancak ısrarla aynı şeyi yapıp farklı sonuçlar
beklemeniz hayra alamet değil. Ancak bizim bu ısrardan anladığımız, demokrasi,
özgürlük ve hukuk güvencesinin esas olduğu bir zeminde AKP’nin yarışacak bir
fikri ve ideali kalmamıştır. Alınan seçim kararı da fikirlerine güvendikleri
için değil, ne yaparlarsa yapsınlar bu ekonomik yıkıntıdan kurtulamayacaklarını
bildikleri içindir. 
Bu tasarıda eksik de olsa olumlu tek gelişme,
seçimlerin yüzü suyu hürmetine yaşlı ve emeklilere getirilen bayram
ikramiyeleridir. Emeklilere, yaşlılara yılın on bir ayı zorunlu oruç
tutturacaksınız, aç bırakacaksınız, emekli aydan aya kıl payı, ölmeden
yaşayabilecek; sonra, seçim arifesinde…
(Mikrofon otomatik cihaz tarafından kapatıldı) 
BEHÇET YILDIRIM (Devamla) – Tamamlıyorum, az kaldı.
BAŞKAN – Tamamlayın.
BEHÇET YILDIRIM (Devamla) – …yaşlılara verilecek
ikramiyeleri AKP’nin bir lütfu olarak göstereceksiniz. Yaşlılık ve emeklilik
insanların en zor, kendi emeğiyle geçinemeyecek duruma geldiği biyolojik bir
zaman dilimidir. Sosyal devlet ilkesinin geçerli olduğu bir ülkede yapılacak
şey emeklilere bayramdan bayrama ikramiye vermek değil, her zaman, her ay
yaşamını insan onuruna uygun idame ettirebileceği bir ücret vermektir. Bu
nedenle, verilecek bu ikramiyeler yılda iki kez değil, yılda on iki ay, her ay
aldığı maaşa ücret zammı olarak eklenmelidir diyor, Genel Kurulu saygıyla
selamlıyorum. (HDP sıralarından alkışlar) 
MEHMET MUŞ (İstanbul) – Sayın Başkan…
BAŞKAN – Buyurun Sayın Muş.
MEHMET MUŞ (İstanbul) – Sayın Başkan, 60’a göre bir söz
talebimiz var.
BAŞKAN – Buyurun Sayın Muş.
60’a göre söz veriyorum.
IV.- AÇIKLAMALAR (Devam)
39.- İstanbul Milletvekili Mehmet Muş’un, Adıyaman Milletvekili Behçet
Yıldırım’ın 557 sıra sayılı Kanun Tasarısı’nın 13’üncü maddesiyle ilgili önerge
üzerinde yaptığı konuşmasındaki bazı ifadelerine ilişkin açıklaması
MEHMET MUŞ (İstanbul) – Sayın Başkan, az önce hatip
konuşmasında “Elinizdeki çamur medyasıyla ona saldırıyorsunuz, buna
saldırıyorsunuz.” mealinde ve “O çamur medyasında konuşanlar ve yazanlar…” gibi
talihsiz ve kabul edemeyeceğiz ifadeler kullanmıştır.
Şimdi, bir taraftan basın özgürlüğünden, ifade
özgürlüğünden dem vuracaksınız, öbür taraftan işinize gelmeyen yayınlar ve
yorumlar olunca da bundan rahatsız olacaksınız ve bunları “çamur” diye
lekeleyeceksiniz. Kusura bakmayın, sizin “çamur” demenizle bunlar çamur
olmazlar.
Bir diğer konu, PKK’nın propaganda araçları ve yayın
organlarına müdahale edilince bunlar “basın özgürlüğü” oluyor, bunlar “ifade
özgürlüğü” oluyor ama diğer taraftan, sizin kabul etmeyeceğiniz, işinize
gelmeyen yayınlar olunca bunlar “çamur medyası” oluyor. Kusura bakmayın, çamur
olan, terörün ve PKK’nın borazanlığını ve onların sözcülüğünü yapan yayın
kuruluşları ve onlara sahip çıkanlardır. (AK PARTİ sıralarından alkışlar)
BAŞKAN – Buyurun Sayın Metiner.
40.- İstanbul Milletvekili Mehmet Metiner’in, Adıyaman Milletvekili
Behçet Yıldırım’ın 557 sıra sayılı Kanun Tasarısı’nın 13’üncü maddesiyle ilgili
önerge üzerinde yaptığı konuşmasındaki bazı ifadelerine ilişkin açıklaması
MEHMET METİNER (İstanbul) – Teşekkür ediyorum.
O medyada yazan ve konuşan biri olarak çok kısa bir
cevap vermek istiyorum.
Her tarafından çamur akan, cifos akan bir insanın o
şerefli medya için söylemiş olduğu, ahlaksızca ve hayâsızca söylemiş olduğu her
bir sıfatı ziyadesiyle kendisine iade ediyorum.
ERTUĞRUL KÜRKCÜ (İzmir) – Bu nasıl bir konuşma ya!
BEHÇET YILDIRIM (Adıyaman) – Sayın Başkan…
BAŞKAN – Buyurun Sayın Yıldırım.
BEHÇET YILDIRIM (Adıyaman) – Resmen sataşma var
Başkanım.
BAŞKAN – Buyurun, iki dakikada…
Lütfen, yeni bir sataşmaya meydan vermeyelim.
Sayın milletvekilleri, eleştirilerimizi yaparken lütfen
yaralayıcı, kaba sözlerden imtina edelim.
X.- SATAŞMALARA İLİŞKİN KONUŞMALAR (Devam)
3.- Adıyaman Milletvekili Behçet Yıldırım’ın, İstanbul Milletvekili
Mehmet Metiner’in yaptığı açıklaması sırasında şahsına sataşması nedeniyle
konuşması
BEHÇET YILDIRIM (Adıyaman) – Ben eleştiriyi yaparken
buradaki insanların vicdanına seslendim. Vicdanı olmayanlar hiç umurumda değil.
MEHMET METİNER (İstanbul) – Sende vicdan ne arar ya! Ne
vicdanı be! Sen ne vicdanından bahsediyorsun?
BAŞKAN – Müdahale etmeyelim Sayın Metiner, müdahale
etmeyelim.
MEHMET METİNER (İstanbul) – Burada olmayanlar için… 
BEHÇET YILDIRIM (Devamla) – Başkanım, bir işlem yap
buna, muhatabım değil bu. 
MEHMET METİNER (İstanbul) – Ne işlem yapılacak?
BEHÇET YILDIRIM (Devamla) – Sen muhatabım değilsin, sen
benim sayfamda değilsin.
BAŞKAN – Sayın Yıldırım, Genel Kurula hitap edin siz. 
MEHMET METİNER (İstanbul) – Ya, git sen. Çamur adama
bak ya! Müptezel herife bak ya!
BAŞKAN – Müdahale etmeyelim. 
BEHÇET YILDIRIM (Devamla) – Yüz karasısın. Memleketin
yüz karasısın sen! 
BAŞKAN – Sayın Yıldırım, lütfen, istirham ediyorum... 
BEHÇET YILDIRIM (Devamla) – Evet, ben burada vicdanlara
sesleniyorum. 
MEHMET METİNER (İstanbul) – Sana o “yüz karası”
ifadesini göstereceğim. 
BEHÇET YILDIRIM (Devamla) - Asla kişiselleştirmedim.
Ben bu durumdan sizlerin de rahatsız olması gerektiğini söyledim. 
Bir program düşünün, 4 kişi var, 4 kişi aynı bir...
Birisi yargısız infaz yapıyor, birisi çukurlardan bahsediyor, birisi başka
şeyden bahsediyor, birisi başka şeyden bahsediyor. Onu savunacak bir Allah’ın
kulu yok, lütfen siz savunun onu. O savunmasız insanı, o dört duvar arasındaki
insanı savunmak sizlerin görevidir, iktidarın görevidir. Bu konuda biraz
hassasiyet gösterin istedim, yoksa o şöyle demiş, bu söylemiş, kimin ne
söylediğini çok iyi biliyoruz. Biz her zaman mazlumdan yana, fakirden yana,
güçsüzden yana tavrımızı göstermişiz ve tarihte hep bunu böyle okuduk ama
maalesef bakıyoruz, tarihte okuduklarımız ile bugün meydana gelenler arasında
dağlar kadar fark var. 
Teşekkür ederim.
MEHMET METİNER (İstanbul) – Başkan... Sayın Başkan...
BAŞKAN – Bir saniye Sayın Metiner.
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Vergi ve Diğer Bazı Alacakların Yeniden Yapılandırılması ile Bazı
Kanunlarda Değişiklik Yapılmasına İlişkin Kanun Tasarısı (1/944) ile Plan ve
Bütçe Komisyonu Raporu (S. Sayısı: 557) (Devam)
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
13’üncü maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir.
Buyurun Sayın Metiner.
MEHMET METİNER (İstanbul) – “Yüz karası” ifadesini, o
ahlaksız ifadeyi kendisine iade ediyorum ve sataşmadan söz istiyorum.
ERTUĞRUL KÜRKCÜ (İzmir) – Ya sen kendin sanki çok temiz
konuşuyorsun.
BAŞKAN – Buyurun iki dakika süreyle, lütfen yeni bir
sataşmaya meydan vermeyin.
X.- SATAŞMALARA İLİŞKİN KONUŞMALAR (Devam)
4.- İstanbul Milletvekili Mehmet Metiner’in, Adıyaman Milletvekili
Behçet Yıldırım’ın sataşma nedeniyle yaptığı konuşması sırasında şahsına
sataşması nedeniyle konuşması
MEHMET METİNER (İstanbul) – Sayın Başkan, değerli
Meclis üyeleri; kimin yüz karası olup olmadığını Türkiye toplumu biliyor. Eli
kanlı bir terör örgütünün burada propagandasını yapan bir insanın yüzünün
karasından başka özellikleri var ama onu söylemeye ahlakımız el vermiyor. 
SİBEL YİĞİTALP (Diyarbakır) – Ne diyorsun sen, bir haddinizi
bilin yani. Ayıp ya!
MEHMET METİNER (Devamla) – Biz o demokrasi medyasında
aslanlar gibi yazıyoruz, konuşuyoruz. 
SİBEL YİĞİTALP (Diyarbakır) – Neyin aslanısın sen, gece
gündüz yerlere yapışıyorsun biat etmek için.
MEHMET METİNER (Devamla) – Terör suçlarından dolayı
içeride yatanların hesabını adalet görür. 
SİBEL YİĞİTALP (Diyarbakır) – Sen içeridekiler kadar
dürüst müsün, dürüst müsün onlar kadar? Kendine saygın yok, geçmişine saygın
yok, hiçbir şeye saygın yok, bir de utanmadan oradan konuşuyorsun!
MEHMET METİNER (Devamla) – Eğer yüz karasından
bahsedilecek olursa Kürt halkına zulmeden o terör örgütünün siyasi
propagandasını yapanlar “yüz karası” ifadesinin ötesinde başkaca sıfatları hak
ediyorlar.
ERTUĞRUL KÜRKCÜ (İzmir) – Sen oradan gelmiyor musun ya?

SİBEL YİĞİTALP (Diyarbakır) – Kendi geçmişine bu kadar
saygısızlık yapma, yapma; ayıp ya!
MEHMET METİNER (Devamla) – Eliniz ve diliniz kanlıyken
hâlâ burada demokrasiden söz ediyorsanız yazıklar olsun diyorum.
Hepinizi saygıyla selamlıyorum. (AK PARTİ sıralarından
alkışlar) 
SİBEL YİĞİTALP (Diyarbakır) – Sen kim oluyorsun da
böyle konuşuyorsun? Asıl size yazıklar olsun, size bin defa yazıklar olsun. 
BAŞKAN – Lütfen sayın milletvekilleri, lütfen...
SİBEL YİĞİTALP (Diyarbakır) – Saygısızsın; kendine
saygısızsın, geçmişine saygısızsın, milliyetine saygısızsın, her şeyiyle
saygısız bir adamsın sen ya!
MEHMET METİNER (İstanbul) – Senin milliyetin var mı ya?
Hangi milliyete mensupsun sen, hangi milliyete?
BAŞKAN – Sayın Yıldırım...
Birleşime on dakika ara veriyorum.
Kapanma Saati: 22.26
ALTINCI OTURUM
Açılma Saati: 22.49
BAŞKAN: Başkan
Vekili Ahmet AYDIN
KÂTİP ÜYELER:
Barış KARADENİZ (Sinop), İshak GAZEL (Kütahya)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 98’inci Birleşiminin Altıncı
Oturumunu açıyorum.
557 sıra sayılı
Kanun Tasarısı’nın görüşmelerine kaldığımız yerden devam ediyoruz. 
Komisyon ve
Hükûmet yerinde.
14’üncü madde üzerinde iki adet önerge vardır,
okutuyorum…
BEHÇET YILDIRIM (Adıyaman) – Sayın Başkan, söz talebim
var. 
BAŞKAN – Buyurun Sayın Yıldırım, sisteme girmişsiniz. 
Açalım 60’a göre… 
IV.- AÇIKLAMALAR (Devam)
41.- Adıyaman Milletvekili Behçet Yıldırım’ın, Genel Kurulda yaşanan
tatsız olaydan dolayı özür dilediğine ve İstanbul Milletvekili Mehmet Metiner’in
yaptığı açıklamasındaki bazı ifadelerine ilişkin açıklaması
BEHÇET YILDIRIM (Adıyaman) – Sayın Başkan, değerli
milletvekili arkadaşlarım; az önce Genel Kurulda yaşanan tatsız olaydan dolayı
Genel Kuruldan özür diliyorum, bir.
İkincisi: Haddini bilmeyen, kendisini bilmeyen bir
insanın bana yaptığı, şahsıma ve partime yaptığı bütün sözleri fazlasıyla
kendisine iade ediyorum. Ben, yöreme, atalarıma bağlı bir insanım. Benim
atalarım “Bu olayların fazla üstüne gitme…” “…” (x) Ben de atalarıma
uyarak fazla olayın üstüne gitmiyorum ama tutanaklarda yanlış bir şey varsa da
hukuki yollardan hakkımı arayacağımı söylüyorum.
Teşekkür ediyorum. 
BAŞKAN - Teşekkür ediyorum. 
Her birimizin tabii ki söylemlerine, eylemlerine dikkat
etmesi gerekiyor, yaralayıcı, kaba sözlerden çekinmesi gerekiyor. Bunları
söylemekten imtina ediyorum ama her birimiz tabii ki bunların farkındayız. 
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
2.- Vergi ve Diğer Bazı Alacakların Yeniden Yapılandırılması ile Bazı
Kanunlarda Değişiklik Yapılmasına İlişkin Kanun Tasarısı (1/944) ile Plan ve
Bütçe Komisyonu Raporu (S. Sayısı: 557) (Devam)
BAŞKAN – Sayın milletvekilleri, 14’üncü madde üzerinde
iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte olan 557 sıra sayılı "Vergi ve Diğer
Bazı Alacakların Yeniden Yapılandırılması ile Bazı Kanunlarda Değişiklik
Yapılmasına İlişkin Kanun Tasarısı”nın 14'üncü maddesinin aşağıdaki şekilde
değiştirilmesini arz ve teklif ederiz.
Saygılarımızla.
 Zekeriya Temizel Kadim
Durmaz Musa Çam
 İzmir Tokat İzmir
 Utku Çakırözer Bülent
Kuşoğlu Ceyhun İrgil
 Eskişehir Ankara Bursa
MADDE 14- 4/11/1981 tarih ve 2547 sayılı Yükseköğretim
Kanununun Geçici 75’inci maddesinin ikinci fıkrasında yer alan "bir ay”
ibaresi "iki ay” olarak değiştirilmiştir.
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun)
– Katılmıyoruz Sayın Başkanım.
BAŞKAN – Hükûmet?
ÇEVRE VE ŞEHİRCİLİK BAKANI MEHMET ÖZHASEKİ (Kayseri) -
Katılmıyoruz. 
BAŞKAN – Önerge üzerinde Bursa Milletvekili Ceyhun
İrgil konuşacaktır.
Buyurun Sayın İrgil. (CHP sıralarından alkışlar)
CEYHUN İRGİL (Bursa) – Başkanım, hep “Gidiyorum.”
diyorum ama geri geliyorum.
BAŞKAN – Yani bu hafta salı günü başladığımızdan beri
“Gidiyorum, gidiyorum.” dediniz ama her gidişin bir gelişi var. 
Buyurun.
CEYHUN İRGİL (Bursa) – Sayın Başkanım, değerli
milletvekilleri; çok teşekkür ederim. Evet, hep “Son konuşmam.” diye çıkıyorum
ama çok şükür ki…
BAŞKAN – Seviyoruz sizleri, konuşmalarınızı devam
ettirin.
Buyurun.
CEYHUN İRGİL (Devamla) – Evet, bu sefer çok hayırlı bir
vesileyle ve çok güzel bir konu için kürsüye geldim. O yüzden hepinizin
dikkatle dinlemesini… Bence bu Meclisin bu dönemde yaptığı en güzel, en
kıymetli çalışma birazdan 15’inci maddede konuşulacak olan öğrenci affı ve
ÖYP’li yani Öğretim Üyesi Yetiştirme Programı’ndaki genç akademisyenlerin
sorunlarının çözümüne dönük olan bu problemin çözülmesiydi. Biraz sonra 15’inci
maddede bütün grupların ortak önerisiyle bu sorunu çözeceğiz. Aylardır gece
gündüz çaba harcadığımız bu sorunlar tüm grupların önerisiyle 15’inci maddedeki
öğrenci affının içine… Aynı zamanda ÖYP önergesiyle birlikte sorunun çözümü
için net bir hedefe ulaşılmış olacak. Peki bu nedir birazcık bilgi vereyim
çünkü 15’inci maddede konuşma yapılmayacak önerge üzerinde. 
Arkadaşlar, bu 15’inci madde ve ek önergeyle birlikte
cumhuriyet tarihinin en büyük öğrenci affı geliyor. Yani 1923 yılından itibaren
mezun olamamış, okulu bitirememiş, yarım kalmış, kaydını yaptıramamış, annesi
ölmüş, bırakmak zorunda kalmış, babası iflas etmiş, ekonomik nedenle bırakmak
zorunda kalmış; bir şekilde terör ve ilgili suçlarla hüküm giymiş olanlar
dışında herkes üniversiteye dört ay içinde başvurduğunda dönebilecek. Burada en
önemli vurgu, tutanaklara geçmesi için söylüyorum, özellikle tıpta uzmanlık ve
dişte uzmanlık yapan yani tıp fakültesi ve diş hekimliği bitirdikten sonra
kardiyoloji, dâhiliye, cerrahide ihtisas yaparken bir şekilde mobbing nedeniyle,
ailevi nedenlerle, ekonomik nedenlerle ihtisasını yarıda bırakan tüm
arkadaşlarımız da doktor arkadaşlarımız, hekim arkadaşlarımız da uzmanlıklarına
geri dönüyorlar; şimdiden hepsine hayırlı olsun. 
Arkadaşlar, ikinci güzellik, iyi bir şey, aylardır
ÖYP'liler çok mücadele ettiler. Bu genç akademisyenler, birazdan verilecek
önergeyle doktora ve sanatta yeterlilik eğitimini tamamlayanlar ve ÖYP
programında olanlar, isteyenler bir ay içinde başvurduğu takdirde bu yasayla
hem istihdam edilecek hem de işlerine ve kadrolarına dönebilecekler. 
Bu tarihî kararda ve yasa maddesinde grubumuz adına
konuşmaktan onur duyuyorum. Bu vesileyle bu iki sorunla karşılaştığımız günden
beri, yaklaşık bir buçuk iki yıldan beri bu konuda bize destek veren tüm grup
başkan vekillerimize, aynı zamanda bu konuda çok mücadele eden, uğraşan
Cumhuriyet Halk Partisi Eğitim Komisyonu üyelerine ve aynı zamanda Barış
Karadeniz, Sinop Milletvekili arkadaşımıza ve bu süreci yetkili makamlara
taşıyan ve sonuçta bu süreçte ortaklaşarak burada ortak bir önergeyle bu
sorunun çözümüne katkı koyan Sayın Mustafa Elitaş'a, Mehmet Doğan Kubat’a,
Mehmet Muş'a, Bülent Turan’a ve Meclis Başkan Vekilimiz Ahmet Aydın'a çok
teşekkür ediyorum. Ama en önemlisi başından beri yılmadan mücadele eden, gece gündüz
bizlere mail atan, mektup yazan, telefon eden ÖYP'li akademisyenlere; STK’lere
ve bunların başında da bu konuda kamuoyunun farkındalığını artıran ÖGESEN’e;
Öğrenci Affı Platformuna ve öğrenci affı isteyen mağdurlara; sayıları 600 bine
yaklaşan, öğrenci affı bekleyen tüm öğrencilere ve ailelerine; bu konuda
bizleri duyarlılaştıran ve farkındalığı artıran herkese; bunu basına yansıtan
ve basında kamuoyuna mal olmasını sağlayan bütün gazeteci arkadaşlarıma ve
herkese teşekkür ediyorum. 
Bir miktar, gazete teşekkür ilanı gibi oldu konuşma ama
bu çok önemli bir süreçti. Öğrenci affından ve ÖYP’li akademisyenlerin tekrar
kadrolarına ve görevlerine dönmesinden dolayı çok mutluyum. Meclisteki belki de
son konuşmamın, son haftanın bu arkadaşların sorununun çözümü için
gerçekleşmesinden de ayrıca onurluyum, mutluyum.
Hepinize katkılarınız için çok teşekkür ederim, sağ
olun, var olun. (CHP sıralarından alkışlar)
Bari bunu alkışlasaydınız ya. (AK PARTİ sıralarından
alkışlar)
BAŞKAN – Evet, teşekkür ediyoruz -gerçekten hayırlı,
güzel bir iş- Sayın Cumhurbaşkanımıza, Başbakanımıza, iktidarıyla muhalefetiyle
emek veren herkese. Barış Karadeniz kardeşimiz hakikaten takipte bulundu, grup
başkan vekillerimiz ciddi takip etti. Ben bütün siyasi parti gruplarımıza da bu
hayırlı iş için özellikle teşekkür ediyorum. Bütün gruplardan da alkış alan bir
konuşma oldu. Hayırlı olsun diyorum bütün ÖYP’lilere. 
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Bu arada, tabii ki kabul edilmeyen bu önerge 14’üncü
maddedeki önergeydi; yanlış anlaşılmasın.
14’üncü maddedeki diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 557 sıra sayılı Kanun Tasarısı’nın
14’üncü maddesindeki “ikinci fıkrasında yer alan” ibaresinin, “ikinci
fıkrasındaki” şeklinde değiştirilmesini arz ve teklif ederiz.
 Meral Danış Beştaş Behçet
Yıldırım Saadet Becerekli
 Adana Adıyaman Batman
 Mehmet Ali Aslan Aycan
İrmez
 Batman Şırnak
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun)
– Katılmıyoruz Sayın Başkanım.
BAŞKAN – Hükûmet?
ÇEVRE VE ŞEHİRCİLİK BAKANI MEHMET ÖZHASEKİ (Kayseri) –
Katılmıyoruz.
BAŞKAN – Önerge üzerinde Batman Milletvekili Mehmet Ali
Aslan konuşacaktır.
Buyurun. (HDP sıralarından alkışlar)
MEHMET ALİ ASLAN (Batman) – Sayın Başkan ve Sayın Genel
Kurulu saygıyla selamlıyorum. 
Arkadaşlar, maalesef, bugün size fıkra gibi gelecek,
vahim ve utanç verici bir olayı anlatacağım. Cizre İlçe Müftülüğü Cizre
ilçesinin Dirsekli köyüne bağlı İsa Ağa mezrasında bir imam Kürtçe hutbe verdi
diye -fahri imam- kendisini aldılar ve camiye girişini dahi yasakladılar,
ertesi gün de resmî bir imam gönderdiler, cuma gününe denk geldi. Köylüler
protesto etmek için valiliğin, müftülüğün gönderdiği yeni imamın arkasında
namaz kılmadı, eski imamlarını istiyorlar ve çoğu Türkçe bilmediği için doğal
olarak Kürtçe hutbe, vaaz verecek yani. Bu, olacak bir şey midir? Cahiliye
devri, ırkçılık devri bin dört yıl önce kapatılmış; maalesef hâlâ yaşatan bir zihniyet
var; hâlâ dillerle, ırklarla, mezheplerle uğraşan işte böylesi zihniyetler de
var, kınıyorum bu zihniyeti. 
Eğer bu Yunanistan’da bir Türk köyüne yapılsaydı,
düşünün ki bir Türk imam Türkçe hutbe verdiği için Yunanistan’da görevinden
alınsın, Yunanca konuşan, Yunanca hutbe ve vaaz veren bir imam Türk köyüne
gönderilsin, bizim tepkimiz aynı mı olurdu, bunu da sizin vicdanlarınıza havale
ediyorum. 
HÜSNÜYE ERDOĞAN (Konya) – Yıllardır nasıl yapılmış?
MEHMET ALİ ASLAN (Devamla) – Buradan cevap verirseniz
çünkü benim konuşma sürem bitecek. 
HÜSNÜYE ERDOĞAN (Konya) – Hayır, yıllardır nasıl
yapılmış?
MEHMET ALİ ASLAN (Devamla) – Doğru mu buluyorsunuz,
yanlış mı buluyorsunuz? Bana ya “evet” ya “hayır” deyin ya. 
HÜSNÜYE ERDOĞAN (Konya) – Hayır, “Yıllardır nasıl
yapılmış?” diye size bir soru sordum.
SİBEL YİĞİTALP (Diyarbakır) – Bir dinle bak, ne diyor?
Allah Allah!
MEHMET ALİ ASLAN (Devamla) – Şimdi Kürt’ü de Allah
yaratmış, Türk’ü de Arap’ı da ya. Hayret bir şey ya!
HÜSNÜYE ERDOĞAN (Konya) – Hayır, yıllardır nasıl
yapılmış?
BAŞKAN – Efendim, müdahale etmeyelim, lütfen.
MEHMET ALİ ASLAN (Devamla) – Deyin ki: “Kınıyoruz.”
Deyin ki: “Bu cahiliyedir, ırkçılıktır, gereğini yapacağız. İktidar olarak
bunun arkasında durmuyoruz. Kim yapıyorsa cezasını alacak.” Siz savunuyorsunuz.
Ahmet Kaya’nın ta ismini söktünüz, Yılmaz Güney’in sinemasının ismini
değiştirdiniz, Ahmedi Hani’ninkini değiştirdiniz. Ya, nedir bu istediğiniz,
gerçekten nedir bu istediğiniz ya? 
HÜSNÜYE ERDOĞAN (Konya) – Yıllardır nasıl vaaz
yapılıyormuş, onu sizden duymak istiyorum.
MEHMET ALİ ASLAN (Devamla) – Ya, ben bir Arap olarak,
bir Müslüman olarak, bir insan olarak bu yapılanlardan gerçekten utanç
duyuyorum.
HÜSNÜYE ERDOĞAN (Konya) – Yıllardır nasıl yapılıyormuş,
onu bu kürsüden söylerseniz.
MEHMET ALİ ASLAN (Devamla) – Ayıptır ya! Allah aşkına
ya! Ya, Caban El Kürdi diye bir sahabe var ya, Kürtçe konuşmuştur ya!
Bediüzzaman Saidi Kürdi vardır, Kürtçe konuşmuştur. Birçok şeyh, âlim,
müderris, molla hep Kürt’tür. Ya, bizim bunları aşmamız lazım Allah aşkına,
2018’de yaşıyoruz ya. Kurûnı vustâda, kurûnı ûlâda, ilkel çağlarda yaşamıyoruz
ya! Allahuteala demiş ki: “Ben sizi farklı diller ve renkler üzerine yarattım.
Bu benim ayetlerimdendir. Bilenler için bu benim ayetlerimdendir.” demiş. Demek
ki bilmiyoruz arkadaş, demek ki bilmiyoruz. Bilsek bu dil ırkçılığını yapmayız
ve benim konuşmamın tamamı maalesef…
ŞAHİN TİN (Denizli) – Sen şimdi ırkçılık yapıyorsun o
zaman ya! Kürtçülük, Türkçülük diye bir şey mi var yani burada? Niye şey
yapıyorsun?
MEHMET ALİ ASLAN (Devamla) – İşte ben size soruyorum:
Kürtçe konuşmak, Kürtçe dilinde vaaz vermek haram mıdır, günah mıdır, caiz
değil midir? 
HÜSNÜYE ERDOĞAN (Konya) – Nasıl yapılmış?
MEHMET ALİ ASLAN (Devamla) – Allah aşkına ya!
BAŞKAN – Sayın milletvekilleri, lütfen müdahale
etmeyin.
MEHMET ALİ ASLAN (Devamla) – Neyse…
BAŞKAN – Siz de Genel Kurula hitap edin Sayın Aslan. 
SİBEL YİĞİTALP (Diyarbakır) – Kürtçe bir dildir. 
MEHMET ALİ ASLAN (Devamla) – Vallahi Genel Kurula hitap
ediyorum ama Genel Kurul da işte beni dinlese sorun yoktu ama…
SİBEL YİĞİTALP (Diyarbakır) – Ayıp ya! Ayıptır ya!
MEHMET ALİ ASLAN (Devamla) – Neyse… Başka bir şeye
geçelim, başka bir şeye geçelim. 
SİBEL YİĞİTALP (Diyarbakır) – İnsaf ya! Yani Kürtçe
konuşanlar insan değil mi? Niye gülüyorsun öyle?
HÜSNÜYE ERDOĞAN (Konya) – Biz de aynı, soru soruyoruz. 
MEHMET ALİ ASLAN (Devamla) – Başka bir zaman inşallah
bu konuyu… 
SİBEL YİĞİTALP (Diyarbakır) – Ayıp ya!
BAŞKAN – Sayın Aslan, dilerseniz siz susun,
milletvekilleri karşılıklı konuşsun! İstersen yeni bir şey deneyelim… 
Lütfen sayın milletvekilleri… 
Buyurun, devam edin.
MEHMET ALİ ASLAN (Devamla) – Sayın Başkan, aslında ben
başka bir şeyden söz edecektim, son dakika haberi düştü diye, zoruma gitti
açıkçası. Ee, biz duyduktan sonra muhalefet olarak bunu dillendirmek bizim
görevimizdir, bizim üzerimize farzdır. Biz iktidara söyleriz, iktidar bir
bahaneyle “yok” der, “bilmem ne” der, o onun sorunudur ama söylemek… Biz
dilimizle değiştirmeye çalışıyoruz, eliyle değiştirme makamında olan
iktidardır. Bunu yapmazsa o onun sorumluluğundadır. 
İşsizlikle ilgili bir şey söyleyecektim. TÜİK
verilerine göre Türkiye’de en çok işsizlik Batman, Mardin, Siirt’te var ve
Şırnak’ta. 
Batman, Türkiye’nin petrol üretiminde birinci olan
ildir. 1940’tan bu yana Batman’da petrol üretilmekte ve Türkiye’de üretilen
petrolün yüzde 50’sinden fazlası Batman’da üretiliyor ama Batman işsizlikte
1’inci, istihdamda da sonuncudur. Yani düşünün ki Katar ya da Kuveyt işsizlikte
1’inci olacak, istihdamda sonuncu olacak.
(Mikrofon otomatik cihaz tarafından kapatıldı) 
MEHMET ALİ ASLAN (Devamla) – Sayın Başkan...
BAŞKAN – Buyurun, devam.
MEHMET ALİ ASLAN (Devamla) – Yine, Mardin petrol
üretiminde Türkiye’de 4’üncü sıradadır. Mardin, Batman ve Siirt, dediğim gibi,
maalesef bu anlamda sonuncu sıradadır. 
Yani Kuveyt ile Katar’ı niye örnek verdim? Sadece
petrol üretimi var, sadece petrol, dünyanın en zengin ülkelerindendirler. Ya,
Batman’da, Mardin’de petrol üretiliyor, hayvancılık var, tarım var, tarih var,
turizm var, var da var yani yok yok; buna rağmen, Allah aşkına niye işsizlikte
1’inci, istihdamda sonuncu?
Biz Afrika için şunu söylemiyor muyduk, Batı’nın
Afrika’yı sömürdüğünü söylemiyor muyduk? Dünyanın en zengin altın kaynakları
Afrika’da ama işsizlik ve fakirlik Afrika’da. Bunun sorumlusu kim? İşte, o
büyük akıl, oraları sömürenler. Peki, bizim illerimizde bu varsa biz aynı
eleştiriyi niye kendimize yapmıyoruz? Türkiye’de 81 il var, 81 ilin tamamında
zenginlik kaynakları vardır. Batman, Mardin ve diğer illerimiz gibi 81 il...
(Mikrofon otomatik cihaz tarafından kapatıldı) 
MEHMET ALİ ASLAN (Devamla) – Sayın Başkan yani az önce
tartışmalarla geçti.
BAŞKAN – Tamamlayın lütfen.
MEHMET ALİ ASLAN (Devamla) – Batman, Mardin gibi
illerimizin ve Türkiye’deki 81 ilin dışarıdan işçi alması gerekirken ve
istihdam fazlası olması gerekirken Hükûmetin yanlış iç politikası, yanlış
ekonomi politikaları sonucunda işsizlik maalesef tavan yapmış ve istihdamda
büyük sorunlar yaşanmaktadır. Bunu bizler halkımız adına buradan bir daha
dillendiriyoruz.
Bir şey daha söyleyeceğim: Mazıdağı’nda dünyanın 2’nci
büyük rezervlerine sahip fosfat yatakları vardır. Maalesef 1994’te
kapatılmıştır ve şu anda nereden alınıyor biliyor musunuz? Hep “Ey İsrail!”
diyorsunuz ya, şu anda fosfatı da İsrail’den alıyorsunuz. Mazıdağı dünyanın
ikinci zengin yatağıdır, Türkiye’nin de birinci en zengin madenine sahiptir ama
İsrail’den, Tunus’tan, Cezayir’den maalesef fosfat alınmaktadır. 
(Mikrofon otomatik cihaz tarafından kapatıldı) 
MEHMET ALİ ASLAN (Devamla) - Fabrika kapatılmıştır
1994’te. 3 bin işçi çalışıyordu. İşte, eğer o fabrika açılırsa ve bu işçiler
istihdam edilirse işsizlik sorunu bölgede de kalmayacaktır, Türkiye’de de
kalmayacaktır. 
Teşekkürler. (HDP sıralarından alkışlar) 
BAŞKAN – Teşekkür ediyorum. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
14’üncü maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
Sayın Muş, buyurun. 
MEHMET MUŞ (İstanbul) – Sayın Başkan, 60’a göre bir söz
talebimiz var. 
BAŞKAN – Buyurun, 60’a göre sistemi açıyorum. 
IV.- AÇIKLAMALAR (Devam)
42.- İstanbul Milletvekili Mehmet Muş’un, insanların konuştuğu dilden,
geldiği bölgeden ya da inancından dolayı herhangi bir ayrıma tabi tutulmasının
söz konusu olamayacağına ilişkin açıklaması
MEHMET MUŞ (İstanbul) – Sayın Başkan, değerli
milletvekilleri; burada insanların konuştuğu dilden, insanların geldiği
bölgeden ya da insanların inancından dolayı herhangi bir ayrıma tabi tutulması
söz konusu olamaz; bizim partimiz politikaları tarafından da iktidarımız
tarafından da böyle bir şeyin söz konusu olması mümkün değildir.
İnsanların nerede doğacağı, hangi anne babanın çocuğu
olarak dünyaya geleceği; hangi bölgede, hangi şehirde dünyaya geleceği kendi
ellerinde olan bir şey değildir. İnsanların kendi ellerinde olmayan bir şeyden
dolayı insanlara farklı gözle bakmak hiçbir zaman bizim ne anlayışımızda ne
politikalarımızda ne de uygulamalarımızda olmuştur. İnsanlar Kürtçeyi de
konuşabilirler, diğer dilleri de konuşmakta özgürdürler. Bu anlamda da iktidara
geldiğimizden itibaren, özellikle demokratikleşme noktasında attığımız adımlar
bunun somut göstergeleridir diye düşünüyorum.
Burada bir ifadeyi yadırgadığımızı ve kesinlikle kabul
etmediğimizi ifade etmek isterim: Afrika’daki sömürgeyi gösterip “Orada
zenginlikler var fakat insanlar fakirlik içerisinde. İşsizlik çok yüksek.”
deyip “İşte, Batman’da veya diğer illerde de kaynaklar var; petrol var, diğer
yer altı kaynakları var. Buralarda işsizlik var. Buranın diğer bölgelerden ne
farkı var?” Yani sanki, Afrika’da Batılıların ya da sömürgecilerin orayı
sömürmesiyle şu an bizim belli illerimizde ortaya çıkan sorunları, ülkemizin
aynı uygulamaları yapmak suretiyle bunların ortaya çıktığını ifade etmek
değerli arkadaşlar, değerli dostlar hakikaten kabul edilebilir bir şey
değildir, bu asla tasvip edeceğimiz bir şey değildir. 
(Mikrofon otomatik cihaz tarafından kapatıldı)
BAŞKAN – Tamamlayın lütfen. 
MEHMET MUŞ (İstanbul) – Lütfen... Herkes konuşurken
“Efendim, ayrımcılığa karşıyız, biz bölgecilik yapmayız, biz etnik
milliyetçilik yapmayız, biz etnik milliyetçilik yapmayız.” deyip kürsüye
çıktığı zaman bu sözleri unutup bunları yapıyorsa eğer, değerli arkadaşlar,
ülkeye ve Türkiye'ye yaptığı en büyük yanlış ve verdiği en büyük zarar olur. Dolayısıyla
eleştirebilirsiniz; ekonomi politikamızı eleştirebilirsiniz, ekonomideki
uyguladığımız yöntemleri eleştirebilirsiniz ama çıkıp da kendi ülkenizi
sömürgecilerle mukayese ederseniz buna asla müsaade etmeyiz ve bu noktada da
gereken neyse onu yaparız, bunu bilesiniz.
Teşekkür ederim.
BAŞKAN – Teşekkür ediyorum. 
MEHMET ALİ ASLAN (Batman) – Sayın Başkan…
BAŞKAN – Sayın Aslan, şimdiki önergede tekrar siz
konuşacaksınız, dilerseniz o şekilde konuşun. 
V.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Ahmet Aydın’ın, her dilin değerli
olduğuna ve yaşatılması gerektiğine ilişkin konuşması
BAŞKAN – Şunu ifade edeyim ben de: Her dil değerlidir,
her dilin yaşanması, yaşatılması ve konuşulması gereklidir ve ana sütü gibi de
helaldir. Yani bu noktada herkesin yaklaşımı da bu şekildedir, bunun dışındaki
hiçbir yaklaşımı da kabul etmediğimizi ifade etmek isteriz. 
ERTUĞRUL KÜRKCÜ (İzmir) – Süt içerken devamlı kafaya
yumruk yiyorlar ama. 
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
2.- Vergi ve Diğer Bazı Alacakların Yeniden Yapılandırılması ile Bazı
Kanunlarda Değişiklik Yapılmasına İlişkin Kanun Tasarısı (1/944) ile Plan ve
Bütçe Komisyonu Raporu (S. Sayısı: 557) (Devam)
BAŞKAN – 15’inci madde üzerinde iki adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 557 sıra sayılı Kanun Tasarısı’nın
15’inci maddesinin tasarıdan çıkarılmasını arz ve teklif ederiz. 
 Meral Danış Beştaş Behçet
Yıldırım Kadri Yıldırım
 Adana  Adıyaman Siirt

 Mahmut Celadet Gaydalı Müslüm
Doğan  Mehmet Ali Aslan 
 Bitlis  İzmir
 Batman
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun)
– Katılmıyoruz Sayın Başkanım. 
BAŞKAN – Hükûmet? 
ÇEVRE VE ŞEHİRCİLİK BAKANI MEHMET ÖZHASEKİ (Kayseri) –
Katılmıyoruz. 
BAŞKAN – Önerge üzerinde Batman Milletvekili Mehmet Ali
Aslan konuşacaktır. 
Buyurun. (HDP sıralarından alkışlar)
MEHMET ALİ ASLAN (Batman) – Sayın Başkan ve Sayın Genel
Kurulu saygıyla selamlıyorum. 
Tabii, az önce iki konuşmama Sayın Muş itiraz etti. Dün
iki soru sormuştum kendisine ama cevap vermedi, her ne hikmetse buna cevap
verdi, cevap verme ihtiyacı hissetti. 
Birincisi: Ben az önce Kürtçeyi örnek vermiştim, pek
bir tepki görmedim, sonra Yunancayı örnek verince, tabii, herkes tepki verdi.
Yani benim maksadım orada Yunancayı küçümsemek ya da model almak değildir.
Eğitimde şöyle bir kural vardır: Yakını anlatmak için uzağı örnek verirsin ya
da yakından uzağa doğru gidersin ya da uzaktan yakına; tümdengelim, tümevarım
diye bir eğitim modeli vardır. Bazı şeylerin anlaşılması için de uç örnekler
verebilirim, hemen üzerinize alınmayın. Ama bir yurttaş olarak şunu sormak
isterim -birkaç tane de üniversite okuduk Allah’a şükür- yani Batman,
Türkiye'nin yüzde 50’sinin üzerinde petrol üretimine sahip iken niye işsizlikte
1’incidir ve niye istihdamda sonuncudur ve niye Batman’a bundan geriye kalan
sadece hava kirliliğidir? Bunu benim öğrenmeye, iktidara sormaya hakkım vardır.
İktidar buna mantıklı bir cevap vermek zorundadır. Yok şuna benzetiyorsunuz,
buna benzetiyorsun, kınıyorum demekle işin içinden çıkamazsınız. 
MEHMET MUŞ (İstanbul) – Sadece kınamıyorum Sayın Aslan.
MEHMET ALİ ASLAN (Devamla) – Şimdi, ikincisi… Neyse ben
bu öğrencilerle ilgili bir konuşayım, öğrenci durumu daha vahim olabilir.
Arkadaşlar, özellikle “Oluşum veya gruplara üyeliği
mensubiyeti veya iltisakı yahut bunlarla irtibatı olanlar hariç.” demiş.
Öğrenci affı çıkıyor, güzel, takdir ediyoruz ama bir kısmı da dışında
bırakılmış. Bir kere, bu eşitlik ilkesine aykırıdır, Anayasa'nın 42’nci
maddesine de aykırıdır “Kimse, eğitim ve öğrenim hakkından yoksun bırakılamaz.”
deniyor. Yani hem yasa çıkarıyorsunuz hem Anayasa'ya aykırı bir şekilde
çıkarıyorsunuz. Dolayısıyla siz öğrencilerin ilim tahsilinin önüne
geçemezsiniz, engelleyemezsiniz ya! Bu hak, temel bir haktır, ulusal ve
uluslararası yasalarda da yerini almıştır. Siz bütün bunları bir tarafa
bırakarak öğrenciler arasında ayrım yapamazsınız. Size göre… Ki gördük Ayşe
öğretmen de “Çocuklar ölmesin.” dedi, bırak irtibatı, iltisakı, terör örgütü
propagandasından bebeğiyle içeriye alındı. Şimdi, ucu o kadar açıkken,
istismara o kadar açıkken bu maddenin geçmesine bizim gönlümüz razı olmaz çünkü
isteyen istediği yere çeker. Eğer ben bunları kürsüde değil, dışarıda söylesem,
muhtemelen, örgüt üyeliğinden, propagandadan bilmem neden yargılanacağım, belki
de içeri gireceğim. 
Bu arada Hazreti Ali’nin meşhur sözünü yine
hatırlatayım, “Bana bir harf öğretenin kırk yıl kölesi olurum.” demiş. Yine,
Peygamber (AS) Bedir Harbi’nde edindiği tutsakları, esirleri Medinelilere okuma
yazma öğretmesi karşılığı serbest bırakmış yani ilme, bilime büyük bir değer
vermiş, “İlim Çin’de de olsa arayınız, bulunuz, getiriniz.” demiş. 
E, şimdi Türkiye’de neler yapıyor iktidar? İlmin önünü
kesiyor ya. Size göre onlar terörist olabilir; tamam, onları soyutladınız,
öğrenme haklarını ellerinden aldınız, işe almadınız, dışladınız; bunlar ne
olacak? Bunlar için bir politikanız var mı Sayın Muş? Bu okumayacak olan
öğrencileri ne yapacaksınız? İşe almadığınız öğrencileri, KHK’yle attığınız
öğrencileri, memurları ne yapacaksınız? Bir politika üretin. Bunları ne
yapacaksınız?
HÜSNÜYE ERDOĞAN (Konya) – Siz onların yakasından düşün,
biz ne yapacağımızı biliriz. 
ERTUĞRUL KÜRKCÜ (İzmir) – Aman Allah’ım ya! 
SİBEL YİĞİTALP (Diyarbakır) – Zekâ örneği, o kadar
parlak ki!
MEHMET ALİ ASLAN
(Devamla) – Tam tersi, onların yakasına yapışan sizlersiniz, biz onları sizden
kurtarmaya çalışıyoruz.
HÜSNÜYE ERDOĞAN (Konya) – Teröristler, terör örgütleri
yakasından düşsün…
ERTUĞRUL KÜRKCÜ (İzmir) – Ya, çok mu aradınız buraya
getirmek için bu arkadaşları ya!
MEHMET ALİ ASLAN (Devamla) – Yine kaynattınız, neyse,
ben öğretmendim, alışığım böyle sınıfta ders kaynatan öğrencilerim vardı ama
bir şekilde biz anlaşıyorduk, sizinle pek anlaşamıyoruz.
Arkadaşlar, bu, güzelim Hasankeyf, görüyorsunuz. Sayın
Başkan, siz de görüyorsunuz, görmediniz tabii. Hasankeyf’in son hâlini size
göstereyim, dolgu malzemeleri ve betonlarla bakın güzelim Hasankeyf ne hâle
gelmiş. Hani dedim ya, Batman ayrıca bir turizm, tarih şehridir; bakın ne hâle
geldi, dinamitlerle, yok dolgu malzemeleriyle ne hâle geldi. Bu Hasankeyf
Türkiye sınırları içinde arkadaşlar, bin kilometre uzaklıkta. Bu da Sevakin
Adası, çok yakından tanıdığınız Sevakin Adası. 
Sayın Başkan, sürem bitiyor. Yine beni konuşturdular,
bir dakika daha ek süre isteyeceğim.
(Mikrofon otomatik cihaz tarafından kapatıldı) 
MEHMET ALİ ASLAN (Devamla) – Sataşmaya da cevap verdim.
İki dakika aslında sataşmadan hakkım var.
BAŞKAN – Buyurun, bir dakikada tamamlayın lütfen.
MEHMET ALİ ASLAN (Devamla) – Şimdi, Allah için diyorum
yahu, bırakın, siyaseti, partileri, ideolojileri bir tarafa bırakın.
ŞAHİN TİN (Denizli) – Ne alakası var Sevakin’le
Hasankeyf’in?
MEHMET ALİ ASLAN (Devamla) – Sevakin Adası’nı,
bizimkiler yani yöneticiler “tarihe, turizme kazandırmak için” diyorlar,
Sudan’dan istiyorlar. 3 bin kilometre uzaklıktaki Sudan’dan Sevakin Adası’nı
istiyorlar “İmar edeceğiz.” diyorlar ama bir taraftan da Hasankeyf imha
ediliyor. Yurt dışında, sınır dışında olan yerlerin imarı için onlara talip
oluyorsunuz ama yurt içindeki yerler, her neyse, dinamitlerle imha ediliyor,
vesaire. 
ŞAHİN TİN (Denizli) – Orası Osmanlı’nın mirası, burası
da Osmanlı’nın mirası. 
MEHMET ALİ ASLAN (Devamla) – Bir de şunu söyleyeyim:
Sevakin Adası 133 kilometrekareye sahip, Hasankeyf 530 kilometrekareye sahip.
Yahu, akıllı olan, vicdanlı olan ilk önce hangisine sahip çıkar? Hasankeyf’i
hep beraber kurtaralım, baraj altında kalmasına engel olalım. Ha, gücümüz
yetiyorsa yurt dışındaki tarihî, kültürel yerleri de tabii ki restore edelim,
tabii ki sahip çıkalım; bunun da bir sakıncası yoktur.
Teşekkür ediyorum. Sağ olun. (HDP sıralarından
alkışlar) 
ŞAHİN TİN (Denizli) – Biz hepsine sahip çıkacağız,
Sevakin’e de Hasankeyf’e de.
BAŞKAN – Teşekkür ediyorum. 
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 557 sıra sayılı Kanun Tasarısı’nın
15’inci maddesiyle 2547 sayılı Kanun’a eklenen geçici 76’ncı maddenin birinci
fıkrasında yer alan " olanlar hariç” ibaresinin “ nedeniyle ilişiği
kesilenler hariç” olarak değiştirilmesini ve maddeye aşağıdaki fıkraların
eklenmesini arz ve teklif ederiz. 
 Mehmet Muş Mehmet
Doğan Kubat Adnan Boynukara
 İstanbul İstanbul Adıyaman

 Feyzullah Kıyıklık Mehmet
Metiner Halil Eldemir
 İstanbul İstanbul Bilecik
 Mürteza Zengin İsmet
Uçma Vural Kavuncu
 İstanbul İstanbul Kütahya
 İsmail Tamer Ramazan
Can Burhanettin Uysal
 Kayseri Kırıkkale Karabük

 Erhan Usta Barış
Karadeniz Ceyhun İrgil
 Samsun Sinop Bursa
 Mustafa
Şentop
 İstanbul

"Öğretim Üyesi Yetiştirme Programı kapsamında 33
üncü maddenin (a) fıkrası uyarınca araştırma görevlisi kadrosuna atanmış olup
statüleri 50 nci maddenin birinci fıkrasının (d) bendinde belirtilen statüye
dönüştürülmüş sayılan ve ek 30 uncu madde uyarınca 33 üncü maddenin (a)
fıkrasına göre yeniden ataması yapılmayanlardan bu maddenin yürürlüğe girdiği
tarihte;
a) Başarısızlık ile Öğretim Üyesi Yetiştirme Programı
kapsamında süresi içinde lisansüstü eğitimlerini tamamlayamama veya terör
örgütlerine veya Milli Güvenlik Kurulunca Devletin milli güvenliğine karşı
faaliyette bulunduğuna karar verilen yapı, oluşum veya gruplara üyeliği,
mensubiyeti veya iltisakı yahut bunlarla irtibatı olmaları nedeniyle araştırma
görevlisi kadrosuyla ilişiği kesilenler hariç olmak üzere, devlet yükseköğretim
kurumlarının öğretim elemanı kadrolarında bulunmayan ancak doktora veya sanatta
yeterlik eğitimini tamamlayanlar bu maddenin yürürlüğe girdiği tarihten
itibaren bir ay içerisinde, 
b) Öğretim Üyesi Yetiştirme Programı kapsamında
lisansüstü eğitimine devam eden araştırma görevlilerinin maddenin yürürlüğe girdiği
tarihten itibaren bir ay içerisinde kadrosunun bulunduğu yükseköğretim kurumuna
müracaat etmeleri hâlinde 657 sayılı Devlet Memurları Kanununun 48 inci
maddesinde belirtilen genel şartları taşımaları kaydıyla ilgili üniversite
tarafından 33 üncü maddenin (a) fıkrası kapsamında yeniden atamaları yapılır.
Öğretim Üyesi Yetiştirme Programı kapsamında eğitimlerini tamamlayan araştırma
görevlileri ihtiyaç halinde başka üniversitelerde de görevlendirilir.
Görevlendirmeden itibaren üç ay içerisinde görevine başlamayanlar müstafi
sayılır.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun)
– Takdire bırakıyoruz efendim.
BAŞKAN – Hükûmet?
ÇEVRE VE ŞEHİRCİLİK BAKANI MEHMET ÖZHASEKİ (Kayseri) –
Katılıyoruz.
BAŞKAN – Gerekçeyi okutuyorum.
Gerekçe: 
Öğretim Üyesi Yetiştirme Programı kapsamında 33’üncü
maddenin (a) fıkrası uyarınca araştırma görevlisi kadrosuna atanmış olup
statüleri 50’nci maddenin (1)’inci fıkrasının (d) bendinde belirtilen statüye
dönüştürülmüş sayılan ve ek 30’uncu madde uyarınca 33’üncü maddenin (a)
fıkrasına göre yeniden ataması yapılmayanlarla ilgili koşulları taşımaları
hâlinde istihdam edilme hakkı verilmektedir. 
BAŞKAN – Gerekçesini okuttuğum, Komisyonun takdire
bıraktığı, Hükûmetin katıldığı ortak önergeyi oylarınıza sunuyorum: Kabul
edenler… Kabul etmeyenler… Önerge kabul edilmiştir.
Hayırlı uğurlu olsun. 
Bu kabul edilen önerge doğrultusunda 15’inci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
GARO PAYLAN (İstanbul) – Sayın Başkan “ortak önerge”
dediniz, biz ortak değiliz “iltisaklı ve irtibatlı” ifadesi geçtiği için.
MEHMET DOĞAN KUBAT (İstanbul) – 3 grubun ortak
önergesi.
BAŞKAN – 3 grubun ortak…
GARO PAYLAN (İstanbul) – “3 grubun” diye düzeltin
lütfen.
BAŞKAN – Tabii, düzeltiyorum, 3 grubun ortak önergesi. 
Evet, birer dakikayla söz vereceğim.
Sayın Şimşek, buyurun, 60’a göre söz veriyorum.
IV.- AÇIKLAMALAR (Devam)
43.- Mersin Milletvekili Baki Şimşek’in, ÖYP’lilerle ilgili çok büyük
mağduriyet olduğuna ve bu mağduriyetin çözülmesine ortak önergeyle destek veren
3 siyasi partiye teşekkür ettiğine ilişkin açıklaması
BAKİ ŞİMŞEK (Mersin) – Teşekkür ediyorum Sayın Başkan.
Sayın Başkan, gerçekten, ÖYP’lilerle ilgili çok büyük
mağduriyet vardı, her gün milletvekillerinin birçoğuna ÖYP’liler tarafından
mesajlar atılıyordu. 3 siyasi partinin ortak önergesiyle bu mağduriyetin
çözülmesinden dolayı ben buna destek veren bütün siyasi partililere teşekkür
ediyorum, ÖYP’lilere de hayırlı uğurlu olsun diyorum. 
BAŞKAN – Teşekkür ediyorum.
Buyurun Sayın Özkoç.
44.- Sakarya Milletvekili Engin Özkoç’un, bir ülkenin eğitiminin daha
yüksek seviyelere çekilmesi için öğrenci affının getirilmesinin çok önemli
olduğuna ilişkin açıklaması
ENGİN ÖZKOÇ (Sakarya) – Sayın Başkan, değerli
milletvekili arkadaşlarım; TÜİK rakamlarına göre aslında Türkiye’de ilkokula
gitmeyip hiç okuma yazma bilmeyen insan sayısı 2,5 milyon; okuma yazma bilip de
ilkokulda okumayan 3,5 milyon insan var. 15 milyon insanımız ilkokul mezunu, 9
milyon insanımız ortaokul mezunu, 11 milyon insanımız ilköğretim mezunu. Yani
ülkemizde yaşayan insanlarımızın 15 yaş üstü yüzde 70’i ya hiç okuma yazma
bilmiyor ya ilkokul mezunu ya da ortaokul mezunu. Böyle bir ülkenin eğitiminin
daha yüksek seviyelere çekilmesi için bu önergede öğrenci affının getirilmesi
ve bunlara bir daha öğrenim yolunun açılması çok önemli bir olaydır. Buna katkı
gösteren bütün arkadaşlarımıza yürekten teşekkür ediyor, öğrencilerimizin de
önünün açık olmasını diliyorum.
BAŞKAN – Teşekkür ediyorum.
Sayın Paylan, buyurun.
45.- İstanbul Milletvekili Garo Paylan’ın, getirilen öğrenci affının
eksik olduğunu düşündükleri için muhalefet ettiklerine ama faydalanacak
öğrencilere başarılar dilediklerine ilişkin açıklaması
GARO PAYLAN (İstanbul) – Teşekkür ederim Sayın Başkan.
Sayın Başkan, öncelikle, bu maddeyi desteklediğimizi
bilmenizi istiyorum. Yalnız, eksik bir maddedir, eksik olduğu için muhalefet
gösterdik çünkü içinde “belli örgütlerle irtibatlı veya iltisaklı olanlar
hariç” diye bir ibare geçiyor. Bunun çıkarılmasını talep ettik. Bu af, bu
öğrenci affı eksik bir aftır ve hâlâ bazı mağdurlar bırakacaktır. Ortada bir
mahkeme kararı yokken bir kişiden bir mesaj almış diye bir örgütle irtibatlı
veya iltisaklı sayılan binlerce, on binlerce öğrenci vardır ve onlar mağdur
olmaya devam edecektir. Meclisin yapması gereken, bu affı herkese teşmil etmek
ve yalnızca bir mahkeme kararı varsa bunun dışında kalmasını sağlamaktır. Eksik
olan bir aftır, o anlamda muhalefet ettik ama sonuçta, bu aftan faydalanacak
öğrencilere öğrenim hayatlarında başarılar diliyoruz. Gelecek dönem, bizim
geride kalanları da affedeceğimizi bilmelerini istiyorum. 
Teşekkür ederim. 
BAŞKAN – Teşekkürler. 
Sayın Muş...
46.- İstanbul Milletvekili Mehmet Muş’un, öğrenci affı ve ÖYP’yle ilgili
düzenlemelerin tüm öğrenci ve akademisyen adaylarına hayırlı olmasını
dilediğine ilişkin açıklaması
MEHMET MUŞ (İstanbul) – Sayın Başkan, değerli
milletvekilleri; bugün, az önce kabul ettiğimiz önerge ve maddeyle birlikte,
halk arasında “af” olarak bilinen, çeşitli sebeplerden dolayı üniversiteyle
ilişiği kesilen on binlerce öğrencinin tekrar okullarına, üniversitelerine
dönmesinin önünü açan ve aynı şekilde “ÖYP” dediğimiz Öğretim Üyesi Yetiştirme
Programı’yla beraber akademisyen olarak görev yapacak olanları ve 15 Temmuz
darbe girişiminden sonra ortaya çıkan gelişmelerden kaynaklı bir sorunun
giderilmesini içeren bu önerge, burada, 3 partinin de desteğiyle kabul
edilmiştir. 
Tüm öğrencilerimize ve akademisyen adaylarımıza hayırlı
uğurlu olsun. 
Ben, bu anlamda, bize hazırlık aşamasında gerekli
desteği ve talimatları veren başta Sayın Başbakanımız ve Cumhurbaşkanımız olmak
üzere tüm emeği geçen Hükûmet üyelerimize de ayrıca teşekkür ediyorum. 
Genel Kurula saygılar sunuyorum. 
BAŞKAN – Biz de çok teşekkür ediyoruz. 
Tüm öğrencilerimiz için tekrar hayırlı olsun diyorum.
Emek verenlere, katkı sunanlara da teşekkür ediyorum. 
Birleşime on dakika ara veriyorum. 
Kapanma Saati: 23.24
YEDİNCİ OTURUM
Açılma Saati: 00.04
BAŞKAN: Başkan
Vekili Ahmet AYDIN
KÂTİP ÜYELER:
İshak GAZEL (Kütahya), Barış KARADENİZ (Sinop)
----- 0 -----
BAŞKAN – Sayın milletvekilleri, Türkiye Büyük Millet
Meclisinin 98’inci Birleşiminin Yedinci Oturumunu açıyorum.
557 sıra sayılı Kanun Tasarısı’nın görüşmelerine
kaldığımız yerden devam edeceğiz.
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
2.- Vergi ve Diğer Bazı Alacakların Yeniden Yapılandırılması ile Bazı
Kanunlarda Değişiklik Yapılmasına İlişkin Kanun Tasarısı (1/944) ile Plan ve
Bütçe Komisyonu Raporu (S. Sayısı: 557) (Devam)
BAŞKAN – Komisyon ve Hükûmet yerinde.
16’ncı madde üzerinde üç önerge vardır, okutuyorum:
Türkiye Büyük Millet Meclisi Başkanlığına
Görüşülmekte olan 557 sıra sayılı Kanun Tasarısı’nın
çerçeve 16’ncı maddesiyle 3194 sayılı Kanun’a eklenen geçici 16’ncı maddesiyle
kanun eki, kroki ve koordinat listesinin aşağıdaki şekilde değiştirilmesini arz
ve teklif ederiz.
 Mustafa Elitaş Ayhan
Gider Bülent Turan
 Kayseri Çanakkale Çanakkale
 Mehmet Muş  Mehmet
Doğan Kubat Adnan Boynukara
 İstanbul İstanbul Adıyaman
“GEÇİCİ MADDE16- Afet risklerine hazırlık kapsamında
ruhsatsız veya ruhsat ve eklerine aykırı yapıların kayıt altına alınması ve
imar barışının sağlanması amacıyla, 31/12/2017 tarihinden önce yapılmış yapılar
için Çevre ve Şehircilik Bakanlığı ve yetkilendireceği kurum ve kuruluşlara
31/10/2018 tarihine kadar başvurulması, bu maddedeki şartların yerine
getirilmesi ve 31/12/2018 tarihine kadar kayıt bedelinin ödenmesi halinde Yapı
Kayıt Belgesi verilebilir. Başvuruya konu yapının ve arsasının mülkiyet durumu,
yapı sınıf ve grubu ve diğer hususlar Bakanlık tarafından hazırlanan Yapı Kayıt
Sistemine yapı sahibinin beyanına göre kaydedilir.
Yapının bulunduğu arsanın 29/7/1970 tarihli ve 1319
sayılı Emlak Vergisi Kanununa göre belirlenen emlak vergi değeri ile yapının
Çevre ve Şehircilik Bakanlığınca belirlenen yaklaşık maliyet bedelinin toplamı
üzerinden konutlarda yüzde üç, ticari kullanımlarda yüzde beş oranında alınacak
kayıt bedeli başvuru sahibi tarafından genel bütçenin (B) işaretli cetveline
gelir kaydedilmek üzere merkez muhasebe birimi hesabına yatırılır. 6306 sayılı
Kanun kapsamında kullanılmak üzere kaydedilen gelirler karşılığı Bakanlık
bütçesine ödenek eklemeye Maliye Bakanı yetkilidir. Bu ödenek, dönüşüm
projeleri özel hesabına aktarılarak kullanılır. Kayıt bedeline ilişkin oranı
iki katına kadar artırmaya, yarısına kadar azaltmaya, yapının niteliğine ve
bölgelere göre kademelendirmeye, ayrıca başvuru ve ödeme süresini bir yıla
kadar uzatmaya Bakanlar Kurulu yetkilidir.
Yapı Kayıt Belgesi yapının kullanım amacına yöneliktir.
Yapı Kayıt Belgesi alan yapılara, talep halinde ilgili mevzuatta tanımlanan ait
olduğu abone grubu dikkate alınarak geçici olarak su, elektrik ve doğalgaz
bağlanabilir.
Yapı Kayıt Belgesi verilen yapılarla ilgili bu Kanun uyarınca alınmış
yıkım kararları ile tahsil edilemeyen idari para cezaları iptal edilir.
Yapı ruhsatı alıp da yapı kullanma izin belgesi almamış
veya yapı ruhsatı bulunmayan yapılarda, Yapı Kayıt Belgesi ile maliklerin
tamamının muvafakatinin bulunması ve imar planlarında umumi hizmet alanlarına
denk gelen alanların terk edilmesi halinde yapı kullanma izin belgesi
aranmaksızın cins değişikliği ve kat mülkiyeti tesis edilebilir. Bu durumda,
ikinci fıkrada belirtilen bedelin iki katı ödenir.
Beşinci fıkra uyarınca kat mülkiyetine geçilmiş olması
6306 sayılı Kanunun ek 1 inci maddesinin uygulanmasına engel teşkil etmez.
Yapı Kayıt Belgesi alınan yapıların, Hazineye ait
taşınmazlar üzerine inşa edilmiş olması halinde, bu taşınmazlar Bakanlığa
tahsis edilir. Yapı Kayıt Belgesi sahipleri ile bunların kanuni veya akdi
haleflerinin talepleri üzerine taşınmazlar Bakanlıkça rayiç bedel üzerinden
doğrudan satılır. Bu durumda elde edilen gelirler bu maddenin ikinci fıkrasına
göre genel bütçeye gelir kaydedilir. Ayrıca bu gelirler hakkında 29/6/2001
tarihli ve 4706 sayılı Hazineye Ait Taşınmaz Malların Değerlendirilmesi ve
Katma Değer Vergisi Kanununda Değişiklik Yapılması Hakkında Kanunun 5 inci
maddesinin beşinci fıkrası hükmü uygulanmaz.
Yapı kayıt belgesi alınan yapıların belediyelere ait
taşınmazlar üzerine inşa edilmiş olması halinde, yapı kayıt belgesi sahipleri
ile bunların kanuni veya akdi haleflerinin talepleri üzerine bedeli ilgili
belediyesine ödenmek kaydıyla taşınmazlar rayiç bedel üzerinden belediyelerce
doğrudan satılır. 
Üçüncü kişilere ait özel mülkiyete konu taşınmazlarda
bulunan yapılar ile hazineye ait sosyal donatı için tahsisli araziler üzerinde
bulunan yapılar bu madde hükümlerinden yararlandırılmaz.
Yapı Kayıt Belgesi, yapının yeniden yapılmasına veya
kentsel dönüşüm uygulamasına kadar geçerlidir. Yapı Kayıt Belgesi düzenlenen
yapıların yenilenmesi durumunda yürürlükte olan imar mevzuatı hükümleri
uygulanır. Yapının depreme dayanıklılığı hususu malikin sorumluluğundadır.
Bu madde hükümleri, 18/11/1983 tarihli ve 2960 sayılı
Boğaziçi Kanununda tanımlanan Boğaziçi sahil şeridi ve öngörünüm bölgesi içinde
ekli kroki ile listede sınır ve koordinatları gösterilen alan ile İstanbul
tarihi yarımada içinde ekli kroki ile listede sınır ve koordinatları gösterilen
alanlarda ve ayrıca 19/6/2014 tarihli ve 6546 sayılı Çanakkale Savaşları
Gelibolu Tarihi Alan Başkanlığı Kurulması Hakkında Kanunun 2 nci maddesinin
birinci fıkrasının (e) bendinde belirlenmiş Tarihi Alanda uygulanmaz.
Bu maddenin uygulanmasına ilişkin usul ve esaslar
Bakanlık ve Maliye Bakanlığı tarafından müştereken belirlenir.”
BAŞKAN – Komisyon önergeye katılıyor mu? 
PLAN VE BÜTÇE KOMİSYONU BAŞKANI SÜREYYA SADİ BİLGİÇ
(Isparta) – Takdire bırakıyoruz. 
BAŞKAN – Hükûmet? 
ÇEVRE VE ŞEHİRCİLİK BAKANI MEHMET ÖZHASEKİ (Kayseri) –
Katılıyoruz. 
MEHMET DOĞAN KUBAT (İstanbul) – Gerekçe… 
BAŞKAN – Gerekçeyi okutuyorum: 
Gerekçe:
Maddenin 634 sayılı Kat Mülkiyeti Kanunu’yla uyumlu
olmasını sağlamak, Gelibolu tarihî yarımadasının kültürel ve tarihî değerlerini
ve doğal güzelliklerini kamu yararı gözetilerek korumak, geliştirmek ve bu
alandaki yapılandırmayı sınırlandırmak, üçüncü kişilere ait taşınmazlar ile
sosyal donatı için tahsisli hazine arazileri üzerindeki yapıların bu madde
hükümlerinden yararlandırılmaması amacıyla düzenleme yapılması öngörülmektedir.
BAŞKAN – Gerekçesini okuttuğum Mustafa Elitaş ve
arkadaşlarının önergesini oylarınıza sunuyorum …
BAKİ ŞİMŞEK (Mersin) – Sayın Başkan… 
BAŞKAN – Kabul edenler… Kabul etmeyenler… Önerge kabul
edilmiştir. 
BAKİ ŞİMŞEK (Mersin) – Sayın Başkan, bu önergeyle
ilgiliydi. 
BAŞKAN – Sayın Şimşek, sisteme girmişsiniz. 
Buyurun. 
IV.- AÇIKLAMALAR (Devam)
47.- Mersin Milletvekili Baki Şimşek’in, imar affıyla ilgili düzenlemelerde
daha hassas olunması ve imar planları üzerinde çalışma yapılması gerektiğine
ilişkin açıklaması
BAKİ ŞİMŞEK (Mersin) – Sayın Başkan, tabii, bu
önergenin gecenin bu saatinde -Meclisin de gerekli bilgi ve belgelere sahip
olmadan- bu şekilde geçmesine biz Milliyetçi Hareket Partisi Grubu olarak
karşıyız. Burada imar planları üzerinde bir çalışma yapılmadan, belediyelerin
bir çalışması olmadan, sadece neyin ne olduğunun belli olmadığı bir krokiyle
getirilip bu işin oldubittiyle buradan geçirilmesi, bunda böyle bir değişiklik
yapılması kabul edilebilir bir durum değildir. Sayın Bakanımız yıllarca
büyükşehir belediye başkanlığı yapmıştır, bu işin doğru olmadığını kendisi de
biliyor. Yani böyle bir yanlışın altına Meclisin imza atmaması lazım. Bu
tasarıda gerekirse Boğazlar kapsam dışı tutularak daha sonra yeniden ele
alınabilir. İstanbul Boğazı zaten yıllardır tahrip edilmiş, bu hâle gelmiş.
Şimdi yeni tahribatlara burada izin verilmemesi lazım. Bu konuda herkesin
hassas davranması lazım. Onun için, bu önergenin bu şekilde geçmesi son derece
yanlıştır. 
Yani imar affının kapsamı içerisinde biz birtakım
şeyleri destekliyoruz ama bu şekilde gelmesini de doğru bulmuyoruz. İmar planı
olmadan sadece bir krokiyle bir önerge gelip geçebilir mi? Bir de İstanbul
Boğazı yani en hassas yer. 
Biz bu şekilde karşı olduğumuzu belirtiyoruz.
BAŞKAN – Teşekkür ediyoruz.
Sayın Özkoç, buyurun.
ENGİN ÖZKOÇ (Sakarya) – Sayın Başkan, olumlu maddelerde
muhalefet olarak biz de elimizden geldiği kadar yardımcı olmaya çalışıyoruz ama
böyle hassas bir konuda bunu oldubittiye getirmek… Üstelik de gerçekten
Türkiye’yi çok ilgilendiren coğrafi konumu söz konusu olan bir alanda böyle bir
oldubittiyle bir maddenin geçirilmesini kesinlikle uygun görmüyoruz. Bunun
doğru olmadığını belirtiyoruz. 
Bunun da kayıtlara geçmesini istiyoruz.
BAŞKAN – Teşekkür ediyorum.
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
2.- Vergi ve Diğer Bazı Alacakların Yeniden Yapılandırılması ile Bazı Kanunlarda
Değişiklik Yapılmasına İlişkin Kanun Tasarısı (1/944) ile Plan ve Bütçe
Komisyonu Raporu (S. Sayısı: 557) (Devam)
BAŞKAN – Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 557 sıra sayılı Kanun Tasarısı’nın 16’ncı
maddesinin ikinci fıkrasında yer alan "toplamı üzerinden yüzde üç
oranında” ibaresinin, "üç yüz bin TL'ye kadar toplamı üzerinden yüzde bir
oranında, üç yüz bin TL'den fazla olması durumunda artan oranlı şekilde”
şeklinde değiştirilmesini arz ve teklif ederiz.
 Meral Danış Beştaş Behçet
Yıldırım Kadri Yıldırım
 Adana Adıyaman Siirt
 Mahmut Celadet Gaydalı Müslüm
Doğan Ertuğrul Kürkcü
 Bitlis İzmir İzmir
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkan.
BAŞKAN – Hükûmet?
ÇEVRE VE ŞEHİRCİLİK BAKANI MEHMET ÖZHASEKİ (Kayseri) –
Katılmıyoruz. 
BAŞKAN – Önerge üzerinde İzmir Milletvekili Ertuğrul
Kürkcü konuşacaktır.
Buyurun Sayın Kürkcü. (HDP sıralarından alkışlar)
ERTUĞRUL KÜRKCÜ (İzmir) – Sayın Başkan, sevgili
arkadaşlar; biz bu yasa, onun geneli ile birinci ve ikinci bölümleri üzerindeki
konuşmalarımızda yasanın mantığına dair düşüncelerimizi açıkça ifade ettik.
Özellikle imar affıyla ilgili bu bahis son derece büyük bir problemi iyice
içinden çıkılmaz ve kontrol edilemez hâle getirdiği için bu maddeye karşıyız.
Evet, bir değişiklik önergesi verdik ama hiç değilse bu yasa uygulanacaksa
barınma hakkını gerçekleştirmek için zor bela bir toprak parçası üzerine bir
dam inşa etmiş, bir çatı inşa etmiş bu yoksul insanlar ile kamu arazilerine yok
pahasına el koyarak buraları büyük rant alanlarına dönüştürenleri aynı kefeye
koymaktan çıkartmak için “toplamı üzerinden yüzde üç oranında” ibaresinin “üç
yüz bin TL'ye kadar toplamı üzerinden yüzde bir oranında, üç yüz bin TL'den
fazla olması durumunda artan oranlı” diye düzeltilmesini istedik. Kısmi
bir değişiklik bu. Fakat göz önünde tutmak gerekir ki yoksul, barınma hakkını
gerçekleştirememiş… Aslında hükûmetlerin neredeyse Adnan Menderes döneminden
beri -Süleyman Demirel, Turgut Özal bütün piyasacı hükûmetler döneminde de kamu
arazisinin halk tarafından kendi bildiği gibi değerlendirilmesinin önünü açan,
ona sağlıklı ve yaşanabilir konutlar sağlamadan başlarının üzerine birer dam
çekmelerini serbest bırakan, ondan sonra da cezalandırma tehditleriyle bunu bir
emme basma tulumba gibi bir oy makinası olarak kullanan hükûmet politikalarının
devamından başka bir şey değil bu. Fakat öte yandan, bu muazzam deprem riski
karşısında son derece büyük bir tehlikenin kapısı açıldı. Çünkü binanın vasfı
ve bunun yapı nizamnamelerine uygunluğu meselesi sadece ve sadece mal sahibinin
beyanına bırakıldı. 
Sevgili arkadaşlar, şimdi gözünüzün önüne getirin, ilk
sarsıntıda, ilk sallantıda içinde yaşayanların başına çökecek binaları siz
böylece temize çekiyorsunuz ve bununla ilgili başka hiçbir önleminiz yok. 13
milyon binayı temize çekiyorsunuz ve bununla ilgili hiçbir standart
getirmiyorsunuz. Bütün mesele, şimdi kanunla ihtilaflı olan milyonlarca insanın
bu ihtilaftan kurtulmuş gözükmesi ve bunun karşısındaki medyunuşükranlığını
yani Hükûmete minnet borcu dolayısıyla acaba Adalet ve Kalkınma Partisine oy
verir mi... İnsanlar birden çok sebeple oy veriyorlar fakat bu kadar çim çiğ
çıkarların, sadece bunun insanların oy davranışlarını etkilemediğini, mutlaka
ve mutlaka şöyle ya da böyle aftan istifade etseler de başka türlü
davranacaklarını öngörebiliriz. Hayat hep böyle ikilikler önümüze koydu ve
yurttaşlar her zaman böyle davranmadılar; umarım bu sefer de böyle davranmayacaklardır.

Ben önerimizin kabul edilmeyeceğinden eminim. Zaten
bütün bu tartışma aslında kamuoyuyla bu endişeleri paylaşmak için. Gözünüzün
önüne getirin sevgili arkadaşlar, İstanbul’un nüfusu neresinden baksanız bugün
yaklaşık 15 milyonun ötesine geçmiş ve durmaksızın çoğalan bu nüfusu,
Türkiye'nin bir kentine nüfusun beşte 1’ini, bir bölgesine nüfusun yarısını
yerleştirdiniz. En ağır, en sert deprem riski içerisinde yaşayan bir bölgeyi,
esas nüfus yoğunlaşmasının merkezi hâline getirdiğinizde nasıl bir felakete
kapı açtığınızı düşünemiyor olabilir misiniz? Bence düşünüyorsunuz fakat
aldırmıyorsunuz. Nasıl olsa bir çaresi bulunur diyorsunuz fakat bunun bir
çaresi yok sevgili arkadaşlar. Tik taklar bize İstanbul depreminin, büyük
İstanbul depreminin her dakika yaklaştığını söylüyor ve Hükûmetin
yurttaşlarımıza sunduğu şey, “Boş ver ağabey, bir şey olmaz”dan başka bir
teklif değil. Bu teklifi halkımızın mutlaka aklıyla ve idrakiyle
değerlendireceğini ve Hükûmete bundan ötürü herhangi bir prim vermeyeceğini
umarak bu yasanın geri çekilmesini diliyoruz. 
Hepinizi sevgi ve saygıyla selamlıyorum. (HDP
sıralarından alkışlar)
BAŞKAN – Teşekkür ediyorum. 
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Madde üzerindeki son önergeyi okutuyorum:
Türkiye Büyük Millet Meclisi Başkanlığına
Görüşülmekte olan 557 sıra sayılı Vergi ve Diğer Bazı
Alacakların Yeniden Yapılandırılması ile Bazı Kanunlarda Değişiklik Yapılmasına
İlişkin Kanun Tasarısı’nın 16’ncı maddesiyle eklenen geçici madde 16’nın
yedinci fıkrasında yer alan “genel bütçeye gelir kaydedilir” ibaresinin,
“ilgili belediye bütçesine aktarılır” şeklinde değiştirilmesini, söz konusu
maddeye son fıkrasından önce gelmek üzere aşağıdaki fıkranın eklenmesini arz ve
teklif ederiz.
Saygılarımızla.
 Serdal Kuyucuoğlu Lale
Karabıyık Zekeriya Temizel
 Mersin Bursa İzmir
 Selina Doğan Bülent
Kuşoğlu Utku Çakırözer
 İstanbul Ankara Eskişehir
 Kadim Durmaz Musa
Çam
 Tokat İzmir
“Hazine aleyhine açılmış ve hâlen derdest olan davalara
konu taşınmazlar üzerinde bulunan ruhsatsız veya ruhsat ve eklerine aykırı
yapılar yargılanma sonuçlanıncaya kadar bu maddenin hükümleri dışındadır.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkan.
BAŞKAN – Hükûmet?
ÇEVRE VE ŞEHİRCİLİK BAKANI MEHMET ÖZHASEKİ (Kayseri) –
Katılmıyoruz.
BAŞKAN – Önerge üzerinde Mersin Milletvekili Serdal
Kuyucuoğlu konuşacaktır.
Buyurun Sayın Kuyucuoğlu. (CHP sıralarından alkışlar)
SERDAL KUYUCUOĞLU (Mersin) – Sayın Başkan, değerli
milletvekilleri; 557 sıra sayılı Kanun Tasarısı’nın 16’ncı maddesi üzerinde söz
almış bulunuyorum. Bu vesileyle hepinizi sevgiyle saygıyla selamlıyorum.
Bu yasanın aslında öncelikle -Bakanımızın da bildiği
gibi- Bayındırlık Komisyonuna gelmesi gerekiyordu ama bu son üç yıllık dönemde,
hangi konuyla ilgili olursa olsun, her yasa, sürekli Plan Bütçeye geliyor ve
oradan geçiyor. Hâlbuki teknik bir konu, ilgili komisyona gelmesi lazım. 
Liberal politikaların ülkemize yansımasıyla oluşan
ekonomik darboğazı kent topraklarını, doğal kaynakları ve cumhuriyet
kazanımlarını pazarlayarak aşmaya çalışan AKP hükûmetleri, planlama ve imar
mevzuatıyla getirilmiş olan düzenleyici kural ve sınırlandırmaları ekonomik
gelişimin önünde engel görmektedir. Bugüne kadar çıkarılan onlarca imar affıyla
kaçak yapılaşmanın yarattığı kendiliğinden büyüme kentlerimizi
biçimlendirmiştir. Çıkarılan imar afları toplum yararı amacından uzaklaşmış,
kaçak yapıların yasal hâle getirilip ödüllendirilmesi toplumsal hukuk düzenine
ve devlete karşı güvensizlik yaratmıştır. İmar affı düzenlemeleri kentlerin
sürekli olarak plansız büyümesini körüklemiştir. Ülkemizde şimdiye kadar
çıkarılan tüm imar afları, mevcut iktidarların seçim dönemlerinde ekonomik
gelir ve oy elde etme amacıyla gündeme getirilmiştir. Bugün de bunlardan birini
yaşıyoruz. Bugün yapılmak istenen imar affı, bir seçim rüşvetinden başka bir
şey değildir. “İmar barışı” adı altında hukuka saygılı yurttaşların
cezalandırıldığı ve buna karşın, imar suçu işleyenlerin ödüllendirildiği imar
affı bir kez daha gündeme getirilmektedir. 
1984 yılında çıkarılan 2981 sayılı İmar Affı Yasası
sonrası, kaçak yapılaşma daha da artmış ve çevre sorunları büyümüştür. Ardından
yaşanan 1999 Marmara depremleriyle büyük ölçüde imar aflarının yarattığı sağlam
olmayan yapı stokunun yıkılmasının ağır bedeli topluma ödetilmiştir. Yapıların
hatta mahallelerin yerle bir olması ve yaşanan can kayıpları nedeniyle imar
afları bugüne kadar gündemden kaldırılmıştı. AKP tarafından seçim sürecinde
yasalaştırılmak üzere Meclis gündemine getirilen bu tasarı tepkileri azaltmak
amacıyla da “imar barışı” olarak tanıtılmak istenmektedir. Bugün görüştüğümüz
imar affıyla, denetimsiz yapıların, toplumun sağlığını ve can güvenliğini
tehlikeye atan bütün kaçak yapıların yasal hâle getirilmesi söz konusudur. Bu
yasa seçim öncesi verilen bir rüşvettir. 
Türkiye’de 2000’li yıllara kadar kentlerin büyümesi
planlamanın önünde gitmiştir. Ancak 2000’li yıllarda biz planlı gelişmeyi,
planlı büyümeyi yakalayabildik ama bu yasaya şöyle bir baktığımızda maalesef
nasıl bir şeyle karşı karşıya olduğumuzu net olarak göreceğiz. Yasada şunu
söylüyor, diyor ki: “Ruhsatsız veya ruhsat ve eklerine aykırı yapıların kayıt
altına alınması” yani imara aykırı ne kadar yapı varsa ruhsatsız olarak
yapılmış, ilaveler yapılmış, ekler yapılmış yani sadece binanın yerini değil 50
santim büyütmüş insan ile 3 kat ilave yapmış insan veya gidip kısıtlı arsasına
yani yeşil alan ise arsası, tapusu kendine aitse, gidip oraya yapı yaptıysa
veya bir okul alanı ise oraya gidip bina yaptıysa bunların hepsi af kapsamı
içerisine giriyor. 
Şimdi, bunlar bir taraftan af kapsamına girerken
devlet, özellikle de belediyeler bir sürü gelirinden vazgeçiyor. Hangi
gelirlerden vazgeçiyorlar? Yüzde 1 ile 3 arasında veya yüzde 3, iş yerlerinden
de yüzde 5 harç alınarak bunlar affa giriyor. Hâlbuki, bunlardan belediyelerin
aldığı değişik harçlar var. Neler alıyorlardı? İmar harcı alıyorlardı, belediye
katılım payı alıyor, bina inşaat harcı alıyor, otopark harcı alıyor, proje
denetim harcı alıyor, hafriyat harcı alıyor, suret harcı alıyor, iskan harcı
alıyor, kullanma izni harcı alıyor, yapı denetim ücreti alıyor ve proje ücreti
alıyor. Yani vatandaştan, doğru dürüst işini yapan, ruhsatlı yapanlardan bunların
hepsi alınıyor. Ama bunların hepsi bugün affediliyor.
(Mikrofon otomatik cihaz tarafından kapatıldı) 
BAŞKAN – Tamamlayın lütfen.
SERDAL KUYUCUOĞLU (Devamla) – Şimdi, bu aflara
baktığımızda, sosyal medyada “Çocuklar ölmesin.” deyip altı ay ceza alan ile idamdan
ağırlaştırılmış müebbede çarptırılan aynı affın uygulaması içine giriyor. Yani
bu kadar ekstrem bir durumla karşı karşıyayız. 
İmar barışı konusunda samimiyetsizliklerin bir
göstergesi de gelirlerin genel bütçeye aktarılması. Bakın, bizim buradaki teklifimiz
bu gelirlerin belediyelere aktarılması Sayın Bakan çünkü bunların yükünü
belediyeler çekiyor. Siz de belediyecilikten geliyorsunuz, altyapısını
hazırlayan, her türlü hizmeti veren belediyeler, bunların geliri neden genel
bütçeye aktarılıyor bunu da anlamakta güçlük çekiyoruz.
Yine, hazine tarafından birilerinin elinden alınmış
-vakıfların veya şahısların- ve davalı hâle gelmiş ve bir kısım insanların da
buralara gidip yapılaşma suretiyle sahip çıkmaya çalıştığı yerler de muvazaalı.
Bunların da tabii ki bunun dışında bırakılması gerekiyor. 
(Mikrofon otomatik cihaz tarafından kapatıldı)
SERDAL KUYUCUOĞLU (Devamla) – Başka bir konu, Boğaziçi
ve Tarihî Yarımada’nın da -İstanbul’da burası koruma alanı, sit alanı- bu
yasanın dışında bırakılması gerekiyor.
Teşekkür ederim.(CHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Kabul edilen ilk önerge doğrultusunda 16’ncı maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
17’nci maddeyi kabul edenler… Kabul etmeyenler… Kabul
edilmiştir.
18’inci maddeyi kabul edenler… Kabul etmeyenler… Kabul
edilmiştir.
19’uncu madde üzerinde bir adet önerge vardır,
okutuyorum:
Türkiye Büyük Millet Meclisi Başkanlığına
Görüşülmekte olan 557 sıra sayılı Kanun Tasarısı’nın
çerçeve 19’uncu maddesi ile 4708 sayılı Kanun’un 5’inci maddesinin değiştirilen
birinci fıkrasının aşağıdaki şekilde değiştirilmesini arz ve teklif ederiz.
 Mustafa Elitaş Mehmet
Doğan Kubat Emrullah İşler
 Kayseri İstanbul Ankara
 Halil Eldemir Ramazan
Can İsmail Tamer
 Bilecik Kırıkkale Kayseri
“Yapı denetim hizmet sözleşmeleri, yapı sahipleri ile
Bakanlıkça yayımlanacak usul ve esaslara göre elektronik ortamda belirlenen
yapı denetim kuruluşları arasında akdedilir. Bu sözleşmenin bir sureti
taahhütname ekinde ilgili idareye verilir. Yapı denetim hizmet sözleşmeleri
Bakanlıkça belirlenen haller dışında feshedilemez.”
BAŞKAN – Komisyon önergeye katılıyor mu? 
PLAN VE BÜTÇE KOMİSYONU BAŞKANI SÜREYYA SADİ BİLGİÇ
(Isparta) – Takdire bırakıyoruz Sayın Başkan. 
BAŞKAN – Hükûmet? 
ÇEVRE VE ŞEHİRCİLİK BAKANI MEHMET ÖZHASEKİ (Kayseri) –
Katılıyoruz. 
MEHMET DOĞAN KUBAT (İstanbul) – Gerekçe… 
BAŞKAN – Gerekçeyi okutuyorum: 
Gerekçe:
Yapı denetim hizmet sözleşmelerinin bir suretinin
ilgili idareye verilecek olması yeterli görülmekte olup ihtiyaç hâlinde
idarelerden temin edilebilecektir. 
BAŞKAN – Gerekçesini okuttuğum önergeyi oylarınıza
sunuyorum: Kabul edenler… Kabul etmeyenler… Önerge kabul edilmiştir.
Kabul edilen önerge doğrultusunda 19’uncu maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
20’nci maddeyi kabul edenler… Kabul etmeyenler… Kabul
edilmiştir.
21’inci maddeyi kabul edenler… Kabul etmeyenler… Kabul
edilmiştir.
22’nci maddeyi kabul edenler… Kabul etmeyenler… Kabul
edilmiştir.
23’üncü madde üzerinde iki adet önerge vardır,
okutuyorum:
Türkiye Büyük Millet Meclisi Başkanlığına
Görüşülmekte olan 557 sıra sayılı “Vergi ve Diğer Bazı
Alacakların Yeniden Yapılandırılması ile Bazı Kanunlarda Değişiklik Yapılmasına
İlişkin Kanun Tasarısı”nın 23’üncü maddesinin aşağıdaki şekilde
değiştirilmesini arz ve teklif ederiz. 
Saygılarımızla.
 Musa Çam Kadim
Durmaz Lale Karabıyık
 İzmir Tokat Bursa
 Utku Çakırözer Bülent
Kuşoğlu Barış Yarkadaş
 Eskişehir Ankara İstanbul
MADDE 23 - 5510 sayılı Kanun’a aşağıdaki ek madde
eklenmiştir.
"EK MADDE 18- Kurumca bu Kanun ve ilgili mevzuat
uyarınca gelir ve aylık ödemesi yapılanlara, ödemenin yapılacağı tarihte gelir
ve aylık alma şartıyla, Ramazan Bayramı ve Kurban Bayramında yürürlükte olan
brüt asgari ücret tutarında bayram ikramiyesi ödenir.
Birinci fıkrada belirtilen ödemenin yapılmasında;
a) İş kazaları ve meslek hastalıkları sigortasından
sürekli iş göremezlik geliri almakta olanlara, gelir bağlanmasına esas olan
sürekli iş göremezlik derecesi oranı,
b) Hak sahiplerinin hisseleri oranı,
c) İş kazası veya meslek hastalığı sonucu meslekte
kazanma gücünü %50 oranının altında kaybetmesi nedeniyle sürekli iş göremezlik
geliri bağlanmış iken ölenlerden, ölümü iş kazası veya meslek hastalığına bağlı
olmayanların hak sahiplerine, sigortalıya gelir bağlanmasına esas olan sürekli
iş göremezlik derecesi üzerinden hak sahiplerinin hisseleri oranı,
d) Yabancı ülkelerle akdedilen sosyal güvenlik
sözleşmeleri uyarınca kısmi gelir veya aylık alanlara, ülkemiz mevzuatına tabi
olarak geçen prim ödeme gün sayılarının, sosyal güvenlik sözleşmesine göre
nazara alınan toplam prim ödeme gün sayısına olan oranı, esas alınır.
Birden fazla dosyadan gelir ve aylık alanlara en fazla
ödemeye imkân veren bir dosya üzerinden ödeme yapılır.
Bu madde kapsamında yapılan ödemeler evlenme ödeneği
hesabında dikkate alınmaz.
Bu madde kapsamında yapılan ödemelerden kesinti
yapılamaz ve bu ödemeler haczedilemez.
Yersiz yapıldığı anlaşılan ödemeler, ilgilinin varsa
almakta olduğu gelir veya aylıklarından %25 oranında kesilmek suretiyle, yoksa
genel hükümlere göre geri alınır.
Bu madde kapsamında yapılacak ödemeleri karşılamak
amacıyla gerekli olan tutar, yazılı talebe istinaden ayrıca fatura aranmaksızın
Hazinece Kuruma ödenir.
Bu maddenin uygulanmasına ilişkin usul ve esaslar ile
ödeme tarihlerini belirlemeye Kurum yetkilidir.”
BAŞKAN – Komisyon önergeye katılıyor mu? 
PLAN VE BÜTÇE KOMİSYONU BAŞKANI SÜREYYA SADİ BİLGİÇ
(Isparta) – Katılmıyoruz. 
BAŞKAN – Hükûmet? 
ÇEVRE VE ŞEHİRCİLİK BAKANI MEHMET ÖZHASEKİ (Kayseri) –
Katılmıyoruz. 
BAŞKAN – Önerge üzerinde İstanbul Milletvekili Barış
Yarkadaş konuşacaktır. 
Buyurun Sayın Yarkadaş. (CHP sıralarından alkışlar) 
BARIŞ YARKADAŞ (İstanbul) – Genel Kurulun değerli
üyeleri, partimiz 2015 yılı seçimlerinde her dinî bayramda emeklilere birer
maaş vermeyi, birer maaş ikramiye vermeyi vaat ve taahhüt etmişti. O günlerde
partimizin bu vaatlerine gülen, “Efendim, kaynağı nereden bulacaksınız? Kaynağı
bulursanız biz de size oy veririz.” diyenler tam üç yıl sonra dediklerimize
geldiler. Peki, nasıl geldiler? Allah’tan baskın seçim geldi de düne kadar
emeklileri görmeyen AKP iktidarı birdenbire emeklileri hatırlamış oldu ve o
vaadimizi yalan yanlış da olsa, eksik de olsa şimdi hayata geçirmeye ve
emeklilere her dinî bayramda bin TL vermeyi taahhüt ediyorlar. 
Gelin, bu eksiği bu gece düzeltelim, doğru bir adım
atalım. Emeklilerimize sadece bin TL değil, onlara her dinî bayramda ve dinî
bayramlarda vermekle de yetinmeyip aynı zamanda Cumhuriyet Bayramı’nda da
asgari ücret tutarında birer ikramiye verelim. (CHP sıralarından alkışlar)
Emeklilerimiz gerçekten çok kötü koşullarda yaşıyor ve Türkiye’de bulunan 12
milyon emekli işi bıraktıktan sonra iş aramaya da devam ediyor çünkü verilen
ücretler onların insanca yaşam koşullarında hayatlarını devam ettirmesine izin
vermiyor. O yüzden, bizim önerimiz, bugünkü asgari ücret tutarında her dinî
bayramda ve Cumhuriyet Bayramı’nda emeklilere birer ikramiye vermektir. 
Gelin bu akşam bu önergeyi birlikte geçirelim ve
emekçilerimize çifte bayram yaşatalım. Emeklilerimiz ramazanda, kurbanda ve
Cumhuriyet Bayramı’nda alacakları birer tutar asgari ücretle çocuklarına,
torunlarına, akrabalarına hiç değilse birer gömlek, birer mendil, birer çorap
hediye edebilsinler, bu ananelerimizi yaşatabilsinler. Emekçilerimiz bayramda
evlerine gittiklerinde ellerini ceplerini attıklarında cepleri boş olmasın.
Evet, biliyoruz, siz, ne anlatırsak anlatalım bu
önergeye hiçbir koşulda destek vermeyecek ve “Dediğim dedik, çaldığım düdük.”
anlayışıyla devam edeceksiniz. Bunun hiçbir önemi yok. Neden yok? Çünkü şurada
seçimlere zaten kırk dört gün kaldı. Siz bugün emeklilere bizim vermek
istediğimiz 1.604 TL’yi vermeseniz bile 24 Haziran gecesi Türkiye’de iktidar
demokratik yollarla değişeceği için Cumhuriyet Halk Partisi halkın iktidarında
emeklilere vadettiğimiz bu 1.604 TL’yi ilk dinî bayramda ve hemen ardından da
Cumhuriyet Bayramı’nda verecek. (CHP sıralarından alkışlar) Buradan da bunu
emeklilerimize partimizin bir sözü olarak ifade edelim.
Emeklilerimizin sadece ücretle ilgili sorunları yok,
emeklilerimiz özgürce sendikalaşamıyor, emeklilerimiz çok az ücret aldıkları
için diğer ülkelerin yurttaşları gibi, diğer ülkelerdeki emekliler gibi tatile
çıkamıyor, emeklilerimiz bir simide, bir ekmeğe muhtaç ediliyor. Emeklilerin
tek güvencesi Cumhuriyet Halk Partisidir ve bu gece de zaten ortaya koyduğumuz
önerge de bunun en açık göstergesidir.
Sevgili dostlar, sadece emeklilerden tabii
bahsetmeyeceğim -gecenin bu saatinde Necip ağabeyin uykusunun geldiğini
görüyorum ama- Türkiye’nin demokrasiye ilişkin sorunları da var. İstanbul
Milletvekilimiz Gazeteci Enis Berberoğlu tam 331 gündür haksız, hukuksuz ve
adaletsiz bir biçimde Maltepe L Tipi Cezaevinde yatırılıyor. Hakkındaki
casusluk suçlaması düşmüş olmasına rağmen Anayasa Mahkemesinin üyeleri siyasi
iktidarın baskısından çekindikleri için Enis Berberoğlu'nun dosyasının kapağını
açmaya dahi korkuyor. Yargı öyle bir hâle getirildi ki artık mahkemeler karar
vermekte zorlanıyor, verdikleri kararın arkasında bile duramıyor. O yüzden
buradan Anayasa Mahkemesi üyelerine bir kez daha çağrı yapıyor ve bu haksız
tutukluluğa derhâl son vermelerini istiyoruz. Sadece Enis Berberoğlu’nun değil,
cezaevinde tutulan 150 gazetecinin de seçimler öncesi serbest bırakılması
gerektiğini söylüyoruz.
İyi akşamlar diliyorum. Teşekkür ediyorum. (CHP
sıralarından alkışlar)
BAŞKAN - Teşekkür ediyorum.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 557 sıra sayılı Kanun Tasarısı’nın
23’üncü maddesinin birinci fıkrasında yer alan “1.000’er TL” ibaresinin
“2.000’er TL” şeklinde değiştirilmesini arz ve teklif ederiz. 
 Meral Danış Beştaş Behçet
Yıldırım Kadri Yıldırım
 Adana Adıyaman Siirt
 Garo Paylan Mahmut
Celadet Gaydalı Müslüm Doğan
 İstanbul Bitlis İzmir
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN –
Hükûmet?
ÇEVRE VE
ŞEHİRCİLİK BAKANI MEHMET ÖZHASEKİ (Kayseri) – Katılmıyoruz.
BAŞKAN – Önerge
üzerinde İstanbul Milletvekili Garo Paylan konuşacaktır. 
Buyurun Sayın
Paylan. (HDP sıralarından alkışlar)
GARO PAYLAN
(İstanbul) – Sayın Başkan, değerli milletvekilleri; hepinizi saygıyla
selamlıyorum. 
Değerli
arkadaşlar, 12 milyon emeklinin büyük çoğunluğu büyük sıkıntılar çekiyor.
Bakın, ülkemizde son açıklanan rakamlara göre açlık sınırı 1.700 lira. Açlık
sınırının altında maaş alan pek çok emeklimiz var, bunu biliyorsunuz. Yoksulluk
sınırı ise 6 bin lira. Milletvekili emeklisi, üst düzey bürokrat emeklisi
dışında neredeyse emeklilerin tamamı yoksulluk sınırının altında maaş alıyor
arkadaşlar. Ne oluyor açlık ve yoksulluk sınırının altında maaş alan emekliler?
İkinci bir işte çalışmak zorunda kalıyorlar arkadaşlar. Evet, bazısı
çalışmamayı tercih ediyor ama büyük çoğunluğu, 12 milyon emeklinin 8 milyonu
çalışmak zorunda kalıyor arkadaşlar, ek bir işte çalışmak zorunda ve bu yüzden
de arkadaşlar, istihdamda yeni iş alanları da açılmıyor ve gençlerimiz, genç
işsizliği yüksek kalıyor. 
Değerli
arkadaşlar, emeklileri hak ettiği gelire ulaştırmalıyız, en az 3 bin lira bir
gelire ulaştırmalıyız ki rahatlıkla yaşayabileceklerini hissetsinler ve ek bir
iş yapmak zorunda kalmasınlar, gençlerimize de iş alanları açılsın; bu bizim
boynumuzun borcu. Gelin, bu adımları atalım. Bakın, emeklilere bu adımları
atmıyorsunuz ve sonuçta iş alanları da açılamıyor, emeklilerimiz dar gelirli
olarak yoksulluk sınırının, açlık sınırının altında yaşıyorlar ve arkadaşlar,
bunları yapmamamızın sebebi de şu: Çünkü Ankara’da israf kesilmiyor. Ya, ben üç
yıldır bir milletvekili olarak pek çok bakanlığa gittim -Sayın Bakanın Bakanlığına da gittim- bütün kamu
binalarına gidiyorum, Mercedes’lere bakıyorum, lüks arabalara, şatafatlara
bakıyorum; arkadaşlar, bu israfı kessek emekli maaşını 3 bin lira yapabiliriz,
yeterli. Güvenlikçi politikalara bu kadar para harcamazsak emeklilerin maaşını
3 bin liraya taşıyabiliriz Sayın Bakan, gelin bunları yapalım ama yok. 
Sayın Çevre Bakanımız burada, ona bir şey
hatırlatacağım. İmar affını açıklarken, Sayın Bakan, dediniz ki: “İmar affından
gelecek kaynağı biz kentsel dönüşümde kullanacağız.” Buradan da soruyorum,
bakın, bütün vekil arkadaşların önünde. Sayın Bakan dedi ki televizyonlarda:
“İmar affından gelecek kaynağı kentsel dönüşümde kullanacağım.” Ama Maliye
Bakanı da televizyona çıktı, dedi ki: “Ben imar affından gelecek parayla
emeklilere vereceğimiz bu ikramiyeleri ödeyeceğim.” Buyursun, Hükûmet adına
Sayın Bakan açıklasın: İmar affından gelecek parayla kentsel dönüşüm mü
yapılacak yoksa emeklilere verilecek bu ikramiyeler mi ödenecek Sayın Bakan,
size soruyorum. 2 bakan, aynı Hükûmetin 2 bakanı; 2 ayrı açıklama. Doğru olan,
Çevre Bakanının söylediği. İmar affından gelecek kaynak bir fona yatırılmalı, o
fon da kentsel dönüşüm için kullanılmalı arkadaşlar; o çürük, yıkılmak üzere
olan, depremde yıkılacak binaların ihyası için kullanılmalı. Ama, evet, böyle
mali disiplinden kopunca, böyle ikramiyeler verince, dolar fırlayınca, tabii,
ne oluyor? Maliye Bakanı diyor ki: “Ben imar affından gelecek parayla bunu
finanse edeceğim.” Belki dolar 2 kuruş düşer diye ama inandırıcı değil, dolar
yükselmeye devam ediyor arkadaşlar. Kaynak var ama kaynaklar israf ediliyor,
mali disiplin tutturulamıyor, çıpa tutmuyor, dolar sürekli yükseliyor. 
Değerli arkadaşlar, Cumhuriyet Halk Partisinin
önerisidir: “Dinî bayramlarda ikramiye verilsin.” Çok güzel. Bu maddeye de
geçmiş, Ramazan ve Kurban Bayramı’nda bu ikramiye verilsin. Şimdi, bu ülkede
yaşayan bir Hristiyan olarak size soruyorum: Benim büyüklerim de -Hristiyanlar,
Museviler- Ramazan ve Kurban Bayramı’nda ikramiye alacaklar. “E, güzel.”
diyeceksiniz. Bizim de dinî bayramlarımız var; paskalyamız var, Noel’imiz var,
Musevilerin bayramı var. Düşünün ki bakın, Almanya’da bir Türk olsanız, size
Noel’de ikramiye verilse, paskalyada ikramiye verilse ama Ramazan Bayramı’nda
verilmese ne hissedersiniz? Biz bir de buraya işçi olarak gelmedik, binlerce
yıldır buranın kadim halklarıyız. 
ÇEVRE VE ŞEHİRCİLİK BAKANI MEHMET ÖZHASEKİ (Kayseri) –
Garo, ona say.
GARO PAYLAN (Devamla) - Eğer ki eşitlikçi bir
ülkedeysek bize de bayramlarımızda ikramiye verin Sayın Bakan. Paskalyada da
verin, Noel’de de verin, Musevilerin bayramında da verin, ne olacak? 
BARIŞ YARKADAŞ (İstanbul) – Biz Türkiye'nin
bayramlarını kastediyoruz ama.
GARO PAYLAN (Devamla) - Laik, eşitlikçi bir ülkede
yaşıyorsak bizim bayramlarda da herkese verin, herkes faydalansın. Deyin ki:
“Paskalyada herkese birer ikramiye, Noel’de de herkese birer ikramiye.” Ne
olacak? Birbirimize faydamız olsun arkadaşlar. 
Hepinize saygılar sunuyorum. (HDP sıralarından
alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
23’üncü maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
24’üncü maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
25’inci maddeyi kabul edenler… Kabul etmeyenler… Kabul
edilmiştir.
26’ncı maddeyi kabul edenler… Kabul etmeyenler… Kabul
edilmiştir.
Geçici madde 1’i kabul edenler… Kabul etmeyenler… Kabul
edilmiştir.
27’nci maddeyi kabul edenler… Kabul etmeyenler… Kabul
edilmiştir.
28’inci maddeyi kabul edenler… Kabul etmeyenler… Kabul
edilmiştir.
Evet, geldik yolun sonuna. Böylece tasarının
görüşmeleri tamamlanmıştır. 
İki dakikanızı da ben alacağım.
V.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Ahmet Aydın’ın, 26’ncı Yasama
Döneminde yapılan çalışmalara, Ramazan Bayramı’nı tebrik ettiğine, 24 Haziranda
yapılacak Cumhurbaşkanlığı ve milletvekilliği genel seçimlerinin hayırlar
getirmesini temenni ettiğine ve birlikte yoğun mesai yaptığı tüm milletvekilleri
ile Meclis çalışanlarına teşekkür ettiğine ilişkin konuşması
BAŞKAN – Sayın milletvekilleri, 26’ncı Yasama Döneminin
son birleşimlerini yaşıyoruz ve muhtemelen de bu benim bu dönemin son nöbeti
olacak. Gelecek hafta Meclis seçim nedeniyle büyük bir ihtimalle ara vermek
durumunda ve 26’ncı Dönemi böylece sonlandırmış oluyoruz. Gidip de dönmemek,
gelip de görmemek var. Bu anlamda bir kusurumuz olduysa da helallik istiyoruz.
Ben de varsa bir hakkım sizlere helal ediyorum. (AK PARTİ, CHP ve MHP
sıralarından alkışlar) 
Değerli milletvekilleri, 15 Temmuzda millî iradeye ve
Meclisimize yönelen alçak saldırı esnasında dahi Meclisimiz kenetlenme ve
dayanışma ruhuyla çalışmalarını sürdürmüştür. 
Bu yasama yılında Meclisimiz bütün milletvekillerinin
katkı ve desteğiyle yoğun bir yasama ve denetim faaliyeti gerçekleştirmiştir;
başta Anayasa ve İç Tüzük değişikliği olmak üzere çok sayıda kanun değişikliği
yapılmıştır. 
Bu dönemde Başkanlığımıza sunulan 645 kanun
tasarısından 445’i, 2.327 kanun teklifinden ise 46’sı olmak üzere toplam 491
kanun kabul edilmiştir; kabul edilen 491 kanunun 396’sı uluslararası
anlaşmalara ilişkindir. 2.264 kanun teklifi ve tasarısı komisyon ve Genel Kurul
gündeminde bulunmaktadır. 83 Türkiye Büyük Millet Meclisi kararı alınmıştır. 31
OHAL KHK’lerinin tamamı kanunlaşmıştır. Komisyonlara gelen 25.428 dilekçeden
23.406’sı yani yüzde 92’si sonuçlandırılmıştır, 2.022 dilekçenin işlemleri
devam etmektedir. Başkanlığa gelen toplam 1.251 yasama dokunulmazlığı
tezkeresinden 682’si için dokunulmazlığın kaldırılması işlemi sebebiyle olmak
üzere toplam 743’ü çeşitli nedenlerle Başbakanlığa iade edilmiştir, işleme
alınan 508 tezkere ise komisyonda bulunmaktadır. 
Bu dönemde Türkiye Büyük Millet Meclisi komisyonları ve
Genel Kurulda yaklaşık 5.910 saat çalışılmıştır. Genel Kurulda 341 birleşimde
2.860 saat, komisyonlarda da 663 toplantıda 3.060 saat çalışılmıştır. 
Bu dönemde Türkiye Büyük Millet Meclisi Genel Kurulu ve
komisyonları çalışmalarında 212.863 sayfa tutanak tutulmuştur; herhâlde bu
hazırlandığında tutanak sayfası daha da artmıştır diye düşünüyorum. 
Milletvekillerince 30.500 yazılı soru, 1.700 sözlü soru
yöneltilmiştir; 12.396’sı yazılı, 568’i sözlü olmak üzere toplam 12.964 soru
önergesi ilgili bakanlıklarca cevaplandırılmıştır. Ayrıca, Başkanlığımıza
yöneltilen 198 yazılı soru önergesine de cevap verilmiştir. Başkanlığımıza
sunulan 3 bin Meclis araştırması önergesinin 66’sı görüşülmüş, 22 gensoru
önergesinin 16’sı görüşülmüştür, ayrıca 34 genel görüşme önergesi ile 2 Meclis
soruşturması önergesi de verilmiştir.
Sayın milletvekilleri, önümüzdeki hafta sonuna doğru
mübarek ramazanışerifi ve akabinde idrak edeceğimiz Ramazan Bayramı’nızı
şimdiden tebrik ediyorum. Yine, diğer dinlere ait bütün bayramları da tebrik
ediyorum; ülkemize, milletimize ve insanlığa barış ve huzur getirmesini temenni
ediyorum. 
Aynı şekilde, 24 Haziranda yapılacak Cumhurbaşkanlığı
ve milletvekilliği genel seçimlerinin milletimize, demokrasimize, Meclisimize
hayırlar getirmesini temenni ederek tüm siyasi partilerimize ve adaylarımıza
başarılar diliyorum. Bu vesileyle, bugüne kadar birlikte yoğun mesai
harcadığımız başta Türkiye Büyük Millet Meclisinin Değerli Başkanı Sayın İsmail
Kahraman Bey’e, birleşimleri yöneten Başkanlık Divanı üyelerimize, parti
gruplarımızın başkan vekillerine, tüm milletvekillerine ve Hükûmet üyelerine
katkıları, katılımları ve gayretleri için teşekkür ediyorum.
Ayrıca, çalışmalarımıza yasama, idari ve teknik
hizmetleriyle destek veren idari teşkilatlarımızın Genel Sekreteri ve
yöneticilerine, Divanda ve komisyonlarda müşavirliğimizi yapan Kanunlar ve
Kararlar Başkanlığı yasama uzmanlarına -ki görüyorsunuz, arkamızda çok emek
sarf ediyorlar- sözlerimizi kayda geçiren değerli stenograflara, sıra
sayılarını basan basımevine, Genel Kurulda ve çalışma ortamlarımızda teknik
destek sunan teknisyen ve mühendislere, sürekli hareket hâlinde görmüş
olduğumuz ve taleplerimize yetişmek için koşturan değerli kavaslarımıza
(Alkışlar) araştırma ve bilgi taleplerimizi karşılayan araştırma birimi
uzmanlarına, zengin kitaplığından istifade ettiğimiz kütüphane personeline,
bire bir çalıştığımız danışman ve sekreterimize, uluslararası temsil
faaliyetlerimize mihmandarlık eden değerli protokol birimi çalışanlarına, tüm
partilerin grup çalışanlarına, görüşmelerimizi yayınlayan Türkiye Büyük Millet
Meclisi televizyonu çalışanlarına, sağlık çalışanlarına, güvenlik hizmetlerini
özveriyle yerine getiren koruma personeline, hazırladıkları güzel yemekleriyle
lokanta çalışanlarımıza, yorgunluğumuzu alan çay ve kahveleriyle çay ocakçı ve
garsonlara, ulaşımımızı sağlayan şoförlere, temizlik hizmetlerini veren
personele, çalışma ortamımızı güzelleştiren bahçıvanlarımıza, çalışmalarımızı
kamuoyuyla paylaşan tüm Parlamento muhabirlerine, bizimle sabahlayan Parlamento
muhabirlerine, (Alkışlar) velhasıl çalışmamız için bizimle beraber hareket eden
Meclisimizin tüm çalışanlarına ve özellikle de desteklerini esirgemeyen değerli
ailelerimize teşekkür ediyorum. (Alkışlar)
Hepinize hayırlı günler diliyorum. Başarılı bir dönem
diliyorum ve teşekkür ediyorum. 
Sayın Bakanım, eksik bıraktım herhâlde, kalan
teşekkürleri size bırakıyorum. 
Buyurun, bir dakika…
IV.- AÇIKLAMALAR (Devam)
48.- Çevre ve Şehircilik Bakanı Mehmet Özhaseki’nin, 557 sıra sayılı
Kanun Tasarısı’nın kabul edilmesiyle 13 milyon hane veya iş yeri sahibinin
sıkıntılarına son verileceğine ilişkin açıklaması
ÇEVRE VE ŞEHİRCİLİK BAKANI MEHMET ÖZHASEKİ (Kayseri) -
Sayın Başkan, değerli milletvekili arkadaşlarım; doğrusu üzerinde çalıştığımız,
yaklaşık bir senedir emek verdiğimiz, Bakanlığımız için çok önem atfettiğimiz
ve tüm Türkiye’de yaşayan insanlarımızın, yapı sahiplerinin yüzde 60’ını
ilgilendiren bir konuda, Meclisimizin büyük bir anlayış göstererek gerek Plan
ve Bütçe Komisyonundaki çalışmaları sırasında veya daha sonra içeride yaptığımız
gayretlerde, kendi aramızdaki istişarelerde, birçok milletvekili arkadaşımızın,
özellikle muhalefetten arkadaşlarımızın olumlu, yapıcı tavırlarıyla
karşılaştık, huzurlarınızda ben de onlara teşekkür etmek istiyorum. 
Bugün burada inşallah biraz sonra oylayacağımız
maddelerle birlikte en az 13 milyon hane sahibi veya iş yeri sahibinin
sıkıntılarına son vermiş olacağız. Bir taraftan mülkiyet problemlerini, bir
taraftan ruhsat ve eklentilere aykırılıkları, bir taraftan da sanayi
tesislerindeki sıkıntıların hepsine son verecek bir düzenleme getirmiş
bulunuyoruz. 
İkinci olarak da yapı denetimlerde yıllardır kanayan
bir yara vardı, bunu da giderecek madde buradaki bütün arkadaşlarımızın büyük
bir anlayışıyla üzerinde tartışılmadan geçti. Huzurlarınızda onlara da teşekkür
etmek istiyorum. 
Değerli milletvekilleri, özellikle sizlerden bir
istirhamım daha var benim, oda şu: 13 milyon yapıdan bahsediyoruz; bunların,
emin olun, her birinin sorunu birbirinden farklı. Biz genel olarak bunları
tasnifleyerek huzurunuza getirmeye çalıştık. Ancak detaylarını, usul ve
esaslarını daha sonra yönetmeliklerle belirleyeceğiz. Eğer arkadaşlarımızın
çözüm dışında gördükleri birtakım yerler varsa, sıkıntılar varsa, mevzi mevzi
çözmek istedikleri konular varsa lütfen onları iletsinler, yönetmelikler
içerisine bunları dercederek, usul ve esaslarını belirleyerek o sorunları da
aşalım. Yani bu işlerin hepsi artık bitmiş olsun, bu defteri bir kere
kapatalım. Bundan sonrasıyla ilgili de zaten Yargıtay Ceza Genel Kurlunun almış
olduğu bir karar var, orada diyor ki: “İmara aykırılıklar yapanların verilmiş
olan cezalarının hükümleri artık ertelenmez. Bir seneden beş seneye kadar
yapan, yaptıran, bunlara kamu hizmeti veren hapse girer.” diyor. Bunları da bu
çıkan yasanın altına ekleyerek bütün belediyelere ve valiliklere ben doğrusu
göndereceğim ve takipçisi olamaya da devam edeceğiz. Şimdi, bir kere tespit
altına almış oluyoruz ama bundan sonra yapanların da artık içeriyi görmesi
lazım, bunun da caydırıcı bir şekilde mutlaka uygulanması lazım. 
İnşallah bu çıkacak yasa ülkemize faydalı olur diye
düşünüyorum. Arkadaşlarımıza anlayışlarından dolayı bir kez daha teşekkür
ediyorum. 
Hayırlı akşamlar diliyorum. (AK PARTİ sıralarından
alkışlar)
BAŞKAN – Teşekkür ediyorum. 
Bu arada, bakanlıklarımızda çalışan, size de yanınızda,
arkanızda destek olan tüm uzmanlarımıza da ayrıca teşekkür ediyoruz. 
Sayın Usta, buyurun. 
49.- Samsun Milletvekili Erhan Usta’nın, 557 sıra sayılı Kanun
Tasarısı’nın olumsuz yönlerine ilişkin çekincelerini ortaya koyduklarına ama
olumlu yanlarından dolayı kabul yönünde oy kullanacaklarına ilişkin açıklaması
ERHAN USTA (Samsun) – Teşekkür ederim Sayın Başkan. 
Tasarının tümü oylanmadan önce şunu ifade etmek
isterim: Bu tasarıda özellikle emekli ikramiyeleri getiriliyor, yaşlı aylığında
artışlar var. Bunlar başta olmak üzere toplumu rahatlatan bütün maddelere
katıldığımızı ifade etmek isterim, zaten bunlara ilişkin herhangi bir
muhalefetimiz olmadı. İmar affıyla ilgili kısımda da büyük ölçüde destek verdik
ancak Boğazlarla ilgili husus mutlaka çok daha iyi çalışılmalıydı, imar planı
üzerinde çalışma yapılmalıydı. Buna ilişkin çekincemizi, olumsuz bakışımızı
ortaya koyduk, bunu ifade etmek istiyorum. Ancak diğer olumlu yanlarından
dolayı tasarının tamamına kabul yönünde oy kullanacağımızı ifade etmek isterim.

Teşekkür ederim. 
BAŞKAN – Sayın Kürkcü, buyurun. 
50.- İzmir Milletvekili Ertuğrul Kürkcü’nün, 557 sıra sayılı Kanun
Tasarısı’nı kabul etmemelerinin nedenlerine ve eşit, adil bir seçim dönemi ile
hayırlı bir gelecek temenni ettiğine ilişkin açıklaması
ERTUĞRUL KÜRCÜ (İzmir) – Sayın Başkan, sevgili
arkadaşlar; ne yazık ki bu yasaya “Evet.” demiyoruz. Sebeplerimizi ikna edici
biçimde anlattığımızı düşünüyorum fakat ikna olunmadı. Bu bir şeyi değiştirmez;
önemli olan, toplumun gözünün önünde bütün düşüncelerin açıkça
sergilenebilmesiydi. Fakat ne yazık ki Meclis televizyonu dışında hiçbir
mecradan bu düşüncelerimizi kamuya ulaştırma imkânı ve fırsatı bulamadık
Hükûmet partisinin medya üzerinde kurduğu olağanüstü ağır baskı dolayısıyla. 
Yasaya karşı oy kullanmak durumunda oluşumuzun en
önemli nedeni, yasanın hem birçok maddede hak sahipleri arasında ayrımcılık
yapması, özellikle üniversite öğrencilerinin içinde mahkeme kararıyla
haklarında herhangi bir hüküm tesis edilmemiş olanları suçlu addederek eğitim
haklarından ebediyen mahrum edecek bir tutum izlemiş olması hakikaten yürek
dağlayan bir mesele. Öte yandan, vergi afları çerçevesinde de zengin ile
yoksulu -esasen zengini kollayarak- bir tutan, böylelikle aslında sadece zengini
kayıran mahiyeti dolayısıyla…
(Mikrofon otomatik cihaz tarafından kapatıldı) 
ERTUĞRUL KÜRKCÜ (İzmir) – Başkanım, bitireyim.
BAŞKAN – Tamamlayın lütfen.
Buyurun.
ERTUĞRUL KÜRKCÜ (İzmir) – …vergi aflarında da büyük
adaletsizlikler, eşitsizlikler olduğunu ve topluca aslında bu yasanın bedelini
bütün Türkiye halkları, çalışanları, dar gelirlileri, dolaylı vergilerden en
ağır etkilenenleri ödeyecekler. O nedenle bizim için mutlu bir çaba olmadı ama
gayretimizi herhâlde arkadaşlarımız düşünecektir, belki de daha sonra bütün bu
eleştirilerin anlamı üzerinde herkes düşünecektir. Bundan elli yıl önce bizi
birer dışlanması gereken düşman olarak gören pek çok insan, elli yıl sonra
“Meğerse siz haklıymışsınız.” demişti ama elli yıl geçti ve o hak hâlâ yerine
gelmedi, umarım bir elli yıl daha beklemeyeceğiz.
Hepinize gene de eşit ve adil bir seçim dönemi ve
hayırlı bir gelecek temenni ediyoruz. 
BAŞKAN – Teşekkür ediyorum.
Sayın Özkoç, buyurun.
51.- Sakarya Milletvekili Engin Özkoç’un, Hükûmete Cumhuriyet Halk
Partisinin gündeme getirdiği programları yasalaştırdığı için teşekkür ettiğine,
557 sıra sayılı Kanun Tasarısı’nda karşı oldukları maddelerde görüşlerini ifade
ettiklerine ama tümüne “evet” oyu vereceklerine ilişkin açıklaması
ENGİN ÖZKOÇ (Sakarya) – Sayın Başkan, değerli
milletvekili arkadaşlarım; AKP Hükûmetine, Cumhuriyet Halk Partisinin gündeme
getirdiği programları tek tek kabul ederek yasallaştırdığı için teşekkür
ediyoruz. Emeklilerle ilgili Cumhuriyet Halk Partisi söylemişti, bugün
gerçekleşti. Asgari ücretle ilgili söylemiştik, kısmen de olsa gerçekleşti.
Taşeronla ilgili söylemiştik, gerçekleşiyor. Bütün bunların hepsinin tek tek
Hükûmet tarafından, iktidar tarafından fark edilmesi bizler tarafından da
memnuniyetle karşılanıyor. 
Bundan sonra, bugün oylayacağımız tasarıyla ilgili
sıkıntılı olduğumuz ve karşı olduğumuz maddelerde kendi görüşlerimizi ifade
ettik ama tasarının tümüyle ilgili “evet” oyu vereceğiz çünkü toplumumuzun
büyük bir kısmını ilgilendiren değerli maddeler de geçiyor. 
Bu vesileyle de “Genel Kurulu son defa yönetiyorum.”
dediniz, inşallah, önümüzdeki dönemde de milletimize hayırlı olacak şekilde
vazifelerde bulunmak bütün milletvekillerine nasip olsun.
Saygılar sunuyorum. 
BAŞKAN – Teşekkür ediyorum Sayın Özkoç.
Buyurun Sayın Muş.
52.- İstanbul Milletvekili Mehmet Muş’un, 557 sıra sayılı Kanun
Tasarısı’yla getirilen ve toplumun önemli bir kısmını ilgilendiren
düzenlemelerin hayırlı olmasını dilediğine ilişkin açıklaması
MEHMET MUŞ (İstanbul) – Sayın Başkan, değerli
milletvekilleri; bugün uzun bir mesaide bulunduk ve toplumumuzun önemli bir
kısmını ilgilendiren ve çözüm üreten bu yasa tasarısı Meclisimizde
kanunlaşmıştır; tüm vatandaşlarımıza ve ülkemize hayırlı uğurlu olsun.
Emeklilerimizden tutun da toplumun çok geniş
kesimlerine kadar, üreticiye kadar, tüccara kadar… Konut noktasında -içinde
yaşayıp fakat bir türlü ne tapusunu alabiliyor ne bir şey yapabiliyor ne adım
atabiliyor gibi- 12 milyon bağımsız bölüm bulunan büyük bir sorunun da çözüme
kavuşacağı bu tasarı tekrar ülkemize hayırlı olsun.
Şunu ifade etmeden geçemeyeceğim: Onlar konuşur, AK
PARTİ yapar. Durmak yok, yola devam diyorum. (AK PARTİ sıralarından alkışlar) 
BAŞKAN – Teşekkür ediyorum.
V.- OTURUM BAŞKANLARININ KONUŞMALARI (Devam)
4.- Oturum Başkanı TBMM Başkan Vekili Ahmet Aydın’ın, temsil etmekten
onur duyduğu halka, İstanbul Milletvekili Mehmet Doğan Kubat ile Kırıkkale
Milletvekili Ramazan Can’a özellikle teşekkür etmek istediğine ilişkin
konuşması
BAŞKAN – Sayın milletvekilleri, tüm gruplara bir kez
daha teşekkür ediyorum.
Bu arada, tabii, bizlere hizmet eden, beraber
çalıştığımız, unuttuğumuz, imam ve müezzinlerimize, berberlere, boyacılarımıza,
lostra salonu çalışanlarına ve her şeyden önemlisi, temsil etmekten büyük bir
onur duyduğumuz halkımıza özellikle teşekkür ediyorum.
Ve bu arada da bu Meclis çalışmalarında her zaman,
bütün gruplar için önemli bir aktör olan Doğan Kubat’a da ben özellikle
teşekkür etmek istiyorum. (AK PARTİ sıralarından alkışlar) Sayın Ramazan Can’ı
da buradan anmadan geçemeyeceğim. Bütün arkadaşlara emekleri ve katkıları için
bir kez daha teşekkür ediyorum. (AK PARTİ sıralarından alkışlar) 
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
2.- Vergi ve Diğer Bazı Alacakların Yeniden Yapılandırılması ile Bazı
Kanunlarda Değişiklik Yapılmasına İlişkin Kanun Tasarısı (1/944) ile Plan ve
Bütçe Komisyonu Raporu (S. Sayısı: 557) (Devam)
BAŞKAN – Tasarının tümünün oylamasına geçiyoruz.
Tasarının tümü açık oylamaya tabidir. 
Açık oylamanın şekli için Genel Kurulun kararını
alacağım. 
Açık oylamanın elektronik oylama cihazıyla yapılmasını
oylarınıza sunuyorum: Kabul edenler... Kabul etmeyenler... Kabul edilmiştir. 
Oylama için dört dakika süre veriyorum ve oylama
işlemini başlatıyorum. 
(Elektronik cihazla oylama yapıldı)
BAŞKAN - Vergi ve Diğer Bazı Alacakların Yeniden
Yapılandırılması ile Bazı Kanunlarda Değişiklik Yapılmasına İlişkin Kanun
Tasarısı açık oylama sonucu: 
“Kullanılan oy sayısı  : 222
Kabul : 217
Ret :  5 (x)
 Kâtip Üye Kâtip Üye
 İshak Gazel Barış Karadeniz
 Kütahya  Sinop”
Böylece, tasarı
kabul edilmiş ve kanunlaşmıştır; hayırlı uğurlu olsun.
Gündemimizde
başka bir iş bulunmadığından, alınan karar gereğince, kanun tasarı ve
teklifleriyle komisyonlardan gelen diğer işleri sırasıyla görüşmek için 15
Mayıs 2018 Salı günü saat 15.00’te toplanmak üzere birleşimi kapatıyor, hayırlı
geceler diliyorum.
Kapanma Saati: 01.04




(x) Bu bölümde
hatip tarafından Türkçe olmayan kelimeler ifade edildi. 


(X) 560 S. Sayılı Basmayazı tutanağa eklidir.



(x)
Bu bölümlerde hatip tarafından Türkçe olmayan kelimeler ifade edildi.





(x) Bu bölümde hatip tarafından Türkçe
olmayan kelimeler ifade edildi.


(x) Açık oylama kesin sonuçlarını
gösteren tablo tutanağa eklidir.


(x) 557 S. Sayılı Basmayazı 9/5/2018
tarihli 97’nci Birleşim Tutanağı’na eklidir. 


(x) Bu bölümde hatip tarafından Türkçe
olmayan kelimeler ifade edildi.


(x) Açık oylama kesin sonuçlarını
gösteren tablo tutanağa eklidir.




