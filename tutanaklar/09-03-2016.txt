



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 57’nci
Birleşim
 9
Mart 2016 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- OTURUM BAŞKANLARININ KONUŞMALARI
1.-  Oturum Başkanı TBMM Başkanı İsmail Kahraman’ın,
bütçe görüşmelerindeki özverili çalışmaları için emeği geçenlere teşekkür
ettiğine ve 2016 yılı bütçesinin milletimize, memleketimize hayırlı ve uğurlu
olmasını niyaz ettiğine ilişkin konuşması 
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı:
118) 
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/35), 2014 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/36), 6085 Sayılı Sayıştay Kanunu
Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) 
IV.- AÇIKLAMALAR
1.- Erzurum
Milletvekili Kamil Aydın’ın, İstanbul Milletvekili Garo Paylan’ın 118 sıra
sayılı 2016 Yılı Bütçe Kanunu Tasarısı ile 119 sıra sayılı 2014 Yılı Kesin
Hesap Kanunu Tasarısı’nın tümü üzerinde HDP Grubu adına yaptığı konuşmasındaki
bazı ifadelerine ilişkin açıklaması
2.- Diyarbakır
Milletvekili İdris Baluken’in, bütçe görüşmelerinin son gününde Başkanlık
Divanının adaletli bir yönetimle siyasi partilerin ve milletvekillerinin
görüşlerini özgür bir şekilde dile getirmesine vesile olması gerektiğine
ilişkin açıklaması
3.- Amasya
Milletvekili Mehmet Naci Bostancı’nın, İstanbul Milletvekili Garo Paylan’ın
sataşma nedeniyle yaptığı konuşması ile Diyarbakır Milletvekili Çağlar
Demirel’in 118 sıra sayılı 2016 Yılı Bütçe Kanunu Tasarısı ile 119 sıra sayılı
2014 Yılı Kesin Hesap Kanunu Tasarısı’nın tümü üzerinde HDP Grubu adına yaptığı
konuşmasındaki bazı ifadelerine ilişkin açıklaması
4.- Diyarbakır
Milletvekili İdris Baluken’in, Çanakkale Milletvekili Bülent Turan’ın 118 sıra
sayılı 2016 Yılı Bütçe Kanunu Tasarısı ile 119 sıra sayılı 2014 Yılı Kesin
Hesap Kanunu Tasarısı’nın tümü üzerinde AK PARTİ adına yaptığı konuşmasındaki
bazı ifadelerine ilişkin açıklaması
V.- SATAŞMALARA İLİŞKİN KONUŞMALAR
1.- Amasya
Milletvekili Mehmet Naci Bostancı’nın, İstanbul Milletvekili Garo Paylan’ın 118
sıra sayılı 2016 Yılı Bütçe Kanunu Tasarısı ile 119 sıra sayılı 2014 Yılı Kesin
Hesap Kanunu Tasarısı’nın tümü üzerinde HDP Grubu adına yaptığı konuşması
sırasında Adalet ve Kalkınma Partisine sataşması nedeniyle konuşması
2.- İstanbul
Milletvekili Garo Paylan’ın, Amasya Milletvekili Mehmet Naci Bostancı’nın
sataşma nedeniyle yaptığı konuşması sırasında şahsına sataşması nedeniyle
konuşması
3.- Diyarbakır
Milletvekili Çağlar Demirel’in, Çanakkale Milletvekili Bülent Turan’ın 118 sıra
sayılı 2016 Yılı Bütçe Kanunu Tasarısı ile 119 sıra sayılı 2014 Yılı Kesin
Hesap Kanunu Tasarısı’nın tümü üzerinde AK PARTİ Grubu adına yaptığı konuşması
sırasında Halkların Demokratik Partisine sataşması nedeniyle konuşması
4.- Diyarbakır
Milletvekili İdris Baluken’in, Tekirdağ Milletvekili Faik Öztrak’ın 118 sıra
sayılı 2016 Yılı Bütçe Kanunu Tasarısı ile 119 sıra sayılı 2014 Yılı Kesin
Hesap Kanunu Tasarısı’nın tümü üzerinde CHP Grubu adına yaptığı konuşması
sırasında Halkların Demokratik Partisine sataşması nedeniyle konuşması
5.- Amasya Milletvekili Mehmet Naci Bostancı’nın,
Tekirdağ Milletvekili Faik Öztrak’ın 118 sıra sayılı 2016 Yılı Bütçe Kanunu
Tasarısı ile 119 sıra sayılı 2014 Yılı Kesin Hesap Kanunu Tasarısı’nın tümü
üzerinde CHP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
6.- Manisa Milletvekili Özgür Özel’in, Diyarbakır
Milletvekili İdris Baluken ile Amasya Milletvekili Mehmet Naci Bostancı’nın
sataşma nedeniyle yaptıkları konuşmaları sırasında Cumhuriyet Halk Partisine
sataşması nedeniyle konuşması
7.- Çanakkale Milletvekili Bülent Turan’ın, Diyarbakır
Milletvekili İdris Baluken’in yaptığı açıklaması ile Manisa Milletvekili Özgür
Özel’in sataşma nedeniyle yaptığı konuşması sırasında şahsına sataşması
nedeniyle konuşması

VI.- TEBRİK, TEMENNİ VE TEŞEKKÜRLER
1.- Başbakan Ahmet Davutoğlu’nun, bütçenin kabulü
dolayısıyla teşekkür konuşması

VII.- OYLAMALAR
1.- 2016 Yılı Merkezi Yönetim Bütçe Kanunu
Tasarısı’nın oylaması 
2.- 2014 Yılı Merkezi Yönetim Kesin Hesap
Kanunu Tasarısı’nın oylaması

VIII.- YAZILI SORULAR VE CEVAPLARI
1.- Şanlıurfa
Milletvekili İbrahim Ayhan'ın, Paris'te üç kadının öldürülmesi olayı ile ilgili
bazı iddialara ilişkin Başbakandan sorusu ve Adalet Bakanı Bekir Bozdağ’ın
cevabı (7/1419)
2.- Şırnak Milletvekili Aycan İrmez'in, Paris'te üç
kadının öldürülmesi olayı ile ilgili bazı iddialara ilişkin Başbakandan sorusu
ve Adalet Bakanı Bekir Bozdağ’ın cevabı (7/1420)
3.- Ankara Milletvekili Murat Emir'in, Ankara'nın
Kalecik ilçesinde bulunan adliyenin taşınacağı iddiasına ilişkin sorusu ve
Adalet Bakanı Bekir Bozdağ’ın cevabı (7/1431)
4.- Şanlıurfa Milletvekili Dilek Öcalan'ın, 9 Ocak 2013
tarihinde Paris'te üç kadının öldürüldüğü olayın aydınlatılmasına ilişkin
Başbakandan sorusu ve Adalet Bakanı Bekir Bozdağ’ın cevabı (7/1505)
5.- Adana Milletvekili Meral Danış Beştaş'ın, Adana ve
Mersin'de bir siyasi partinin binalarına yapılan bombalı saldırılara ilişkin
sorusu ve Adalet Bakanı Bekir Bozdağ’ın cevabı (7/1609)
6.- Kocaeli Milletvekili Tahsin Tarhan'ın, bir spor
kulübüne yönelik yapılan saldırının aydınlatılmasına ilişkin sorusu ve Adalet
Bakanı Bekir Bozdağ’ın cevabı (7/1734)
7.- Yalova Milletvekili Muharrem İnce'nin, bazı
milletvekillerinin Başbakanlık ve Cumhurbaşkanlığı bünyesinde çeşitli görevler
aldıkları iddiasına ilişkin sorusu ve Türkiye Büyük Millet Meclisi Başkan
Vekili Ahmet Aydın’ın cevabı (7/2095)
8.- Bursa Milletvekili İsmet Büyükataman'ın, promosyon
ödemesi ile ilgili yapılan sözleşmeye ilişkin sorusu ve Türkiye Büyük Millet
Meclisi Başkan Vekili Ahmet Aydın’ın cevabı (7/2098)

9 Mart 2016 Çarşamba
BİRİNCİ OTURUM
Açılma Saati: 14.02
BAŞKAN: İsmail KAHRAMAN
KÂTİP ÜYELER: Mücahit DURMUŞOĞLU (Osmaniye), Özcan PURÇU (İzmir) 
----- 0 -----
BAŞKAN – Türkiye
Büyük Millet Meclisinin 57’nci Birleşimini açıyorum.
Toplantı yeter
sayısı vardır.
Sayın
milletvekilleri, bugün 2016 Yılı Merkezi Yönetim Bütçe Kanunu Tasarısı ile 2014
Yılı Merkezi Yönetim Kesinhesap Kanunu Tasarısı’nın tümüyle ilgili son
müzakereleri yapacağız. 
II.- OTURUM BAŞKANLARININ KONUŞMALARI
1.-  Oturum Başkanı TBMM Başkanı İsmail Kahraman’ın,
bütçe görüşmelerindeki özverili çalışmaları için emeği geçenlere teşekkür
ettiğine ve 2016 yılı bütçesinin milletimize, memleketimize hayırlı ve uğurlu
olmasını niyaz ettiğine ilişkin konuşması 
BAŞKAN
– Bugüne kadarki çalışmalarda, gerek Komisyon gerekse Genel Kurul
müzakerelerinde katkı yapan, özverili çalışmalar yapan bütün
milletvekillerimize, bürokratlarımıza, emeği geçenlere teşekkürler ediyoruz.
2016
yılı bütçesinin şimdiden milletimize, memleketimize hayırlı ve uğurlu olmasını
niyaz ediyorum. 
Gündeme
geçiyoruz. 
Programa
göre 2016 Yılı Merkezi Yönetim Bütçe Kanunu Tasarısı ile 2014 Yılı Merkezi
Yönetim Kesinhesap Kanunu Tasarısı üzerindeki son görüşmelere başlıyoruz. 
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (x)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/35), 2014 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/36), 6085 Sayılı Sayıştay Kanunu
Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (x)
BAŞKAN
– Komisyon? Yerinde.
Hükûmet?
Yerinde. 
Sayın
milletvekilleri, Genel Kurulun 18 Şubat 2016 tarihli 41’inci Birleşiminde
alınan karar gereğince, bütçe görüşmelerinin sonunda gruplara ve Hükûmete birer
saat süreyle söz verilmesi ve bu sürenin birden fazla konuşmacı tarafından
kullanılabilmesi, İç Tüzük’ün 86’ncı maddesine göre yapılacak lehte ve aleyhteki
kişisel iki konuşmanın ise onar dakika olması kararlaştırılmıştır.
Şimdi,
grupları ve şahısları adına söz alan sayın üyelerin isimlerini okuyorum:
Milliyetçi Hareket Partisi Grubu adına Erkan Akçay, Manisa Milletvekili; Atila
Kaya, İstanbul Milletvekili; Halkların Demokratik Partisi Grubu adına Garo
Paylan, İstanbul Milletvekili; Çağlar Demirel, Diyarbakır Milletvekili; Adalet
ve Kalkınma Partisi Grubu adına Ali Babacan, Ankara Milletvekili; Bülent Turan,
Çanakkale Milletvekili; Cumhuriyet Halk Partisi Grubu adına Faik Öztrak,
Tekirdağ Milletvekili; değerli milletvekillerimiz konuşma yapacaklardır. 
Şahısları
adına, lehinde İbrahim Mustafa Turhan, İzmir Milletvekili; Hükûmet adına Mehmet
Şimşek, Başbakan Yardımcısı; aleyhinde Aykut Erdoğdu, İstanbul Milletvekili
konuşma yapacaklardır.
Şimdi,
Milliyetçi Hareket Partisi Grubu adına Manisa Milletvekili Sayın Erkan Akçay’ı
kürsüye davet ediyorum. (MHP sıralarından alkışlar) 
MHP
GRUBU ADINA ERKAN AKÇAY (Manisa) – Sayın Başkan, değerli milletvekilleri; 2016
yılı bütçesi üzerine Milliyetçi Hareket Partisi Grubu adına söz aldım. Genel
Kurulu ve yüce Türk milletini saygıyla selamlıyorum.
Konuşmama
başlarken, öncelikle, bu güzel vatanı bizlere emanet eden cennetmekân
atalarımızı, vatanı uğruna canlarını feda eden bütün şehitlerimizi,
cumhuriyetimizin kurucu lideri Gazi Mustafa Kemal Atatürk’ü ve silah
arkadaşlarını, partimizin kurucusu Başbuğ’umuz Alpaslan Türkeş’i rahmetle ve
şükranla anıyorum. Ruhları şad olsun. 
Değerli
milletvekilleri, bütçe görüşmeleri aynı zamanda ülke gerçekleriyle yüzleşme
görüşmeleridir. Biz Milliyetçi Hareket Partisi olarak bütçe müzakerelerini
iktidara ayna tutmak ve uyarmak, milletimize hakikatleri anlatmak için bir
vesile görüyoruz. 20 Ocaktan beri de bütün görüşmelerinde konuşmalarımızı bu
çerçevede yaptık. 
Değerli
milletvekilleri, bütçeyi hangi ortamda görüşüyoruz?
BAŞKAN
– Sayın Akçay, sayın hemşehrim…
Değerli
milletvekilleri, uğultudan şikâyet ediliyor, duyulamıyor. Rica edeyim,
görüşmelerinizi lütfen dışarıda yapınız ve sükûnetle dinleyelim efendim.
Buyurun
Beyefendi.
ERKAN
AKÇAY (Devamla) – Ülkemiz dışarıda iyice yalnızlaşarak tehlikeli bir sürecin
içine itilmektedir. Etrafımız kuşatılarak abluka altına alınmaktadır. İçeride
milletimizi ve vatanımızı hedef alan alçak terör saldırıları artarak devam
etmektedir. Toplumsal ve siyasal gerilimler artmaktadır. Üstelik bu gerilimler
giderileceği yerde kör gözün parmağına misali bizzat bazı iktidar sahipleri
tarafından tahrik edilmektedir. Sosyal, ekonomik ve manevi buhran her geçen gün
artmaktadır. Anayasa, kanunlar, hukuk çiğnenmektedir. Adalet yaralıdır. Millî
ve manevi değerlerimiz yıpratılmakta, birlik ve bütünlüğümüz etnik ve mezhebî
bölünmeye kurban edilmektedir. Cumhurbaşkanının ifadesiyle, ülkemizin bazı
yörelerinin yeniden vatan yapılmaya çalışıldığının söylendiği bir ortamda
bütçeyi görüşüyoruz.
MEHMET
GÜNAL (Antalya) – Sayın Başkan, uğultu var salonda, hiçbir şey duyulmuyor ya.
Arkadaşlar dinlemiyorlarsa çıksınlar. Böyle bir şey olur mu ya.
ERKAN
AKÇAY (Devamla) – Millî beka tehlikesi yaşadığımız bizzat Hükûmet tarafından
dile getirilirken iktidar sahiplerinin hırsları uğruna sorumluluktan kaçtığı
bir ortamda bütçeyi görüşüyoruz.
MEHMET
GÜNAL (Antalya) – Müthiş bir uğultu var salonda, böyle bir şey olmaz.
BAŞKAN
– Sayın Akçay, affedersiniz…
Ben
tekrar ikaz etmek istiyorum değerli milletvekillerimiz. Lütfen sükûnetle
dinleyelim.
ERKAN
AKÇAY (Devamla) – Sayın Başkan, aslında ben rahatça dinletirim de ortamı germek
istemiyorum.
BAŞKAN
– Tabii efendim, tabii ki.
ERKAN
AKÇAY (Devamla) – Ancak ortam gerilirse iktidar milletvekilleri dinleme
ihtiyacı duyuyorlar. 
BAŞKAN
– Nezaketinize teşekkür ediyorum.
MEHMET
GÜNAL (Antalya) – Dışarıda konuşsunlar Sayın Başkan.
BAŞKAN
- Değerli arkadaşlar, görüşmelerinizi lütfen dışarıda yapınız efendim. 
ERKAN
AKÇAY (Devamla) – Lütfen beni tahrik etmeyin.
BAŞKAN
- Buyurun Beyefendi.
MEHMET
GÜNAL (Antalya) – Birazdan biz de yaparız aynısını.
ERKAN
AKÇAY (Devamla) – Değerli milletvekilleri, Türk milletinden aldığımız yetkiyle
görevimizi icra ederken millete vekâlet bilincimizi mutlaka tazelemeliyiz.
Şimdi bu uğultuda bu vekâlet bilincinin tazelenmesi gerektiğini bir kez daha
hatırlatıyorum. Su yatağında akar. Bu Meclisin yatağı Türkiye Cumhuriyeti’nin
kuruluş felsefesi, Türk milletinin varlık ve beka ilkeleri, velhasıl her
yönüyle Türk milliyetçiliğidir. Bu çatı altında kimsenin memleketin altını
üsten getirme, çağdaş uygarlık yürüyüşünü keyfî ve tehlikeli deparlarla kabusa
çevirme yetkisi yoktur. Ettiğimiz yemine sadık kalınmayacaksa bu kapıdan içeri
adım bile atılmamalıdır. Bütçe görüşmelerinde biz Milliyetçi Hareket Partisi
olarak Türk milleti dedik; öteki beriki demedik, kamu dedik, sizin mahalle,
bizim köy demedik. Unutmayınız, bu yüce Meclis, millet vasfını koruyan, başka
bir ajandası olmayan, iradesini kimseye ipotek etmemiş, bütün vatandaşların
ortak ve eşit olarak temsil edildiği bir çatıdır. Bu Meclis, Kurtuluş Savaşı’nı
gerçekleştiren, hürriyet ve istiklalimizi kazandıran Gazi Meclistir. Bu çatı
altında kamu imkânlarıyla oturup çalışırken size sesimi ulaştıran şu mikrofonda
zıplayan her bir elektronda dahi kefensiz yatan şehitlerin, tüyü bitmemiş
yetimlerin hakkı vardır.
Bu
kürsüde Türk milletinin birliği, bekası ve menfaatleri aleyhine konuşulamaz,
karar çıkartılamaz. Burası saray bahçesi, Kubbealtı, Divan-ı Hümayun değildir,
burası saltanat kayığı değildir, burası entel kafeteryası da değildir, burası
terörist hücresi hiç değildir. Burası Türk milletinin kürsüsüdür. Millî
hâkimiyet bu kürsüde tecelli eder, demokrasi memlekete buradan gider, hukuk,
töre burada kurulur ve Türk milleti bütçe hakkını burada kullanır. Bu hak
İngiltere’de altı yüz yılda, Fransa ve Rusya’da kanlı devrimlerle alındı. Bizde
ise ehliyetle ve marifetle üç buçuk yıl gibi kısa bir süre içinde Gazi Mustafa
Kemal Atatürk, onun silah arkadaşları ve Gazi Meclis tarafından hayata
geçirildi. Bütün bu kazanımları göz ardı ederek, doksan yıllık enkaz
iftirasıyla nankörlük ederek burada millî bütçeyi görüşemezsiniz. Burası millî
bir çatıdır, milliyetçilik çatısıdır. Milliyetçiliği ayaklar altına alırsanız,
Türkiye Cumhuriyeti’nin itibarını etnik çamura bulaştırırsanız millî
olamazsınız. Etnik ve ayrıştırıcı söylemlere meşruiyet kazandırıp özerklik
isteyenlere tavan yaptırırsanız millî olamazsınız. Siz eğer millilikten
yoksunsanız kumpasa da düşersiniz, kandırılırsınız da, aldatılırsınız da. Millî
olamadığınız için yerli ve millî olmayan odakların Türk ordusuna kumpas
kurmasına göz yumarsınız.
Şimdi,
yüzlerce muvazzaf subayına sahip çıkamadığınız Millî Savunma Bakanlığının
bütçesini yapsanız ne olur, yapmasanız ne olur! Siz Diyarbakır Sur’daki tarihî
Kurşunlu Camisi’ni koruyamazken, tarihte ilk defa cuma namazı kılınamazken
bütçeyi görüşseniz ne olur! Fatihpaşa Mahallesi’ndeki Süleyman Nazif
İlkokulunun, Cizre’deki İstiklal İlkokulu’nun ve dahi 290 okulun yakılmasına
engel olmadıktan sonra Millî Eğitim Bakanlığının bütçesini yapsanız ne olur,
yapmasanız ne olur! Süleyman Şah Türbesi’ni, Saygı Karakolu’nu, toprağını
koruyamazken, Ege’de Türk adalarına sahip çıkamazken, ülkemizi mülteci toplama
kampına çevirirken, mültecilerin yıllık maliyeti 8 bakanlık bütçesini geçerken
Dışişleri Bakanlığı bütçesini görüşseniz ne olur! Yolsuzluk, rüşvet, talan,
israf bu kadar ayyuka çıkarken, bütçeyi çerez parası görürken bütçeyi yapsanız
ne olur, yapmasanız ne olur! 
Yaptığınız
millî görevin şuuruna varmazsanız, milletin canına, malına, emeğine, ekmeğine,
değerlerine, yer altı ve yer üstü zenginliklerine sahip çıkacak millî ve
milliyetçi bir duruştan yoksunsanız, kusura bakmayın, size değil kamu maliyesi,
bir kör kuruş dahi emanet edilemez.
Değerli
milletvekilleri, demokrasilerde bütçeler milletten alınan yetkiyle millet adına
yapılır. Bu milletin adı Türk milletidir, bayrağımız Türk Bayrağı’dır,
vatanımız Türkiye’dir. Nasıl ailenizi reddederek onun mirasçısı olamazsanız,
Türk milletinin mazisini, bugününü ve yarınını reddederek onun maliyesine,
bütçesine el atamazsınız. Millete saygısı olmayan ahlaksızları kamu parasıyla
sonradan görme zenginler yapamazsınız. Ecdadın kanıyla tesis ettiği millî
varlığı bir ganimet gibi hoyratça kullanamazsınız. Bu sebeple, yerli ve millî
olamazsınız. Yerli ve millî olmak Türk milletini ve Türkiye'yi adıyla, sanıyla
ve şanıyla korumaktır. Millî sınırları, millî güvenliği, millî sermayeyi ve
millî kültürü düşmanlardan ve onların etki ajanlarından korumaktır. Eğer bu
nitelikleri taşıyacaksanız, oturduğunuz koltukları kanıyla ve teriyle bize
bahşeden Türk milletine saygılı olacaksınız, çünkü bu çatı altındaki her işi,
Türk milletinin alın teriyle, helal emeğiyle, ödediği vergilerle yapıyoruz. 
Değerli
milletvekilleri, devleti yöneten hükûmetin üç temel görevi vardır. Birincisi
güvenlik; maalesef, kalmadı, ikincisi adalet; çok zedelendi, üçüncüsü refah;
iyileşmiyor, bozuluyor. 
Yaşadığımız
sorunları doğru teşhis etmemiz lazım. Bugün devlet, bir yönetim krizi
yaşamaktadır. Yaşanan menfi hadiselerin arkasında yönetememe sorunu vardır.
İktidarın meselesi sorun çözmek değil, idareimaslahattır. Devleti idare etmek
ile vaziyeti idare etmek arasındaki çelişkili tavır her yerde görülmektedir.
Türkiye kurum ve kurallarıyla yönetilmemektedir. Anayasa, kanun, hukuk hiçe
sayılmaktadır. Türkiye şahsi ve keyfî bir yönetim altındadır. Devletin tepe
noktalarında uyumsuzluk vardır. Bu sorun, sistemden veya Anayasa’dan değil,
şahsi ve keyfî yönetimden, kişisel iktidar hırsından kaynaklanmaktadır.
Yönetemeyenler suçu kendinde arayacaklarına, kabahati sisteme yükleyerek
sorumluluktan kaçmaya çalışıyorlar. Yıllarca “Tek parti iktidarı istikrar
getirir.” diyenler, şimdi “Tek adam istikrar getirir.” demeye başladılar. On
dört yıldır tek başına iktidar yetkisi kullananlar, hiçbir sorumluluğu
üzerlerine almak istemiyorlar; yetki var, lakin sorumluluk üstlenmek yok. 
Adalet
ve Kalkınma Partisi hükûmetleri hiçbir zaman tek başına bir iktidar gibi
hareket etmedi. Aslında, karşımızda, bir paralel yapılar, cemaatler,
tarikatlar, çeşitli menfaat grupları ve oligarklar koalisyonu ve ittifakı
vardır. Yani milletin verdiği yetki bu informel gruplarla paylaşılmıştır.
Boşuna “paralel, paralel” diye feryat etmeyin. Bütün paralel yapıları siz
oluşturdunuz. Paralelin bir çizgisi onlarsa diğer çizgisi siz oldunuz. “Ne
istediler de vermedik? Bizi kandırdılar. Çok safmışız.” dediniz. O hâlde
soruyorum: Ne istediler, ne verdiniz? Ayrıca sizin paralel yapılarınız bir
değil, iki değil; neredeyse otuz iki kısım tekmili birden. Yıllarca iş birliği
yaptığınız yapıya şimdi kayyum atamakla meşgulsünüz, birincisi.
İkincisi:
KCK denilen örgütlenmede çözüm süreci ilişkilerinin de payının olduğu ayan
beyan ortaya çıktı. Hükûmet Habur’da, Oslo’da, İmralı’da, Kandil’de,
Dolmabahçe’de KCK, PKK’yla kol kolaydı. Terörist elebaşlarına “Bölgede
şikâyetçi olduğunuz idareci, vali, kaymakam var mı?” diye soruldu? Habur’da
teröristleri kahraman gibi karşılatan, teröristlerin ayağına hâkim ve savcıları
gönderip “Pişman değiliz.” diyenleri çadır mahkemelerde serbest bıraktıran
hangi paralel yapıydı? Bu nasıl bir devlet yönetme bilincidir?
Mahdumlar
valilerle, milletvekilleriyle, müdürlerle toplantı yapıp talimatlar veriyor,
gittikleri yerlerde devlet protokolüyle karşılanıyor. Yandaş memur sendikası
kamu atamalarında söz sahibi. Külliye ve Beştepe yapılanması söz konusu. Devlet
yönetiminde âdeta bir metastaz oluşmuştur. Ülkeyi kimin yönettiği belli değil. 
Cumhurbaşkanlığı,
danışmanlar ordusuyla 1.150 odada paralel makamlar ve bakanlıklar
oluşturmuştur. Bunlar, kaynağını Anayasa’dan ve kanunlardan almayan yetkileri
kullanıp Hükûmetin işlerine karışmaktadırlar. Şu sorunun cevabını veriniz: Bu
devleti kim yönetiyor; saraydaki konseyler mi, Hükûmetteki bakanlıklar mı? İşte,
çift başlılık buradadır, keyfîlik buradadır, şahsilik buradadır, uyumsuzluk
buradadır, Anayasa buralarda ayaklar altına alınmaktadır. “Ben Anayasa’ya
uymam, Anayasa bana uysun. Anayasa’yı bana uydurun.” denilmektedir. Böylelikle,
aslında, yapmak istedikleri yeni anayasanın da 2 maddeden oluştuğu görülüyor.
“Madde 1: Ben ne dersem o olur, ben her zaman haklıyım. Madde 2: Benim haksız
olduğum durumlarda 1’inci madde geçerlidir.” 
Devleti
kurum ve kurallarıyla yönetmezseniz devlet hukuk düzeninden çıkar. Hukuktan
yoksun bir devlet yönetimi ülkeyi çivisinden çıkarır. Ekonomi bir şekilde
düzelir. Dış politikada kayıplar da, yine, telafi edilebilir ancak önemli olan
hukuk ve adaletin yerine gelmesidir çünkü devlet adalet üzerine inşa edilir.
Yusuf Has Hacib Kutadgu Bilig’de der ki: “Adalete istinat eden kanun bu göğün
direğidir; kanun bozulursa gök yerinde duramaz.” 
Bütçe
hakkı aynı zamanda kesin hesap ve denetim hakkıdır. Denetimden yoksun bir bütçe
“Sorma, ver.” bütçesidir. Hükûmet harcama yetkisi istiyor ama denetim
istemiyor, hesap vermekten kaçıyor. Yetki istiyor, sorumluluk kabul etmiyor.
Denetimin tam anlamıyla olmadığı bir bütçede mali disiplin yoktur; keyfî
harcamalar vardır ve yolsuzluğa yol açmak vardır. 
2015
bütçesinde 33 milyar liralık ödenek üstü harcamalar var. Ödenek üstü harcamalar
yapılıyorsa burada neyi görüşüyoruz? Anayasa ve 5018 sayılı Kanun neden var?
Bütçe yapıyoruz ancak Bütçe Kanunu’na uyan yok. 
Yolluk
giderlerinde yüzde 43 ödenek açılıyor. Yani, 100 lira verilmiş, 143 lira
harcanıyor. Temsil ve tanıtma giderlerinde 212 lira veriliyor, 393 milyon lira
harcanıyor; yani, 100 lira vermişler, 184 lira harcanmış. Kâr amacı gütmeyen
kuruluşlara yapılan ödemeler ikiye katlamış. Üretime yönelik mal ve hizmet
alımlarındaysa yüzde 18 kısıntı yapılmış; yani, üretime ve istihdama nasıl hor
bakıldığı da buradan belli. 
Bütçenin
bu kalemlerine, ödenek üstü harcamalarına baktığımızda ortaya çıkan tablo şu:
Hükûmet yemiş içmiş, gezmiş tozmuş. Cumhurbaşkanlığı ödeneği 397 milyon lira,
sonra 543 milyona çıkıyor. Başbakanlık bütçesi 929 milyon, ilave 1 milyar 530
milyon lira daha ek ödenek veriliyor. Bir hükûmet, bir başbakanlık bir yıl
içerisinde ne kadar ödeneğe ihtiyacı olacağını hesaplayamaz mı? Ulaştırma
Bakanlığının ödenekleri de yine 13 milyardan 26 milyara çıkıyor. Millî irade 1
lira veriyor, bunlar 2 lira harcıyor. 
Bütçede
öyle bir kalem var ki hesapsızlığın âdeta sembolü oldu. Bir gece yarısında
önergeyle Cumhurbaşkanlığı için açılan örtülü ödenekten bahsediyorum. 2014’te 1
milyar lira olan örtülü ödenek harcaması 1 milyar 773 milyon liraya ulaşıyor.
On dört yılda neredeyse 17 kat artan bir örtülü ödenek harcaması. Ne çok örtülü
işler varmış ya Rabb’i! 1 Kasım seçimlerinden önce bazı muhtar ve kişilere
“Cumhurbaşkanlığı ödemesi” adı altında para dağıtılması da söz konusu. 
Bütçenin
6’ncı maddesiyle Maliye Bakanına Bütçe Kanunu’nda her türlü değişikliği yapma
yetkisi veriliyor. Kurum içi aktarmalar, yedek ödenek aktarmaları, ilkeleri
belirlemeler… Bu kadar sonsuz yetki bütçe kanununu anlamsız hâle getirmektedir.
Aynı anayasa gibi 2 maddelik de bir bütçe kanunu getirmeniz gerekirdi: Madde 1:
Bütçeyi Maliye Bakanı yapar. Madde 2: Maliye Bakanı da, Hükûmet de keyfince
harcar. Bu bütçeye ancak “örtülü bütçe” denir değerli arkadaşlar. 
Yedek
ödeneğe bakıyoruz: Her bütçeye öngörülemeyen ve olağanüstü harcamalar için
mutlaka bir yedek ödenek konulur. 2014’te Mecliste 1 milyar 200 milyon liralık
yedek ödenek konuyor ve bunun 21 kat fazla harcaması yapılıyor, 25 milyar 360
milyon. Buna ancak “öngörüsüzlük ve keyfîlik” denir ve buna “örtülü bütçe”
denir. Ayrıca, Maliye Bakanlığı tarafından da, yıl geçtikten sonra, on beş gün
içerisinde bu harcamaların açıklanması gerekir. Maliye Bakanlığı bunu
açıklamıyor, sadece başlangıç ödeneğinin nerelere harcandığı açıklanıyor,
diğerlerinde yok. 
Bir
de “(E) cetveli” diye bir cetvel var. Bu cetvelle eski yılların fon
uygulamasından bin beter bir özel hesap uygulaması yapılıyor. Eskiden bu
fonların özel kanunları, özel mevzuatı, yönetmelikleri, Meclis ve Sayıştay
denetimi vardı. Şimdi, bu özel hesapların ne denetimi var ne kuralı, bakanlara
yetki verilmiş, tepe tepe kullanacaklar. 2016 bütçesinde 1 milyar 700 milyon
liraya ulaşan bir özel hesap yöntemiyle harcama kurallarının dışına
çıkarılıyor. Maliye Bakanı, isterse, bu 6’ncı maddedeki yetkisi nedeniyle, bu 1
milyar 700 milyon lirayı 100 milyara da, 200 milyara da çıkartabilir, hiçbir
mani durum yok. 
Kalkınma
Bakanlığına, (E) cetvelinde, 100 adet araç alınma imkânı getiriliyor. Peki,
Bütçe Kanunu’nun (T) cetveli niçin var? Demek ki (T) cetvelinde yer alırsa
keyfî davranamayacaklar. Taşıtın cinsi, özellikleri, fiyatı, vesaire yer
alacak. Kalkınma Bakanı Türkiye Büyük Millet Meclisinin maliyetini hesaplamaya
çalışıyor. Siz önce kendi bakanlıklarınızın maliyetini hesaplayın. 
Yine,
(E) cetvelinin 66’ncı sırasında, belediyelere yapılan yardımların da şeffaf bir
şekilde bilinmesi lazım, bunları da bilemiyoruz. Bu da bütçeyi örtülü hâle
getiriyor. 
2016
yılında yüzde 4 büyüme öngörülürken, bütçe gelirlerinde de yüzde 12 artış
öngörülüyor, 11,9. Bu nasıl gerçekleşecek? Demek ki ufuktaki zamların
habercisi. 2016’da öngörülen makro gelişmeler vergi gelirlerinde öngörülen bu
artışı izah etmemektedir. Zamanımızın kıtlığı nedeniyle ayrıntıya giremiyoruz. 
Ufukta
yapısal reform yok, o zaman, Hükûmetin hedeflediği bütçe gelirlerine
ulaşabilmesi için KDV, ÖTV gibi dolaylı vergilerde artış mı yapılacak? 2016
yılının ilk günlerinden itibaren hangi zamlar geldi, bir hatırlayalım:
Elektriğe yüzde 7 zam, sigaraya yüzde 5 zam, motorlu taşıt vergisine ortalama
yüzde 6 zam, ekmeğe yüzde 25 ile yüzde 33 arası zam, köprü ve otoyollara yüzde
38 zam, telefon vergisine yüzde 33 zam; zorunlu trafik sigortasındaki artışlar
yüzde 400’e ulaştı; çarşı pazarda hemen her üründe zam var; bu da dolaylı
vergilerde bir artış demektir. Dar gelirli, fakir fukara, garip gureba ezilmeye
devam ediyor ve iktidar kaşıkla verdiğini kepçeyle alıyor. 
Et
ve süt fiyatlarından ne üretici memnun ne tüketici. Tarım Bakanı fiyatlara narh
koydu ama dinleyen yok. Şimdi, siz bu yatırım gücünüzle, fiyat düzeylerindeki
bu yükselişle nasıl mücadele edeceksiniz? 
Vergi
gelirlerine bakıyoruz: 2015’te sadece KDV ve ÖTV dahi gelirden alınan
vergilerden yüzde 40 fazla ve dolaylı vergiler neredeyse yüzde 70’e ulaşmış.
2015 yılı içinde vergi gelirlerindeki artışların nedenlerini araştırdığımızda
yani arızi nitelikte diyebileceğimiz gelirlere de yine rastlıyoruz. 
4,5G
ihalesi nedeniyle 1,9 milyar civarında ödenen KDV, TL’nin değer kaybetmesi ve
fiyat artışlarının KDV’yi artırması yani enflasyon… Enflasyon konusunda da bir
vatandaşımız “TÜİK’in açıklamalarına saygı da duymuyorum ve uymuyorum.” diyor,
haberiniz olsun. 
BOTAŞ’ın,
geçen yılın aksine, düzenli, cari ve kısmi stok vergi borcu ödemesi ve
yılbaşında tütün mamulleri, alkollü içkiler ve tütün ürünlerindeki kayıt
dışılığın kısmen azalmasından gelen gelir artışları söz konusu. Vatandaş simit,
ekmek yerken, su içerken, doğumdan ölüme, kefen bezinde dahi, her şeyde vergi
var; hayvan saman yerken, çiftçi, sanayici, esnaf üretirken vergi var ancak
faizden yok. Çiftçinin mazotunda vergi var, yatta, kotrada ÖTV yok. Faiz
lobicileri!
Değerli
milletvekilleri, bütçe ekonominin aynasıdır. Bakalım bu aynada neler görünüyor:
Türkiye üretmeden tüketen, kazanmadan harcayan bir ülke hâline getirildi.
Büyüme tüketime dayandırıldı, borçlar arttı, tasarruf azaldı, yatırımlar
azaldı, işsizlik arttı, ekonominin sosyal dengesi bozuldu, kaynaklarımız rant
ve popülizme kurban edildi. Kamuda lüks harcama, şatafatlı makam odaları, makam
otomobilleri, amaçsız seyahatler, saraylar, ihalesiz işler ve bilumum israfla
kamu maliyesinin dengesi bozuktur. Ekonominin kötü yönetilmesi yüzünden ülke
kaynakları kalkınma için değil dar bir çevrenin zenginleşmesi için kullanıldı.
Teknoloji geliştirmek yok, inovasyon yok, mali disiplin yok. Yani, “Yok.”
deyince hiç yok değil kısmen var yani yeterli ölçüde yok; bizi sonra
insafsızlıkla suçlamayın. “İstikrar, istikrar” diyerek iktidara geldiler ama o
şimdi yerle yeksan. Ekonomiye güven azalıyor, TL’ye güven azalıyor, döviz
yükseliyor, bireysel kredi ve kredi kartı borçlusu, borç miktarı artıyor,
protestolu senet ve karşılıksız çekler, kısa vadeli borç yükü artıyor, işsizlik
artıyor, enflasyon artıyor. Böylesine sağlıksız bir ekonomide bütçenin sağlam
temeller üzerine inşa edilmeyeceğini bir kez daha hatırlatmak isterim. 
En çok
tartışılan konulardan biri de büyüme. Kişi başı millî gelir tahminleri 2015’te
-lütfen, dikkat buyurun- 1.650 dolar, 2016’da 2.177 dolar, 2017’de 2.199 dolar
aşağı çekilmiştir. Millî gelirdeki bu küçülme dikkat çekicidir, özellikle 2015
yıl sonu itibarıyla 2013 yılına göre millî gelirdeki azalma yüzde 14’tür.
2013’ten 2015’e millî gelirimiz 100 milyar dolar düşmüştür. 
On
dört yıldır Türkiye, üretime değil, tüketime ve ithalata dayalı bir politikayla
yönetilmektedir. Bu politikada dışarıdan borç alırsınız, ithalat yaparsınız,
bireylere kredi yani borç verirsiniz, kredi kartı kullanımını artırırsınız ve
işler iyi gidiyor zannedersiniz ama işler iyi gitmiyor. Borçluluk, dış ticaret,
enflasyon, işsizlik, çek, senet ve ekonomiye güvende alarm zilleri çalıyor. 
Borçlar,
çok uzun zaman gerekiyor ama kısaca özetleyelim, 2002’den bugüne Türkiye'nin
toplam dış borcu 3 kat artmış, 129,5 milyardan 405,9 milyar dolara. Merkezî
yönetim borcu 242,5 milyardan 685 milyara çıkmış. Özel sektörün dış borcu 6
kattan fazla artmış. Hane halkı borcu 2002’de 6,7 milyar, şimdi elimizdeki
veriye göre 372 milyar. 55 kat artmış hane halkının borçları değerli
arkadaşlar, bunlar insanları, Hükûmeti kara kara düşündürtmesi gereken
hususlardır. “Borç yiğidin kamçısıdır.” teşvikleriyle bizzat Hükûmet ve
başbakanlar tarafından halkımız borçlanmaya teşvik edildi. Tüketici kredileri,
kredi kartı borçları, protestolu senetler, hepsinde büyük artışlar var.
İşsizlik,
kötü gidişatın bir diğer göstergesi ve en önemli göstergelerinden birisi,
2002’de yüzde 13, şimdi yüzde 10,5. Bu oranı görünce Sayın Başbakanın “360
derecelik fark yaptık.” sözünü hatırladım, hakikaten işsizlikte 360 derecelik
bir fark yapmışsınız. Neticede Hükûmet işsizlik rakamlarını gizlemek için elinden
geleni yapsa da TÜİK’in işsizlik rakamları gerçek işsizlik rakamlarını
vermekten uzaktır. Toplumsal huzuru tehdit eden işsizlik bünyemizi yakmaya
devam etmektedir. Milletin işine iş, aşına aş katamadınız. Yüz binlerce
öğretmen, iktisadi idari bilimler fakültesi mezunları, gıda mühendisleri,
ziraat mühendisleri, su ürünleri mühendisleri, veterinerler işsiz, atama
bekliyor, iş arıyor. Pazar yerleri alışveriş mekânları olmaktan çıktı, turistik
gezi yerleri hâline dönüştü ve vatandaş kolundaki sepeti dolduramıyor ve
dediğim gibi, TÜİK’in açıklamasına uymuyor, saygı da duymuyor. Durum bu. 
Sayın
Başkan, değerli milletvekilleri; faiz ödemelerinde de…
(Mikrofon
otomatik cihaz tarafından kapatıldı) 
BAŞKAN
– Sayın Akçay, bir dakikada toparlar mısınız lütfen.
ERKAN
AKÇAY (Devamla) – Evet, peki.
Sayın
Başkanım, teşekkür ederim. 
Değerli
milletvekilleri, yüce Meclisin bütçe görüşmelerindeki mesaisinin milletimize
hayırlar getirmesini temenni ediyorum. Bizim Milliyetçi Hareket Partisi olarak
bu bütçeye “ret” oyu vereceğimizi belirtiyorum ve Milliyetçi Hareket Partisi
olarak bu topraklarda Türk milletinin aleyhine olan her türlü konfeksiyon fikri
ve projeyi yırtıp atacağız, bundan kimsenin şüphesi olmasın. Biliniz ki Bilge
Kağan’ın “Ey Türk! Üstte gök çökmedikçe, altta yer delinmedikçe senin ilini ve
töreni kim bozabilir!” sözü, tarihimizden bize miras “devleti ebet müddet”
ilkesi ve Mustafa Kemal Atatürk’ün “Türkiye Cumhuriyeti ilelebet payidar
kalacaktır.” sözü sadece hüsnüniyetli dilekler değildir; aynı zamanda, binlerce
yıllık tarih tecrübesinin ve sarsılmaz irademizin ifadeleridir. 
Hepinizi
saygıyla selamlıyorum. (MHP sıralarından alkışlar)
BAŞKAN
– Teşekkür ediyorum Sayın Erkan Akçay. 
Milliyetçi
Hareket Partisi Grubu adına ikinci konuşma İstanbul Milletvekili Sayın Atila
Kaya tarafından yapılacaktır. 
Buyurun
Sayın Kaya. (MHP sıralarından alkışlar)
MHP
GRUBU ADINA ATİLA KAYA (İstanbul) – Sayın Başkan, değerli milletvekilleri; 2016
Yılı Merkezi Yönetim Bütçe Kanunu Tasarısı ve 2014 Yılı Merkezi Yönetim Kesin
Hesap Kanunu Tasarısı’nın tümü üzerine Milliyetçi Hareket Partisi Grubunun
görüşlerini paylaşmak üzere söz almış bulunmaktayım. Yüce Meclisi saygıyla
selamlarım.
Değerli
milletvekilleri, yaklaşık on üç yıldır ülkemizi yönetmelerine ve son seçimde
yüzde 49,5 oy almış olmalarına rağmen “Ben ülkeyi yönetemiyorum. Sayın
Cumhurbaşkanı gelsin, Başkan olarak bizi yönetsin.” diyen bir Başbakanın
hazırladığı bütçe üzerine konuşuyoruz. Bu Sayın Başbakanın sahiplendiği ve
devam ettiricisi olduğu politikaları ve bunların ülkemizi getirdiği yeri göz
önünde bulundurmak Sayın Başbakanın neden bırakıp gitmek arzusunda olduğunu
anlamamıza yardımcı olacaktır. 
Değerli
milletvekilleri, ülkemiz on üç yıldan fazla bir zamandır aynı siyasi iktidar
eliyle yönetilmektedir. Bu yönetim sürecinin ürünü olan ve değil milletin
yarısından, başka milletlerden dahi oy alsalar değiştiremeyecek oldukları
gerçekler ortadadır. AKP, iktidarları boyunca eli kanlı bölücü terör örgütü ve
bugün, terör örgütü olarak tanımladığı cemaat yapılanmasıyla iş birliği
içerisinde olmuştur. En yetkili ağızlarının ifadesiyle, onlara ne istemişlerse
vermiştir. Cemaatle iş birliğinin sonucunda, bir yandan, Türk ordusu düzmece
davalarla çökertilmek istenmiş, subayları hapsedilmiş ve içlerinden hayatlarını
kaybedenler olmuştur; öte yandan, Emniyet teşkilatımız önce bunlara teslim
edilmiş, sonra da temizlik bahanesiyle tarumar edilmiştir. Merkezî sınav
sorularının çalınıp servis edilmesine kayıtsız kalınarak cemaatin devlet
kademelerine yerleşmesine göz yumulmuş ve bu iş birliği ne yazık ki devletin
zaafa uğratıldığı görülerek değil, 17-25 Aralık yolsuzluk ve rüşvet sürecinde
kendilerine zarar verdiği görülerek sonlandırılmıştır. AKP iktidarının iş
birliği yaptığı bölücü terör örgütünün ise sözde çözüm süreci bahanesiyle patlayıcı
ve silah yığınağı yapmasına göz yumulmuş ve bu en yetkili ağızlarca da ifade
edilmiştir. Terör örgütünün elebaşı, AKP’li bakan ve milletvekillerince
övülmüş, ülkenin bir bölümünde kamu güvenliğinin ortadan kaldırılmış olmasına
seyirci kalınmıştır. Sonuçta, Türkiye, Başbakan Davutoğlu’nun ifadeleriyle,
beka mücadelesi veren ve kendi sınırları içerisinde egemenliğini tesis etmeye
çalışan bir ülke durumuna düşürülmüştür. Sayın Davutoğlu’nun, partisinin il
kongresinde “Kobani’ye selam ediyorum, Kobani’deki kardeşlerimin alnından
öpüyorum.” diyerek sergilediği gaflet, terör örgütünün ülkemizin ilçelerini,
mahallelerini Kobani’ye çevirmek azmi olarak karşılık bulmuştur. Bunun
ötesinde, ülkemizin başkentinde hem de “Devlet Mahallesi” olarak anılan bir bölgede
askerî personelimize yönelik insanlık dışı bir terör saldırısında
bulunabilmiştir. Bu saldırıda da istihbarat ve güvenlik zaafı kadar, geçmişteki
gafletin de rolü vardır. Ne yazık ki pişman olmak gafletin sonuçlarını ortadan
kaldırmaya yetmemektedir. Teröristler, bomba yüklü araçlarıyla ülkenin yarısını
ellerini kollarını sallayarak dolaşırken Artvin’in bir yaylasında doğaya sahip
çıkmak isteyen köylüler ve çevrecilerin terörist muamelesine tabi tutulması
göstermiştir ki Türkiye, taşların bağlanıp köpeklerin salındığı bir köye
dönüştürülmüştür. 
Yıllar
önce, “Ben ülkemi pazarlamakla mükellefim.” diyen liderin partisi, liderlerinin
sözünü yere düşürmemiş, AKP iktidarları, yolsuzluk, rüşvet, adam kayırma gibi
şaibelerle anılır olmuştur. Milletin gözünün içine baka baka siyasi ahlak ve
şeffaflık yasaları çıkaracağını açıklayan Sayın Davutoğlu, iktidarının ilk
icraatları olarak, adları yolsuzluk iddialarına karışmış olan bakanların,
yargının hükmünden kaçırılarak aklanmalarına seyirci kalmış, el konulmuş olan ayakkabı
kutularındaki, elbise kılıflarındaki ve yatak odalarındaki paraların
faizleriyle iadesine ses çıkarmamış, yetmezmiş gibi de dört bakanı istifaya
mecbur bırakan, yolsuzlukların odağındaki isme hem de iki bakanına birden
teşekkür plaketi verdirmiştir.
Değerli
milletvekilleri, zaman zaman selefiyle uyumu tartışılan Sayın Başbakan
Davutoğlu, yasalarla yapboz oynadıklarını itiraf eden dünyadaki tek Adalet
Bakanını ve kapılarını kırıp gazetecileri gözaltına almak için yasalara gerek
olmadığını, Anayasa’yı ise zaten tanımadığını söyleyebilen dünyadaki tek
İçişleri Bakanını Kabinesinin vazgeçilmezleri arasında tutmakla hukuk
anlayışının selefiyle uyum içinde olduğunu göstermiştir. 
AKP
iktidarları boyunca millî eğitim her gelen bir öncekinin yaptığını beğenmeyen 5
bakana teslim edilmiş, eğitim ve sınav sistemleri yapboza, gelecekleri için her
türlü fedakârlıkta bulunduğumuz çocuklarımız kobaya dönüştürülmüştür. Bütün
merkezî sınavlar şaibeli olmuş, atanamayan öğretmenler büyük bir sorun, yapılan
atamaların sadece yandaş sendikanın referansına bağlı olarak gerçekleştirilmesi
daha büyük bir sorun hâline gelmiştir. Eğitimin seviyesini gösteren
uluslararası endekslerde okul ve öğrencilerimiz her yıl daha alt sıralara
gerilemiş, dindar ve kindar nesil yetiştirmenin aracı hâline getirdikleri millî
eğitimde iktidarın gerçekleştirebildiği tek hedef “Hamdolsun, 40 bine düşen
imam-hatip öğrencisi sayısını 1 milyona çıkardık.” olarak açıklanmıştır.
Sonunda, Başbakan Davutoğlu sorunu kendince kökünden halletmiş ve millî eğitimin
kaderini Cumhurbaşkanının oğlunun Millî Eğitim ve okul müdürlerine başkanlık
ettiği toplantıların insafına terk etmiştir. Bütün paralar, binalar ve arsalar
Bilal’in vakfına ama Türk gençliği cehaletin ve uyuşturucunun pençesine teslim
edilmiştir. Açıktır ki Sayın Davutoğlu millî eğitim politikaları konusunda da
selefiyle tam bir uyum hâlindedir.
“Hiç
kimse gücümüzü, sabrımızı test etmeye kalkmasın.” retoriği eşliğinde çizilen
Türkiye'nin bütün kırmızı çizgileri kişisel hırsların, yetersizliklerin ve
öngörüsüzlüklerin sonucu olarak bir bir silinmiştir. Bir ülkenin geleceğini bir
kişinin iktidarına değişen Sayın Davutoğlu “AKP için Cumhurbaşkanımız kırmızı
çizgidir.” demekle sadece bulunduğu yeri değil varlık nedenini de ortaya
koymuştur. Sayın Başbakanın elinde kalan son kırmızı çizgi, onu demokrasi,
sistem ve Anayasa konularında selefiyle uyumun da ötesine taşımaktadır. 
İktidarlarında
Türkiye’nin kırmızı çizgilerinden vazgeçebilenlerin, partilerinin kırmızı
çizgilerinden bir türlü vazgeçememeleri parti çıkarını ülke çıkarına
önceledikleri dışında bir şeyi daha anlatmaktadır ki o da şudur: Kurulduğu
günden beri vesayete karşı bir mücadele vermekle anılmak isteyen AKP hem parti
yönetiminde hem de devlet yönetiminde vesayetin dik âlâsını hem yaşayan ve yaşatan
hem de savunan tek oluşum hâline gelmiştir. Sayın Davutoğlu, siyasi geleceğinin
millet iradesinden çok “efsanevi liderim” güzellemelerine bağlı olduğunun
farkındadır. Ne var ki bu, vasisine yetmemektedir. Ona kendi parti yönetimini
bile belirleme hakkı tanımayan kişi her fırsatta patronun kim olduğunu gösterme
gayretindedir. Bunu en son Sayın Başbakanın kabul edip görüştüğü ve anlaştığı
Cerattepe sakinlerini yavru Gezici ilan etmekle de göstermiştir. Bu durumda
Sayın Başbakandan önce vasisine sormak gerek: Sizin güvenip de parti yönetimini
teslim etmediğiniz kişiye ülke yönetimi nasıl teslim edilebilmiştir? Ülkemizin
yönetimi sizin partinizin yönetiminden daha mı az önemli, ülkemiz sizin
partinizden daha mı az değerlidir? 
Değerli
milletvekilleri, Türkiye’nin içinde bulunduğu durumu 1990’lı yıllarla
kıyaslamanın bugün yaşananları hafife almak olacağına dikkat çeken ve “1990’lı
yıllarda devletin kötü yönetildiğinden söz edilebilirdi, şimdi devletin
çökertilmesinden söz etmek daha doğrudur.” diyen Sayın Ertuğrul Günay AKP
hükûmetlerinde iki dönem bakanlık yapmış olan kişidir. 
“Türkiye
hukuk devleti olmazsa ekonominin ilerlemesi zor.” uyarısını yapan da “Hukukun
olmadığı ülkelerde yine zenginler oluşur ama ülke topyekûn zenginleşemez.
Zenginleşebilmemiz için mutlaka gerçek bir hukuk devleti olmamız, yargımızın
tarafsız ve bağımsız çalışması lazım.” tespitinde bulunan da ve bunu tamamlamak
üzere, son on iki buçuk yıllık dönemde Türkiye’nin ilerlemediği, hatta itibar
kaybettiği alanın yargı olduğunu itiraf eden de sabık Başbakan Yardımcısı Sayın
Ali Babacan’dır.
AKP
iktidarlarının yönettiği Türkiye’deki temel sorunların kutuplaşma, dış
politikada allak bullak oluş, ekonominin kötü durumu, terörle mücadeledeki
zafiyet ve paralelle mücadelenin bir paranoyaya dönüşmesi olduğunu söyleyen;
AKP’de genel başkan yardımcılığı, grup başkan vekilliği, iki ayrı bakanlık,
parti ve hükûmet sözcülüğü yapmış olan Sayın Hüseyin Çelik’tir.
“Birisini
sırf imam-hatip mezunu olduğu için göreve getirdiğimiz zaman kaybetmeye başladık.”
diyerek, AKP iktidarı döneminde iktidar-bürokrasi ilişkisinin liyakat değil,
patronaj temelinde yürütülmekte olduğunu söyleyen de AKP’nin kurucularından ve
yakın zamana kadar MKYK üyesi olan Sayın Ayşe Böhürler’dir. 
Değerli
milletvekilleri, artık açıkça belli olmuştur ki çınarın gölgesinde gün ışığına
kavuşmayı bekleyen hakikatler, sadece Ankara’nın parsel parsel satılmasından
çok daha fazlasıdır. 
Değerli
milletvekilleri, siyaset bilimi ve uluslararası ilişkiler profesörü olan ve
siyasi kariyerine Dışişleri bilirkişisi olarak başlayan Sayın Davutoğlu’nun,
danışmanlığından Başbakanlığına, kendi elleriyle şekillendirdiği Türk dış
politikası ise şu hâldedir: Defalarca “Şanghay Beşlisine bizi de alın.” diye
diller dökülen Rusya’yla neredeyse bir savaşın eşiğine gelinmiştir ve Türkiye,
ekonomik yaptırımdan fazlasına, savaştan azına maruz kalmakla tehdit
edilmektedir. Rus askerleri sınırımızdaki Kamışlı’dadır ve sadece Esad’la
değil, artık PYD’yle omuz omuza Türkiye’nin karşısındadır. 
Türk
askerinin başına çuval geçirildiğinde “Nota verecek misiniz?” diye soranlara
“Ne notası, müzik notası mı?” diyenler Rusya’ya “2 pilot için değer miydi?”
demekle kendi şehitlerine hangi ruh hâli içinde “kelle” diyebildiklerini de
göstermişlerdir. Ayağındaki ambargo prangasını çözen İran bölgede en güçlü
konumuna erişmiş ve Türkiye’yi terörist gruplara destek olmakla itham
etmektedir. ABD’nin Orta Doğu Projesi kapsamında fiilen bölünmüş…
FUAT
KÖKTAŞ (Samsun) – Biz bütçe konuşması bekliyoruz ya, bütçeye yönelik bir şeyler
yok, biraz bütçe dinleyelim. 
ATİLA
KAYA (Devamla) - …bir ülke durumunda olan Irak varlığımıza yönelik terörün bir
üssü olmasının yanı sıra Türkiye’yi egemenlik haklarını ihlal etmekle
suçlamaktadır. 
HASAN
TURAN (İstanbul) – Bütçe yok, bütçeyle ilgili bir şey yok. 
ATİLA
KAYA (Devamla) - Suudi Arabistan önderliğindeki Sünni örgütlenmesinden medet
umarak Riyad merkezli Teröre Karşı İslam İttifakı’nın kuyruğuna takılan Türkiye
Arap Birliğinin kınaması ve “Başika’dan askerlerini çek.” çağrılarıyla
sarsılmıştır. Davos’ta kükreyenler “İsrail’le birbirimize muhtacız.” deme
noktasına gelmiş ve İsrail’e mi, yoksa Hamas’a mı “…”(x)
diyeceğini bilemez hâldedir. Barzani kürdistanın kurulmasının an meselesi
olduğunu söylemeye başlamıştır. Fırat’ın batısına ilerleme gayretleri içinde
olan PYD Türkiye’nin kırmızı çizgileriyle alay ederken IŞİD katyuşa füzeleriyle
okullarımızı, şehirlerimizi vurmakta ve insanlarımızı öldürmektedir. Sayın
Davutoğlu’nun öfkeli çocukların nihilist şeytanlar olduklarını anlamak için
edindiği tecrübenin bedelini bütün Türkiye ödemiştir. Büyük Ortadoğu
Projesi’nde eş başkan olmakla övündükleri ABD, PYD’yi terörist örgüt olarak
görmediklerini ve iş birliklerinin devam edeceğini resmen açıklamıştır. Sayın
Cumhurbaşkanının ABD’nin Türkiye’nin mi, yoksa PYD’nin mi müttefiki olduğunu
anlamaya çalışırken unuttuğu şey ise PYD liderini Ankara’da defalarca
ağırlayan, PYD’ye yardıma gidenlere hem de bir 29 Ekim günü topraklarımızdan
koridor açan ve Kobani’deki bütün kardeşlerini alınlarından öpenin ABD değil,
Sayın Davutoğlu olduğudur.
Sınırımızda
bir cehenneme dönüşen Suriye’den payımıza düşen ülkemizi âdeta dev bir mülteci
kampına çeviren yaklaşık 3 milyon sığınmacı, onlar için harcanan milyarlarca
dolar ve şehirlerimizden devşirdikleri gençleri, yine şehirlerimizde patlayan
canlı bombalara dönüştüren bir terör örgütüdür. Sadece Türk oldukları için can
veren ve geride kalanları vatanlarını terk etmek zorunda bırakılan
soydaşlarımız da cabası. Ülkemizdeki 100 bine yakın camide yer bulamamışlar
gibi, yıllardır içlerinde ukde olarak kalan Şam’da namaz kılmak ancak Esad’ın
arkasında saf tutmak şartıyla gerçekleşebilecek hâle gelmiştir. Suriye
konusunda Türkiye’ye biçilen yegâne rol, 3 milyar avro karşılığında, Avrupa’da
görülmek istenmeyen mültecilere bekçilik yapmak olmuştur. Doğal gaz musluğunu
elinde tutan Rusya’nın tehdidi karşısında “Gerekirse tezek yakarım.” diyen
fakir ama gururlu delikanlı rolüne soyunan iktidar, 3 milyar avro karşılığında
bu gururundan vazgeçmiştir. 
İktidara
sorarsanız, yönettikleri Türkiye, bölgesel lider ve küresel güçtür ama bölgede,
Suriye, İsrail, Mısır, Libya ve Yemen’de büyükelçimiz bile yoktur. İçine
düştüğümüz yalnızlık -Sayın Başbakanın çarpıtmaya çalıştığı gibi- başkalarının
ithamı değil kendi itiraflarıdır. Bahanesi olarak sunulmak istenen “Mısır’da
demokrasiyi savunduk.” gibi gerekçelerle kimseyi aldatmamalıdır. Mısır’da
savundukları demokrasi değil, ihvan ideolojisiydi; öyle olmasaydı, Sudan’daki
seçilmiş iktidarı askerî darbeyle deviren General Beşir, bütün dünyada
aranırken, burada ayaklarına kırmızı halı sermezlerdi. 
Sayın
Davutoğlu’nun Dışişlerine ilişkin yegâne kavrayışının, onu, emperyal hülyalara
ve mezhepçi ideolojilere sarıp sarmalayıp iç politikanın aracı bir söylemine
dönüştürmek olduğu artık ayan olmuştur. 
Değerli
milletvekilleri, Sayın Başbakan Davutoğlu’ndan söz ettiğimiz yerde, mutlaka
“kamu düzeni” kavramı üzerinde de durmalıyız. Bunun nedenlerinden biri, Sayın
Başbakanın bu konudaki basiret ve yetenek yoksunluğu, diğeri ise kavramı yanlış
ve kasıtlı kullanmaktaki ısrarıdır. Sanki bir ülkedeki yönetimin başlıca işi
değilmiş gibi, Başbakan “kamu düzeni” kavramını kendi keşfetmiş edasındadır.
Yıllardır yollar kesilirken, teröristler sözde asayiş kontrolü yaparken,
bayraklar indirilip Atatürk büstleri ve okullar yakılırken, terör örgütü kendi
mahkemelerini kurup “vergi” adı altında halktan haraç toplarken ve iktidarın
gözü önünde şehirleri cephaneliğe çevirirken akıllara gelmeyen “kamu düzeni”
kavramı, teröristlerle yapılan pazarlıklar tutmadığında, bir anda Başbakanın
aklına geliverir olmuştur. Bununla birlikte, Sayın Başbakan, akademik titrine
yakışmayacak bir şekilde, kavramı sadece güvenlik alanıymış gibi
kullanmaktadır. 
Hukuk
terminolojisine aşina olanlar bilirler ki onun sandığından çok daha genel bir
kavram olan kamu düzeni, güvenliği de kapsamakla birlikte, kamu yararı, kamu
vicdanı ve genel ahlakla ilgilidir. Yani ayakkabı kutularındaki paralar da
yatak odalarındaki para kasaları da kollardaki 700 bin liralık saatler de
rüşveti meşrulaştıran fetvalar da ihale yolsuzlukları da rant yağmaları da
arsız iktidar zenginlerinin millete küfretmeleri de havuz medyaları da yargıyı
kendine bağlama çabaları da basını susturma gayretleri de Millî Eğitimi yandaş
vakıflara peşkeş çekmeler de sınav yolsuzlukları da devlet kurumlarındaki
militan kadrolaşmalar da işçi tekmeleyenin Başbakanlık müşaviri, gazete basanın
bakan yardımcısı yapılmaları da en az güvenliği tehdit eden hâller kadar kamu
düzenine zarar vermektedir. 
Açıktır
ki Sayın Başbakan, bütün bunlar akla gelmesin diye “kamu düzeni” kavramını
“kamu güvenliği” anlamında kullanmakta ve “adalet” ile ilgili bir kavramı zulmü
perdelemenin aracı kılmaktadır. Sayın Başbakan, hendekler kaldırılmak ve
mahallelere girilmekle kamu düzeninin sağlanmış olacağına kamuoyu inansın istemektedir.
Heyhat! Bu millet, AKP zihniyetinden kurtulmadıkça kamu düzeninin
sağlanamayacağını çok iyi bilmektedir. Bilmektedir çünkü il merkezlerini
taşımanın kamu düzenini tesise hizmet edeceğini düşünenlerin, taşımaya alışık
olduklarını ve ayakkabı kutularıyla taşımalarının, para kasalarıyla
taşımalarının, iktidarı saraya taşımalarının, ecdat mezarlarını taşımalarının
hangi amaca hizmet ettiğini yaşayarak öğrenmişlerdir. 
Değerli
milletvekilleri, iktidarın siyasi gündem maddelerinin en başta gelenlerinden biri
de yeni anayasadır. Anayasa yapım sürecinde, iktidarın “yeni”den anladığı
“anayasayı tanımıyorum” diyenlerin, “kendinizi yasayla, mevzuatla bağlamayın”
diyen için yapacak olduklarıdır. İktidar açısından bakıldığında; “yeni anayasa”
çalışmalarının, başkanlık sistemine giden yola taş taşıyabildiği sürece ve
taşıyabildiği kadar anlamlı olduğu görülür. Başkanlık sistemini Türkiye’nin en
önemli meselesi gören iktidar belli ki bu en önemli konuyu tartışmayı,
Cumhurbaşkanını saksıya, parlamenter sistemi montofon ineğine benzeten bir
ciddiyet düzeyiyle sürdürecektir. Bu düzey, istikrar bahanesinin altını sağlam
gerekçelerle dolduramamalarının bedelidir. Aranan gerçekten de istikrar ise
parlamenter sistemde ve özellikle de tek parti iktidarlarında icra başkanlıktan
daha seri işler. 
AKP
on üç yıldır tek başına iktidardır. Böyle imkânı varken, on üç yılda Türkiye’ye
çağ mı atlatmıştır? Ya da neyi yapamamıştır? Onlara ne ayak bağı olmuştur? Ben
söyleyeyim: Sadece yargı, hem de bütün yapbozlarına rağmen. 
Değerli
milletvekilleri, isterse başkanlık isterse de parlamenter sistem olsun her iki
sistemin de gücünün gerçek kaynağı yargı bağımsızlığıdır. Siz bunu
“tanımıyorum” derseniz, hangi sistem size ne yapsın? Hem teorik hem pratik
açılardan ele alındığında görülecektir ki, başkanlık sisteminde de, parlamenter
sistemde de ortak olan yargı bağımsızlığı, hukuk devleti ve kuvvetler ayrılığı
ilkesidir. Sistem tartışmalarından önce üzerinde durulması gereken budur.
İstikrarsızlık doğuran şey ise parlamenter sistem değil, iktidarın hukuk
devleti ilkesine uymayışıdır.
Başkanlık
sisteminde, başkandan ve meclislerden daha güçlü bir hukuk sistemi ve anayasal
denetim vardır. Yüksek Mahkeme Başkanı, ABD devlet protokolünde Başkandan hemen
sonra 2’nci sırada gelmektedir. Bizdeki başkanlık heveslisi ise, Yüksek Mahkeme
başkanlarını vatana ihanetle suçlayabilmekte, Yüksek Mahkeme kararlarına saygı
duymadığını, onlara uymayacağını söyleyebilmektedir. Ve ne yazıktır ki, bu
tavrın iktidarda bulduğu karşılık “Helal olsun! Reis, Anayasa Mahkemesi
Başkanına haddini bildirdi.” olabilmektedir. Bırakın başkanlık sistemini,
dünyanın hangi gelişmiş ülkesinde bir cumhurbaşkanının böyle konuşabileceğini,
milletvekillerinden böyle pervasız destekler bulabileceğini düşünürsünüz? İşte,
bütün bu olup bitenler, Sayın Erdoğan’ın ne tür bir başkanlık istediğinin
ipuçlarıdır.
Başkanlığın
dünyadaki tek başarılı örneğinin ABD olduğunu söyleyen her meşrepten uzman, bu
sistemin ABD’ye uygunluğunun en önemli nedeni olarak, iki parti ve onlarla
temsil edilen tüm seçmenlerin liberal kapitalizm ve pragmatizme olan tavizsiz
inancını gösterirler. Oysa, Türk seçmeninin felsefi inançlarında böyle bir
ortaklık yoktur ve olmamalıdır da. Başkanlığın ABD’de başarılı olmasının en
başta gelen nedeni ayrışma ve kutuplaşma olmamasıdır. Türkiye’de başkanlık
sistemine geçilse bile, bunun sağlıklı işlemesinin önündeki en büyük engel
muhalefetin varlığı değil, AKP’nin kendi seçmenini konsolide etmek için toplumu
ayrıştırması ve kamplaştırması olurdu. Başkanlık sisteminin de, parlamenter
sistemin de dünyada başarılı ve başarısız örnekleri vardır. Bunlara
baktığımızda, başarıyı belirleyen esas ölçütün sistem değil, demokrasi düzeyi
olduğu görülür.
Sistem
başarısının vasatı olan demokratik düzeye erişilmeden geçilecek başkanlık
sisteminin otoriterliğe evrileceği açıktır. Sayın Cumhurbaşkanının arayışı da
bu noktada anlam kazanmaktadır. Sık sık dile getirdiği Türk tipi başkanlık
arayışlarının ardındaki hakikat budur. 
Değerli
milletvekilleri, gerçek bir Türk tipi başkanlığın ne olduğunu ben size
söyleyeyim: Türk tipi başkanlıkta yasa kağanın üzerinde yer almaktadır. Siz
hukuku yani yasaları ayaklar altına aldınız, “fiilî durum” dediniz, “yapboz”
dediniz, “tanımıyorum” dediniz. Türk tipi başkanlık, üstte gök basmadıkça,
altta yer delinmedikçe, Türk milletini bir ve bütün tutmaktır; siz milleti
parçalara böldünüz ve bir kısmını aşağıladınız. Türk tipi başkanlık devleti
ebet müddettir; siz devlet geleneğini yok saydınız, yabancı nefeslerden himmet
umdunuz. Türk tipi başkanlık hanı yağmadır, siz halkı yağma ettiniz. Han,
halkını zenginleştirirken siz iktidar yandaşlarını zenginleştirdiniz.
Değerli
milletvekilleri, günü geldiğinde, hangi tarihte, nasıl anılırsınız bilemem ama
Türk tarihinde utanılmayacak bir yer edinmek isterseniz, nedamet getiriniz.
Türk tipi başkanlığı savunmaya hakkınız olsun istiyorsanız öncelikle siz Türk
tipi olmayı denemelisiniz. (MHP sıralarından alkışlar) Yoksa size tek
söyleyebileceğim şey şudur: Sizin neyiniz Türk tipi ki, başkanlığınız da Türk
tipi olsun. 
Değerli
milletvekilleri, AKP iktidarları boyunca milletin desteği, adalet, huzur ve
refah için kullanılmak yerine, gerilim, kutuplaşma ve çatışma ekseninde heba
edilmiş, millî irade, yolsuzluk, adaletsizlik ve bölücülük için kılıf
yapılmıştır. Ülkemizin sadece millî çıkarları değil iç barışı da tehdit
altındadır. Türkiye, bir yandan Sayın Başbakanın ifadesiyle beka mücadelesi
veren ve kendi sınırları içinde egemenliğini tesise çalışan, öte yandan sadece
yandaşların kendini özgür hissettiği, sadece haramzadelerin gelecek endişesi
taşımadığı bir ülke hâline getirilmiştir. Ateş çemberiyle çevrilmiş ve birliğe
her zamankinden daha muhtaç hâldeki ülkemiz -kamuoyu araştırmalarının
tanıklığında- birbirilerine ne kız ne selam verir ne de komşu olmak ister
kamplara ayrılmış durumdadır. 
Değerli
milletvekilleri, söyleyebileceklerimin değil süremin sonuna geldiğim için
özetleyerek tamamlamak istiyorum. 
İthal,
dolayısıyla da tarihsiz bir siyasal İslam anlayışının temsilciliğini yapan
Adalet ve Kalkınma Partisi zihniyeti, dini tarihsizleştirmiş, hukuku
siyasallaştırmış, siyaseti ideolojileştirmiş, demokrasiyi araçlaştırmıştır.
Millet anlayışları geleneksel millet anlayışımızdaki “Irk, din ve sınıfına
bakmadan kapsayıcılık” ilkesine değil de, “Din ve mezhep anlayışına bakarak
dışlayıcılık” gibi bir ilkeye dayandığı için bunu yapmışlardır. Geçmişlerinde
“devlet kavrayışı” ile bir tanışıklıkları olmadığı için, sonradan etkileri
altında kaldıkları liberallerin yönlendirmesiyle şirket olarak tasarlanmış
devlet anlayışından medet umdukları için bunu yapmışlardır. Adalet anlayışları
sadece “Bizden olanlar için” gibi ilkel bir anlayışa dayandığından dolayı bunu
yapmışlardır. Dini insanları birleştiren bir şey olarak değil de, kendilerini
başkalarından ayıran ve onlara üstün kılan bir araç olarak gördükleri için bunu
yapmışlardır. Siyaset anlayışları, ahlakla sınırlandırılmamış bir zekânın
Makyavelist yönelimlerince belirlendiği için bunu yapmışlardır. 
Değerli
milletvekilleri, Batılıların “Türk düsturu” olarak andıkları, “Devlet küfr ile
çökmez ama zulm ile çöker” anlayışına yabancılıkları, hukuk bilincine sahip
olmayışlarıyla da ilgilidir. Bu arkadaşlar devlet işlerinde abdestsiz imza
atmamış olmayı eylemlerinin meşruiyet ölçüsü sanmaktadırlar; oysa atılan imzaya
meşruiyet kazandıran şeyin hukuka uygunluk ve kamu çıkarına hizmet eden
sonuçlar doğurmak olduğundan bihaberdirler.
Değerli
milletvekilleri, AKP’nin hani terör örgütü PYD nezaretinde kaçırdığı o Süleyman
Şah Türbesi vardı ya, işte o türbe… 
(Mikrofon
otomatik cihaz tarafından kapatıldı) 
BAŞKAN
– Sayın Kaya, bir dakika içinde toparlar mısınız?
ATİLA
KAYA (Devamla) – AKP’nin hani o terör örgütü PYD nezaretinde kaçırdığı o
Süleyman Şah Türbesi vardı ya. İşte, o Türbe dillerinizden düşürmediğiniz
Osmanlı’nın kuruluş devri tarihlerinden itibaren “Türk Mezarı” olarak anılır,
vesilemiz bu olsun. Aradığımız ölçüde şu olsun: Türk milletinin adını bile
söylemekten imtina edenler Türk milletinin çıkarlarını hiç savunamazlar ve bir
milletin adını dâhi söyleyemeyenlerin o milletin kaderinde söz hakkı da
olmamalıdır diyor, bu anlayış içerisinde bütçeye ret oyu vereceğimizi ifade
ediyor, yüce Meclisi saygılarımla selamlıyorum. (MHP sıralarından alkışlar)
BAŞKAN
– Teşekkür ediyorum Sayın Atila Kaya.
Efendim,
söz sırası Halkların Demokratik Partisi Grubu adına Sayın Garo Paylan.
Buyurun.
(HDP sıralarından alkışlar) 
HDP
GRUBU ADINA GARO PAYLAN (İstanbul) – Sayın Başkan, değerli milletvekilleri;
hepinizi saygıyla selamlıyorum.
Öncelikle
bakıyorum, burada Başbakan yardımcıları yok, Başbakan yok ve bize Hükûmet adına
cevap verecek Sayın Mehmet Şimşek yok. Hani biz burada konuşacağız,
eleştirilerimizi söyleyeceğiz ve Hükûmet cevap verecek. Hani Başbakan yok,
Başbakan yardımcısı bize cevap verecek, o da yok.
FUAT
KÖKTAŞ (Samsun) – Maliye Bakanı orada, dinliyoruz.
GARO
PAYLAN (Devamla) – Hayır, Mehmet Şimşek burada dinlemeliydi, en azından Mehmet
Şimşek burada bence dinlemeliydi.
VEDAT
DEMİRÖZ (Bitlis) – Bizi yoklama yapmak senin yetkinde değil.
GARO
PAYLAN (Devamla) - Sayın Başkan ve değerli milletvekilleri; biliyorsunuz, bütçe
maratonunun artık sonuna geldik yirmi altı gün -ben bir Plan ve Bütçe Komisyonu
üyesi olarak- Komisyonda çalıştım bütçe üzerinde ve on üç gündür de Genel
Kurulda görüşmeleri yapıyoruz. Bürokrasi ne getirdiyse aynen Komisyondan geçti
ve Genel Kurulda da zaten bir şey değiştirme yetkisi yok, o şekilde geçecek. 
Bakın,
bütçeler bir ülkenin vicdanıdır ve biz 78 milyondan parayı nasıl topladığımız,
ne şekilde topladığımız ve nasıl harcadığımız; o ülkenin, o devletin vicdanını belirler. Bütçenin gelir kalemlerine
bakalım ve gider kalemlerine bakalım. Ne şekilde toplumdan vergi topluyoruz ve
nerelere harcıyoruz? 
Bakın,
bugünlerde kötülük tekrar sıradanlaştı. Ülkemiz tarihinde pek çok dönemde
kötülük sıradanlaştı ve bir türlü hayal ettiğimiz demokratik bir cumhuriyete,
demokratik bir devlete kavuşamadık. Bugün tekrar insanlarımız ölüyor ve çok
katmanlı pek çok gerilim alanı var. Toplum kutuplaştı. Biz bunların bütün
emarelerini aslında hem bu Mecliste hem bütçemizde görebiliriz yani bütçe
kalemlerinde. 
Rakamlar
soğuktur ancak o rakamların nereye harcandığına göre insanların can güvenliği,
insanlık onuru, değerleri her anlamda risk altına atılabilir veya yok
sayılabilir. Biz bütçemizde, pek çok anlamda, yok sayılanları,
ötekileştirilenleri görüyoruz. Mesela, önce gelir anlamında başlayalım. Nasıl
vergi topluyoruz? Gelir kalemlerine bakalım. Sayın Maliye Bakanı burada, şükür.
Mesela, dolaylı vergilerle ağırlıklı olarak topluyoruz, hep eleştirdiğimiz konu
Sayın Bakan. Hâlbuki, doğrudan vergilerle büyük oranda vergi toplayan devletler
yani gelire oranlı olarak vergi toplayan, gelir ve servete oranlı vergi
toplayan devletler, daha adil devletlerdir. Oysa, bizde gelire bakarak vergi
toplamak diye bir şey yok. Gelir vergisi kaleminde 98 milyar var, sanıyorum 70
milyarını emekçiden alacaksınız Sayın Bakan. Geri kalan bir bölümünü küçük
esnaftan, orta esnaftan alacaksınız; çok küçük bir bölümünü, o da sermayenin
belirlediği oranda yani rantı alanların, kolay para kazananların belirlediği
oranda. Kendi mali müşavirine gidip soracak, “Kaç para vergi verelim?” diyecek
mesela “Sen 50 milyar yaz, 100 milyar yaz, 10 milyar yaz.” dediği zaman
kalemleri içinde ayarlanan bir vergi. Çünkü, Maliye Bakanının “Nereden buldun,
senin vergi levhanda 10 milyar var, sen her ay 100 milyar harcıyorsun.” diye
sorma yetkisi yok.
VEDAT
DEMİRÖZ (Bitlis) – Hiçbir mali müşavir bunu kabul etmez. 
FUAT
KÖKTAŞ (Samsun) – Ya, biz ticaretten geliyoruz bunları bilmiyoruz. Sen nerede
öğrendin bunları?
GARO
PAYLAN (Devamla) – Dolaylı vergilere baktığımızda ise… 
VEDAT
DEMİRÖZ (Bitlis) – 100 bin mali müşavire hakaret ediyorsun.
GARO
PAYLAN (Devamla) – Sayın Başkan, Sayın Davutoğlu’nun emri bitti mi acaba, laf
atıyorlar sürekli AKP’li vekiller oradan. 
BAŞKAN
– Efendim, devam edin lütfen. Müdahale etmeyiniz! Siz de şahsiyet yapmayınız. 
VEDAT
DEMİRÖZ (Bitlis) – Mali müşavirleri hakir görüyorsunuz. 100 bin tane çalışan
var, onlar da emekçi, yanlış konuşma!
BAŞKAN
– Efendim, hatibe müdahale etmeyiniz lütfen! 
GARO
PAYLAN (Devamla) – Bir benzin istasyonuna gittiğinde çok mütevazı bir arabası
olanla 1 milyon TL’lik arabası olan aynı vergiyi ödüyor. Bir buzdolabı
aldığında en zengini de en fakiri de özel tüketim vergisi kanalında aynı
vergiyi ödüyor. Oysa, biz OECD ülkeleri içinde, doğrudan vergi kaleminde, Avrupa
Birliği içinde sonuncuyuz, OECD ülkeleri içinde de sondan 3’üncüyüz, doğrudan
vergilerde. Yani, servet ve gelir vergilerinde maalesef son sıralardayız.
2002
yılında Türkiye’nin yüzde 1’i yani en zengin yüzde 1’inin sahip olduğu servet
toplam servetin yüzde 36’sıyken bugün 2015 yılında yüzde 54’e çıktı. Bu nasıl
oldu? Maliye politikalarıyla oldu. Evet, pasta büyüdü ama pastanın yüzde
36’sını alırken yüzde 1, bugün yüzde 54’üne sahip. Oysa, maliye politikalarımız
geliri, serveti ve rantı vergilendiriyor oysaydı, bugün bu adaletsizlik söz
konusu olmazdı. O açıdan, bu maliye politikalarını gelir ayağıyla sonuna kadar
eleştiriyoruz. 
Bakın,
Tüketici Güven Endeksi ve Ekonomiye Güven Endeksi uzun yıllar sonra en düşük
seviyelerine indi, 2011 yılından beri en düşük seviyelerinde. Oysa, siz ne
demiştiniz, ne vadetmiştiniz? “Tek başına iktidar olacağız, istikrar olacak ve
ekonomi büyümeye başlayacak, güven gelecek.” Oysa, Ekonomi Güven Endeksi
diplerde, Tüketici Güven Endeksi diplerde. Niçin bu oluyor? Baktığımızda, iç
barışımızı tesis edemedik, hukukun üstünlüğü söz konusu değil, güçlülerin
hukuku esas. Sayın Cumhurbaşkanının gözüne girip gözünden düşmekle orantılı
olan sermaye gruplarına operasyonlar söz konusu. Böyle bir ortamda ne iç
sermaye ne yabancı sermaye yatırım yapmaz.
Bakın,
dün bir veri açıklandı, sanayi büyüme endeksi. Tüketim ürünlerinde büyüme var
çünkü asgari ücrette bir artış yapıldı ancak yatırımda inanılmaz bir düşüş var.
Çünkü, yatırımcı endişeli, yatırımcı yatırım yapmıyor ve bu da istihdam yaratamıyor.
Bakın, işsizlik rakamlarında son derece uzun yıllar sonra tekrar yüzde 11 ve
üzerine doğru bir trend var. 
Oysa
bir konu daha var tabii ki bu gerilemede “Güvenli bir ülke miyiz değil miyiz?”
meselesi. Güvenli bir ülke maalesef değiliz. Her anlamda ülkemiz iç barışını
tesis edememiş bir ülke olarak görülüyor; bombaların patladığı, ölümlerin her
gün olduğu, kötülüğün sıradanlaştığı bir ülke. Bu anlamda da maalesef
eksikliklerimizi gideremedik, demokrasimizi kurumsallaştıramadık. 
Ama
en önemli mesele bakın hukukta, hukukun üstünlüğü. Hukukun üstünlüğüne biz
Meclis olarak sonuna kadar sahip çıkmalıyız, bütün kurumlar sahip çıkmalı.
Bakın, bugünlerde çok tartışılan denge ve denetimi konuşuyoruz yani kuvvetler
arası denge ve denetim, Anayasa tartışmaları söz konusu olacak. Oysa,
yasama-yürütme-yargı noktasında baktığımızda, bütün bu kuvvetler arası dengeyi
savunması gereken Sayın Cumhurbaşkanı çok yakın zamanlarda bakınız ne dedi
kaymakamlara: “Mevzuatı bir kenara koyun.” Sayın Cumhurbaşkanı hukuku yok saydı.
Ya, biz hiç şunu düşünmezdik: Bir darbe hukukunu değiştirmek istiyoruz ancak
bunu savunmak zorunda kalmak bile züldür ama Sayın Cumhurbaşkanı attığı
adımlarla, söylemleriyle bizi, maalesef, mevcut bürokrasiyi, mevcut hukuku ve
mevzuatı savunmak durumunda bırakıyor. Anayasa Mahkemesinin bir kararına karşı
“Tanımıyorum, yok sayıyorum, saygı duymuyorum.” diyebiliyor. Bakın, eğer ki
Sayın Maliye Bakanı, siz, hedeflediğiniz vergileri toplamak istiyorsanız önce,
ifade özgürlüğü, basın özgürlüğü, hukukun üstünlüğü demelisiniz çünkü
ekonominin çarklarının dönmesi buna bağlıdır. 
Orta
gelir tuzağı ve orta teknoloji tuzağındayız. Ülkemiz maalesef o orta gelir
tuzağını çok zor aşacak. Çünkü, özgürlüklerin olmadığı ülkede… O hedeflediğimiz
yüksek teknolojili ürünler yapacağız ve satacağız… Pek çok bakan geldi
Komisyonda anlattı, burada anlattı ama bir türlü o noktaya varamadık. Çünkü,
özgür düşüncenin olmadığı yerde özgün fikirler çıkmaz, yüksek teknolojili
ürünler çıkmaz. Demokrasisini kurumsallaştırmış yerlerde, hukukun üstün olduğu
yerlerde bu ürünler çıkar, bu zihinler onları üretir. Şu anda beynin, beyin
gücünün, özgür düşüncenin, yaratıcı düşüncenin hâkim olduğu yeni dünyadayız ama
biz hâlâ eski kalıplarımızda hareket ettiğimiz için orta gelir tuzağındayız ve
orta teknoloji tuzağındayız. 
Dün
-AB Bakanımız da buradaydı ama gitmiş galiba- AB’yle müzakereler söz konusu
oldu ve AB Bakanımız, Sayın Başbakan, Dışişleri Bakanımız müzakereler
yürüttüler. İşte, mültecileri tutalım, burasını, Türkiye'yi güvenli bir bölge
hâline getirelim, size gelen mülteciyi de geri alalım, karşılığında 3 milyar
euroyu alalım. Buna indirgenmiş bir pazarlık maalesef. Gerçekten utanç duydum,
şu anlamda: Mülteciler tabii ki bizim misafirimiz, hatta başımızın üzerinde
yeri var, ne yapsak yeridir ancak bunların bir pazarlık konusu olması ve Sayın
Cumhurbaşkanının tabiriyle “Parayı al da gel.” noktasına indirgenmesi ve bunun
karşılığında AB’den aldığımız cevaplar; basın özgürlüğü, ifade özgürlüğü,
gazetelere kayyum atanması, insan hakları, insan can güvenliği, bütün bu
çerçevelerde eleştirilerle karşı karşıya kaldık. Sayın Cumhurbaşkanının bir
ifadesi vardı “Kopenhag Kriterlerinin yerine Ankara kriterleri koyacağız.”
Kopenhag Kriterleri zaten artık konuşulmuyor ama biz Ankara kriterlerini sevmedik.
Bizim tekrar o vizyona, Kopenhag Kriterleri vizyonuna ivedilikle dönmemiz
gerekiyor. 
Gelir konusunda
ifadelerimi kullandıktan sonra şimdi bir de gider kalemlerine bakalım. Bütçemiz
nasıl para harcıyor? Bu noktada vicdanı temsil ediyor mu? Adaleti temsil ediyor
mu? Emekten yana mı? Toplumsal cinsiyet eşitlikçi mi? Etnik kimlikler konusunda
eşitlikçi mi? İnançlara eşit çerçevede mi bakıyor? Ekolojist bir perspektifi
var mı? Merkezî mi yoksa ademimerkeziyetçi mi? Bütün bu çatışma alanları,
bakın, toplumumuzun bütün bu saydığım maddeler çatışma alanları. Oysa
baktığımızda bütün bu konularda hâlâ o dar kalıptan çıkamamış, tekçi anlayış
çerçevesinde yürümeye çalışan ve bu çerçevede toplumu kutuplaştıran, bazı
kesimlere hizmet verirken bazı kesimleri yok sayan bir bütçemiz var. 
Mesela bütçemiz
merkezî bir bütçe. Her gün, bakın, Meclisimize de, bakanlıklara da Türkiye'nin
her yerinden heyetler geliyor, taleplerde bulunuyorlar “Okul yapın, hastane
yapın, yol yapın.” diye. Mesela bu konudaki en çarpıcı örneği Komisyonda Sayın
Salih Cora verdi. Hani Tarım Bakanımız geldi, Tarım Bakanına dedi ki: “Ya,
Tarım Bakanımız, sağ olun, bize inek gönderiyorsunuz ama gönderdiğiniz inek
Karadeniz şartlarına uyumlu değil, düz araziye göre uyumlu ve bu hayvan burada
yürüyemiyor, iklim şartlarından dolayı da telef oluyor.” Ben de Sayın Salih
Cora’ya dedim ki: Sayın Salih Cora, bu konuda demokratik özerkliğe ihtiyacımız
var. Merkezî bakarsak ineği alır o merkez bütün Türkiye'ye aynı ineği gönderir.
Bir yere uyar o inek, başka yere uymaz. Oysa ademimerkeziyetçi bakarsak her
yerin bir değeri olduğunu, her yerin bir iklimi olduğunu, gerçekliği olduğunu
bilir ve ona göre talep eder, o yereller o bütçeyi harcarlar. Ama maalesef,
Sayın Cora en etkin örneği verdi bence.
Bakın, bir etkin
örnek daha var. Çevre Bakanımız geldi, kendisini eleştirdim bir İstanbul
Milletvekili olarak. Dedim ki: İstanbul’un şu anda bütün imar planlarını siz
yapıyorsunuz. Hâlbuki herkes Kadir Topbaş’a kızıyor. Bakın, İstanbul’da sahil
yolları, her yer, o hava kanalları tamamıyla betona gömüldü Çevre Bakanlığının
verdiği imarlarla, hem de silüeti yok oldu. Kızdığımız kişi Kadir Topbaş.
İstanbul’da anket yapın, bu konuda herkes Kadir Topbaş’a kızar. Seçilmiş
Belediye Başkanı. Oysa biz ziyaret ettik Kadir Topbaş’ı. “Sayın Kadir Topbaş,
lütfen bu konuda adım atın.” dedik ama o da dedi ki: “Hiçbirine ben imza
atmıyorum. Çevre Bakanlığı imzalıyor, bizden geçmiyor bile.” Sayın Kadir Topbaş
da bu konuda çok şikâyetçiydi ve yetkinin kendisinde olmasını istiyordu. Yani
Kadir Topbaş da ademimerkeziyetçi, demokratik, özerk bir sistemi savunuyor.
Türkiye’nin her yerinde, madem seçtik, belediye başkanlarımız, belediye
meclislerimiz imar vermeli. Bunun dışında herhangi bir merci vermemeli. Çevre
Bakanımıza da bu konuda eleştirilerimizi sunduk.
Diğer
bir nokta, Diyanet İşleri Başkanlığı. Örnek olsun diye birkaç noktadan örnekler
veriyorum bütçeyle ilgili. Hepimiz vergi veriyoruz, ben de vergi veriyorum;
Hristiyanlar, Müslümanlar, Aleviler, her mezhepteki insan, her dindeki insan
vergi veriyor. Oysa Diyanet İşleri Başkanlığımız tek bir dine ve onun tek bir
mezhebine hizmet ediyor. Oysa biz, yalnızca devletin bir dini olamayacağını ve
bütün dinlere eşitlik çerçevesinde hizmet eden belki bir koordinasyon kurulu
olması gerektiğini ve dinin özgürleşmesi gerektiğini savunduk. Pek çok AKP’li
de iktidar olmadan önce bunları savunuyordu ancak şu anda baktığımızda, Diyanet
İşleri Başkanlığının o tekçi yapısını ve dini, siyasetin hegemonyası altında
bırakan o anlayışını devam ettiriyorlar. 
Oysa,
bakın, Sayın Cumhurbaşkanının bir tabiri vardı “Dindar bir toplum istiyorum.”
diye. Peki, ben şunu söyleyeceğim: Madem dindar bir toplum istiyorsunuz neden
Ruhban Okulunu açmıyorsunuz?
BÜLENT
TURAN (Çanakkale) – Sizce neden?
GARO
PAYLAN (Devamla) – Yani Hristiyanların da dindar olmaya hakkı yok mu? Neden?
Neden mesela Ermeniler Patrikhanesinin Ruhban Okulu var da kapalı? Şu anda
Heybeliada Ruhban Okulu kapalı, neden?
BÜLENT
TURAN (Çanakkale) – Neden?
FUAT
KÖKTAŞ (Samsun) – Sizce, sizce…
GARO
PAYLAN (Devamla) – Neden kapalı?
FUAT
KÖKTAŞ (Samsun) – Sizce neden?
GARO
PAYLAN (Devamla) – Bilmiyorum işte. 
Bakın,
cemevlerine siz şu anda bir çerçeve çizmek istiyorsunuz. Bırakın Aleviler
kendilerince, kendi özgünlüklerinde cemevlerinin çerçevesini çizsinler. “İrfan
merkezi” olarak tanımlamaya kalkıyorsunuz. 
Bir
devletin dini olmaz. Devlet inançlara arzu ederse hizmet verir. O çerçevede,
Diyanet İşleri Başkanlığında harcanan bütçede bizim de vergilerimiz var ve ben
bu konuda, açıkça söyleyeyim, hakkımı helal etmiyorum. O çerçevede, eşitlik
çerçevesinde bakması, bütün inançlara eğer hizmet ediyorsa eşitçe hizmet etmesi
gerekiyor. 
Bir
örnek daha vereyim, Dışişleri Bakanlığı… Dışişleri Bakanı geldi “İşte, biz,
soydaşlarımızla şöyle ilgileniyoruz, şöyle hizmet ediyoruz.” dedi. Sayın Tuğrul
Türkeş geldi, işte, soydaşlarımızla ilgili pek çok ifadeler kullandı. Yalçın
Akdoğan TİKA’yla ilgili “Soydaşlarımıza şu hizmeti veriyoruz.” dedi.
Bakın,
şunu söyleyeyim: Nasıl bir devletin dini olmazsa bir devletin soyu da olmaz.
Evet, kişilerin soyu olur. Benim soydaşlarım var. 
GÖKCEN
ÖZDOĞAN ENÇ (Antalya) – Soysuz muyuz yani biz? 
GARO
PAYLAN (Devamla) – Hayır, hepimiz soyluyuz. 
GÖKCEN
ÖZDOĞAN ENÇ (Antalya) – E, tamam.
GARO
PAYLAN (Devamla) – Hepimizin soydaşları var ama devletin soydaşı olmaz. Çünkü
burası çok etnisiteli, çok dilli, çok kimlikli bir yer. Devletin vatandaşları
olur. 
Bakın,
Suriye politikamıza bakalım. Niye biz oradaki yangına şu anda benzin döktük
çünkü din ve dinin bir mezhebi ve soy çerçevesinde baktık. Bayır Bucak
Türkmenleri ve orada bazı cihadist örgütlere destek verdik.
COŞKUN
ÇAKIR (Tokat) – Yalan!
GARO
PAYLAN (Devamla) – Oysa bunun hiçbirine de hayretmediğini gördük. Sınırın,
bakın, bu tarafı nasıl çok kimlikli, çok dilli, çok kültürlüyse sınırın karşı
tarafı da çok dilli, çok kültürlü. 
HÜSNÜYE
ERDOĞAN (Konya) – Ezidiler geldi. Kimse kapısını açmadı biz açtık. Biliyorsunuz
değil mi?
GARO
PAYLAN (Devamla) – İçerde iç barışını tesis edememiş bir Türkiye, tabii ki,
dışarıya da yani Suriye’ye de, aynı şekilde çok kimlikli olan Suriye’ye de bu
konuda soydaş bakışıyla, tabii ki, o yangına benzin dökemeyecekti. 
İçişleri
Bakanıyla ilgili de bir örnek vereyim. Şimdi, kişisel verilerin korunması
kanununu tartışacağız arkadaşlar. Ve Sayın Bakana Komisyona geldiğinde “Bakın,
bu devlet bana bir soy kodu verdi. Benim soy kodum 2. Sizinki kaç?” diye
sordum. Ermenilerin soy kodu 2. Dedi ki: “Benim soy kodumu bilmiyorum.” Neyse
sonra öğrenmiş… 
Ermenilere,
Süryanilere, Rumlara, bu devlet soy kodu vermiş ve bu soy kodu üzerinden pek
çok suç işlemiş. Varlık vergisi gibi, 6-7 Eylül olayları gibi ve devlet memuru
yapmama gibi pek çok suç işlemiş. “Bunları kaldırdık.” dediler nüfus
müdürlüğünden, ben de teşekkür ettim. Ancak geçen gün bir haber faş oldu. Bir
MİT belgesi düştü. Bakın, 2011 yılına ait, AKP dönemine ait bir MİT belgesi,
gizli bir belge. Gizli bir belgede ne diyor: “Millî İstihbarat Teşkilatı olarak
ekteki belgeyi dikkatinize sunuyorum.” Ve şöyle bir şey incelemiş MİT, hâlâ,
bakın 2011 yılında ve hâlâ da muhtemelen inceliyor: Ne diyor? “Diğer Etnik
Bölücü Faaliyetler.” Başlık “2. Diğer Etnik Bölücü Faaliyetler” “2.1.Ermenilik”
Etnik ve bölücü faaliyetin adı Ermenilik. Diğer maddelerde bakıyoruz: Alevi,
misyonerlik, soya dayalı pek çok, işte, Rumluk faaliyetleri; işte, ruhban
okulunun açılma talebi bölücü faaliyetmiş, Hrant Dink’le ilgili adalet talep
etmek bölücü faaliyetmiş ve en kötüsü, diyorum ya, faaliyetin ismini Ermenilik
koyuyor. Ya, bu feyzi nereden alıyor ama? Bakın, geçen gün Erzurum’da bir tören
oldu. Törende… 
COŞKUN
ÇAKIR (Tokat) – Garo Bey, bu belge bizde yok, sizde nasıl var?
İLKNUR
İNCEÖZ (Aksaray) – Nereden aldın o belgeyi?
COŞKUN
ÇAKIR (Tokat) – Garo Bey, belgeyi nereden aldınız?
GARO
PAYLAN (Devamla) - Belgeyi Hrant Dink dosyasından bulduk.
İLKNUR
İNCEÖZ (Aksaray) – Nasıl girmiş oraya?
COŞKUN
ÇAKIR (Tokat) – Resmî, açık yani? 
GARO
PAYLAN (Devamla) - Gizli belge faş oldu. Bakın, yıllar sonra faş oluyor. 
Geçen
gün Erzurum’da bir tören vardı, işte, Ermeni çeteler Müslümanları
katlediyorlar. Onlar, işte, şarap içiyorlar böyle, cami yakıyorlar ve sonra
ahali gelip o Ermeni çetecileri öldürüyor. Böyle bir hikâye ve belediye
başkanının açıklaması nefret suçları dolu. Bu feyzi nereden alıyor? Bakın,
İçişleri Bakanına sordum: “Nasıl bir eğitim veriyorsunuz ki Silopi’ye gidip,
güvenlik güçleri ‘Ermeni p.çleri’ duvarlara yazabiliyor?” diye sordum. Oraya
giden güvenlik güçleri anonslarında “Sizi gidi Ermeniler.” diye anonslar
yapabiliyorlar. Böyle ırkçı bir anlayışla karşı karşıyayız. Bu feyzi nereden
aldığını ben çok iyi anladım çünkü Sayın Başbakan geçenlerde Bingöl’de yaptığı
açıklamada “Ermeni çeteleri Birinci Dünya Savaşı’nda Ruslarla iş birliği
yaptılar ve şu anda HDP de aynı şekilde Rusya’da ofis açtı.” diyebildi. Yani bu
feyzi nereden aldığı açıkça ortada. Her halkın adı o halkın onurudur. Bir
halkın yanına bir sıfat konulmaz, kişilerin yanına sıfat konulur. Her milletin
içinde de her türlü insan olabilir ama o milletin adı “Ermeni” yanına “çete”
konularak anılmaz. 
HÜSNÜYE
ERDOĞAN (Konya) – Siz kaç gündür kürsüden “hain devlet, katil devlet”
diyorsunuz. Bu hangi sıfata yakışıyor Sayın Vekil? Siz söylemiyor musunuz “hain
devlet” diye?
GARO
PAYLAN (Devamla) – Bakın, bir örnek daha vereyim Millî Eğitim Bakanıyla ilgili:
Ana dili temelli çok dilli eğitimi savunuyoruz biliyorsunuz. Ben de ana dili
temelli çok dilli bir eğitim kurumunda okudum ve sonra yöneticilik yaptım.
Gördüğünüz gibi, Türkçem fena değil hani, kendimi ifade edebiliyorum ama ana
dilimle başladım eğitime anaokulunda. Sonra ilkokulda ana dilim ve ulusal dil
Türkçe girdi hayatıma, Türkçeyle beraber yürüttüm, iki dilli oldum. Sonra
İngilizce girdi, üç dilli oldum. İngilizceyi de diğerlerine göre daha rahat
öğrendim çünkü dil bilmeyi öğrenen bir çocuk yeni dilleri daha kolay öğrenir ve
pedagojiktir bu. Oysa, Millî Eğitim Bakanlığı bütçesi diyor ki: “Ben 110 milyar
TL harcayacağım ama ana dilinde eğitim yapmak isteyen insanlara 1 TL’m yok.” Bu
mudur adalet, bu mudur eşitlik, bu mudur pedagoji? 
Eğer
ki toplumsal barışa hizmet etmek istiyorsak hayatın her alanında artık bu eski
kalıplardan çıkmamız gerekiyor ve Millî Eğitim Bakanlığı bunun başındadır çünkü
biz üç kuşak kaybettik, bari dördüncü kuşağı kaybetmeyelim arkadaşlar.
Sonuç
olarak, bakın, bize dar bir kalıp ve bir deli gömleği giydirildi yaklaşık yüz yıl
önce. O dar kalıptan ve deli gömleğinden bir türlü sıyrılıp çıkamadık ve her
seferinde o dar kalıp ve deli gömleği bize bir düşman gösterdi; iç düşman, dış
düşman ve o iç düşmana ve dış düşmana inanmamız istendi. “Onlar hain.” dediler,
“Onlar terörist.” dediler. Kendi çözemediği her meseleye “hain” yaftası attılar
tıpkı bugünlerde olduğu gibi. Muktedirler anlayamadıkları her konuya, çözüm
bulamadıkları her konuya “hain” derler, tıpkı bu konumdaki başka üçüncü dünya
ülkelerinde olduğu gibi.
Bakın,
Henry Thomas Buckle demiş ki: “Suçu toplum hazırlar, suçlu işler.” Adalet
olmuyorsa barış da olmuyor ve gerilimler oluyor. Benim dedemin bir örneği var,
ben de babamdan dinledim bunu. Bir gün hırsız girmiş evlerine, babam ve amcam
yakalamış ve hırpalamaya başlamışlar, “Hırsızı yakaladık baba.” demişler. Dedem
gelmiş yanlarına, zannetmişler ki hırsızı dövecek, babam ve amcamı dövmeye
başlamış, “Siz utanmıyor musunuz?” diye. “Bir kendi kıyafetinize bakın, bir o
‘hırsız’ dediğinizin kıyafetine bakın. O çocuğun ayağında ayakkabısı yok.”
demiş ve çocuğu almış, giydirmiş, yedirmiş, bir işe koymuş ve ondan sonra da
hamisi olmuş, bir yarı baba gibi olmuş kendisine. Yani toplumun her alanında,
hayatın her alanında adil değilsek, eşit değilsek suçu hazırlarız, sonra birisi
isyan eder ve o isyan edene “hain” deriz, “hırsız” deriz, “terörist” deriz.
Buna hakkımız var mı? Biz hazırlamışız o suçu.
HÜSNÜYE
ERDOĞAN (Konya) – Bizim evimize girenlerin elinde silahlar var, silahlar;
roketatarlar var. 
GARO
PAYLAN (Devamla) – Hayatta işlenen her suç da bir sonuçtur. Neden, biziz,
Meclis olarak çözüm bulamamamız. Biz eğer ki bu konularda, bütün fay hatları
konusunda çözümler bulabilmiş olsaydık şu anda pek çok noktada suçların
işlenmediği bir Türkiye’yle karşı karşıya kalabilirdik. 
FUAT
KÖKTAŞ (Samsun) – Bu ülkede adalet de var, eşitlik de ama hainliğe prim yok!
GARO
PAYLAN (Devamla) – Bakın, aynı şeyleri yaparak farklı sonuçlar alamayız, bunu
pek çok kez söylüyoruz. 1930’larda da bu devlet “temizlik” dedi, 1938’de de
“temizlik” dedi Dersim’de, 1990’larda da “temizlik” dedi, 2016’da da “temizlik”
diyor. Oysa aynı şeyleri yaparak asla farklı sonuçlar almadık ve alamayacağız.
Einstein’ın lafı: “Ancak ahmaklar bunu yapar, aptallar bunu yapar.” Bizse çözüm
üretmek için buradayız arkadaşlar, birbirimize hakaret etmek için değil.
Bakın,
Rakel Dink, Hrant Dink’in cenazesinde “bebeklerden katil yaratan karanlık”
demişti, doğrudur. 16 yaşındaki Ogün Samast gelip Hrant Dink’i “Türk düşmanı”
diye öldürmüştür çünkü bu ülkenin yargısı ona öyle söylemiştir, medyası Hrant
Dink için “hain” demiştir. Yani suçları maalesef biz hazırlıyoruz ve
bebeklerden katil yaratıyoruz.
Ve
güvenlik bürokrasisi şu anda ülkeyi yönetiyor, demokrasi bürokrasisi değil,
özgürlük bürokrasisi değil. Özgürlükçü bir Meclis anlayışımız yok. Ama bakın
arkadaşlar, güvenlik bürokrasisine de biz güvenmeyelim. Savaş maalesef tekrar
başladı, gerilim tekrar başladı. Oysaki, güvenlik bürokrasisi Türkiye tarihinde
defalarca bize yalan söyledi. Bakın, 2 polis evinde öldürüldü öyle değil mi? Başbakana
bir rapor gitti, dedi ki: “Kandil’den telsiz mesajı gelmişti.” Hâlâ onun açığa
çıkmış noktası yok. O gece uçakları kaldırıp Kandil’i bombalamaya başladı ve o
günden beri de tabut taşıyoruz maalesef arkadaşlar. Oysa 6-7 Eylül 1955’te de
devlet demişti ki: “Atatürk’ün evi bombalandı Selanik’te.” Oysa orayı
bombalayanlar MİT elemanlarıydı. Yirmibeşoğlu bunu itiraf etti, “Muhteşem bir
organizasyondu.” dedi. Biz devlet bürokrasisinin, özellikle güvenlik
bürokrasisinin bize söylediği her şeye kuşkuyla bakmalıyız. Sayın
Cumhurbaşkanının etrafını dört yıl önce nasıl Fethullahçılar sardıysa bugün de
tekrar Ergenekoncular sardı, güvenlik bürokrasisi sardı ve ona risk olduğunu,
devletin büyük bir risk altında olduğunu ve içeride de dışarıda da bu riskle
savaşmamız gerektiğini söylüyorlar. Meclisimiz devre dışı ve emirler maalesef
saraydan geliyor bu anlamda.
Bakın,
Sırrı Süreyya Önder bir film çekse mesela Mandela’nın isyanıyla ilgili,
Arafat’ın isyanıyla ilgili, İngiltere’deki, İrlanda’daki IRA’nın isyanıyla ilgili
veya Bosna’yla ilgili, biz hep mağdur tarafta dururuz, gadre uğrayan tarafta
dururuz. Oysa bugün Cizre’de, Silopi’de, Sur’da da filmler çekiliyor
arkadaşlar, insanlarımızı kaybediyoruz. Oysa biz, orada insanlarımızı yakan,
top atışında bulunan insanlara “hain” diyoruz.
Bizim
bu meseleyi çözmek gibi bir sorumluluğumuz var. Birbirimizi tahkir ederek bir
yere varamayız. Birbirimizi eleştirmekten korkmayalım ama bu girdaptan, bu
saray darbesinden, bu güvenlikçilerin darbesinden bir çıkış bulmalıyız Meclis
olarak. Yani, yangına su dökmeliyiz el birliğiyle tekrar, müzakerelere
dönmeliyiz, çözüm önerisi sunmalıyız, demokratik bir anayasaya tekrar
ulaşmalıyız. 
Bakın,
basın bugün devre dışı, eleştirilmiyorsunuz. Evet, bazı gazeteler var, yalnızca
hakaret ediyorlar, onları saymıyorum ama eleştirebilen köşe yazarı kalmadı.
Eleştirilemediğiniz için de hata yapmaya devam ediyorsunuz. O açıdan,
eleştirilmekten değil, eleştirilmemekten korkun. 
Bizler
Meclisin itibarını korumalıyız. Kuvvetler ayrımına “kuvvetler uyumu” diyen
Cumhurbaşkanına karşı “Hayır, milletin iradesi buradadır.” demeliyiz. “Ben
yüzde 52’yle seçildim.” diyor Sayın Cumhurbaşkanı. Vallahi, bizim grupta yüzde
85’le, yüzde 90’la seçilen arkadaşlarımız var. Hepimiz millet iradesiyle
seçildik ve milletin iradesi buradadır, çözüm önerisi sunacak yer burasıdır ve
son söz olarak da şunu söyleyebilirim…
Sayın
Başkanım, bir dakika verecek misiniz bana da?
BAŞKAN
– Bir dakika daha…
Toparlayın
lütfen. 
GARO
PAYLAN (Devamla) – Orta Çağ filozofu Augustine şunu söylemiştir: “Devletin
içinden adaleti çıkarırsanız, devlet bir suç örgütüne dönüşür.” Maalesef pek
çok noktada suç işliyoruz ve adaletsiz davranıyoruz. Burada çözümse, demokrasi
yolunda ve bu darbeci anayasa yolunda çözümler bulmak ve siyaseti tekrar hâkim
kılmaktır. Siyaset kurumu pek çok noktada aşınmıştır. Siyaset kurumunu devreye
sokmalıyız, çözüm önerilerini Mecliste aramalıyız, birbirimizi tahkir etmekten
vazgeçmeliyiz. 
Hepinizi
saygıyla selamlıyorum. (HDP sıralarından alkışlar) 
MEHMET
NACİ BOSTANCI (Amasya) – Sayın Başkan…
BAŞKAN
– Buyurun Sayın Bostancı.
MEHMET
NACİ BOSTANCI (Amasya) – Sayın Başkanım, esasen bütçe görüşmeleri büyük bir
olgunlukla devam etsin diye sabırla dinliyoruz ama maalesef, Garo Paylan bu
sabrı taşıran, İç Tüzük’e de son derece aykırı olan açık bir sataşmada
bulunmuş; iktidarın millet adına, milletin can ve mal emniyetine saldıran
terörizme karşı verdiği mücadele üzerinden “saray darbesi” gibi bir yakışıksız
tanımlamayla şaibe doğurmaya çalışmıştır, bu açık bir sataşmadır. Bu çerçevede
söz talep ediyorum.
İDRİS
BALUKEN (Diyarbakır) – Sayın Başkan, bu sataşma falan değildir, siyasi bir
tespittir.
BAŞKAN
– Sayın Grup Başkan Vekili, daha evvel Sayın Erzurum Milletvekili Kamil Aydın
Bey’in bir söz talebi var bir dakikalık, oturduğu yerden. Ondan sonra sizlere
vereyim efendim.
Buyurun
Kamil Bey.
IV.- AÇIKLAMALAR
1.- Erzurum
Milletvekili Kamil Aydın’ın, İstanbul Milletvekili Garo Paylan’ın 118 sıra
sayılı 2016 Yılı Bütçe Kanunu Tasarısı ile 119 sıra sayılı 2014 Yılı Kesin
Hesap Kanunu Tasarısı’nın tümü üzerinde HDP Grubu adına yaptığı konuşmasındaki
bazı ifadelerine ilişkin açıklaması
KAMİL
AYDIN (Erzurum) – Sayın Başkan, çok teşekkür ediyorum.
Şimdi,
efendim, milletlerin mutlaka yaşadıkları bir bağımsızlık süreçleri vardır. Bu,
ülkeler nezdinde de böyledir, bir ülkede farklı şehirler nezdinde de böyledir.
Bunun da en büyük delilleri anıtlardır, eserlerdir, mezarlardır ve
yaşanmışlıklardır. Ben de Erzurum milletvekili olarak bir iki hususa değinerek
bir şeyler söylemek istiyorum.
Mart
ayı Erzurum’un zaferler ayıdır, kurtuluş ayıdır. Gerçekten Erzurum’umuz Rus
işgaliyle başlayan çok ağır günler geçirmiştir, travmatik günler geçirmiştir ve
biz çocukluğumuzdan beri, bizden önceki kuşaklar da yine aynı şekilde, bu
öykülerle büyümüşüzdür, büyük trajediler yaşanmıştır Erzurum’da. Maalesef Rus
işgaliyle birlikte bundan güç ve cesaret alan Hınçak ve Taşnak çeteleri de
Erzurum’da yaşayanlara, Erzurumlulara büyük zulüm, büyük işkenceler yapmıştır.
Hatta toplu anıt mezarlarımız, müzelerimiz bu bağlamda vardır, mevcuttur.
Dolayısıyla, Erzurum’umuzun kurtuluşu da simgesel bir şeydir. Bu kurtuluş
vesilesiyle kuşaktan kuşağa aktarılması -bir istiklal harbi yaşanmıştır- bunun
aktarılması söz konusudur. Bunun dışında herhangi bir şey söz konusu değildir.
Teşekkür
ederim.
BAŞKAN
– Teşekkür ediyorum.
Buyurun
Sayın Bostancı.
V.- SATAŞMALARA İLİŞKİN KONUŞMALAR
1.- Amasya
Milletvekili Mehmet Naci Bostancı’nın, İstanbul Milletvekili Garo Paylan’ın 118
sıra sayılı 2016 Yılı Bütçe Kanunu Tasarısı ile 119 sıra sayılı 2014 Yılı Kesin
Hesap Kanunu Tasarısı’nın tümü üzerinde HDP Grubu adına yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; derdim laf
yarıştırmak değil. 
Sayın
Paylan konuşmasını şöyle bitiriyor: “Birbirimizi anlayalım, birbirimizi
dinleyelim, hakaret etmeyelim.”, güzel. Ama hemen onun öncesinde, milletin
oylarıyla Cumhurbaşkanı olmuş bir insana yönelik, onun siyasetine yönelik
eleştiriyi dile getirirken “saray darbesi” gibi yakışıksız bir tanımlama
hakaret olmuyor mu? Bu milletin iradesine bir hakaret olmuyor mu Sayın Paylan?
İDRİS
BALUKEN (Diyarbakır) – Yok, bir siyasi tespittir o.
MEHMET
NACİ BOSTANCI (Devamla) - Kendi sözlerinizle çelişiyorsunuz; hem hakaret
edeceksiniz hem de sözlerinizin sonunu “Birbirimize hakaret etmeyelim.” diye
bağlayacaksınız. Bu uygun bir akıl yürütme biçimi değil. Sayın Cumhurbaşkanı
oraya sizin de bizim de hepimizin buradaki varlık nedeni olan, meşruluğunu
borçlu olduğumuz millet iradesiyle gitti, kendi nedenleriniz en azından o
makama karşı daha saygılı bir dili gerektiriyor. 
İDRİS
BALUKEN (Diyarbakır) – Ona da bir çağrı yap da bize saygılı olsun.
MEHMET
NACİ BOSTANCI (Devamla) - Öte yandan, Türkiye bir terör saldırısıyla karşı
karşıya kaldı, bunun sarayla, külliyeyle, şununla, bununla ilgisi yok. Eğer
söylenecek bir laf varsa bu ülkede barış adına, kardeşlik adına, önce dönüp o
terör örgütüne söyleyeceksin, önce onlara konuşacaksın. (AK PARTİ sıralarından
alkışlar) Onları görme, onların varlıklarını hatta genel diskurun içerisinde
“Suçlar işlendiğinde dönüp kendimize bakalım. Ekmek de çalınabilir, terör de
olabilir, kendimizi anlayalım.” gibi bir bağlama yerleştirmeye çalışacaksın,
sonra da “saray darbesi” diye bu işi, o terörist saldırıyı siyasal ayak
oyunları varmış gibi arkada bir hikâye yerleştireceksin, son derece yanlış,
olup bitenlere karşı, gerçekliğe karşı kör bir bakış. Öte taraftan, kimliklere
dayalı nefret suçlarına yönelik eleştiriler yapalım, konuşalım, Türkiye’nin
demokratik olgunluğu bunu karşılar.
(Mikrofon
otomatik cihaz tarafından kapatıldı) 
MEHMET
NACİ BOSTANCI (Devamla) - Sayın Paylan, sizin yaptığınız konuşmanın muadilini
Ermenistan’da yapmak mümkün mü? Gidin, diasporada yapın bakalım, sizi
parçalarlar. (AK PARTİ sıralarından alkışlar)
BAŞKAN
– Teşekkür ediyorum Sayın Bostancı.
GARO
PAYLAN (İstanbul) – Sayın Başkan…
BAŞKAN
- Buyurun efendim.
GARO
PAYLAN (İstanbul) – Sataşmada bulundu efendim.
BAŞKAN
- Bir inceleyeyim sataşma var mı diye. 
GARO
PAYLAN (İstanbul) – Hayır efendim…
BAŞKAN
- Hayır efendim, bir inceleyeceğim. 
GARO
PAYLAN (İstanbul) – Ama yapmayın lütfen… 
BAŞKAN
- Tutanaklara bakacağım Beyefendi, oturun yerinize, ona göre karar vereceğim. 
GARO
PAYLAN (İstanbul) – Efendim, açık sataşma…
BAŞKAN
- Tutanaklara bakacağım, sataşma var mı yok mu… 
GARO
PAYLAN (İstanbul) – Naci Bey’e verdiniz efendim.
BAŞKAN
- Bana ait bu hak, oturun lütfen. 
İLKNUR
İNCEÖZ (Aksaray) – Biz sizin otuz dakikalık sataşmalı konuşmanıza iki dakikada
cevap bile veremedik.
GARO
PAYLAN (İstanbul) – Efendim, Naci Bey’e verdiniz ama.
BAŞKAN
- Evet, bu birleşim içerisinde tutanağa bakıp karar vereceğim. 
GARO
PAYLAN (İstanbul) – Naci Bey’e incelemeden verdiniz.
BAŞKAN
- Veririm efendim çünkü açık sataşma vardı. 
GARO
PAYLAN (İstanbul) – Bu ama nasıl bir adalete sığar? Açık sataşma var efendim.
BAŞKAN
- Rica ediyorum Sayın Paylan… 
GARO
PAYLAN (İstanbul) – Ama Naci Bey’e direkt verdiniz.
BAŞKAN
- Diyorum ki size: İç Tüzük gereğince sataşma iddiasında bulunanın iddiasının
doğruluğuna Başkan -tutanakları isterse- uygun görürse bakar, bilahare aynı
birleşimde söz verir veya vermez.
ALİ
ÖZCAN (İstanbul) – Ya, sen dinlemedin mi bunu?
İDRİS
BALUKEN (Diyarbakır) – Sayın Başkan…
BAŞKAN
- Sayın İdris Bey, buyurun efendim. 
İDRİS
BALUKEN (Diyarbakır) – Durumu ifade etmeye çalışayım.
BAŞKAN
- Buyurun Beyefendi. 
ALİ
ÖZCAN (İstanbul) – Hayır tutanağa ne gerek var, dinlemediniz mi Sayın Başkan?
BAŞKAN
- Bakacağım efendim, bakacağım Beyefendi.
Ben
öyle uygun görüyorum.
ALİ
ÖZCAN (İstanbul) – Tutanağa ne gerek var, dinlemediniz mi?
BAŞKAN
- Benim takdir hakkım bu efendim.
Buyurun
Sayın İdris Bey.
ALİ
ÖZCAN (İstanbul) – İşitme kaybın varsa git doktora.
COŞKUN
ÇAKIR (Tokat) – Çok ayıp ya, çok ayıp.
İDRİS
BALUKEN (Diyarbakır) – Sayın Başkan, Sayın Bostancı…
BAŞKAN
- Açayım mikrofonunuzu Beyefendi.
Buyurun
İdris Bey.
IV.- AÇIKLAMALAR (Devam)
2.- Diyarbakır
Milletvekili İdris Baluken’in, bütçe görüşmelerinin son gününde Başkanlık
Divanının adaletli bir yönetimle siyasi partilerin ve milletvekillerinin
görüşlerini özgür bir şekilde dile getirmesine vesile olması gerektiğine
ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Sayın
Başkan, tabii, bütçenin son günü, kapanış konuşması. Burada son derece
gerilimli oturumlar oldu. Ancak bu son günde de özellikle Başkanlık Divanına bu
konuda büyük bir görev düşüyor. Yani bu konuda şahsınızın ve Başkanlık
Divanının adaletli bir yönetimle, bugünün de en azından siyasi partilerin kendi
görüşlerini kürsüde özgür bir şekilde dile getirmesine vesile olması
gerektiğini düşünüyoruz. 
Şimdi,
demin siz Sayın Bostancı’ya sataşma nedeniyle söz verirken biz bunun bugünkü
oturum açısından bir teamül olacağına kanaat getirdik ve muhtemelen Sayın
Başkan bundan sonraki sataşmalarda da bu şekilde yani daha önceki oturumlarda
yaptığınız gibi tutanakları isteyerek değil hatibin söylemi üzerinden…
(Mikrofon
otomatik cihaz tarafından kapatıldı)
İDRİS
BALUKEN (Diyarbakır) – İç Tüzük’ün 69’uncu maddesini…
Toparlıyorum
Sayın Başkan.
BAŞKAN
– Buyurun.
İDRİS
BALUKEN (Diyarbakır) – İç Tüzük’ün 69’uncu maddesini işleterek söz vereceğinize
kanaat getirdik. Nitekim Sayın Bostancı, kürsüden hem hatibimize yönelik hem de
grubumuza yönelik ağır sataşmalarda bulundu. Hatibimize yönelik “‘Saray
darbesi’ demek suretiyle işte Cumhurbaşkanına açık hakaret etmiştir.”
söyleminden tutun da bizi kör olmakla, teröre destek vermekle, ses çıkarmamakla
itham eden suçlamalara kadar çok ağır sataşmalarda bulundu. 
Dolayısıyla,
eğer Sayın Bostancı’ya göstermiş olduğunuz tavır üzerinden bir teamül
gelişecekse ricamız odur ki Sayın Bostancı da şu anda kürsüden bu söz hakkını
İç Tüzük 69’a göre kullansın Sayın Başkanım.
BAŞKAN
– Kim için dediniz efendim?
İDRİS
BALUKEN (Diyarbakır) – Garo Paylan… Yani, grubumuza sataşma var. Grubumuz adına
da...
BAŞKAN
– İdris Bey, zatıaliniz de biliyorsunuz ki, aynı oturumda olmak şartıyla,
icabında Başkan bir inceleme yapar ve ona göre oturum içerisinde söz hakkı
verir ya da vermez. Ben bu incelemeyi yapacağım efendim. Bilahare, oturum
kapanmadan evvel, ona ait takdir hakkımı sizlere ifade edeceğim. Talebiniz,
tavsiyeniz ya da temenniniz çok güzel, böyle bir teamül doğmamalı. Bir bütçenin
son günündeyiz. Uyum içinde, herhangi bir sataşmaya meydan verilmeyen bir
görüşme ortamı içinde tamamlamamız elbette hepimizin isteğidir. Ve yine
malumaliniz, konuşma üslubu ajite edici, yaralayıcı ve kaba olmamalıdır, hatta
bunun uzantısı kınamaya kadar gidiyor. Buna herkes dikkat etmelidir. Ben
hassasiyetinize teşekkür ediyorum. Dediğim gibi, buna ait kararı oturum içinde
arz edeceğim.
İDRİS
BALUKEN (Diyarbakır) – Sayın Başkan, yani bu konudaki kararınıza saygı
gösteriyoruz, tabii ki Başkanlık Divanı olarak tutanakları inceleyip ona göre
takdir etme hakkınız var ama keşke bunu, Sayın Bostancı’yla ilgili
değerlendirme yaparken de aynı şekilde uygulamış olsaydınız. 
BAŞKAN
– Sayın Baluken...
İDRİS
BALUKEN (Diyarbakır) – Umarız, bundan sonra, AKP’ye yönelik siyasi sataşmalarda
da bu şekilde bir tavır içerisinde olursunuz.
BAŞKAN
– Beyefendi, ben gayet hassasiyetle takip ettim ve gerekçeyi de uygun gördüm.
Birkaç kere, birkaç yerde sataşma olduğunu da tespit ettim, o bakımdan
rahatlıkla bu sözü verdim. İkincisini inceleyeceğim efendim.
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (Devam)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/35), 2014 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/36), 6085 Sayılı Sayıştay Kanunu
Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN
– Şu anda söz hakkı Halkların
Demokratik Partisi Grubu adına Sayın Çağlar Demirel’de, Diyarbakır
Milletvekili.
Buyurun Hanımefendi. (HDP sıralarından alkışlar)
HDP
GRUBU ADINA ÇAĞLAR DEMİREL (Diyarbakır) – Teşekkür ediyorum Sayın Başkan.
Sayın Başkan, değerli milletvekilleri; 2016 Yılı Merkezi
Yönetim Bütçe Kanunu Tasarısı hakkında Halkların Demokratik Partisinin
görüşlerini sunmak üzere söz almış bulunmaktayım. Konuşmama başlarken Genel
Kurulu, ekranları başında bizleri izleyenleri ve özellikle 8 Martta alanlarda,
evlerde, bulundukları iş yerlerinde ve bulundukları her yerde hak ve
özgürlükleri için mücadele eden kadınları saygıyla, sevgiyle selamlıyorum.
Bu yıl, yasaklara rağmen, ülkenin her yerinde kadınların 8 Mart için alanlara çıkması sanıyoruz ki iktidara
önemli bir ders vermiştir. Kadınların polis, devlet ve erkek şiddeti karşısında
biat etmeyeceğini, iktidarın yasakçı ve baskıcı zihniyetine sonuna kadar
direneceğini bu 8 Mart bize bir kez daha göstermiştir. O yüzden, bir kez daha
diyoruz ki: “Yaşasın kadın mücadelesi, yaşasın kadın özgürlüğü.” “…”(x)

Sayın Başkan, değerli milletvekilleri; görüşmelerini
bugün tamamlamak üzere olduğumuz bu bütçe kanunu, her şeyden evvel, AKP
Hükûmetinin yola çıkarken önümüze serdiği demokrasi vaatlerinin bir amaç değil,
artık ihtiyaç duyulmayan bir araç olduğunun belgesi hâlinde önümüze çıkmıştır.
Geçtiğimiz bir ay boyunca, bırakın sivil toplum örgütleri ve meslek
kuruluşlarının tartışmalara dâhil edilmesini, muhalefet partilerinin bile devre
dışı bırakıldığı, dikkate alınmadığı bir bütçe süreci yaşandı. Öyle ki bu
antidemokratik tutum, HDP Grubu olarak hazırladığımız muhalefet şerhinin
Komisyon raporuna alınmamasına kadar vardırıldı. Tarafımıza gönderilen 3
sayfalık yazıda, partimizin görüşlerinin skandal şekilde İç Tüzük ve Anayasa
ihlali olarak değerlendirildiğini gördük. 
Değerli milletvekilleri, Sayın Başkan; bakınız, Anayasa
ve İç Tüzük’e esas aykırılık teşkil eden tam da Komisyon Başkanının bu
kararıdır. Tarafsız olması gereken Komisyon Başkanı, bu kararla iktidarın tekçi
anlayışını bire bir dayatmış ve muhalefet hakkımızı alenen çiğnemiştir. Fakat,
biz bu konuyu burada bırakmayacağımızı bir kez daha ifade etmek istiyoruz.
Anayasa Mahkemesine başvuru sürecini de başlatmış olduğumuzu buradan belirtmek
istiyoruz. 
Değerli milletvekilleri, bütçenin Komisyon ve Genel
Kuruldaki görüşmelerine geri dönersek, her alanda olduğu gibi bu alanda da AKP
“Kendim çalar, kendim oynarım.”cı bir mantıkla iş görmüştür. Sayın bakanlar ve
iktidarın temsilcileri, geçmişte “katılımcılık”, “demokrasi” demiş
olabilirsiniz ama burada “Sadece kafama göre harcama yaparım, sonra da örtülü
ödeneklerle, zamlarla, vergi artışlarıyla minareyi kılıfına uydururum.” tavrını sergilediniz ve karşımıza, bugün oylanmak üzere
tam bir savaş, talan ve sömürü bütçesini çıkardınız en nihayetinde.
Gerçi
biz buna pek de şaşırmadık. Zira, 1998 yılında o dönemin İstanbul Büyükşehir
Belediye Başkanı Recep Tayyip Erdoğan ne demişti, bir hatırlayalım: “Demokrasi
bizim için bir amaç değil, araçtır. Amacımıza ulaşana kadar demokrasiye
bağlıyız.” Belli ki bu bütçeden ülkemizin demokratik kesimlerine düşen, yine biber
gazı, tazyikli su, bombaatar mermileri ve TOMA’lar olacaktır ve biz Kürtlere
düşen ise bunlara ilaveten üzerimize yağan kurşunlar, tanklar ve toplardan
atılan bombalardır, havan toplarıdır çünkü bu bütçede, geçtiğimiz sadece sekiz
yılda yüzde 45 artırılan savaş harcamasının bu kez yüzde 20 daha yükseltilmesi
vardır; kime, niçin ödendiği belli olmayan örtülü ödeneklerin ve özel
hesapların daha da artırılması vardır; yani birikimlerimizin, kaynaklarımızın,
Erdoğan’a secde eden Ethem Sancak gibi silah tüccarlarına peşkeş çekilmesi
vardır.
İLKNUR
İNCEÖZ (Aksaray) – Kelimelere bak, kelimelere, yazıklar olsun!
ÇAĞLAR
DEMİREL (Devamla) – Neden peki? Ortada Kürtlerin kanından medet uman,
başkanlığı, Kürtlere açtığı savaş sonucu kazanabileceğini sanan çığırından
çıkmış bir yönetim anlayışı olduğu için, sayısız kez söylediğimiz, 7 Haziran
seçimleri öncesinde de “400 vekil verin, bu iş huzur içerisinde çözülsün.”
derken de seçim sonrasında da “Süreç havaya uçmuştur.” derken de AKP iktidarı
esas niyetini belli etmiştir. Çözüm sürecini bitirmenizin ve kirli bir savaşa
girmenizin ilk ve ana nedeni tam da bu sebepten, başkanlık hırsı ve
takıntısından dolayıdır. Bu çok açıktır. Cumhurbaşkanı işi öyle bir hırsa
bindirmiş durumdadır ki istediği Anayasa ve başkanlığı alamazsa, bu krizlerin
ve gayrimeşru yönetim anlayışının bundan sonra hep devam edeceğini ima
etmektedir.
Değerli
milletvekilleri, uluslararası arenada işlerin iyice karıştığı, Anayasa’nın
ihlaller silsilesiyle askıya alındığı ve ekonominin krize doğru sürüklendiği bu
süreçte başkanlık kumarı da yeni bir evreye girmiş durumdadır. Cumhurbaşkanı
Erdoğan tam da Genel Kurulda bütçe görüşmelerinin başladığı günlerde belki de
dikkatin kendisinden Parlamentoya kayabileceği endişesiyle Hükûmetten ve yasama
organından rol çalma girişimini hızlandırmıştır ve bu kez de aklımızı hukukla
sınamaya girişmiştir. Geçtiğimiz iki hafta boyunca Cumhurbaşkanı, Anayasa
Mahkemesinin Can Dündar ve Erdem Gül hakkında verdiği kararı aklınca büyük bir
kurnazlıkla kullanarak eğer başkanlık sistemine geçilmezse yönetim krizinin
süreceğini ima eden çıkışlar yapmıştır ardı ardına ve “Bakın, her şey tıkandı,
bize başkanlık lazım.” stratejisinin bir parçası olarak nasıl ki ağustosta
yönetimin fiilî olarak değiştiğini ilan ettiyse bugün de Anayasa Mahkemesi
kararlarına uymak zorunda olmadığını söylemektedir. Anayasa ve anayasal rejimin
korunmasından bizzat sorumlu olan kişi, Erdoğan’ın bu rejimi gayrimeşru olarak
ilan etmiş olması elbette ki Türkiye’de yeni bir eşiktir ve bu ayan beyan bir
darbe yaptığı anlamına da gelmektedir. 
Sayın
Başkan, değerli milletvekilleri; şu anda itiraf etmeliyiz ki Genel Kurulda iki
haftadır süren bütçe görüşmelerinin oldukça hayırlı bir tarafı da olmuştur
bizim açımızdan. Zira sarayın fiilî darbesinin AKP cenahında sebep olduğu kriz
ve ayrışmaların da gün yüzüne çıkmaya başladığı bir süreç olmuştur. Bırakın
Cumhurbaşkanını, Cumhurbaşkanının başdanışmanının bile Başbakanı
paylayabildiği, Anayasa Mahkemesi kararları üzerinden güçler ayrılığı ilkesinin
darmaduman edildiği ve âdeta parodiler eşliğinde sergilenen bu fiilî durum
karşısında AKP içindeki huzursuzluklar da gizlenemez bir hâl almıştır. Her ne
kadar bütçe görüşmelerinin başlangıcında Sayın Davutoğlu bu durumu inkâr etmiş
olsa da kendisinin ilerleyen günlerde “Devletin başı Cumhurbaşkanı, Hükûmetin
başı da benim.” diyerek kamuoyunu aydınlatma mecburiyetinde hissetmesi de bu
rahatsızlığın bir göstergesidir. Bunu hepimiz biliyoruz. Başbakan hepimize
hükmü kalmamış bir güçler ayrılığı ilkesini hatırlatırken bir yandan da AKP’nin
kurucu kadrolarının saray darbesine karşı bir ittifak oluşturması çabaları
iyice açığa çıkmış bir süreçtir. 
Tüm
bunları anlıyoruz aslında. 
FUAT
KÖKTAŞ (Samsun) – Terörden nemalanmak bitti, AK PARTİ’den mi nemalanma başladı?

ÇAĞLAR
DEMİREL (Devamla) – İktidarda ne kadar uzun kalırsanız, iktidarın zehrinden ne
kadar çok içerseniz düşmekten o kadar korkarsınız. İktidarda kaldığınız bu on
üç-on dört yıl boyunca o kadar çok yetki gasbına imza attınız, yasaları aşan o
kadar çok eyleminiz oldu ki şu an savunma refleksinizin ne kadar gelişkin
olduğuna çok da şaşırmıyoruz. 
Yargılanmaktan
korkuyorsunuz, biliyoruz, çünkü siz de biliyorsunuz ki yolsuzluklarınızı,
yalanlarınızı, savaş suçlarınızı, IŞİD’le iş birliğinizi, tüm bu
hukuksuzluklarınızı peşin peşin sıralasak, buradan taa Bağdat’a yol olur
mutlaka. 
Hâl
böyleyken biz diyoruz ki: Haydi hodri meydan! Buyurun! Madem dokunulmazlıklar
mı kaldırılacak, gelin buradaki 550 milletvekilinin dokunulmazlıklarını
kaldırmayı oylayalım, hepimiz de “evet” oyu verelim. Biz halkımıza her türlü
hesabı verdik, yine de veririz ama Kabine sıralarında oturanların burada iki
hafta boyunca yalanlarına uyduracak kılıf bulamayışlarına ve bunun için
çırpınışlarına şahit olduktan sonra siz hesap verebilecek misiniz, emin değiliz.

Burada,
Genel Kurul görüşmeleri esnasında İçişleri Bakanı Efkan Ala’nın Dolmabahçe
mutabakatı konusunda artık, resmen, bir varmış bir yokmuş masalı anlatmaya
başlamasını gözlerimizin önüne getirelim. Yine, Sağlık Bakanı Müezzinoğlu’nun
IŞİD’lileri Türkiye sınırında tedavi edip sonrasında salıverdiklerini bir
yanlışlık sonucu itiraf edişini hatırlayalım. 
İLKNUR
İNCEÖZ (Aksaray) – Öyle bir şey kastetmedi.
ÇAĞLAR
DEMİREL (Devamla) – Ve Ekonomi Bakanı Sayın Elitaş’ın AKP-IŞİD arasındaki
ticari ilişkiyi resmen kabul ettiği skandal açıklamaları da bunun üzerine
koyalım. Tüm bu olanlar da Meclis çatısı altında görev yapan bizlerin ve
demokratik kamuoyunun hafızalarına bir daha silinmemek üzere kazınmıştır. Bu
durumu artık görelim. 
80
milyon yurttaşı temsil etme iddiasında olduğumuz bu Meclisin barış için acilen
ve kararlı bir irade oluşturması gerektiğini defalarca ifade ettik. Bu hususta,
muhalefetle bir arpa boyu yol almayı inanın ki çok isterdik.
Değerli
milletvekilleri, bakın, biz “Bir barış bütçesi yapalım çünkü barışın maliyeti
sıfırdır.” dedik her zaman. Ama artık meşruiyetini yitirmiş olan AKP iktidarı,
ağustos ayından bu yana Cizre’de, Silopi’de, Silvan’da, Sur’da, İdil’de,
Dargeçit’te, Derik’te, Nusaybin’de, Hakkâri’de, Yüksekova’da sınır tanımayan bir
vahşete imza atmış, toplumun ve devletin sırtına hiç kimsenin altından
kalkamayacağı maliyetler yüklemiştir. 
Konuşmamın
bu kısmına meşru bir iktidarın, meşru bir rejimin kendi yurttaşlarının meşru
taleplerine karşı asla böyle büyük bir vahşeti göze alamayacağını söyleyerek
başlamak istiyorum ve sizinle Cizre ve Sur’a dair izlenimlerimi paylaşmak
istiyorum. Yani, halkların kanından beslenerek oluşturulmuş bu savaş bütçesinin
nasıl ve ne amaçla harcandığını anlatmak istiyorum burada sizlere. 
Birinci
Dünya Savaşı esnasında söylenmiş ünlü bir sözü hatırlayalım öncesinde: “Savaş
zamanı hakikat o kadar kıymetlidir ki yalanlardan bir duvarla korunur.” derler.
Cizre’deki hakikat tüm çıplaklığıyla önümüze serildi. Geçtiğimiz hafta Cizre’de
hakikat seksen gün boyunca abluka altında bırakılmıştı. Hükûmet yetkilileri ve
siz iktidarın temsilcileri, seksen gün boyunca devletin hukukun dışına
çıkmadığını anlattınız bize burada ve her yerde; yaşananların tüm nedeninin
hendek ve barikatlar olduğunu söylediniz, “Yaralananlar, ölenler sivil değil.”
dediniz, buzdolaplarında bekletilen ölü çocuk bedenleri, 35 günlük bebekler,
vahşet bodrumundan gelen çığlıkları duymazdan geldiniz; Cizre’ye kendi
anladığınız huzur ve güveni getirmeye ant içtiniz. Siz, bir şehrin tankla,
topla yıkılamayacağını İsrail devletine “Ey İsrail!” diye başlayan cümlelerle
bağırmıştınız ama Cizre’de kenti harabeye çevirirken “Bu bizim hakkımızdır.”
dediniz. Filistin’de, Gazze’de çoluk çocuk, kadın-erkek demeden İsrail
devletinin zulmüne karşı direnenlere selam ederken Cizre’de, Sur’da devlet
şiddetine karşı sokak sokak, ev ev dayanışma gösteren Kürt kadınlarını,
gençlerini, çocuklarını bir an olsun anlamaya çalışmadınız, meşru görmediniz.
Oysa ne demişti Filistinli ünlü kadın devrimci Leyla Halid, onu bir dinleyelim:
“Eğer kanun zulümse o zaman direniş vaciptir.” Bu sözü lütfen iyi dinleyin,
tekrar edeceğim: “Eğer kanun zulümse o zaman direniş vaciptir.” İşte, aynı,
İsrail devleti gibi sizin hukukunuz da zulüm oldu Kürtlere ve hukuk zulüm
olduğunda Cizre’dekilere ve Sur’dakilere de direnmek vacip oldu. Görmediğiniz
budur işte. İşte bu yüzden yarın yüzüncü gününe girecek büyük bir direniş
yaşanmakta Diyarbakır Sur’da. Sur’da sadece insanlar değil, IŞİD’ten farksız
yöntemlerle tarihî, kültürel değerleri ve medeniyetler boyu biriktirilmiş bir
mirası yıkmayı çalışanlara karşı çoluk çocuk, kadın-erkek demeden durdu Sur
halkı. İşte, siz, Cizre’de ve Sur’da direnen, direnmeye mecbur bırakılan
Kürtleri, evlerini, yerlerini, yurtlarını terk etmek istemeyen bu insanları
görmediniz; görmediniz, görmediğiniz için de her bir zulmettiğiniz insanın
yerine yenilerini yaratmaktasınız.
İLKNUR
İNCEÖZ (Aksaray) – Onun için terör örgütü camileri Kur’an-ı Kerim’le
bombalarken sesiniz çıkmıyor değil mi?
ÇAĞLAR
DEMİREL (Devamla) – Değerli milletvekilleri, işte bu durum ifade edilerek
seksen gün boyunca imha politikası uygulanan Cizre’de ablukalarla birlikte
yalan duvarları da ortadan kalkınca birçok hakikat saçıldı ortaya: Düşman
topraklarıymışçasına üstüne mermiler ve havan topları yağdırılmış bir kent;
atılan havan toplarıyla enkaza dönmüş sağlık ocakları, okullar, camiler, evler,
binalar; çok yoğun bir delil karartma çalışmasına rağmen bodrumlardan
silinmemiş vahşetin izleri; yanmış bedenler, erimiş insan kemikleriyle yanık
kokan sokakları; savaş suçlarını, işkence yöntemlerinin dürtüsünü denemiş
JİTEM’cilerin, esedullah timlerinin işgal ettikleri evlerin içinde
sergiledikleri sapkınlıkları. Tüm bunlar saçıldı Cizre’de önümüze. On gün
boyunca onları bütün halktan dinledik ve gördük. “Bunlar daha önce yaşadığımız
hiçbir şeye benzemiyor.” diyordu Cizre halkı. Sur’daki halk da “1990’larda,
köylerdeyken polis gelip kapımızı çalar, açmazsak kırıp girerdi ama evimizi
kontrol ettikten sonra hayat normale dönerdi; oysa bugün polislerce bu halka
dair başka bir dünya yaratılmış, tüm taramalar normal çıksa da bizimle ilişkisi
normalleşemiyor, herkes düşman olarak bakıyor.” diyorlardı.
Hukukçular,
avukatlar Cizre'de hukukun, adalet ve mevzuatın işlemediğini belirtiyorlar.
Savcının, kaymakamın hiçbir fonksiyonu yokken seksen gün boyunca olağanüstü bir
idare ve özel ekibin yetkili olduğunu söylediler. Ne yaptı bu özel yetkili ekip
Cizre'de bir görelim: Cenazeleri sokaklarda çürümeye bıraktı, cenazelere
işkence edilmesini ve çıplak bedenlerin teşhir edilmesini gerçekleştirdi.
Bedenleri bir bodrum katında canlı canlı yaktı, yakılmasına da izin verdi.
Sonrasında toplarla, havanlarla, kepçelerle yakılmış, yıkılmış binalardan çıkan
moloz yığınlarına insan uzuvları karıştı hepimizin bildiği gibi. Bir sandıktan
ateşte kavrulmuş bir insan cesedi çıktı. Aileler tanınmayacak hâle gelmiş
cenazeler için morg morg dolaştırıldı, âdeta ölüme razı edilmeye çalışıldı. 
Değerli
milletvekilleri, şimdi herkes sorsun kendine, yakın tarihte var mı böyle bir
şey? En vahşi savaşlarda bile görülmemiş bir durum var Cizre'de ve Sur’da.
Filistin’de yaşanmamış burada yaşananlar, Bosna’da da yaşanmamış. İstediğiniz
kadar “Cizre'de huzur operasyonları yapıldı, Silopi’ye sevgi ekmeye gittiler.”
deyin durun; Kürt halkına reva görülen, bir soykırım girişiminden farklı
değildir.
Cizre'nin
son hâli Nazilerin Varşova’dan çıkarken tüm şehri yaktıklarını akla
getirmiştir. Bütün bu gördüklerimiz ne yazık ki ancak Nazi Almanyası’nda örneği
görülmüş bir vahşete benzetilebilinir. Ancak Cumhurbaşkanının 2011 yılında
bizzat devlet adına özür dilediği 1938 Dersim katliamına benzetebiliriz. 
Ve
Yaşar Kemal ne demişti bir hatırlayalım: “Her savaş, adı ne olursa olsun bir
yıkım, bir ölümdür; insanlığımızı çürütür, vicdanımızı çürütür.” Amacım, bu
çürümüş insanlıkları, vicdanları harekete geçirmek değildir. Bu vahşete kulak
tıkayanlar, gözlerini kapayanlar olarak elinizi vicdanınıza koymak size kalmış.
Biz, bu vahşet bu topraklarda sürekli tekerrür etmesin diye, hukuk devletinde
yanıtlanması gereken soruları soracağız buradan size yalnızca. “Cizre’de huzur
operasyonu yaptık.” diyenlere soruyoruz, “Operasyonlarda gösterdiğiniz
duyarlılıkla övünüyoruz.” diyenlere soruyoruz: Cizre’de bodrum katlarının
çökmesine neden olan mühimmatlarınızı neden sakladınız ve nereye sakladınız?
Tanklarla, toplarla dövdüğünüz evlerin, binaların içinden çıkanları açıklayın
bize. Eline 5 kilo kemik tutuşturulan ve “Al, bu senin eşin.” denilen
kadınların, 1,75 boyundaki kızlarından geriye 2 kemik parçası verilen anne
babaların, birbirine karışmış ceset parçalarının bulunduğu ailelerin ne yapması
gerektiğini söyleyin bana. Sizin emrinizdeki JÖH’leri, PÖH’leri, esedullah
timlerini ve kim olduğu belirsiz birçok erkeğin Cizre’de girdikleri evlerde
neler yaptıklarını anlatın. 
Olağanüstü
yetkilerle donattığınız özel ekipleriniz mi bıraktı şimdi okuyacağım şu mektubu
bir evin mutfağında? Korkunç durumdaki mutfağın buzdolabına tutuşturulmuş
mektupta şöyle yazıyordu: “Bizler Türkiye Cumhuriyeti’nin Asakir-i Mansure-i
Muhammediye ordusunun mücahitleriyiz. Devletin ve milletin bekası
yolunda Allah için verilen mücadelede rehberimiz daima kelamullah Kur’an-ı
Kerim’dir. Görev icabı kullandığımız evinize karşılık olarak naçizane bedelini
koyuyoruz. Hüsnügayemiz vatan topraklarının küffara karşı müdafaasıdır. Vatan
sağ olsun.
İmza:
Sungur Tekin”
Adını
Sungur Tekin olarak açıklayan ve kendisini II. Mahmud’un ordusunun bir neferi
zanneden bu zat, notun yanına da 5 TL sıkıştırmıştır. Cizrelilerin, gözünde ne
kadar değeri olduğunu anlatmak için şimdi özellikle Sayın Davutoğlu’na sormak
istiyorum: Adını Sungur Tekin olarak açıklayan bu zat bizim vergilerimizle
ödenen maaşı karşılığında mı sunmuştur bu hizmeti Cizre’de? Savaş bütçenizde bu
kendine “mücahit” diyen zatlara ayrılan pay da artacak mıdır? 
Sayın
Başbakan, Cizre’de görevlendirilen hiçbir polisin, hiçbir askerin hukuksuz
davranışlar sergilemediğini söylemiştiniz bize. Bu zatlar, Cizre’de onlarca
yurttaşın evlerini işgal ederken ev sahiplerinin rızasını alamadıklarına göre
sizden mi izin almışlardır, sormak isteriz size. Neden Cizre’de işgal ettikleri
evlerin odalarını hoyratça kullanmışlar, içlerini çöplük hâline getirmişlerdir?

İLKNUR
İNCEÖZ (Aksaray) – İşgal edenler terör örgütü mensupları, çarpıtma! 
ÇAĞLAR
DEMİREL (Devamla) – Peki, Sayın Başbakan, neden klozeti çalışan banyolarda
idrarlarını pet şişelere biriktirmişlerdir? Biz bunun işkence amaçlı
olabileceğini düşündük, siz ne dersiniz? Topların, havanların değmediği evleri
neden gasp ve talan etmişlerdir? Neden klimalara ateş etmişlerdir, televizyonları
baltayla parçalamışlardır; yatak, yorgan, yastıkları kasaturalarla
delmişlerdir? Neden evden ayrılmadan evvel yatak odalarına, salonlarına
dışkılarını bırakmışlardır? Cizre’de askerlerinizin, polislerinizin,
mücahitlerinizin girip kaldığı her ev bu durumdadır. Tüm bunlar Cizrelilere
olan sevginizden mi ileri gelmektedir, sormak istiyoruz size. 
Ve
Sayın Başbakan, bir de bu işgalciliğin kadın boyutu var elbette, yüzleşmekten
devamlı sakındığınız bir boyut. Bedeni teşhir edilen kadın fotoğraflarının
Cizre’de çekilmediğini yazılı olarak beyan eden Şırnak Valisini görevden
aldınız mı, yoksa hâlâ görevde midir? Almadığınızı biliyoruz. Peki, duvarlara
onlarca cinsiyetçi yazılamalar yapan, Cizre’de işgal ettikleri evlerden
ayrılmadan önce kadınların iç çamaşırlarını ortaya seren mücahitlerinize de siz
mi izin verdiniz? Eğer izin vermediyseniz, evlere “Kızlar geldik.”, “Biz
geldik, siz yoktunuz.” diye yazılar yazanlardan hesap soracak mısınız? Cevabı
yine ben vereyim size isterseniz: Sormadınız, sormayacaksınız çünkü siz ancak
saraydan aldığınız emirle hareket edebilir bir hâldesiniz ve maalesef, sarayın
ısrarıyla alet olduğunuz bu savaşta, zorba ve sömürgeci erkek aklının kadını ve
kadın bedenini nasıl da hunharca hedef alabildiğini göstermiş oldunuz bize.
İLKNUR
İNCEÖZ (Aksaray) – Sen emri nereden alıyorsun, onu açıkla. O metni kim
tutuşturdu eline?
İDRİS
BALUKEN (Diyarbakır) – Grup Başkan Vekilisin. Ayıp ya!
İLKNUR
İNCEÖZ (Aksaray) – Tabii, tabii. “Saraydan emir alacak.” diyecek, buna ben
sessiz kalacağım, öyle mi?
İDRİS
BALUKEN (Diyarbakır) – Çık, oradan cevap ver.
İLKNUR
İNCEÖZ (Aksaray) – Vereceğim.
ÇAĞLAR
DEMİREL (Devamla) – Kadın bedeni aracılığıyla toplumu aşağılama, sindirme, geri
çekme, özgürlük mücadelesinden alıkoyma yöntemlerine her gün yenilerini
eklediniz. Latin Amerika’dan faşist bir general vermişti bu emri, evet: “Önce
kadınları vurun.” Çünkü, savaşın en ağır sonuçlarını yaşayan kadınlar, ona
karşı mücadelenin de her zaman için en başında yer aldılar, barış için savaşmak
gerektiğinin farkındalardı. Bunun için, savaşlarda her zaman yıkım ve acının
yanında, kadınların direniş ve mücadelesine tanık olduk, her yerde; tıpkı
Kobani’de, Sur’da, Cizre’de benzerlerine sık rastlanmayan bu devlet şiddeti ve
baskısı karşısında kadınlar burada da susmuyor, direniyorlar. Evet, hem de
sadece Cizre’de ya da kürdistanda değil, Cerattepe’de de, İstanbul’da da, Zaman
gazetesinin önünde de direniyorlar. Sadece marjinal ilan ettiğiniz kesimler
değil, hatırlatmak isteriz, kamuoyunda imajı olumlu olarak görülen başörtülü
kadınlar da direniyor. Direniyor çünkü bugün bu coğrafyada, kadınlar biliyor ki
size karşı, şiddete ve baskıya karşı baş kaldırmazlarsa hep daha fazlası
gelecektir.
Yine,
kadınlar ve tüm direnenler biliyor ki barış ve özgürlük ricayla, minnetle gelmez;
kararlı olmakla, geri adım atmamakla gelir. Bu yüzden, yasaklanan bölgeler olsa
da kadınları susturmaya heves eden hükûmetlerin biri gidip yenisi geldiyse de
hiçbiri bunu başaramadı. Katliam boyutuna varan kadın cinayetleri karşısında
kılını kıpırdatmayarak bunu normalleştiren, “ailenin korunması” adı altında ev
içi erkek şiddetini meşrulaştıran, torba yasalarla güvencesiz ve esnek işleri
kadınlar için kural hâline getirmeye çalışan bu Hükûmet karşısında susmadık,
susmayacağız.
Sayın
Başkan, değerli milletvekilleri; AKP Hükûmetinin 2016 yılı bütçesinin sadece
barış ve kadın düşmanı değil, aynı zamanda emek ve demokrasi düşmanı bir bütçe
olduğunu, eşitsizliği ve aynı zamanda ayrımcılığı da daha derinleştiren bir
bütçe olduğunu HDP’li milletvekili arkadaşlarım defalarca bu kürsüden
belirtmişlerdir.
AKP
Hükûmetinin iş ve yaşam güvencesini kaldırarak hayatımızın üzerinde daha fazla
tahakküm kurmak için bu bütçeyi bir araç olarak kullandığını biz gayet iyi
biliyoruz. Tam anlamıyla bir savaş ve talan bütçesi olan bu bütçe tasarısı,
birkaç saat içinde, iktidar milletvekillerinin el kaldırıp indirmesiyle
oylanmış olacak ve yasa hâline gelecektir. Ancak iktidar tarafından onaylansa
bile, bilinsin ki bizler bu, savaş, talan ve darbe bütçesini hiçbir zaman
onaylamıyoruz. Bizler Halkların Demokratik Partisi olarak ne barış talebimizden
ne demokratik haklarımıza sahip çıkmaktan ne de adil, barışçıl ve toplumsal
cinsiyete duyarlı bütçe hakkımızı savunmaktan vazgeçmeyeceğiz. Tam da bu
sebepten, Hükûmetin sürdürdüğü savaş ve güvenlikçi politikalarını bir an evvel
terk etmesini, bununla birlikte halkların taleplerinin konuşulduğu bir ortamın
yeniden yaratılmasını ve Kürt sorununda demokratik bir çözümün başlatılması
gerektiğini bir kez daha ifade ediyoruz.
Evet,
çözüm sürecinin tekrar, yeniden ele alınması, Parlamentonun bu konuda görev
alması gerektiğini defalarca ifade ettik. Tekrar ifade ediyoruz ki: Sayın
Abdullah Öcalan üzerindeki tecridin kaldırılması ve müzakere masasına
dönülmesinin gerekli olduğunu bir kez daha yineliyoruz. 
Evet,
Sur’da, Cizre’de ve birçok ilde yaşananlara ilişkin ifade ettiklerimizle
birlikte, dün de, yine, Nazi kamplarında, cezaevlerinde, işkencelerde görülen
bir tabloyla karşılaştık. Sur’dan yaralı olarak çıkanların çırılçıplak bir
şekilde -Nazi kamplarında olduğu gibi- soyulduklarını ve yaralıların ancak
yirmi dört saat sonra hastaneye götürüldüklerini gördük.
Sayın
Başkan, o süreçte, Sur’da bulunduğum anda, ailelerin yaralılarla görüşmeleri
sonucunda “Çıkarken soyunun.” dedikleri an itibarıyla ben bizzat valiyi
aradığımda bunu ifade edecektim ama, ne yazık ki vali telefonumuza cevap
vermedi ve yaşananlar bir kez daha ortaya çıktı ki valinin ifade ettiği
açıklamanın dışında, tekrar ifade edeyim ki insanlar çırılçıplak bir şekilde
tekrar kamuoyuna deşifre edildi. 
İLKNUR
İNCEÖZ (Aksaray) – Bomba koymamaları için öyle bakmak istemiş olabilirler.
Canlı bomba olabilirler, bellerine bir şey bağlamış olabilirler. 
ÇAĞLAR
DEMİREL (Devamla) – Bunların bir bütününü söylüyoruz, daha söyleyecek onlarca
sözümüz var. Hepsini tek tek ziyaret ettik Cizre’de, aileleri ziyaret ettik,
Miray bebeğin nasıl katledildiğini yerinde görerek söyledik. Yine, çıplak
bedenleriyle teşhir edilen kadınların nerede, nasıl yapıldığını bir kez daha
orada gördük, yaşadık. Yaşananları, yakan yıkanları bir kez daha orada gördük,
bir kez daha tarih bize bunları gösterdi. Tarih bunları asla affetmeyecektir ve
Genel Kurul da bu konuda sorumluluk almadığı için tarih Genel Kurulu da, bu
şekilde buna izin vermeyen iktidarı da asla affetmeyecektir ve tarihe bir kara
leke olarak bu bir kez daha geçecektir; Sur’da, İdil’de, Derik’te yaşananlar
geçecektir. Derik Belediyesini vahşice talan eden anlayış da aynı anlayıştır.
Yine, yaşananlar, bir bütün olarak ifade ettiğimizde, darbe hükûmetinin, darbe
anlayışının pratikleştiği bir süreçtir. Herkesin Cizre’ye, Sur’a gidip orada
yaşananları görmesi ve onları Genel Kurulda ifade etmesi gerektiğini bir kez
daha ifade ediyorum. 
Çözüm
çok nettir: Orta Doğu’da, Rojava’da ve ülkemizde Kürtlerle bir arada olmak ve
birlikte mücadele geliştiren bütün halkların taleplerini görmek, çözüm masasına
geri dönmekle bu süreç ancak ortadan kalkabilir diyorum ve ülkemizde
çatışmasızlığın, barışın hâkim olduğu bir gelecek umuduyla Genel Kurulu ve bizi
ekranları başında izleyen, dinleyen bütün halkımızı saygıyla, sevgiyle
selamlıyorum. (HDP sıralarından alkışlar) 
BAŞKAN
– Teşekkür ediyorum. 
MEHMET
NACİ BOSTANCI (Amasya) – Sayın Başkan…
BAŞKAN
– Bir dakika Naci Bey…
Efendim,
tutanakları getirttim. İncelediğimde, Sayın Bostancı’nın doğrudan bir sataşmaya
meydan verecek beyanı olmadığını görüyorum…
GARO
PAYLAN (İstanbul) – Yanlış beyan var Başkan, yanlış beyan var. 
BAŞKAN
– …ama kapanışta, mikrofon otomatik cihaz tarafından kapandığında şöyle bir
beyanı var: “Sayın Paylan, sizin yaptığınız konuşmanın muadilini Ermenistan’da
yapmak mümkün mü? Gidin, diasporada yapın bakalım, sizi parçalarlar.” 
Yeni
bir sataşmaya meydan vermemek üzere sizlere iki dakika söz veriyorum.
Buyurun.
İLKNUR
İNCEÖZ (Aksaray) – Özgürlükler ülkesi burası. 
V.- SATAŞMALARA İLİŞKİN KONUŞMALAR (Devam)
2.- İstanbul
Milletvekili Garo Paylan’ın, Amasya Milletvekili Mehmet Naci Bostancı’nın
sataşma nedeniyle yaptığı konuşması sırasında şahsına sataşması nedeniyle
konuşması
GARO
PAYLAN (İstanbul) – Teşekkür ederim Sayın Başkan.
Sayın
Bostancı, size teessüf ediyorum. “Gidin, bu konuşmayı Ermenistan’da yapın,
diasporada yapın bakalım, sizi parçalarlar.” diyorsunuz. Ben Türkiye
Cumhuriyeti vatandaşıyım, tıpkı sizin gibi. 
İDRİS
BALUKEN (Diyarbakır) – O “Ya sev ya terk et.” diyor. 
GARO
PAYLAN (Devamla) - Eşit haklardayız. Sizin Türk olmanız bana bir üstünlük
sağlamadığı gibi benim Ermeni olmam sizden farklı olmamı getirmiyor. 
İLKNUR
İNCEÖZ (Aksaray) – Özgürlükleri mukayese etmen açısından söylenmiş bir söz o. 
GARO
PAYLAN (Devamla) - Ben burada Türkiye Cumhuriyeti’nin bir milletvekili olarak
devlet eleştirisi yapıyorum. Ermenistan’da olsam iyi bilin ki orada da muhalif
olurdum çünkü Ermenistan devleti de Türkiye devleti gibi demokratik bir devlet
değil. Oradaki muhalifler de oradaki iktidara karşı, muktedirlere karşı
muhalefet ediyorlar, orayı demokrasi yapmaya çalışıyorlar tıpkı benim burayı
demokrasi yapmaya çalıştığım gibi. 
İLKNUR
İNCEÖZ (Aksaray) – Demokratik değil, böyle konuşuyorsun!
GARO
PAYLAN (Devamla) – “El birliğiyle bunu yapmalıyız.” çağrısı yapıyorum. Bakın,
demokratik siyaseti hâkim kılarsak terör de biter -terör dediklerimiz- ve sorun
da biter. Özgürlük çıtasını yükseltirsek, güvenlikçi bakışı geriletirsek,
sorunlarımızı konuşarak burada çözersek bütün meselelerimizin üstesinden
gelebiliriz. 
Bütçeyi
görüşüyoruz. Ben Başbakana hesap sorarım. Ama bakın, “Cumhurbaşkanı vesayeti
var.” diyoruz, Cumhurbaşkanına hesap sorabiliyor muyuz? Çünkü Anayasa’ya göre
sorumsuz ve tarafsız olması gereken kişi. Oysa bir vesayet var. Biz burada
Davutoğlu’nun hakkını savunuyoruz maalesef. 
İLKNUR
İNCEÖZ (Aksaray) – Geç bunları, geç.
GARO
PAYLAN (Devamla) - Cerattepe’yle ilgili bir açıklama yapıyor Sayın Davutoğlu ve
çıkıp orada sorunu konuşarak çözmeye kalkıyor Gezi’nin dışında ama Sayın
Cumhurbaşkanı “yavru Geziciler” diyebiliyor. 
COŞKUN
ÇAKIR (Tokat) – Size mi kaldı Başbakanı savunmak?
GARO
PAYLAN (Devamla) - O açıdan biz hesap soracağımız kişiyi istiyoruz. Ve Sayın
Cumhurbaşkanı eğer ki siyaseti özlediyse o anayasal zırhından çıkıp siyasete
dönmelidir… 
İLKNUR
İNCEÖZ (Aksaray) – Siz bu kazanı kaynatamayacaksınız. 
ORHAN
KIRCALI (Samsun) - Cumhurbaşkanımız anayasal sınırları içerisindedir. 
GARO
PAYLAN (Devamla) - …ve gelip hesap verebileceği noktada siyaset yapmalıdır,
bizi tahkir etmekten vazgeçmelidir.
İLKNUR
İNCEÖZ (Aksaray) – Fitne kazanını kaynatamayacaksınız, buna müsaade
etmeyeceğiz.
RAMAZAN
CAN (Kırıkkale) – Seçimle geldi, seçimle.
GARO
PAYLAN (Devamla) - Hepinize saygılar sunuyorum. (HDP sıralarından alkışlar)
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, buyurun.
MEHMET
NACİ BOSTANCI (Amasya) – Sayın Paylan, benim yapmış olduğum konuşmayı
bağlamından saptırarak sanki kendisine “Git, Ermenistan’da muadili bir konuşma
yap.” dediğim gibi bir kasta oturtmuştur. 
AHMET
YILDIRIM (Muş) – Meclis Başkanı bunu söyledi Naci Hoca, Meclis Başkanı söyledi.
GARO
PAYLAN (İstanbul) – Tutanaklarda var, Meclis Başkanı söyledi.
İDRİS
BALUKEN (Diyarbakır) – Tutanakları incele, tutanakları. Ülkenin sahibi
değilsiniz.
MEHMET
NACİ BOSTANCI (Amasya) – Benim söylediğim, Türkiye’nin demokratik
gelişmişliğidir, olgunluğudur ve Türkiye’nin yaşadığı bu gelişmeye karşı da
daha barışçı ve saygılı bir dil hak ettiğidir, söylediğim budur. 
GARO
PAYLAN (İstanbul) – “Gidin diasporada…” diyorsunuz, “Ermenistan’da…”
diyorsunuz. Daha ne diyeceksiniz?
İLKNUR
İNCEÖZ (Aksaray) – Baştan sona yalan bir konuşmayı sabırla dinliyoruz, sabırla!
MEHMET
NACİ BOSTANCI (Amasya) – Öte yandan, biraz önce Çağlar Hanımefendi…
BAŞKAN
– İsterseniz mikrofona konuşun efendim.
Buyurun.
IV.- AÇIKLAMALAR (Devam)
3.- Amasya
Milletvekili Mehmet Naci Bostancı’nın, İstanbul Milletvekili Garo Paylan’ın
sataşma nedeniyle yaptığı konuşması ile Diyarbakır Milletvekili Çağlar
Demirel’in 118 sıra sayılı 2016 Yılı Bütçe Kanunu Tasarısı ile 119 sıra sayılı
2014 Yılı Kesin Hesap Kanunu Tasarısı’nın tümü üzerinde HDP Grubu adına yaptığı
konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, Sayın Paylan’a vermiş olduğum cevapta
söylediğim söz “Gidin, Ermenistan’da konuşun.” değildir. Sayın Paylan da neyi
kastettiğimi gayet iyi anlamaktadır. 
GARO
PAYLAN (İstanbul) – Hayır, öyle demişsiniz, “Gidin.” diyorsunuz. 
İDRİS
BALUKEN (Diyarbakır) – Tutanağı inceleyin.
GARO
PAYLAN (İstanbul) – Tutanakta var, düzeltin o zaman.
MEHMET
NACİ BOSTANCI (Amasya) – Söylediğim, Türkiye’nin demokratik gelişmişliğidir. 
İDRİS
BALUKEN (Diyarbakır) – Bu ülkenin sahibi değilsin sen!
İLKNUR
İNCEÖZ (Aksaray) – Niyet okumayın da açıklamayı dinleyin.
GARO
PAYLAN (İstanbul) – Tutanakta var.
MEHMET
NACİ BOSTANCI (Amasya) – Elbette ki Ermenistan’da bunun muadili bir konuşma
yapılamaz, elbette diasporada yapılamaz. Kastım, sadece Türkiye’de değil
dünyanın her yerinde bu kimliklere ilişkin, nefret suçlarına ilişkin ortak bir
çalışmanın gerekliliğini vurgulamak ve Türkiye’nin demokratik gelişmişliğine
atıfla, buna yönelik olarak da olumlu ve barışçı bir dili bu ülkenin hak
ettiğini ifade etmek içindir; söylediğim budur.
İkincisi: Çağlar
Hanımefendi burada yapmış olduğu otuz dakikalık konuşmasında, bütçeye yönelik
kabul edilebilir bir eleştiri dilinin ötesinde baştan aşağıya hakarette ve
sataşmada bulunmuştur. Benim çıkıp iki dakika içerisinde buna cevap vermem
mümkün değildir. Neler neler dedi, tekrar etmiyorum; Nazilere benzetmekten
tutun, savaş ve talan bütçesi demeye kadar birçok benzetme yaptı. Son derece
propaganda diliyle yapılmış, kirli kavramlar kullanılmış nesnel bir eleştirinin
dışında hakaret dolu bir konuşmadır. Bu konuşmaya karşı benim vereceğim tek
cevap kınamaktır. 
MERAL DANIŞ
BEŞTAŞ (Adana) - Fotoğrafları görmediniz mi?
MEHMET NACİ
BOSTANCI (Amasya) - Çağlar Hanımefendi’nin konuşmasını baştan sona kadar
kınıyorum. 
Saygılarımla.
(AK PARTİ sıralarından alkışlar) 
BAŞKAN –
Efendim, teşekkür ediyorum.
Birleşime on beş
dakika ara veriyorum.
Kapanma Saati: 16.26
İKİNCİ OTURUM
Açılma Saati: 16.42
BAŞKAN: İsmail KAHRAMAN
KÂTİP ÜYELER: Mustafa AÇIKGÖZ (Nevşehir), Özcan PURÇU (İzmir) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 57’nci Birleşiminin İkinci
Oturumunu açıyorum.
2016 Yılı
Merkezi Yönetim Bütçe Kanunu Tasarısı ile 2014 Yılı Merkezi Yönetim Kesin Hesap
Kanunu Tasarısı üzerindeki son görüşmelere devam edeceğiz.
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (Devam)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu İdarelerine
Ait Toplam 208 Adet Denetim Raporunun Sunulduğuna İlişkin Sayıştay Başkanlığı
Tezkeresi (3/33), 2014 Yılı Dış Denetim Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/34), 2014 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/35), 2014 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/36), 6085 Sayılı Sayıştay Kanunu
Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN
– Komisyon yerinde.
Hükûmet
yerinde.
Söz
sırası Adalet ve Kalkınma Partisi Grubu adına Çanakkale Milletvekili Sayın
Bülent Turan’da.
Buyurun
Beyefendi. (AK PARTİ sıralarından alkışlar)
AK
PARTİ GRUBU ADINA BÜLENT TURAN (Çanakkale) – Sayın Başkan, değerli
milletvekilleri; 2016 Yılı Merkezi Yönetim Bütçe Kanunu Tasarısı hakkında AK
PARTİ Grubu adına söz aldım. Bütçe kanunumuzun ülkemiz, milletimiz,
demokrasimiz için hayırlı olmasını Cenab-ı Allah’tan niyaz ediyorum. Hepinizi
saygıyla selamlıyorum. 
Bütçe
kanunu tasarısının çalışmaları için günlerce mesai harcayan Maliye Bakanlığı
bürokratlarımıza, Plan ve Bütçede yoğun mesai harcayan milletvekillerimize,
Maliye Bakanımıza, Plan ve Bütçe Komisyonu Başkanımıza, on üç günden beri de
her partiden katkı sağlamak amacıyla bu kürsüye gelen, büyük bir nezaket örneği
göstererek bütçeyle ilgili konuşma yapan tüm milletvekillerimize ayrı ayrı
teşekkür ediyorum. 
Malumunuz,
bütçe, devletin kendi kaynak ve olanaklarının karşılaştırılarak bunların akılcı
ölçüler içerisinde, gereğinde büyüklükler durumunda mali dokümanların hayata
geçirilmesidir. Bütçe bir yöneticilik başarısıdır, bütçe bir hükûmet için
tekrarlanan bir güvenoyudur. Toplum adına bir işin yapılmasını ancak bütçe
içerisine alınması imkânına bağlı olarak yapabiliriz. 
Aziz
milletvekilleri, bütçe bizim için teknik bir tanımdan öte, bir emanettir. Biz
bütçeyi sadece demokrasimizin özü olarak değil, aynı zamanda bu milletin bize
bir emaneti olarak görüyoruz. (AK PARTİ sıralarından alkışlar) Bütçelerimizi
yaparken kılı kırk yarmak zorundayız. Bütçe yapmak öyle bir sorumluluk ki 78
milyon vatan evladının hepsinin hakkı hukuku, bakışı bu metnin içerisinde
olması lazım. Bu bütçe milletimizin emanetidir. Allah aldığımız işin hakkını
vermeyi bize nasip etsin.
Sayın
Başkan, değerli milletvekilleri; bütçe yapmak bir onurdur dedim. Bir daha
söylüyorum, her hükûmet için bütçe en önemli kanundur, en onurlu işlerden bir
tanesidir. Ancak, on dört yıl boyunca bütçe yapıyor olmak başka bir onurdur. 
Sayın
Başkan, değerli milletvekilleri; tekrar etmek isterim ki en büyük duamız, dileğimiz
Allah aldığımız işlerin hakkını vermeyi bize nasip etsin. Bütçe bu milletimizin
emanetidir, bu emanetin hakkını vermek için de gece gündüz çalışacağız. Bütçe
yapmak bir onurdur. Ancak, on dört yıl boyunca bütçe yapmak bambaşka bir
onurdur. 1950’li yıllardan bugüne defaatle değişen hükûmetlerin içesinde on
dört yıl boyunca bütçe yapan başka bir hükûmet örneği, başka bir parti yok. Ben
AK PARTİ’mizin kurulduğu günden bugüne kadar kimin zerre kadar bu bütçelerde
emeği varsa, kimin bu partinin, bu kadronun yürüyüşünde desteği varsa,
köyünden, mahallesinden, ilçesinden, ilinden, bakanından Başbakanına kadar
kimin hakkı varsa Allah binlerce kere razı olsun diyorum, teşekkürü bir borç
biliyorum kendilerine. (AK PARTİ sıralarından alkışlar)
On
dört yıl önce yola çıktığımızda “Bir rüzgâr var, gelir geçer.” dediler, “Bir
uzun boylu adam var; bugün var, yarın yok.” dediler, “Endamı güzel, yarın
olmaz.” dediler ama hamdolsun, on dört yıl geldi ve geçti ama ilk günkü kadar,
Pınarhisar Cezaevindeki şanımız neyse, iddiamız, gururumuz neyse bugün aynı
onurla, aynı gururla tekrar bismillah diyor, tekrar başlıyoruz. (AK PARTİ
sıralarından alkışlar)
O
günden bugüne kadar tam 5 genel seçim yaptık, 3 yerel seçim yaptık, 2 halk
oylaması, 1 de Cumhurbaşkanlığı seçimi yaptık; toplam 11 seçim. 11 seçimin
hepsinde, milletimize gittiğimizde çok büyük bir teveccühle beraber buraya
gelme imkânı bulduk. Bunun ne kadar büyük bir sorumluluk olduğunu bilen
insanlarız. 
Peki,
değerli arkadaşlar, bu kadar seçime rağmen, bu kadar uzun süreye rağmen neden
bu insanlar, bu aziz millet bize oy verdi? Hiç kimse bizim kaşımıza, gözümüze
oy vermek durumunda değil, hiç kimse çok alternatifli bir demokrasi içerisinde,
partiler içerisinde sadece AK PARTİ’ye oy vermek durumunda değil. Çok şey
söylenebilir ama ben samimiyeti, ihlası işin esası olarak görüyorum. Biz
samimiydik, halkımız bunu gördü; biz çalışkandık, halkımız bunu gördü; biz söz
verdik, sözümüzü yerine getirmeye çalıştık; sözü namus bildik, senet bildik,
asla da vermeyeceğimiz sözü vadetmedik. Ne demişsek yapmak için gece gündüz
çalıştık, tutmayacağımız hiçbir sözü vermedik.
Değerli
arkadaşlar, gün geldi liderimizi hapse attılar, “Ya sabır.” dedik; gün geldi
partimizi kapatmaya kalktılar, “Ya sabır.” dedik; gün geldi muhtıra
yayınladılar, “Ya sabır.” dedik; gün geldi 367 ucubesiyle bize “Seçim
yapamazsınız.” dediler, “Ya sabır.” dedik ama sabrın sonu selamettir diyerek
sağduyulu şekilde milletimize gitmekten çekinmedik. (AK PARTİ sıralarından
alkışlar) 
Bakınız,
değerli arkadaşlar, hiçbir şeyi ezbere söylemiyorum. Elimde Atılım
Üniversitesinin bir anketi var, bir çalışması var; o çalışmada “1980 sonrası,
hükûmetlerin hangisi, hangi vaatlerde bulundu ve ne kadarı hayata geçti?” diye
soruluyor, çalışma yapılıyor, bu akademik çalışmada herkes görüyor ki AK PARTİ
hükûmetleri ya hepsini yapmış ya devam ediyor. O yüzden, söz namustur diyorum,
o yüzden, asla yapamayacağımız işi vadetmediğimizi söylemek istiyorum.
Bakınız
değerli arkadaşlar, samimiyet dedim, çalışmak dedim; geçen hafta Sayın
Başbakanımızla beraber İran’a gittik, o heyette ben de vardım. Öyle bir tempo
ki, öyle bir gayret ki Silopi’ye gidildi, ardından İran’a gidildi; oradan
çıkıldı, İstanbul’a, birçoğunun engel olmaya kalktığı, buna rağmen gururla
takip ettiğimiz köprünün son tabliyesi konuldu biliyorsunuz. Onun ardından
Brüksel’e, onun ardından İzmir’e, onun ardından buraya gelindi, hiçbir anımız
boş değil. Sayın Başbakanımızın bu gayreti, vekillerimizin bu gayreti tüm
kamuoyunun takdirinde. Ankara’dan çıkmayanların, polemikten başka iş
üretmeyenlerin bunu anlamasının imkânı yok. (AK PARTİ sıralarından alkışlar) O
yüzden söyledim, bütçe yapmak onurdur ama on dört yıl yapmak bambaşka bir
onurdur değerli arkadaşlar.
Cumhurbaşkanımızın
geçen hafta Afrika seyahati oldu, hepinizin bildiği gibi, çok farklı ülkelere
gitme imkânı oldu, Fildişi Sahili’nden Gana’ya, Nijerya’dan Gine’ye kadar hiç
durmadan ziyaretler devam etti. Allah çalışanı sever, millet çalışana oy verir.

On
üç günden beri bütçe konuşmalarını takip ediyorum, elimden geldiği kadar
buradayım. Az önce de gördük, bütçe için saatlerce olan konuşmadan birkaç
istisnayı çıkarıyorum, hiçbir ifade olmadı, varsa yoksa hep aynı kelimeler,
varsa yoksa hep aynı eleştiriler. 
Değerli
arkadaşlar, oysa bütçeyi konuşmak isterdik, bütçedeki farkı görmek isterdik,
bütçe bu milletin her şeyidir, onu beraber tartışmak isterdik. Bakın, gururla
söylüyorum, 2002 yılında 120 milyar olan bütçemiz bugün 570 milyara çıktı
arkadaşlar, bunu hiçbiriniz söylemediniz. Her türlü hakareti yaptınız, ağır
ifadeler kullandınız, bütçenin sağduyusundan dolayı, gündemin yoğunluğundan
dolayı bunlara cevap bile vermek istemedik ama isterdim ki bir muhalefet vekili
çıksın, “Bütçe şu on yılda 5 kat büyüdü, Türkiye büyüdü, bravo.” desin,
eksiğimizi söylesin, yanlışımızı söylesin ama hiç mi iyi tarafımız yok, hiç mi
teşekkür edilecek tarafımız yok? Allah’tan ki millet izan sahibi, irfan sahibi,
o yüzden iyiyi de görüyor, kötüyü de görüyor, çalışanı da görüyor, çalışmayanı
da görüyor.
Değerli
arkadaşlar, ayrıntıya girmeyeceğim, benden sonra kıymetli Bakanımız Ali Babacan
Bey teknik bilgileri verecek, ben daha genel fotoğrafa bakmaya çalışıyorum. Bir
rakam daha vermek isterim sizlere. 2002 yılında 79 milyar olan bütçe
gelirlerimiz bu bütçemizde tam 541 milyara çıktı yani tam 7 katı. Artık böyle
az farklar falan demiyoruz. Yarışımız AK PARTİ’nin kendisiyle, biz bizimle
yarışıyoruz, bizim bütçemiz bizim bütçelerimizle yarışıyor. Böyle bir örnek
olmadı şimdiye kadar. 
Değerli
arkadaşlar, peki “Bütçede temel olarak ne var?” diye baktığımızda, çok kısa
birkaç ifadeyi kullanmak isterim. Bir tanesi şu: En önemli kalem eğitim
kalemimiz, en önemli iddiamız eğitimle ilgili iddiamız. 2002 yılında AK PARTİ
iktidara gelirken bugüne göre 10 kat artırılmış bütçeden bahsediyorum.
Eğitimimiz on dört yıl içerisinde 10 kat artan bir bütçeyle hayata geçti. İnsan
merkezli bakış açımızın en önemli gerekçelerinden bir tanesi de eğitim oldu. Şu
anki görev yapan 950 bin öğretmenimizin 500 binini biz atadık, 500 bin, yarıdan
fazlasını. Hep buraya çıkıp da “atanamayanlar” dediniz. Baş tacı, onları da
atayalım ama şunu görelim: Seksen yılda atanan 900 bin öğretmen bir tarafta, şu
son on yılda atanan 500 bin öğretmen bir tarafta. İyi işlere iyi demeye de “Yiğitliğin
harmanıdır.” derler bizim orada. O yüzden iyiye iyi derseniz küçülmezsiniz,
büyürsünüz, halkımızın da bu konuda memnuniyeti artar.
Değerli
arkadaşlarım, sağlığa bakıyoruz. Sağlık ve eğitimle beraber baktığımızda
bütçenin bu payının yüzde 36 olduğunu gördük, yüzde 36. Bakınız, İngiltere’de
bu oran yüzde 29, Almanya’da yüzde 26, Fransa’da yüzde 24, Türkiye’de “İnsan
için devlet.” diyen AK PARTİ iktidarında bu oran yüzde 36’ya çıktı. Sağlıkla
ilgili saatlerce konuşabilirim, gurur duyduğumuz alanlardan bir tanesi. Onun
dışında, sağlıkta farklı eczane uygulamalarının, farklı hastane uygulamalarının
hepsi geride kaldı. 
Ufak
bir hatırlatma yapmadan geçmek istemedim. Ulaşım, bambaşka bir onurumuz,
gururumuz. Seksen yılda yapılan tünel kilometresi 50 iken sadece on üç yılda
250 kilometre tünel yapılabildi. Her alanda, havalimanlarında, hızlı trende,
her kalemde katbekat artan ulaşım imkânlarımız oldu çünkü iş bilenin, kılıç
kuşananın. (AK PARTİ sıralarından alkışlar)
Bir
kurum örneği vereceğim, Türk Hava Yollarımız -hiç kimse hayal edemezdi- son
yılda 1 milyar doların üzerinde kâr ilan etti. Türkiye artık dünyanın ulaşım
açısından önemli üslerinden birisi hâline geldi, 24 milyon transit yolcunun
merkezi hâline geldi. Bunların hayali bile yoktu şimdiye kadar ama hamdolsun,
havada, karada, denizde, her alanda AK PARTİ iddialı işlerini yapmaya devam
etti. Hangisini anlatayım: Spor Bakanlığımızın çalışmalarını mı anlatayım,
Orman Bakanlığımızı mı anlatayım, hangisini anlatayım? Hepsi var, hepsi var.
Değerli
arkadaşlarımız, gençlerimiz bütçenin önemli bir kalemi. Biz genç deyince duran,
düşünen insanlarız. AK PARTİ’ye en çok gençlerin desteği yakışır. Gençlerin en
çok AK PARTİ’yle yürüyüşü yakışır dedik, gençlerimiz için her kalemde ayrı bir
değer ürettik. Yeni iş kuran gençlerimizden burs alanlarımıza kadar, master
doktora isteyenlerimizden dil alanlarına kadar, her alanda gençlerimizi özel
değerlendirdik. 
Değerli
arkadaşlarım, ekonomide tüm dünyada kriz varken, etrafımızda savaşlar varken,
Avrupa ekonomisi tökezlemişken hâlâ büyümeye devam ettik.
2002
yılında, Türkiye’de devletin topladığı 100 liralık verginin tam 86 lirası faize
giderdi; altını çiziyorum, yıl 2002, 100 liralık verginin 86 lirası faizeydi.
Bu bütçede, sizin beğenmediğiniz bütçede sadece yüzde 13 faize gidiyor yani
emek edenin, çalışanın hakkı faizciye gitmesin diye çok büyük bir mesai
harcanmış.
Değerli
arkadaşlarım, uluslararası kriterlere baktığımızda, zaman zaman “Garibanlar
unutuldu.” dendi, “Fakir daha çok fakirleşti.” dendi, asla kabul etmiyoruz.
Biz, garip gurebayla yürüdüğümüzü bilen insanlarız. Biz, bu milletin derdini
bilen insanlarız. O yüzden gururla şunu söylemek isterim: Yıl 2002, Türkiye’de
1 doların altında yaşayan insan sayısı 18 milyon, bugün 1 doların altında
yaşayan insan yok; 2 doların altında çalışan yine yok, 3’te yok, 4,5’tan sonra
başlıyor artık. Dünyanın en iyi ülkelerinden bir tanesiyiz. Dünyada çok büyük
oranda insan 1 doların altında yaşıyor günlük olarak, bizde en aşağı 4,5
dolardan başlıyor. O yüzden bir daha söylüyorum: Daha iyi yapalım, kabul; daha
çok garibana verelim, kabul ama “garibanın ihmal edildiği bir bütçe” derseniz
bunun adı haksızlıktır, bühtandır, yanlıştır.
Bunun
dışında, değerli arkadaşlarım, özellikle gurur duyduğumuz alanlardan bir
tanesi, millî savunmayla ilgili yatırımlarımız. Ayrıntıya girmeyeceğim. Yüzde
60’ı yerli hâle geldi millî savunmamızın, yüzde 60. Bunun hayali yoktu önceden.
ATAK helikopteri mi, ANKA insansız hava aracı mı, ALTAY tankı mı, GÖKTÜRK
uydusu mu, hangisini anlatayım? Hepsi ayrı ayrı bizim için gurur vesilesi. 
Kıbrıs
için yaptığımız su imkânları, ayrıntıya yine girmeyeceğim ama dünyanın gıpta
ettiği, gelip incelediği bir çalışma oldu. Türkiye’nin suyu denize akmayacak,
Kıbrıs’ımızı yeşertmek için Kıbrıs’a akıtılacak. Ovit Tüneli, Sultan II.
Abdülhamit’in hayaliydi, Karadeniz’in Anadolu’ya açılmasının imkânıydı. TİKA,
Yunus Emre, hangi birini anlatayım? Bakın, saatler olsa yaptığımızı anlatamam
değerli arkadaşlar.
Peki,
şunu söyleyeyim: Daha önce, enflasyonla, faizle boğuşan bu ülke, bu toplum ne
oldu da dünyaya örnek projeleri hayata geçirmeye başladı? Bakın, bir daha
söylüyorum, küçük yapılanmalardan bahsetmiyorum, büyük reformlardan
bahsediyorum, büyük projelerden bahsediyorum: Ne oldu, nasıl oldu da dünyanın
sayılı ülkelerinden birisi ekonomimiz sağlam temellerde kaldı? Çok şey söylenebilir.

Bilir
misiniz, “öğrenilmiş çaresizlik” diye bir şey vardır psikolojide. Bu öğrenilmiş
çaresizlikte bir fil örneği vardır. Küçük bir fili bağlarsınız ufacık bir
zincirle bir ağaca, o fil kurtulmak için ayağını bir çeker kurtulamaz, iki
çeker, üç çeker kurtulamaz; devasa bir fil olur ama aklına bile gelmez oradan
kurtulmaya çalışmak. Neden? O çaresizliği kabul etmiştir artık. Başka bir
örnek: Bir kavanozun içerisine çekirgeyi koyarsınız, ağzını kaparsınız, bir
sıçrar, iki sıçrar, üç sıçrar, çıkamaz; kapağı açarsınız aklına bile gelmez
oradan sıçrayıp çıkmak. İşte, AK PARTİ, Türkiye’de bu öğrenilmiş çaresizliği
yerle bir etti, tekrar bu milletin tarihinden gelen, medeniyetinden gelen
değerleri ayağa kaldırdı değerli arkadaşlar. (AK PARTİ sıralarından alkışlar)
Artık iş adamımız da, siyasetçimiz de, öğrencimiz de Edirne, Kars vizyonunda
bakmıyor meseleye, çok daha büyük bir dünyadan bakıyor meseleye. 
Yine
diyeceğim, Sayın Başbakanımızla geçen hafta İran’daydık, iş adamlarıyla
beraberdik, çay içiyoruz, biri söz aldı ve şunu söyledi: “Ben, otuz yıl boyunca
İstanbul, Ankara’dan başka yere gitmedim. Ama, şimdi Cezayir’de, Fas’ta,
İran’da iş yerim var, ihalelerim var.” dedi. 
Değerli
arkadaşlar, Türkiye’de iş adamı değişti, öğrenci değişti; siyasetçi değişmedi,
bir değişmeyen, maşallah diyelim, sizsiniz, başka değişmeyen kalmadı. (AK PARTİ
sıralarından alkışlar) 
Değerli
arkadaşlarım, biz elimizden geldiği kadar bu milletin tarihinden gelen, bu
coğrafyadan kaynaklanan o onurlu duruşunu tekrar ayağa kaldırmak için gece
gündüz çalıştık. Peki, sadece ekonomide mi büyük işler yaptık, siyasette
dönüşüm sağlamadık mı? Millî Güvenlik Kurulunun sivilleşmesinden tutun da
başörtü yasağının kalkmasına kadar, katsayıdan tutun da birçok imkâna kadar,
İnsan Hakları Kurumu gibi, Kamu Denetçiliği Kurumu gibi, Anayasa Mahkemesine
bireysel başvuru hakkı gibi demokratik ülkelerde olmayan dünya kadar hakları
buraya getirmedik mi? Ama daha işin başındayız, daha çok işimiz var. 
Değerli
arkadaşlarım, biz bunları yaparken asla yorulmadık, daha önümüzde bir sürü
işimiz var. Çanakkale Milletvekiliyim, Çanakkale köprüsünü Sayın Başbakanımızın
vaadiyle Çanakkale Meydanı’nda duyurduk. İnşallah, daha birçok örneği, köprüye
“Hayır.” demekten, havalimanına “Hayır.” demekten başka vizyonu olmayanlara
rağmen elimizden geldiği kadar hayata geçireceğiz. (AK PARTİ sıralarından
alkışlar) Ve göreceksiniz, nükleer santraller, kanal İstanbul, 3’üncü
havalimanı gibi, dev şaheserler gibi bir sürü iddialı dünya örneği
projemizi, inşallah, hayata geçireceğiz. 
Bazen,
değerli arkadaşlar, içinde olduğunuz değişimi fark edemeyebilirsiniz. Çocuğunuz
yanınızdadır, evinizdedir, büyür, boyu uzar fark etmezsiniz bile. Ama bir
akrabanız eve gelir, bir komşunuz gelir -on gün sonra, bir ay sonra- “Çocuğun boyu
uzamış.” der, “Saçı uzamış.” der. Siz fark etmezsiniz ama o dönüşümü dışarıdan
bakan insanlar çok net algılayabilirler. 
Şimdi
ben anlatıyorum “Bunları yaptık, bunları yaptık.” diye, “Hayır.” diye sesler
geliyor, “Olmadı.” diye sesler geliyor. Tersten bakalım, dışarı çıkmaya
çalışalım, belki daha iyi anlaşılabilir. Keşke şöyle imkânımız olsa, AK PARTİ
on dört yılda yaptıkları unutulmasın diye, eski hatalar zaman zaman hatırlansın
diye bir imkânımız olsa da muhalefeti hatırlama günleri yapabilsek. Bir
imkânımız olsa da, AK PARTİ yıllarından önceki yılları hatırlama haftaları
yapabilsek. Örneğin, İstanbul’da bir hafta sular akmasa; örneğin, İstanbul’da
bir hafta çöpler toplanmasa; örneğin, İstanbul’da bir hafta havamız tekrar
kirli olsa; örneğin, insanlar bir hafta -Allah korusun ama- başörtüsüyle tekrar
üniversiteye giremese, katsayı bir haftalığına uygulamaya geçse; tekrar,
Mecliste birileri kalkıp “Dışarı, dışarı!” diye utanmadan bağırsalar. Bunu
hatırlama imkânı olsa keşke. (AK PARTİ sıralarından alkışlar) Keşke, keşke
rektörler ellerinde pankartlarla “ordu göreve” diye yürüseler. Keşke,
yargıçlar, bir haftalığına, elde düdükle “Gelin brifing alın.” denildiğinde
koşarak gelse. O günleri çabuk unuttuk. 
Değerli
arkadaşlar, keşke bir hafta hatırlama günü haftası sebebiyle Marmaray
kapatılabilse, duble yolların bir şeridi kapatılabilse, havalimanlarının
yarıdan çoğu kapatılabilse, bir hafta sizi bir hatırlayabilsek değerli
arkadaşlar. Faizler tekrar bir haftalığına yüzde 90’ı bulsa, tekrar enflasyon
yüzde 100’e çıksa, tekrar IMF buralara gelse de memura zammımızı o belirlese,
IMF’nin komiseri her gün ekonomi bakanlığı yapsa buralarda. Hatırlıyorsunuz
değil mi IMF’li günleri? Bize o çaresizlik yıllarında “IMF’siz Türkiye
yönetilemez.” demişlerdi. Bunlar hep yanlıştı ama artık IMF’siz Türkiye
olduğunu dosta düşmana, herkese göstermiş olduk. 
Bakın,
bir hatıra. Diyor ki o zamanki basının sürmanşeti: “IMF kredisine ciğere bakar
gibi bakıyoruz.” 
Değerli
arkadaşlar, keşke bir hafta bu işler devam edebilse. Bir başka örnek… 
Hâlâ
sataşıyorsunuz değerli arkadaşlar. (CHP ve MHP sıralarından “Sataşma yok.”
sesleri) 
Bir
başka örnek: Hastaneler keşke bir haftalığına ayrılabilse; şu hastane
üniversitenin, bu hastane devletin, bu hastane SSK’nın denilebilse. Keşke her
eczane, herkes ilaç veremese bir haftalığına. Keşke Sayın Kemal Kılıçdaroğlu’nu
tekrar SGK’nın başına geçirebilsek bir haftalığına. (AK PARTİ sıralarından
alkışlar) 
HAKAN
ÇAVUŞOĞLU (Bursa) – Allah korusun Başkanım! 
BÜLENT
TURAN (Devamla) – Bir haftalığına, bir haftalığına, fazla değil. Bunun şakası
bile yok, farkındayım ama değişimi, dönüşümü hatırlamak için bunu söylüyorum.
ATİLA
SERTEL (İzmir) – Laf atmıyoruz ama saygısızlık yapma!
BÜLENT
TURAN (Devamla) - Peki, değerli arkadaşlar, bir şey daha söyleyeceğim. Bizler,
elimizden geldiği kadar bu bütçe içerisinde Anayasa Mahkemesinin tartışmasına
da, Cumhurbaşkanı tartışmasına da, “diktatör” ifadesine de, “saray” iddiasına
da hep sabrettik. On üç günden beri ısrarla takip ettim, her konuşmacı Sayın
Başbakanımıza hitap etti, her konuşmacı Cumhurbaşkanımıza hakaret etti. Hiçbir
arkadaşımız “Sayın Kılıçdaroğlu” demedi, nedenini bırakıyorum. Ama değerli
arkadaşlar, söz söylerseniz söz alırsınız arkadaşlar. O yüzden bir daha
diyorum; edebimiz suskunluğumuzu gerektirdi bizim, edebimiz sessizliğimizi
gerektirdi bizim. 
ÖMER
FETHİ GÜRER (Niğde) – Şu anda edepli konuşmuyorsun!
BÜLENT
TURAN (Devamla) - Ne zaman konuşsak “Siz iktidarsınız, sus!” dediniz bize. 
NURHAYAT
ALTACA KAYIŞOĞLU (Bursa) – İyi ki edeplisiniz yani edepsiz olsanız neler
söyleyeceksiniz! 
BÜLENT
TURAN (Devamla) - Hayır, insanız, duygularımız var. Bütçe için konuşmazken her
çıkan arkadaşımızın sayılarını çıkardık danışmanlarımızla beraber, on tane
cümlesi var en üstte olan. Bir: “Saray” İki: “Diktatör” Üç: “Anayasa Mahkemesi”
Dört: “Cumhurbaşkanı” Beş: “Sayıştay raporları” diye devam ediyor. 
Değerli
arkadaşlar, hepsine cevabımız var. 
AHMET
YILDIRIM (Muş) – Ne kadar önemsiz, değil mi, ne kadar önemsiz!
BÜLENT
TURAN (Devamla) - Biz sizin bize neden “diktatör” dediğinizi biliyoruz.
Sevmediğiniz Tayyip Erdoğan değil, sevmediğiniz Ahmet Davutoğlu değil, siz on
dört yıldan beri asla yalnız bırakmayan bu milleti sevmiyorsunuz. (AK PARTİ
sıralarından alkışlar) Asla bizden kopmayan, beraber yürüdüğümüz bu milleti
sevmiyorsunuz. (AK PARTİ sıralarından alkışlar) Çünkü biz ilk defa “diktatör”
ifadesini Sayın Tayyip Erdoğan’la duymadık. Yıl 1950’ler, “Adnan Menderes
diktatör.” Kim diyor? CHP diyor. Mesele demek ki diktatörlük değil; halkın
sevdiği, halkın seçtiği, beraber yol yürüdüğü kim varsa diktatör demek sizin
vizyonunuz.
İki,
yetmedi, Turgut Özal; o zamanki Sayın Genel Başkanınız Sayın Baykal. Bakınız,
“Özal sivil diktatör.” Sayın Başbakan, hiç üzülmeyin, aynısı söylenmiş, değişen
bir şey yok, o gün Özal vardı, bugün siz varsınız. (AK PARTİ sıralarından
alkışlar) 
VELİ
AĞBABA (Malatya) - Tarihi okuyamamışsın, Baykal Genel Başkan değildi.
BÜLENT
YENER BEKTAŞOĞLU (Giresun) - Hiç yakışmıyor, hiç yakışmıyor!
BÜLENT
TURAN (Devamla) - Bakınız, inşallah yalanlarsınız. Dediğim şeyi ezbere söylemiyorum.

VELİ
AĞBABA (Malatya) - O dersten girmemişsin herhâlde, o dersten girmemişin Sayın
Turan.
BÜLENT
TURAN (Devamla) - “Diktatör” diyen arkadaşların bu milleti sevmediğini
söyledim. Bir hafta önce -isim vermeyeceğim sataşma olmasın diye, polemik olmasın
diye- bir vekiliniz ne disiplin kurula sevk ettiniz ne uyardınız. İfade aynen
şöyle…
ATİLA
SERTEL (İzmir) - Yanlış yapıyorsun.
BÜLENT
TURAN (Devamla) - Diyor ki: “Memlekette her 4 kişiden 1’i sosyal demokrat
yapıya sahip, diğer 3 tanesi yobaz ve bağnaz.” Bir hafta önce. Kim olduğunu
size söylerim bilmiyorsanız. Bir daha okuyayım mı size arkadaşlar? Diyor ki
CHP’nin yeni vekillerinden bir tanesi: “Memlekette her 4 kişiden 1’i sosyal
demokrat yapıya sahip, diğer 3 tanesi yobaz ve bağnaz.” Yorum yapmıyorum. Dedim
ya mesele Tayyip Erdoğan değil, mesele Sayın Davutoğlu değil, diktatör denmesi
aslında bu millete olan kavganız sizin. Bir başka örnek, yine sayın
vekillerinizden bir tanesi. Diyor ki ifade aynen şöyle: “Cemaat istemedikçe
-bakın altını çiziyorum değerli arkadaşlar millet istemedikçe demiyor-…
VELİ
AĞBABA (Malatya) - Cemaat kim? Cemaat sizin eski yoldaşlarınız değil mi? Kol
kola girdiğiniz, on beş yıl boyunca beraber gezdiğiniz gruplar değil mi cemaat?
BÜLENT
TURAN (Devamla) - …cemaat istemedikçe Tayyip Erdoğan artık Başbakan da
Cumhurbaşkanı da olamaz. Yandı gülüm keten helva.” Bakın bir daha okuyayım mı
size arkadaşlar? “Yandı gülüm keten helva.” diyor. 
VELİ
AĞBABA (Malatya) - Sizin adamlarınız değil mi cemaat?
BÜLENT
TURAN (Devamla) - Cemaat istemezse… Yazık, Mustafa Kemal’in partisi bu değil,
Mustafa Kemal’in partisi bu olamaz. (AK PARTİ sıralarından alkışlar) “Cemaat
istemezse olmaz.” diyen insanın olduğu parti Mustafa Kemal’in partisi olamaz. 
Peki
değerli arkadaşlar, bir şey daha söyleyeceğim. 
ATİLA
SERTEL (İzmir) - Bütçe bitti mi, bütçe bitti mi?
BÜLENT
TURAN (Devamla) - Hiç mi güzel şey yok? Hiç mi bir şey yok? Çok kıymetli Sayın
Genel Başkan dün konuşma yaptı -Sayın Kılıçdaroğlu- alkışladım odamda,
alkışladım. Dedi ki dün konuşmasında, Kadınlar Günü dolayısıyla konuşuyor…
BÜLENT
YENER BEKTAŞOĞLU (Giresun) – Alkışlamak size düşmez. 
BÜLENT
TURAN (Devamla) – “Uzun bir süre başörtüsüyle uğraştılar. Sizin kılık ve
kıyafetiniz siyasete konu olamaz. İstediğiniz gibi giyinebilir, konuşabilir, gezebilirsiniz.”
Alkışlayın arkadaşlar bunu, alkışlayın, bravo, teşekkür ediyoruz. (AK PARTİ
sıralarından alkışlar) 
VELİ
AĞBABA (Malatya) – Bir daha, bir daha alkışlayın! 
BÜLENT
TURAN (Devamla) - Peki, değerli arkadaşlar -aynı Sayın Kılıçdaroğlu- birkaç sene
önce bir başka haber, okuyorum, diyor ki: “CHP Grup Başkan Vekili Sayın
Kılıçdaroğlu, 112 milletvekilinin imzasıyla beraber başörtüsü yasasının iptali
için Anayasa Mahkemesine başvurdu.” Hadi bakalım, 2 Kılıçdaroğlu, bunu da siz alkışlayın;
bunu AK PARTİ alkışlasın, bunu siz alkışlayın. Onun için bir daha söylüyorum:
Gelişen, dönüşen herkesin yanındayız. (CHP sıralarından gürültüler) 
BÜLENT
YENER BEKTAŞOĞLU (Giresun) – Bütçeden bahset, bütçeden. 
BÜLENT
TURAN (Devamla) - Bir diğer meseleye geçeceğim: Bizim son dönem üzülerek
gördüğümüz bir şey var. Türkiye'de terör tekrar hortladı, gündeme geldi ancak
terörle ilgili yine bu kürsüden olmadık ifadelerde bulundular. 
KAZIM
ARSLAN (Denizli) – Sayenizde, sayenizde…
BÜLENT
TURAN (Devamla) – Bizim durduğumuz yer yine burası. 
Sayın
Başbakana ağlayan “Ne olur barışı bırakmayın.” diyen bu evladımızın olduğu
yerdeyiz, biz aynı yerdeyiz. (AK PARTİ sıralarından alkışlar) 
Israrla,
bize “7 Hazirandan sonra operasyona başladı.” dediler. Çok büyük bir haksızlık
arkadaşlar -ona cevap vermek istiyorum- çok büyük bir yanlışlık, çünkü
operasyonlar 7 Hazirandan sonra başlamadı. 7 Hazirandan önce ve sonra PKK’nın
defaaten saldırısı, defaaten terörle ilgili çalışması oldu. Bakınız, bu
çalışmalar içerisinde iyi niyetli görüşmelere rağmen, tüm AK PARTİ iktidarının
aldığı risklere rağmen, “Yüz yıllık bu sorunu çözelim, sadece, bu, güvenlik
bürokrasisine havale ederek olamaz, sivil irade de burada olsun.” denmesine
rağmen atılan adımları anlamayan, küresel güçlerin oyuncağı hâline gelen siyasi
yapılar ve terör örgütleri, maalesef, bu süreci değerlendiremediler. Utanmadan,
sıkılmadan da buraya gelip “Bu barış sürecini AK PARTİ iktidarı bitirdi.”
dediler. 
Değerli
arkadaşlarımız, 7 Haziran-24 Temmuz arasında -Niye 24 Temmuz? Operasyonun
başladığı tarihtir 24 Temmuz- 11 güvenlik görevlimiz şehit oldu, 41
vatandaşımız hayatını kaybetti, 11 baraj inşaatına saldırıldı, 500 araç
yakıldı, devam ediyor. Asla 7 Haziran değil, 7 Hazirandan operasyonlara kadar
olan terör örgütünün faaliyetleri bunlar. 1 sayfa devam ediyor, vakit yok diye
anlatmayacağım. O zaman biz hiç sizlerden şunu duymadık: “Ey örgüt, siz
teröristsiniz, barış ortamı varken şehit haberleri gelmesin.” demediniz, hiç
siz “Gençleri zorla, anne babasından alınarak, dağlara götürüyorsunuz,
yapmayın.” demediniz, hiç siz sivil öldüren vatandaşlarımıza “Durun.”
dedirtmediniz, hiç siz o kazılan çukurlara “Yapmayın.” demediniz, o zaman “barış.”
demediniz, şimdi “barış.” demeniz barışı kirletmekten başka bir şey değil. İş
işten geçmiş, başka imkân kalmamış; devletin hakkı olarak, Kürtlerin de gereği,
hakkı olarak devlet onların güvenliği için adım atmaya başlamış, şimdi “barış”
diyorsunuz. Yok arkadaş, oradaki çalışmalar Kürtlerin de rahatlaması için,
Türklerin de rahatlaması için, 78 milyonun kardeşliği için son terörist yok
oluncaya kadar veya silahlar gömülünceye kadar asla durmayacak ve devam edecek.
(AK PARTİ sıralarından “Bravo” sesleri, alkışlar) 
Elimde
bir liste var. Bakınız, bazen saz çalan, bazen Kandil’e giden bir Genel Başkan
var ya, o Genel Başkanın ve etrafının tam 122 tane sokağa davet metni var. 122
tarih var arkadaşlar burada. KCK’sı ayrı, PKK’sı ayrı, HDP’si ayrı. Bir daha
diyorum; 122 tane “Sokağa çıkın.” daveti var. Siz hangi barıştan
bahsediyorsunuz arkadaşlar? Bu, barış çağrıları değil, savaş çağrıları. “Sokağa
çıkın, Yasin Börü’yü öldürün.” diyenler hangi barıştan bahsedecek? “Sokağa
çıkın, Kürtleri öldürün.” diyenler hangi barıştan bahsedecek? Barışı
kirlettiniz. (AK PARTİ sıralarından alkışlar) 
GARO
PAYLAN (İstanbul) – Yalan söylüyorsun!
BÜLENT
TURAN (Devamla) – “Yalan söylüyorsun.” diyen siz misiniz? Hanginiz? Söyleyin
bakayım, göreyim. 
GARO
PAYLAN (İstanbul) – Yalan söylüyorsun!
ALİCAN
ÖNLÜ (Tunceli) – Sen yalvardın “Git.” diye. 
BÜLENT
TURAN (Devamla) – “Yalan söylüyorsunuz.” Çıkışta gel, şunu vereyim sana. Ya
kendi Genel Başkanın yalancı ya sen yalancısın. 
GARO
PAYLAN (İstanbul) – Yalan söylüyorsun, böyle bir ifadesi yok. 
ALİCAN
ÖNLÜ (Tunceli) – “Kandil’e git.” diye sen yalvardın, sen! 
BAŞKAN
– Lütfen müdahale etmeyelim. 
BÜLENT
TURAN (Devamla) – Ya Genel Başkanın yalancı ya sen yalancısın. Bak burada 122
tarih var, tek tek okurum sizlere. 
BAŞKAN
– Sayın milletvekilleri, lütfen müdahale etmeyin.
BÜLENT
TURAN (Devamla) – Şu da Yasin Börü, utanırsan bak yüzüne biraz olur mu? Bak,
Yasin Börü, bak şöyle biraz, birazcık bak, birazcık bak.
MERAL
DANIŞ BEŞTAŞ (Adana) – Diğer fotoğraflar nerede? Diğerleri nerede?
GARO
PAYLAN (İstanbul) – Buz gibi öldürdünüz. 
BAŞKAN
– Bülent Bey, buyurun efendim. 
BÜLENT
TURAN (Devamla) – Şurada “tweet”leri var, “Sokağa çıkın, sokağa çıkın, sokağa
çıkın.” diye. 
AHMET
YILDIRIM (Muş) – Bir Roboski’ye de gelsen!
BÜLENT
TURAN (Devamla) – Karar vereceksiniz; sokağın partisi misiniz, Kandil’in mi, bu
milletin mi? Buna karar vereceksiniz. (AK PARTİ sıralarından alkışlar) Oradan
“yalan” diye bağırıyorsunuz. 
AHMET
YILDIRIM (Muş) – Bir Roboski’ye de gelsen!
BÜLENT
TURAN (Devamla) – Her türlü, her türlü lafı söyleyeceksiniz, yüz yılın sorununu
masaya yatıran bu iktidara saldıracaksınız ama utanmadan sıkılmadan PKK’ya bir
laf edemeyenler, buraya gelip bize on üç gün boyunca “katil” diyecek,
“diktatör” diyecek, terörle ilgili bizi itham edecek. Hadi oradan diyorum size
sadece, hadi oradan diyorum sadece size! (AK PARTİ sıralarından alkışlar)
Allah’tan ki değerli arkadaşlar, artık, Kürt vatandaşlarımız HDP’nin ne
olduğunu anladı, onların nerede olduğunu anladı. 
Bakınız,
bir önemli çalışma var, Dicle Üniversitesi Sosyoloji Bölümü yapıyor. Soruyor
–vakit yok diye kısa geçeceğim- “Çukur kazmak doğru mu?” diyor, “Öz yönetim
doğru mu?” diyor; çok büyük çoğunluk da Kürtler “Lanet olsun!” diyor. (AK PARTİ
sıralarından alkışlar) Artık, PKK’nın da, HDP’nin de vesayetinden kurtulma
kararını Kürt kardeşlerimiz almış durumda. Soruyorlar: “Dokunulmazlık kalkar mı
kalkmaz mı?” Hiç önemli değil…
(Mikrofon
otomatik cihaz tarafından kapatıldı) 
BÜLENT
TURAN (Devamla) – Sayın Başkanım… 
BAŞKAN
– Sayın Turan, bir dakika daha süre veriyorum; toparlar mısınız lütfen.
BÜLENT
TURAN (Devamla) – Sizin dokunulmazlığınızı Kürt kardeşlerimiz kaldırdı. 122
tane davete rağmen, cuma namazı tiyatrosuna rağmen kimse artık eyleme gelmiyor
ve gelmeyecek. O yüzden dört ayda oyunuz yüzde 15’lere, 10’lara düştü, daha da
düşecek. 
ERTUĞRUL
KÜRKCÜ (İzmir) – Hadi ya!
BÜLENT
TURAN (Devamla) – Bu millet sizin yüzünüzü gördü. Kürt partisi ise, sizden daha
çok CHP’de de, AK PARTİ’de de Kürt kardeşimiz var. (AK PARTİ sıralarından
alkışlar) Artık, Türkiye’nin de, herkesin de sesi olacaksanız baş tacı;
konuşuyorsunuz ama Kandil’in sesi olacaksanız dur diyeceğiz size bundan sonra. 
İDRİS
BALUKEN (Diyarbakır) – Ayıp, ayıp ya! Grup Başkan Vekili olarak liseli öğrenci…

BÜLENT
TURAN (Devamla) – Değerli arkadaşlar, AK PARTİ on dört yılı geride bıraktı. Hiç
yorulmadık, heyecanımız devam ediyor, ilk günkü aşkla yola başlıyoruz. Bu, bir
dava hareketidir, siz anlayamazsınız ve bu, partiyi aşan bir anlayıştır, bir
medeniyet hareketidir bunu anlayamazsınız. Son mazlumun başı okşanıncaya kadar,
son şehit annesinin hakkı teröristten alınıncaya kadar, son yetimin başı
okşanıncaya kadar, son mazlumun hakkı zalimden soruluncaya kadar bu mücadele
devam edecektir.
Hepinizi
saygıyla selamlıyorum. (AK PARTİ sıralarından “Bravo” sesleri, alkışlar)
BAŞKAN
– Teşekkür ediyorum Sayın Turan. 
ÇAĞLAR
DEMİREL (Diyarbakır) – Sayın Başkan...
BAŞKAN
– Buyurun Hanımefendi, Sayın Çağlar…
Buyurun
Sayın Demirel.
ÇAĞLAR
DEMİREL (Diyarbakır) – Sayın Başkan, sayın AKP grup başkan vekilinin kürsüde
konuşurken partimize ilişkin ifade ettiklerine dair İç Tüzük’e göre söz hakkı
talep ediyorum. Sataşma vardı çünkü siz de biliyorsunuz, dinlediniz, gördünüz.
BAŞKAN
– Evet efendim.
Hanımefendi,
buyurun efendim, iki dakika… 
Lütfen
yeni bir sataşmaya meydan vermeyelim.
Buyurunuz
Sayın Demirel. (HDP sıralarından alkışlar)
V.- SATAŞMALARA İLİŞKİN KONUŞMALAR (Devam)
3.- Diyarbakır
Milletvekili Çağlar Demirel’in, Çanakkale Milletvekili Bülent Turan’ın 118 sıra
sayılı 2016 Yılı Bütçe Kanunu Tasarısı ile 119 sıra sayılı 2014 Yılı Kesin
Hesap Kanunu Tasarısı’nın tümü üzerinde AK PARTİ Grubu adına yaptığı konuşması
sırasında Halkların Demokratik Partisine sataşması nedeniyle konuşması
ÇAĞLAR
DEMİREL (Diyarbakır) – Sayın Başkan, değerli milletvekilleri; evet, Eş Genel
Başkanımız para çalmadı, saz çaldı. 
İLKNUR
İNCEÖZ (Aksaray) – Geç, geç!
ÇAĞLAR
DEMİREL (Devamla) - Para çalanların kim olduğu da çok net bellidir, ortadadır;
yolsuzluk yapanlar da ortadadır, hırsızlık yapanlar da para çalanlar da
ortadadır. (HDP sıralarından alkışlar)
FUAT
KÖKTAŞ (Samsun) – 1 Kasımda hesabı verildi.
ÇAĞLAR
DEMİREL (Devamla) - Evet, Eş Başkanımız Kandil’e gitti, devletin bilgisi
dâhilinde gitti. 
ERDİN
BİRCAN (Edirne) – Vay! Vay!
İLKNUR
İNCEÖZ (Aksaray) – Bravo! Bravo!
BAŞKAN
– Müdahale etmeyin lütfen.
ÇAĞLAR
DEMİREL (Devamla) - İhtiyaç olursa tekrar gider, tekrar da Kürt sorununun çözümü
için her yere de gider. Her yere de gitti. İnsanların katledilmediği,
öldürülmediği, yaşamını yitirmediği bir ülke için, barışın ve özgürlüğün
geleceği bir ülke için biz her şekilde her şeye hazır olduğumuzu bir kez daha
ifade edelim. 
FUAT
KÖKTAŞ (Samsun) – Diyecek bir şey yok, “Kandil’e gitti.” dedi.
AHMET
YILDIRIM (Muş) – Senin yasanla gittik, senin yasanla; senin ricanla gittik.
ÇAĞLAR
DEMİREL (Devamla) - Biz şunu söyleyelim: Evet, Kürt sorununun çözümü için, bu
ülkede savaşın son bulması için her şekilde her yerle görüşeceğimizi ifade
ettik. 
BENNUR
KARABURUN (Bursa) – Siz Kürt sorununu çözemezsiniz.
ÇAĞLAR
DEMİREL (Devamla) - Bunu devlet yetkilileri çok iyi biliyor. Devlet
yetkililerinin bilgisi dâhilinde yapılan görüşmelerdir. Buradan kendileri açıklayabilir.
İkincisi,
yani Yasin Börü; evet biz de oradaydık, Diyarbakır’daydık. Sadece Yasin Börü
değil Diyarbakır’da katledilen 50 kişiyi niye sormuyor sayın grup başkan
vekilimiz? Peki, Cizre’de vahşet bodrumlarında 178 insanın yakılarak
katledildiğini niye ifade etmiyor sayın grup başkanımız? AKP Hükûmetinin,
parçalanmış bedenlerin, yanmış et kokusuyla Cizre’ye gitmesini talep ederiz.
Gitsin de yanmış bodrumlarda insanların ailelerinin eline verilen…
İLKNUR
İNCEÖZ (Aksaray) – Teröristler, teröristler.
ÇAĞLAR
DEMİREL (Devamla) - …iki kemik poşetiyle “Bu senin çocuğundur.” diyen anlayışı
ve zihniyeti görsün. Biz bunların hepsini biliyoruz. 
OSMAN
AŞKIN BAK (Rize) – PKK’ya söyle, PKK’ya!
ÇAĞLAR
DEMİREL (Devamla) – Bir haftadır, on gündür bölgede neler yaşandığını
biliyoruz. Siz acaba çıplak bedenleri teşhir edenleri kınıyor musunuz? Bunu da
biz size soruyoruz.
Teşekkür
ediyorum. (HDP sıralarından alkışlar)
BAŞKAN
– Efendim, teşekkür ediyorum.
Söz
sırası…
OKTAY
VURAL (İzmir) – Sayın Başkanım…
BAŞKAN
– Efendim, buyurun.
OKTAY
VURAL (İzmir) – Efendim, burada bir terör örgütünün yönetildiği bir merkeze
Hükûmetin bilgisi dâhilinde oraya gidildiğine ilişkin bir husus var. Bu konuda
Hükûmetin bir açıklama yapması gerekmez mi? 
BAŞKAN
– Takdir kendilerinin efendim.
OKTAY
VURAL (İzmir) – Ben bu konuyu arz ediyorum. Sayın Başbakan da burada.
BAŞKAN
– Takdir kendilerinin. 
Hükûmet
adına zaten konuşma yapılacak.
OKTAY
VURAL (İzmir) – Kimin bilgisi dâhilinde hangi iş birliği için oraya gidildiği…
Aziz milletimiz gerçekleri bilsin. Bu bakımdan, bu konu açıklığa kavuşturulsun
diyorum.
Teşekkür
ederim. (MHP sıralarından alkışlar) 
BAŞKAN
– Teşekkür ediyorum Sayın Vural.
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (Devam)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/35), 2014 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/36), 6085 Sayılı Sayıştay Kanunu
Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN
– Efendim, Adalet ve Kalkınma Partisi Grubu adına ikinci söz hakkı Ankara
Milletvekili Sayın Ali Babacan’da.
Buyurun
Beyefendi. (AK PARTİ ve Bakanlar Kurulu sıralarından alkışlar)
AK
PARTİ GRUBU ADINA ALİ BABACAN (Ankara) – Sayın Başkan, değerli milletvekilleri;
2016 Yılı Merkezi Yönetim Bütçe Kanunu Tasarısı ve 2014 Yılı Merkezi Yönetim
Kesin Hesap Kanunu Tasarısı hakkında Adalet ve Kalkınma Partisi Grubu adına söz
almış bulunmaktayım. Hepinizi saygıyla selamlıyorum.
2016
yılı bütçesinin milletimiz için, ülkemiz için hayırlara vesile olmasını
diliyorum. Başta Maliye Bakanlığımız olmak üzere, bütçenin hazırlanmasında
emeği geçen tüm kurumlarımıza ayrıca teşekkür ediyorum. Hem Komisyon aşamasında
hem de Genel Kurul aşamasında bütçe çalışmalarına büyük emek veren Plan ve
Bütçe Komisyonumuzun Başkanına ve üyelerine de ayrıca teşekkürlerimi sunuyorum.
Bütçe çalışmaları esnasında çok sayıda milletvekilimizi dinledik, takip ettik.
Komisyon aşamasında ve bu kürsüde beyan edilen görüşler ve yapıcı katkılar için
ayrıca takdirlerimi belirtmek istiyorum.
Değerli
milletvekilleri, bugün görüşmelerini tamamlayacağımız bütçe, AK PARTİ
hükûmetlerinin hazırladığı tam 14’üncü bütçe. Her yıl bütçe görüşmeleri
vesilesiyle bir geçmiş muhasebesi yapıyoruz ve gelecek dönemlerde uygulanacak
politikaları değerlendiriyoruz ve hepimiz için de son derece faydalı oluyor. Şunu da özellikle tekrar vurgulamakta fayda var ki
yüzde 85 gibi çok yüksek bir katılım oranıyla gerçekleşen 1 Kasım seçimlerinden
sonra oluşan bu Meclis, oy kullanan vatandaşlarımızın yüzde 97,5’unun
iradesinin tecelli ettiği bir Meclis. Bu Meclis, temsil gücü çok yüksek bir
Meclis. Ben böyle bir Meclisin üyesi olmaktan onur duyuyorum. Ülkemizin
sorunlarının tartışılıp çözüme ulaşacağı yer bu Meclistir. Şiddet
yöntemleriyle, terörle bir yere varmak mümkün değildir. Her kesimin, her
eğilimin temsil edildiği bu yüce Meclis, ülkemizin sorunlarının çözümünde de
tarihî bir sorumluluğa sahiptir; yeter ki her konuyu açıkça, rahatça burada
tartışabilelim, çözüm üretebilelim. İleri demokrasilerde sorunları çözmenin ve
geleceği inşa etmenin yegâne adresi parlamentolardır. 
Ben
bu vesileyle, yaşanan terör eylemlerinde bu vatan için canını veren
şehitlerimizi rahmetle anmak istiyorum. Hayatını kaybeden sivil
vatandaşlarımıza da Allah’tan rahmet diliyorum; ailelerine, yakınlarına sabır
diliyorum. Şiddetin ve terörün ülkemizde bir an önce sona ermesini de gönülden
niyaz ediyorum. 
Sayın
Başkan, değerli milletvekilleri; geçtiğimiz on üç yılda hızla gelişen ülkemiz
dünyayla daha fazla bütünleşmiş, finansal ve ticari bağlarını da oldukça
derinleştirmiştir. Bu durum, küresel ekonomide meydana gelen gelişmeleri daha
yakından takip etme ihtiyacımızı da artırmıştır. Geçen yıl G20 platformunun
başkanlığını yapmamız ve bu dönemde gösterdiğimiz performans, Türkiye’nin
dünyadaki ekonomik ve finansal problemlere ne kadar vâkıf olduğunu, çözüm üretmek
konusunda da ne kadar donanımlı olduğunu bir kez daha ortaya koymuştur.
G20
gündeminde dünya ekonomisiyle ilgili 3 önemli tespit yaptık, 3 önemli öncelik
belirledik: Kapsayıcılık, uygulama ve yatırımlar. G20 ülkelerinin yapısal
reformlarını izlemeye alacak, uygulamayı takip edecek bir mekanizmayı ilk defa
biz dönem başkanlığımızda oluşturduk.
Uluslararası
Ticaret Odasıyla birlikte Dünya KOBİ Forumu’nu kurduk ve ilk defa KOBİ’lerin
uluslararası platformlarda artık resmî bir sesi var. B20 altında KOBİ görev
gücünü oluşturduk. KOBİ perspektifi tüm G20 çalışmalarına artık sürekli olarak
yansımakta, bunlar hep kalıcı yapılar. İlk kez G20 enerji bakanlarını topladık,
yoksul ülkelerin elektriğe kavuşması için eylem planı hazırladık. G20 gıda
bakanlarını topladık, dünyada gıda israfını azaltmayı hedefleyen eylem planı
hazırladık. Kadınların iş gücü piyasasındaki rolünü ve etkinliğini artırmayı
amaçlayan W20 yani Kadın 20 platformunu oluşturduk. Faizsiz finans sisteminin
dünyada yaygınlaştırılmasını bir G20 kararı hâline getirdik. Tespit ettiğimiz
bu öncelikler ve başlattığımız yeni çalışmalar Sayın Cumhurbaşkanımızın
Başkanlığında yapılan Antalya zirvesinde tüm G20 ülkeleri tarafından kabul
edilmiştir ve bu yıl Çin Dönem Başkanlığı tarafından aynen devam ettirilmektedir.
Ülkemiz, bir büyük sınavı böylece başarıyla vermiştir. 
Türkiye
ekonomisiyle ilgili değerlendirmelere geçmeden önce, sizlerle dünya
ekonomisindeki konuları ve özellikle riskleri kısaca paylaşmak istiyorum. 
Küresel
kriz sonrasında dünya henüz güçlü, dengeli ve sürdürülebilir bir büyüme eğilimi
yakalayamamıştır. Dünya ticaretinin büyüme hızı kriz öncesine göre yarı yarıya
düşük seyretmektedir. Yatırım harcamaları düşüktür. Pek çok ülkenin potansiyel
büyüme oranı kriz öncesine göre düşmüştür. Önümüzdeki dönem için yapılan
tahminler de yakın bir gelecekte küresel ekonomide hızlı bir toparlanma
eğiliminin beklenmediğini göstermektedir. Küresel krizin hemen sonrasındaki
dönemde, gelişmekte olan ekonomiler büyümede lokomotif görevini üstlenirken,
son dönemde ibre gelişmiş ekonomilere doğru dönmüştür. ABD ekonomisi diğer
gelişmiş ülkelere göre daha güçlü bir büyüme sağlarken, avro bölgesi ve
Japonya’da beklenen canlanma hâlen daha sağlanamamıştır. Öte yandan, doğru
ekonomik programları uygulayan Avrupa ülkelerinin bazılarındaysa toparlanma
görülmekte ve bu da bizim o ülkelere olan ihracatımıza olumlu bir şekilde
yansımaktadır. 
Gelişmekte
olan ülkelere gelince, geçtiğimiz yıl Çin ekonomisinde büyüme hızı düşerken,
Rusya ve Brezilya’da derin ekonomik daralmalar yaşanmıştır ki Brezilya’da
yaklaşık yüzde 4 gibi bir daralma 2015 yılında meydana gelmiştir, bir yüzde 3
daralma daha bu yıl için beklenmektedir. Hindistan ekonomisiyse 2015 yılında
diğer ülkelerden pozitif yönde ayrışmaya devam etmiştir. 
Geçtiğimiz
yıl, petrol fiyatları başta olmak üzere, tüm emtia fiyatlarında görülen düşüş,
küresel talebi genel olarak olumsuz etkilemiştir. Emtia ihracatçısı ülkelerde
yaşanan önemli gelir kayıpları nedeniyle bu ülkelerin kamu maliyesinde ve
ekonomilerinde ciddi bozulmalar yaşanmıştır. Türkiye gibi petrol ithalatçısı
ülkeler ise düşük fiyatların etkisiyle artan harcanabilir gelir ve iyileşen dış
dengeyle olumlu yönde etkilenmişlerdir.
2015
yılından itibaren gelişmiş ülkelerin uyguladığı para politikası birbirinden
ayrışmaya başlamış ve yaklaşık dokuz yıl aradan sonra Amerikan Merkez Bankası
geçtiğimiz aralık ayında faiz artırımına gitmiştir. Öte yandan, birçok gelişmiş
ülkenin merkez bankası ise genişlemeci para politikaları uygulamaya devam etmektedir.
FED’in faiz artırım süreci ile Çin ekonomisindeki yavaşlama finansal
piyasalardaki dalgalanmaları artırmış, özellikle de gelişmekte olan ülkelere
yönelik sermaye akımlarının azalmasına sebep olmuştur. 
Küresel
ekonomide geçen yıl meydana gelen olumsuzluklar önümüzdeki dönemde de
karşılaşacağımız riskler olarak devamlılığını, varlığını sürdürecektir. Çin
başta olmak üzere, gelişmekte olan ülkelerde devam eden ivme kaybı, zayıf
ticaret hacmi, ABD para politikasının sıkılaşması, oynaklığı artan emtia fiyatları,
emtia ihracatçısı ülkelerdeki talep düşüklüğü, gelişmekte olan ülkelere olan
sermaye akımlarındaki azalış, jeopolitik gerginlikler ve siyasi belirsizlikler
bu yıl takip edeceğimiz temel risk faktörlerini oluşturmaktadır. Kısaca
söylemek gerekirse küresel ekonomide durum hâlâ risklidir ve çok yakın takip
gerektirmektedir.
Sayın
Başkan, değerli milletvekilleri; küresel ekonomide ve finansal piyasalarda
olumsuz gelişmelerin yaşandığı, jeopolitik risklerin arttığı, art arda 4 seçim
geçirdiğimiz bir ortamda Türkiye ekonomisi 2015 yılının ilk 3 çeyreğinde yüzde
3,4 oranında bir büyüme kaydetmiştir. Yılın tamamında ise yüzde 4 civarında bir
büyümenin olmasını bekliyoruz. Mart sonunda, bildiğiniz gibi, kesin rakamlar
açıklanacak. Bu oranların birçok gelişmekte olan ekonominin 2015 yılı için
beklenen büyüme oranından çok daha yüksek olduğunun da özellikle altını çizerek
vurgulamak istiyorum.
2016
yılında büyümenin bir miktar daha ivme kazanmasını beklemekteyiz. Gelirler
politikasının desteğiyle yurt içi talepte beklenen canlanma ve önümüzdeki
süreçte dış ekonomik konjonktürün ılımlı iyileşmesi bu yılki büyümeyi olumlu
etkileyecektir. Küresel krizden beri diğer birçok gelişmiş ve gelişmekte olan
ülkeler hâlen istihdam oluşturmakta zorlanırken ülkemizde istihdam artmaya
devam etmektedir. Türkiye ekonomisi 2009 yılından bu yana toplam 6 milyon
kişiye ilave istihdam sağlamıştır yani Türkiye'de çalışan insanların sayısı tam
6 milyon kişi artmıştır üstelik küresel kriz ortamında. Bununla birlikte, iş
gücüne katılım oranının özellikle gençlerimiz ve kadınlarımız öncülüğünde
artması işsizlik oranının yüksek seyretmesine sebep olmaktadır. 
Hükûmetlerimiz
döneminde Türkiye ortalama yıllık yüzde 4,7 oranında bir büyüme kaydetmiştir.
Ülke olarak elde ettiğimiz bu büyüme aynı zamanda kapsayıcı bir büyüme
olmuştur. Yoksulluğun azaltılmasında bu büyüme etkili olmuştur. Bazı ülkelerde
büyüme varken gelir dağılımındaki bozulma artmaktadır; Türkiye büyümenin ve
refahın geniş toplum kesimlerine daha adil bir şekilde yayıldığı bir büyümeyi
elde etmiştir. 
Ülkemizde
artık günlük 1 doların altında geliri olan vatandaşımız kalmamıştır. Yine,
Dünya Bankası ölçülerine göre 2,15 doların altında yaşayan nüfusumuz da
kalmamıştır. Hatta en yüksek barem olan 4,3 doların altına baktığımızda 2002
yılında nüfusumuzun yüzde 30’u bu baremin, 4,3 doların altında yaşarken -en son
2014 verileri var- 2014 verilerine göre yüzde 1,6’sı sadece nüfusumuzun bu 4,3
doların altında yaşamaktadır. 
Türkiye
son dönemde yine OECD’nin rapor ettiği üzere tüm OECD ülkeleri içerisinde gelir
dağılımının en hızlı iyileştiği ülkelerden birisi olmuştur. Dünya Bankası
verilerine göre ülkemizin orta sınıfının toplam nüfusa oranı yüzde 20’den tam
yüzde 40’a yükselmiştir. Bu gelir dağılımının düzelmesinde kamu gelirler politikasının
da önemli katkısı olmuştur. Bu kapsamda aile yardım ödeneği dâhil en düşük
memur maaşı 2002-2015 arasında reel olarak enflasyondan arındırdığımızda yüzde
93,5 artmıştır. Net asgari ücret reel yüzde 126 artmıştır. En düşük SSK emekli
aylığı yüzde 61 reel olarak artmıştır. Bu oranlar, hem çalışan hem de emekli
vatandaşlarımızın harcanabilir gelirlerinin önemli ölçüde arttığını
göstermektedir. Türkiye, tüm gelişmekte olan ülkeler içerisinde bu açıdan bir
istisnadır. İlerlemenin olduğu, kalkınmanın olduğu ama aynı zamanda refahın
geniş toplum kesimlerine dağıldığı, kalkınmanın herkes tarafından hissedildiği
bir ülke olmuştur. 
Değerli
milletvekilleri, 2015 yılında döviz kuru gelişmeleri ve gıda fiyatlarında
kaydedilen yüksek oranlı artış nedeniyle enflasyon, beklentilerin üzerinde
gerçekleşmiştir. Enflasyonun daha düşük seviyelere inmesi gerekmektedir. 
Türkiye’nin
dış ticaret hacmi, 2015 yılında, 2002 yılına göre 4 kat artarak 351 milyar
dolara ulaşmıştır. Bu rakamın içerisinde kuşkusuz euro-dolar kur etkisi de
vardır. Euronun dolar karşısında değer kaybetmesi ya da doların euro karşısında
değer kazanması, bu rakamların dolar olarak belki bir miktar düşmesini
beraberinde getirmiştir ama nereden bakarsak bakalım, 4 katlık bir artış kayda
değer bir artıştır. Üstelik hem ihracat pazarlarımızda hem de ürünlerimizde
çeşitlenme sağlanmıştır. Böylece herhangi bir bölge veya sektörde meydana
gelebilecek dışsal şoklara karşı ihracatın dayanıklılığı artmıştır. Kaldı ki,
bu en son yaşadığımız bir Irak pazarındaki daralmanın, bir Rusya pazarında
karşılaştığımız sorunların toplam rakamlara etkisinin oldukça sınırlı olduğunu
görüyoruz. Bu da zamanlıca izlenen çeşitlendirme politikasının olumlu
sonucudur. 
Cari
işlemler açığı, enerji fiyatlarının düşük seyri ve net altın ihracatındaki
iyileşmenin de etkisiyle 2014 yılından beri azalmaktadır ve 2015 yılında bu
düşüş sürmüştür. 2015 sonu itibarıyla da yüzde 4,5 seviyesine inmiştir. 4,5
hâlâ kendi başına yüksek bir orandır. Bunun da farkında olmamız lazım ve cari
açıkla mücadeleye önümüzdeki dönemde mutlaka devam etmemiz gerekmekte. 
2015
yılında küresel risk iştahındaki azalma nedeniyle Türkiye’den kısa vadeli
sermaye çıkışı yaşanmıştır. Doğrudur ama uzun vadeli sermaye girişleriyle
doğrudan sermaye girişleri 2015 yılı boyunca güçlü seyretmiştir. 
Ekonomik
istikrarımızın olmazsa olmaz koşullarından biri olan sağlam bankacılık sektörü,
2015 yılında da sağlıklı büyümesine devam etmiştir. Bankacılık sektörü, bir
yandan bilançosunu büyütürken aynı zamanda güçlü sermaye yapısını da korumayı
başarmıştır.
Sermaye
yeterlilik oranları 2015 yılı itibarıyla yasal alt sınırın yaklaşık 2 katı
seviyesindedir. Diğer taraftan, tahsili gecikmiş alacakların oranı ise makul
seviyelerde seyretmektedir.
Türkiye’de
son yıllarda hane halkının borcunun gayrisafi yurt içi hasılaya oranı, yüzde
23’e yükselse de diğer ülkelerle kıyaslandığında bu, hâlâ düşük bir rakamdır.
Buna rağmen, makro finansal istikrarın korunması ve sürdürülmesi amacıyla hane
halkının borçluluğu yakından takip edilmelidir ve bu çerçevede, 2014 yılından
itibaren uygulanan makro ihtiyati tedbirlerin etkisiyle tüketici kredilerindeki
büyüme hızı yavaşlamış, bireysel kredi kartları borçları azalmış –ki nominal
olarak azalmıştır- ve neticesinde hane halkı finansal varlık ve yükümlülükleri
daha dengeli ve sürdürülebilir bir hâle gelmiştir.
Değerli
milletvekilleri, AK PARTİ öncesi dönemlerde, Türkiye, uzun yıllar kamu
maliyesinde çok ciddi sorunlar yaşamış ve bu sorunlar, birçok ekonomik krizin
başlıca nedeni olmuştur. Kararlılıkla uyguladığımız politika ve reformlar
sayesinde kamu maliyesi alanında sağladığımız başarı, ekonomimizi iç ve dış
şoklara karşı çok daha dayanıklı hâle getirmiştir. 
Küresel
kriz döneminde, güçlü bankacılık sektörünün de katkısıyla, kamu maliyesindeki
bu sağlam duruş, ülkemizin diğer ülkelerden pozitif yönde ayrışmasını
sağlamıştır. Pek çok ülke, kriz döneminde kamu açıklarını artırarak krizden
çıkma çabasına girmişken Türkiye, mali disiplinini koruyarak krizden çok hızlı
bir şekilde çıkmış ve kendini farklılaştırmayı başarmıştır. Birçok ülke hâlen
kamu maliyesindeki sorunlarla uğraşırken Türkiye, 2015 yılında genel devlet
bütçesini denk bir noktaya getirmiştir. Bu, son dokuz yılın en iyi
performansıdır. 
Uygulanmakta
olan ekonomik program, mali disiplin ve etkin borçlanma stratejileri sonucunda
Avrupa Birliği tanımlı borç stokunun gayrisafi yurt içi hasılaya oranı da 2015
yılında 2002 yılına göre tam 40 puandan fazla azalarak yüzde 32,6 oranına
gerilemiştir. 
Borcun
millî gelire oranı düşerken aynı zamanda yapısı da iyileşmiştir. 2002 yılında
merkezî yönetim borç stokunun yüzde 58’i döviz cinsinden iken bu oran yüzde
35’e düşmüştür. Hatta kamunun dış borcu, döviz anlamında dış borcu sıfırlandığı
gibi –net borçtan bahsediyorum- bir miktar artı oluşmuştur son bir iki yıl
içerisinde. 
Benzer
şekilde, 2002 yılında borç stokunun yüzde 55’i değişken faizli senetlerden
oluşurken bu oran, yüzde 33 seviyesine gerilemiştir. İç borçlanmanın ortalama
vadesi, 2002 yılında dokuz ay iken 2015 yılında yetmiş iki aya yani altı yıla
yükselmiştir. Düşünün ki, millî gelirin yüzde 74’ü büyüklüğünde bir borç ve
ancak ortalama dokuz ay vadeyle dönen bir borçtan millî gelirin yüzde 38’lerine
düşmüş ve altı yıllık bir vadeyle dönen bir borç yapısına çok şükür Türkiye
kamusu ulaşmıştır. 
Kamu
maliyesindeki iyileşmeye bağlı olarak hem faiz oranları düşmüş hem de faiz
ödemeleri azalmıştır. 2002 yılında faiz giderlerinin toplam harcamalar
içerisindeki payı yüzde 43 iken 2015 yılında bu oran yüzde 10,5’a düşmüştür.
Faiz giderlerinin gayrisafi yurt içi hasılası içindeki oranı da 2002’de yüzde
14,8 iken 2015’te sadece yüzde 2,7’ye düşmüştür. Faiz giderlerinin azalması,
kamu yatırımlarına, özellikle de yıllarca kaynak ayrılamayan sosyal alanlara
kaynak aktarılmasını sağlamıştır. Bu da, başta eğitim ve sağlık olmak üzere
sosyal harcamalarda kayda değer artışlar yapmayı mümkün hâle getirmiştir.
Sayın
Başkan, değerli milletvekilleri; hükûmetlerimiz döneminde sağlanan mali
disiplinin korunması son derece önemlidir. Makroekonomik istikrarın
sağlamlaştırılması ve büyüme potansiyelimizin artırılması için bu şarttır. 2002
yılında yüzde 11,5 olan merkezî yönetim açığının gayrisafi yurt içi hasılaya
oranı 2015’te yüzde 1,2’ye düşmüştür ve 2016 bütçesi, bugün görüşmelerini
inşallah tamamlayacağımız bütçede de, bu açık, yüzde 1,3’tür. Bunlar oldukça
sıkı hedeflerdir ve maliye politikasında bir gevşeme sinyali vermemektedir. 
2016
yılı bütçemizde de en yüksek pay yine eğitime, sağlığa ve altyapı yatırımlarına
ayrılmaktadır. Eğitim, kalkınma sürecimizin odağındadır. 2002 yılı bütçemizin
sadece yüzde 9’u eğitime ayrılırken 2016 bütçesinde bu oran tam yüzde 19’a
ulaşmıştır. Yani neredeyse bütçenin beşte 1’i, sadece ve sadece artık eğitime
ayrılmaktadır. Sağlık harcaması da bütçenin yüzde 17’sine ulaşmıştır. İşte,
gerçek sosyal politika bütçeye nasıl yansır, bu bütçe, 2016 bütçesi tüm
kamuoyuna gayet açık bir şekilde göstermektedir.
Büyümeyi
destekleyecek olan kamu altyapı yatırımları da hızla devam etmektedir ve bütçe
içerisindeki payı 2016 yılında yüzde 10,5’a yükselmiştir ve yatırımların
tamamlanma süresi de ortalama sekiz buçuk yıldan dört yıla inmiştir. 
Ayrıca,
ülkemizde kamu-özel iş birliği projelerinin de uygulaması son derece
yaygınlaşmış ve işletme hakkı devri yöntemiyle yürütülenleri çıkardığımızda
toplam yatırım büyüklüğü, yaklaşık 48 milyar dolara ulaşmıştır ve bunun 39
milyarı 2002 sonrası döneme aittir. 
Büyümenin
kapsayıcılığını artırmak üzere, başta kadınlarımıza, gençlerimize ve engelli
vatandaşlarımıza olmak üzere, toplumumuzun her kesimine yönelik destekler devam
etmektedir ve 2016 yılında bu amaçlarla ayrılan bütçe ödeneği tam 43 milyar
TL’dir.
İktidara
geldiğimizden bu yana tarım, öncelikli sektörlerden biridir ve tarıma
verdiğimiz destekler artarak devam etmektedir. 2016 bütçemizde 11,6 milyar
TL’lik bir ödenek görünmekle beraber, aslında tarımsal kredi sübvansiyonlarını,
müdahale alımlarını ve tarımsal kitlenin finansmanını da eklediğimizde rakamın
15 milyara çıktığını görüyoruz. Hatta gübre ve yemde KDV’nin kaldırılmasından
gelen 2,4 milyarlık gelir kaybını da dikkate aldığımızda, ilk defa bu yıl tarım
bütçemiz, 17,6 milyar gibi yüksek bir rakama ulaşmaktadır.
AR-GE
harcamalarına yönelik destekler 2016’da devam etmektedir ve ekonomimizin
verimliliğini ve üretken yapısını daha da güçlendirmek bu şekilde hedeflenecektir.

2016
yılında KOBİ’lerimize yönelik destek tutarı da 2015’e göre tam 3 kat artarak 1
milyar TL seviyesine çıkarılmaktadır.
Sayın
Başkan, değerli milletvekilleri; oldukça zor bir dış ve iç konjonktürde
Türkiye'nin makroekonomik istikrarının korunmasında en önemli iki faktör, bütçe
disiplini ve sağlam bankacılık sektörü olmuştur. Bunca iç ve dış gelişmeye
rağmen eğer ekonomimizde ciddi bir sarsılma olmuyorsa bunu bu iki sağlam
noktaya, bütçe disiplinine ve sağlam finans sistemine bağlamalıyız. Önümüzdeki
dönemde her iki alanın da dikkatle takip edilmesi ve asla bir zayıflamaya izin
verilmemesi gerekmektedir. 
Öte
yandan, enflasyon, son dönemde yüksek tek haneli rakamlarda seyretmektedir.
Önümüzdeki dönemde enflasyonla mücadelede para politikası araçlarının
kararlılıkla kullanılması, enflasyonun yapısal nedenlerini araştırıp çözecek
Gıda Komitesi gibi mekanizmaların da etkin bir şekilde kullanılması son derece
önemli olacaktır.
Bir
başka yapısal sorunumuz olan cari açık, son yıllarda düşse de hâlâ dikkatle
takip edilmesi gereken bir konudur. Cari açıkla mücadelede kısa vadede bütçe
disiplini, para politikası ve makro ihtiyati tedbirlerin etkin bir şekilde
kullanılması önemlidir. Orta uzun vadede kalıcı çözüm ise yapısal reformların
kararlılıkla uygulanmasından geçmektedir. 
Sayın
Başkan, değerli milletvekilleri; önümüzdeki üç yıllık döneme ilişkin temel
ekonomik ve sosyal konulardaki strateji, politika ve yapısal reform alanlarını
kapsayan orta vadeli program ocak ayında yürürlüğe girmiştir. Bildiğiniz gibi,
AK PARTİ hükûmetleri döneminde çıkarılan yeni yasal düzenlemelerle başlayan
orta vadeli program uygulaması ekonomimize önemli öngörülebilirlik getirmekte
ve üç yıllık bir perspektifle pek çok alandaki makroekonomik hedefler ve
uygulanacak yapısal reformlar açık bir şekilde ortaya konmaktadır ve bu
programlar, her yıl üç yıllık pencerelerle yenilenmektedir, güncellenmektedir. 
Orta
vadeli programın temel amaçları, istikrarlı ve kapsayıcı niteliğiyle büyümeyi
artırmak, enflasyonu düşürmek, cari açıktaki azalma eğilimini korumak,
ekonominin rekabet gücünü, istihdam ve verimlilik seviyesini artırmak, mali
disiplinin kalitesini artırmak ve kamu maliyesini güçlendirmek olarak
belirlenmiştir. Bu temel amaçlar çerçevesinde, yapısal reformların hayata geçirilmesine
kararlılıkla devam edilmesi son derece önemlidir. 
Bu
kapsamda, 10 Aralık 2015 tarihinde, Sayın Başbakanımızın açıkladığı 64’üncü
Hükûmet 2016 Yılı Eylem Planı’nın uygulanmasına başlanılmıştır. 2016 Yılı Eylem
Planı’nda yer alan ekonomi alanındaki reformlar aslında iki temel amaç altında
toplanabilir: Birincisi, güçlü ve sürdürülebilir büyüme için toplam faktör
verilerinin artırılması için yapılacak reformlar; ikincisi de büyümeden
toplumun tüm kesimlerinin faydalanması, diğer bir ifadeyle kapsayıcı büyüme
hedefi doğrultusunda yapılacak reformlar.
Ayrıca,
Onuncu Kalkınma Planı’nda yer alan ve daha önce Sayın Başbakanımız tarafından
kamuoyuna duyurulan 25 öncelikli dönüşüm programının uygulanması etkin bir
şekilde takip edilmektedir. Bu kapsamda, eylem planlarında yer alan eylemlerin
gerçekleştirilmesi sürecinde yatırımları ve ihracatı artırmaya, cari açığı
aşağı çekmeye, ekonominin istihdam ve verimlilik seviyesini, rekabet gücünü
yükseltmeye, kamu maliyesini güçlendirmeye ve mali disiplinin kalitesini
artırmaya yönelik eylemlerin öncelikle ele alınması ve bu eylemlerin
gerektirdiği yasal düzenlemelere hız verilmesi temel önceliktir. 
Türkiye’nin
bu program dönemindeki büyüme stratejisi beşeri sermayenin geliştirilmesi, iş
gücü piyasasının etkinleştirilmesi, teknoloji ve yenilik geliştirme
kapasitesinin artırılması, fiziki altyapının güçlendirilmesi, kurumsal
kalitenin iyileştirilmesi olarak belirlenmiştir. Güçlü ve sürdürülebilir bir
büyüme için ülkemizde toplam faktör verimliliğinin artırılması çok önemlidir ve
iş gücü potansiyelimizi kullanmamızı ve geliştirmemizi sağlayacak reformlar ile
yatırım ortamımızı geliştirecek ve yatırımların finansmanını kolaylaştıracak
reformlar işte bu kapsamdadır. 
İş
gücü verimliliğinin artırılması için eğitim bir ön koşuldur. Ülkemizde eğitimin
yanı sıra, becerilerin artırılması ve girişimciliğin özendirilmesi de büyük
önem arz etmektedir. Ülkemizdeki eğitim seviyesinde hükûmetlerimiz döneminde
önemli artışlar meydana gelmiştir. İş gücü verimliliğinin artırılması için eğitimin
daha da yaygınlaştırılması ve niteliğinin geliştirilmesi son derece belirleyici
olacaktır. Ayrıca, gençlerin iş gücü becerilerinin artırılması ve
potansiyelinin ekonomiye kazandırılması da temel öncelikler arasındadır. 
Bir
ülkenin toplam ekonomik büyüklüğü, farklı metotlarla hesap edilebilmektedir. Bu
metotlardan bir tanesi de o ülkede oluşan katma değerlerin toplanmasıdır.
Ekonomiyi büyütmenin en sıhhatli yolu, fert fert daha yüksek katma değer
üretmektir. İyi eğitimli insanlar, daha yüksek katma değer üretir. İşte,
eğitime yapılan yatırım, nihayetinde daha yüksek bir refah seviyesinin de
anahtarı olacaktır. 
Ülkemizde
kadınların iş gücüne katılımı, uyguladığımız politikalar sonucunda artmıştır
ama artmış rakamlar dahi dünya standartlarının altındadır. Kadınların iş gücüne
daha fazla, daha aktif katılmaları sağlanarak daha fazla katma değer
üretmeleriyle beraber ekonomide atıl duran önemli bir potansiyel de açığa
çıkarılmış olacaktır. Türkiye’de iş gücü piyasası, birçok ülkeye göre çok
katıdır ve bu, işsizlik seviyelerimizin yüksek seyretmesinin de en önemli
sebeplerinden birisidir. İş gücü piyasamızı daha esnek hâle getirmek işsizlik
oranlarını düşürecektir ve bu konuyla ilgili de reform programının çok geniş
kapsamlı bir içeriği vardır. 
Büyümenin
daha kapsayıcı olması için gençlerimize ve kadınlarımıza yönelik politikaların
yanı sıra KOBİ’lerin ekonomimizdeki üretim zincirinde daha etkin rol almaları
önümüzdeki dönemde önemli olacaktır. 
Yatırım
ortamının iyileşmesi, çok çok belirleyicidir. Türkiye’de sanayi yatırımlarının
artması, sıhhatli, sürdürülebilir kalkınmamızın temelidir. Uluslararası
sermayeye daha açık, uluslararası sermayeyi daha destekleyen, yerli-yabancı
ayrımı gözetmeyen bir yatırım ortamı, Türkiye’nin refahının ve istihdamının
artması için çok belirleyici olacaktır. 
Türkiye’de
tasarruf oranı, millî gelirin yüzde 16’sı civarındadır yani yatırım oranımızın
4,5 puan altındadır, hâlbuki kendi tasarruflarımızla yatırımların finanse
edilmesi asıl amaç olmalıdır. Türkiye’nin ihtiyacı olan özel sektör ve kamu
yatırımlarının daha çok yerli tasarrufla karşılanması ve finanse edilmesi,
ülkemizin sermaye girişleri açısından dışa bağımlılığını da önemli ölçüde
azaltacaktır. 
Ülkemizde
yüksek katma değerli üretimi desteklemek için orta ve üst teknoloji
yatırımlarının artırılması önem arz etmektedir ve üretim ve ihracatta ileri
teknoloji ürünlerinin payının artırılması da buna bağlı olacaktır. Daha çok
AR-GE, daha çok yenilikçilik, daha çok markalaşma ve böylece daha yüksek katma
değer hedeflenmektedir. Bu konularda neler yapılacağı da yine reform
programlarında çok açık bir şekilde yazılıdır. 
Ben
şunu da bu vesileyle açıkça ifade etmek istiyorum ki Türkiye, tüm G20 ülkeleri
içerisinde en detaylı yapısal reform hazırlığına sahip olan ülkedir. Geçen sene
başkanı olduğumuz platformda diğer ülkelerin reform hazırlıklarını çok detaylı
incelediğimiz için bunu da görmekten gerçekten çok memnun olmuş durumdayız. 
Sayın
Başkan, değerli milletvekilleri; Sayın Cumhurbaşkanımızın liderliğinde 2002’de
başlatılan çok sayıda siyasi reform sonucunda bugün Türkiye’de demokrasi
ilerlemiş, temel hak ve özgürlükler alanında daha yüksek standartlara
ulaşılmıştır. Siyasi reform programımızın omurgasını oluşturan Avrupa Birliği
süreci, ülkemizin öngörülebilirliğini artırmış, ekonomideki başarılarımıza
büyük katkıda bulunmuştur. Türkiye, bu konuda elde ettiği kazanımları korumalı,
geri gidişlere asla izin vermemeli, demokraside, temel hak ve özgürlüklerde
insanımızın layık olduğu en yüksek standartları hedeflemelidir. 
Ekonomide
başarının kilidi, güven ve istikrar ortamının sağlanmasıdır. Bizim
istikrarımızın kaynağı, millî iradeye dayalı bir demokrasidir ancak demokratik
bir istikrar, güçlü olur, kalıcı olur. Öte yandan, hukukun üstünlüğü ilkesinin
tavizsiz bir şekilde uygulanması hem demokrasimizin ilerlemesi hem de
ekonomimizin güçlenmesi açısından elzemdir. Hukuk güvenliğinin sağlanamadığı
ülkelerde ekonomide kalıcı başarılar elde edilememekte ve çoğu zaman demokrasi
de zarar görmektedir. Önümüzdeki dönemde, Türkiye, hem demokraside hem hukukta
hem de ekonomide eş zamanlı olarak ilerlemelidir. Bu üçlü sacayağından yani
demokrasi, hukuk ve ekonomiden hangisi zayıf kalırsa, herhangi birisi geride
kalırsa ülkemizin, arzu ettiği hedeflere ulaşması mümkün olmayacaktır. 
İşte
bu sebepledir ki önümüzdeki aylarda üzerinde çalışacak olduğumuz yeni anayasa
taslağı, memleketimiz için çok önemli olacaktır. Ayrıca, Hükûmetimizin
açıklamış olduğu yargı reformu stratejisinin uygulanması, önümüzdeki dönemde
ülkemizin başarısında son derece belirleyici olacaktır.
Sayın
Başkan, değerli milletvekilleri; Adalet ve Kalkınma Partisi tarafından,
bugününe kadar tüm ekonomi politikaları bütüncül bir anlayış ve uzun vadeli bir
bakış açısıyla ele alınmış ve kararlılıkla uygulanmıştır. Süreklilik ve tutarlılık,
temel ilkelerimiz olmuştur.
(Mikrofon
otomatik cihaz tarafından kapatıldı)
ALİ
BABACAN (Devamla) – 2016…
BAŞKAN
– Sayın Babacan, bir dakikada toparlar mısınız lütfen.
Teşekkür
ediyorum.
ALİ
BABACAN (Devamla) – 2016 bütçemiz de işte bu ilkeler çerçevesinde
hazırlanmıştır: Süreklilik, tutarlılık ve bütüncüllük. Makroekonomik istikrarın
en önemli dayanaklarından birisi, bu bütçenin 2016 yılı boyunca dikkatli ve
tavizsiz bir şekilde uygulanması olacaktır. Kısa vadede, makroekonomik
istikrarın korunmasında finans sektörü ve para politikaları da son derece
belirleyici olacaktır. Yapısal reformlar ise orta, uzun vadede ülkemizin
topyekûn refah artışını sağlayacak, sabır isteyen, emek isteyen bir alandır. 
Sözlerime
burada son verirken 2016 yılı bütçemizin ülkemize, halkımıza hayırlı olmasını,
daha hızlı kalkınan bir Türkiye’ye vesile olmasını, toplumumuzun tüm
kesimlerinin yaşam standartlarının yükselmesine vesile olmasını diliyorum. 
Yine,
Değerli Maliye Bakanımıza ve ekibine, Plan ve Bütçe Komisyonu Başkanı ve
üyelerine, katkı veren tüm bakanlıklarımıza ve hem komisyon aşamasında hem
Genel Kurul aşamasında katkı veren tüm milletvekillerimize tekrar teşekkür
ediyorum. Hepinize saygılarımı, sevgilerimi sunuyorum. (AK PARTİ sıralarından
alkışlar)
BAŞKAN
– Teşekkür ediyorum Sayın Babacan.
Efendim,
söz sırası, Cumhuriyet Halk Partisi Grubu adına Tekirdağ Milletvekili Sayın
Faik Öztrak’ta. 
Buyurun
Beyefendi. (CHP sıralarından alkışlar)
CHP
GRUBU ADINA FAİK ÖZTRAK (Tekirdağ) – Sayın Başkan, değerli milletvekilleri;
2016 Yılı Bütçe Kanunu Tasarısı ve 2014 Yılı Kesin Hesap Kanunu Tasarılarının
geneli üzerinde Cumhuriyet Halk Partisi Grubu adına son sözü aldım. Bu
vesileyle Genel Kurulu ve televizyonlarının başında bizleri izleyen aziz
vatandaşlarımızı saygıyla selamlıyorum.
Değerli
milletvekilleri, gencecik yavrularımızın, masum insanlarımızın vatan toprağına
yaprak gibi düştüğü, ağzımızın tadının kalmadığı, ruhlarımızın karardığı
günlerde bütçe görüşmelerini yaptık. Geçen temmuzdan bu yana 300’ün üzerinde
şehidimiz var. Diyarbakır’da, Suruç’ta, Ankara’da yapılan hain terör
saldırılarında yüzlerce masum canımızı yitirdik. Ülkemize gelen turistler
İstanbul’da canlı bombaların hedefi oldu. En son dün Kilis’te 1’i çocuk 2
vatandaşımızı IŞİD terör örgütünün saldırısı sonucu kaybettik, aynı gün İdil’de
2 güvenlik görevlimiz şehit düştü. Ben, tüm şehitlerimize, yaşamını yitiren tüm
masum vatandaşlarımıza ve misafirlerimize Yüce Allah’tan rahmet diliyorum.
Kaybettiklerimizin ailelerine ve tüm milletimize başsağlığı diliyorum. 
Dünyanın
en meşru, en kutsal savaşını vermiş Gazi Meclisin bir üyesi olarak, bugünün
emperyalistlerini ve onların değirmenine su taşıyanları bu kürsüden uyarmak
istiyorum. Reyhanlı’da, Diyarbakır’da, Suruç’ta, Ankara’da ve İstanbul’da
kalleşçe bomba patlatan, Sur’da, Cizre’de hendek kazıp okullarımızı,
camilerimizi yakan teröristler ve onlara bu eylemler için vekâlet verenler şunu
açıkça bilmelidirler: Elde edeceğiniz tek sonuç, milletimizin teröre karşı
büyüyen öfkesi, artan nefreti ve çelikleşen mücadele azmi olacaktır.
Milletimizin terörle mücadelesi mutlaka başarıya ulaşacaktır. 
Saygıdeğer
milletvekilleri, bu milletin, Türkiye Cumhuriyeti’nden başka hamisi yoktur. Hiç
kimse, kendine kökü dışarıda aşklar arama gafletine düşmesin, bu ülke hepimize
yeter. Doksan yıl önce, basiretsiz, kifayetsiz ve muhteris yönetimlerin
bıraktığı ağır enkazı milletimiz kanı ve canı pahasına kaldırmıştır. Doksan yıl
önce şunu öğrendik: Son ve ebedî vatanımız, Anadolu’dur, Trakya’dır; bu
topraklardan öte gidecek başka bir yurt yoktur. Yurtseverler için vatan,
namustur, tek bir çakıl taşımızı dahi kimseye vermeyiz. Gazi Meclisin her bir
üyesi, bu siyasi bilinçle hareket etmek zorundadır. 
Değerli
milletvekilleri, bugün yaşadıklarımız, Atatürk milliyetçiliğinden etnik
milliyetçiliğe, laiklikten mezhepçiliğe savruluşun ülkemizin başına ne belalar
açacağını açıkça göstermektedir. Türkiye Cumhuriyeti’nin doksan yıl önce
zaferle taçlanan başarıları hepimizin ortak tarihidir. Bu gerçeği unutup
geçmişi karalayarak kendi dönemlerini parlatma kibrine kapılanlar, o tarihin
ihtişamı altında her zaman ezilmişlerdir. (CHP sıralarından alkışlar) Bu tarihî
gerçeği, sıfatı, makamı ve konumu ne olursa olsun, artık herkes içine
sindirmelidir. Ben, Türkiye Cumhuriyeti’ni kuran, başta Mustafa Kemal Atatürk
olmak üzere, Millî Mücadele’mizin tüm kahramanlarına, Gazi Meclisimize, bu
büyük eseri kurmak, bugün de korumak için canını veren tüm şehitlerimize,
gazilerimize şükranlarımı arz ediyor, bugün hayatta olmayanları rahmetle ve
minnetle anıyorum. Onların kahramanlıkları, hizmetleri olmasa bu topraklar
üzerinde şanlı bayrağımız dalgalanmaz, ezan sesleri duyulmazdı. 
Değerli
milletvekilleri, siyaset, insan yaşamını kolaylaştırmak, zenginleştirmek ve
güzelleştirmek için yapılır. İktidar da muhalefet de bu mücadelenin bir
aracıdır. İyi işleyen bir demokrasi, halka en iyi hizmeti verecek kadroları iş
başına getirir, iktidarın halka hesap vermesini sağlar. Eğer bir ülkede ağızlar
bal olmuyorsa, evlerde korku varsa, insanlar umudunu yitirdiyse, orada ya demokrasi
eksiktir ya siyaset kurumu işlevini yerine getirmiyordur ya da iktidar görevini
yapmıyordur. Türkiye’de bugün demokrasi, kusurludur; siyaset, işlevini yerine
getirememektedir; iktidar, ülkeyi yönetememektedir. Oysa, küresel, bölgesel ve
yerel konjonktürün hızla bozulduğu bir ortamda, her zamankinden daha fazla
eksiksiz bir demokrasiye, iyi işleyen bir siyasete ve ülkeyi hakkıyla yönetecek
bir iktidara ihtiyacımız var.
Değerli
milletvekilleri, bu kritik dönemde toplum yaşamımızda, kurumsal yapımızda, komşularımızla
ilişkilerimizde, ekonomimizde ciddi kırılganlıklar biriktiriyoruz. Korkarım,
tedbir alınmazsa tarihimizin en korkunç, en sıkıntılı depremlerinden birini
yaşayacağız. Fay hatlarında biriken gerilimi azaltmak, bugün siyasetin en
öncelikli görevidir. Bu nedenle, yüce Meclisin huzurunda bu kırılganlıklara
dikkat çekmeyi, görüş ve önerilerimizi paylaşmayı önemli bir görev ve
sorumluluk olarak addediyorum.
Değerli
milletvekilleri, uzunca bir süredir toplumsal yaşamımızda uyum bozuluyor,
kutuplaşma artıyor. Her toplumsal olayda derin bir ayrışma yaşıyoruz. Bunun
için açıktan veya gizliden en pespaye yalanlara başvurulabiliyor, hayatımız
trollerin zehirli diliyle kirletiliyor, bu toplumun en kutsal değerleri kişisel
amaçlar için istismar ediliyor, toplumsal yaşamda güven ve huzur giderek yok
oluyor, dışarıdan gelecek saldırılara açık, yumuşak karınlar oluşuyor.
Değerli
milletvekilleri, muhalefetin görevlerinden biri de iktidarın icraatlarını
sorgulamak, iktidara ayna tutmaktır. Ülke, özellikle 2009’dan sonra hakareti,
hor görmeyi, öfkeyi sermaye yapan, bundan siyasi rant devşirmeye çalışan bir
anlayışla yönetiliyor. Toplumun çok masum, çok haklı talepleri bile gerginlik,
ayrıştırma ve dışlanma konusu oluyor. “Gezi olayları sırasında Kabataş’ta
başörtülü bacımıza saldırıldı, camide içki içildi.” gibi uydurma senaryolarla,
nefret dolu söylemlerle huzurumuza ve iç barışımıza kastedildi. Allah’tan,
milletimizin feraseti, büyük bir felakete izin vermedi. Bunun gibi sayısız
örnek var. Bu sözlerin sahibi, benzer tutumunu hâlâ sürdürüyor. 
Değerli
milletvekilleri, son olarak Artvin Cerattepe’de ninelerimiz, dedelerimiz
“Toprağıma, suyuma, doğama dokunma!” diyerek bastonlarıyla sokağa indi,
“Artvin’in üstü, altından daha değerlidir.” diyerek demokratik bir tepki ortaya
koydular. O madenin işletilmesini yasaklayan kesinleşmiş mahkeme kararı var mı?
Var, hem de bir değil, birden çok mahkeme kararı var. Buna rağmen millete
küfretmekle ünlenen bir iş adamının yolunu açmak için ninelerimizi,
dedelerimizi gaza boğdunuz. Ancak burada bir hakkı da yemeyelim, Sayın
Başbakan, olaylar tırmanınca ılımlı bir tavır takınıp tüm kesimleri bir araya
getirmeye ve ortamı yumuşatmaya gayret etti. Tam bu uzlaştırıcı yaklaşım,
ülkenin normalleşmesine katkı yapacak diye umutlanırken o malum öfke, toprağını
korumaya çalışan ninelerimize, dedelerimize “yavru Gezici” dedi, alay etti.
Yetmedi, havuz medyası, toprağına sahip çıkanları vatan haini ilan etti. Türk
milletinin birliğini temsil etmesi gereken makam, milleti kutuplaştırmaya devam
etti. Acaba akıl, nihayet öfkeye galip gelecek mi derken umudumuz kısa sürdü. 
Değerli
milletvekilleri, Türkiye’de yapılan bir araştırma, kutuplaşmanın ulaştığı vahim
boyutları ortaya koyuyor. Bu araştırmaya göre ülkede yaşayan her 10 vatandaştan
8’i, farklı partiden biriyle komşu olmak istemiyor. Yine her 10 vatandaştan
8’i, “Kızımı rakip partiden birine vermem.” diyor. Her 10 vatandaştan 7’si ise
çocuğunun rakip partiyi tutanların çocuklarıyla arkadaşlık dahi etmesini
istemiyor. Geldiğimiz nokta bu. 
Bir
de uluslararası göstergeyi sizlerle paylaşayım. Uluslararası Ekonomik İşbirliği
ve Kalkınma Teşkilatı OECD’ye göre Türkiye, 155 ülke içinde sosyal uyum
bakımından 120’nci sırada. Bu, ülkemizde nasıl yaman bir ayrışmanın olduğunu,
huzurun ve güvenin kaybolduğunu rakamlarla yüzümüze vuruyor. Öfke ve nefret
dilinin, ayrıştırıcı siyasetin toplumu getirdiği nokta bu, sayın
milletvekilleri. Anayasa’da güvence altına alınan özgürlükleri bile kullanamaz
hâle geldik. İşte, basın özgürlüğünün hâli ortada. Önce işe gazeteci ve
yazarları hapse atarak başladınız, şimdi kayyum eliyle gazete kapatıyorsunuz.
Ülkede kutuplaşma arttıkça özgürlük alanları da daralıyor. Bunu Dünya Özgürlük
Evinin verileri söylüyor. Dünya üzerindeki 195 ülkenin 86’sı özgür. Biz bu
ligde yokuz sayın milletvekilleri. Biz, özgürlüklerin kısmen yaşandığı, kısıtlı
olduğu 59 ülkenin arasındayız, yani ikinci ligdeyiz. Ancak, korkarım, mevcut
eğilim değişmezse birkaç yıl sonra yerimiz özgürlüklerin olmadığı Mısır’ın,
İran’ın, Libya’nın ve Rusya’nın bulunduğu en sondaki 50 ülkenin yanı olacak. 
Toplumsal
uyumdaki bozulma toplumun en temel hücresi olan aile kurumuna kadar bulaşmış.
Boşanmalar hızla artıyor. Bunu ben söylemiyorum arkadaşlar, bunu da OECD
verileri söylüyor. 37 ülkeli bu teşkilat içinde, İspanya’nın ardından, son on
yılda boşanmaların en hızlı arttığı ülke Türkiye.
Dün
Dünya Emekçi Kadınlar Günü’ydü. Bir kez daha tüm kadınların Kadınlar Günü’nü
kutluyorum. Toplumsal yaşamdaki gerginliğin en önemli kurbanlarından biri de
kadınlar. Türkiye’de her 150 kadından 38’i fiziksel saldırıya maruz kalıyor.
Boşanmış ya da ayrı yaşayan kadınların şiddete uğramış olanlarının oranı yüzde
75. 
Değerli
milletvekilleri, sosyal denge ve uyumun bozulduğu, kutuplaşmanın arttığı
ülkelerde insanların geleceği kararır, cebine ateş düşer, mutfağında yangın
çıkar. Huzurun olmadığı yerde güven olmaz, güvenin olmadığı yerde yatırım
olmaz, alışveriş olmaz. Yatırımın, alışverişin olmadığı yerde aş ve ekmek
büyümez, millet iş bulamaz. 
Değerli
milletvekilleri, dikkatinizi çekmek istediğim bir diğer fay hattı kurumsal
yapımızda oluşmuştur. “Balık baştan kokar.” özdeyişi bugün ülkemizde kurumsal
yapıdaki ve yönetim sistemindeki bozulmanın hâlini çok iyi anlatıyor. Sayın
Cumhurbaşkanı devletin başı, Anayasa’nın uygulanmasını, devlet organlarının
düzenli ve uyumlu çalışmasını gözetmekle yükümlü. Halkımız Cumhurbaşkanını
Anayasa’mızda yer alan bu görevleri yerine getirmesi için seçti. Cumhurbaşkanı
da bunu kabul ederek Anayasa’ya göre yemin etti. Ancak, Sayın Cumhurbaşkanının
geldikten sonra ilk işi parlamenter sistemi bekleme odasına almak oldu.
Yetmedi, fiilî durum yarattığını söyleyerek Hükûmete de el koydu. Son olarak,
Anayasa Mahkemesi kararını tanımadığını, uymayacağını söyledi, diğer
mahkemelere de böyle yapmaları talimatını vererek yargıya da el koymuş oldu.
Yani, halkın, Anayasa’da yazılı görevleri yerine getirmek için seçtiği
Cumhurbaşkanı şimdi “Ben gücü ele geçirdim, bu Anayasa’yı tanımam, kuralları
ben koyarım.” diyor. Lafı eğip bükmeye gerek yok. Bu yaşananlar açıkça sivil darbe
girişimidir. Demokrasinin imkânları kullanılarak demokratik sistemin, kuvvetler
ayrılığının ve hukukun tabutuna çivi çakılmaktadır. Kuzu kurda emanet
edilmiştir. Anayasa’nın uygulanmasını gözetmekle yetkili makam Anayasa’yı
tağyir, tebdil ve ilga etmektedir. Bu kaosun sonunda tek bir kişinin zevkine ve
bedenine uygun despotik bir rejim elbisesi dikilmeye çalışılmaktadır.
Meclisimizin kendi hak ve yetkilerine sahip çıkma ve bu girişimi önleme
yükümlülüğü vardır. 
Değerli
milletvekilleri, kazananın her şeyi aldığı bir başkanlık sistemiyle 78 milyonu
bölüp parçalamanın hiçbir anlamı yoktur. Çözüm, farklı kesimleri, farklı
çıkarları kucaklayan, toplumun her kesimini karar alma süreçlerine dâhil eden,
özgürlükleri genişleten çoğulcu demokrasidir. Bunu sağlayacak sistemin adı da
güçlendirilmiş parlamenter sistemdir. 
Dünya
üzerinde 36 tane istikrarlı demokrasi var, bunun 30’u parlamenter sistemle
yönetiliyor. Yine, dünyanın en medeni, en zengin, insani gelişmişlik bakımından
en tepesindeki 20 ülkesinin 17’si parlamenter sistemle yönetiliyor. Bu
ülkelerden sadece 2’sinde başkanlık sistemi var değerli milletvekilleri. Son
ülke İsviçre’de ise kendine özgü bir rejim bulunuyor. Buna karşın, dünyanın en
yoksul, insani gelişmişlik bakımından en gerideki 20 ülkesine baktığımızda,
14’ünde başkanlık, 5’inde ise yarı başkanlık sistemi var. Rakamlar bize şunu
söylüyor değerli arkadaşlar: Güçlü bir parlamenter sistem ülkeleri de,
milletleri de, vatandaşları da, insanları da zenginleştirir. Onun için
üzerinizdeki vesayet zincirlerini kırın. Zenginlik ve refahı sağlayan
güçlendirilmiş parlamenter sistemi kurmanın mücadelesini hep beraber verelim.
Değerli
milletvekilleri, hukuka saygı duymayan, kural ve kurumların yok sayıldığı
ülkelerde yolsuzlar yoksulun ekmeğine ortak olur, milletin hazinesine uzanan
eller çok olur. Yolsuzluğun, hırsızlığın olduğu yerde doğanın değil, doların
yeşili hâkimdir. O yeşil dolarlar ayakkabı kutularına saklanır. Devleti
yönetenler kupon araziler kovalarlar. Bunları ülkemizde yaşadık. Bu rezalete
dünya da, 78 milyon vatandaşımız da şahit oldu. Bunun sonucunda Türkiye’de
yolsuzluk algısı hızla 1990’lı yılların düzeyine indi; hani, o karalanan,
“kayıp yıllar” dediğiniz yılların düzeyine. Bunu Uluslararası Şeffaflık
Örgütünün hazırladığı Küresel Yolsuzluk Algı Endeksi açıkça ortaya koyuyor. Yıl
1995, Türkiye’de yolsuzluk algısı 100 üzerinden 41 puan; yıl 2015, Türkiye’de
yolsuzluk algısı 100 üzerinden 42 puan. “Durmak yok, yola devam.” dediniz, az
gittiniz uz gittiniz, yolsuzlukta yirmi yıl önceye döndünüz. Oysa, 2001’den
sonra bu Meclisin yaptığı reformlarla “Artık oyunun kuralı değişti.” diyorduk.
Ben o dönemin Hazine Müsteşarı olarak “Artık Türkiye’de yolsuzluk olmaz,
gemileri yaktık.” diye dünyaya övgüyle anlatıyordum, yanılmışım. Ne oldu peki?
AKP döneminde tüm kurallar, kanunlar altüst edildi. Kamu İhale Kanunu 2003’ten
bu yana 34 kez değişti. Her yüz elli günde bir değişen kanun olur mu
arkadaşlar? Türkiye’de oldu. Keyfîlik o kadar arttı ki dönemin Başbakanı,
yetkili kurullara dahi danışmadan, bir televizyon programına çıktı, orada,
yapılmış olan bir otoyol ihalesini iptal etti. O günden sonra yatırımcılar “Bu
ülkede malımızın mülkümüzün güvencesi kalmadı.” demeye başladılar. 
Ekonomi
her geçen gün biraz daha kötüye gitti. Hükûmet bunu ABD Merkez Bankasına ya da
Gezi’ye fatura etmeye çalıştı ancak ekonomideki bozulmanın temel nedeni hukukun
üstünlüğünü tanımayan kendi yönetim anlayışıydı. Vergi ve sigorta denetimleri
iş adamlarına siyasi baskı yapma aracı oldu. Ölçüsüz cezalar havada uçuşmaya
başladı. Yargı, siyasi söylemleri talimat kabul edip iddianame yapmaya başladı.
Daha sonra kayyumlar eliyle milletin malına mülküne el kondu.
Anadolu
sermayesinin en başarılı isimleri siyasi iktidarın kendi iç çekişmeleri ve
kavgalarına kurban ediliyor. Bu anlayışla yönetilen Türkiye Küresel Ekonomik
Özgürlük Endeksi’nde sürekli irtifa kaybediyor. 2016’da Türkiye'nin ekonomik
özgürlük notu 100 üzerinden 62’ye gerileyerek 2000 yılının bile altına düştü.
Dünya Adalet Projesi tarafından hazırlanan Hukukun Üstünlüğü Endeksi’nde
2015’te Türkiye bir yılda 21 basamak birden gerileyerek 102 ülke içinde 80’inci
sıraya indi. Son günlerde yaşadığımız keyfîlik ve hukuksuzluklar küresel
karşılaştırmalarda daha çok irtifa kaybedeceğimizi gösteriyor. 
Değerli
milletvekilleri, hukuk olmazsa güven olmaz, yatırım olmaz, iş olmaz. Onun için,
hukuk ekmektir, hukuk aştır, hukuk iştir. Keser döner sap döner, gün gelir
hesap döner. Bugün yok edilmek, ülkeden sökülüp atılmak istenen hukuk ve
Anayasa bir gün herkese lazım olur. (CHP sıralarından alkışlar) Bu nedenle,
hukuku ve yargıyı despotların saldırılarına karşı korumak ve kollamak hepimize
düşen bir görevdir.
Değerli
milletvekilleri, hukuk tanımazlığın ve keyfîliğin âlâsını bu ülkenin en yakıcı
sorunu olan bölücü terörle mücadelede de gördük. “Analar ağlamasın.” diyerek
Oslo’da başka ülkelerin nezaretinde gizli kapaklı başlatılan süreç ülkede
ağlamadık ana bırakmadı. Teröristler şehirlere silah ve bomba yığarken valilere
ve emniyet müdürlerine “Aman, açılıyoruz, bunlara dokunmayın.” talimatı verildi.
Güvenlik güçlerinin talepleri duymazdan gelindi. Sonuç, geçen temmuzdan bu yana
300’ün üzerinde şehit, on dört yıldır dağda olan teröristler artık şehir
merkezlerinde.
Çok
açık söyleyelim, Türkiye Cumhuriyeti doksan üç yıllık tarihinde böyle gaflet,
dalalet ve üzülerek söylüyorum, hıyanet görmemiştir. (CHP sıralarından
alkışlar) Gaflet, AKP hükûmetlerinin alametifarikası olmuştur. Herkes onları
aldatmıştır. Dün “Ne istediler de vermedik?” dedikleri ortakları bugün
“darbeci” ve “terör örgütü” olmuştur.
Değerli
milletvekilleri, kimse “Aldatıldık.” deyip bu işlerden kurtulamaz. Görevi
ihmalle başlayıp suç örgütlerine yardım ve yataklık etmeye kadar uzanan bir
dizi suç işlendiği açıkça ortadadır. Bu suçları işleyenler er ya da geç hukuk
ve adalet önüne çıkacaklardır. (CHP sıralarından alkışlar) Şehitlerimizin,
yitirilen canların hesabı mutlaka sorulacaktır.
Değerli
milletvekilleri, kurumsal yapımızda biriken gerginlikler ve devlette çift
başlılık bugün ülkemizde bir sistem krizi yaratmıştır. Vatandaşlarımız kime
bakacağını şaşırmıştır; iş adamı sorununu kime anlatacağını, kimin sözünü
dinleyeceğini bilmemektedir. Sayın Başbakan Ekonomik ve Sosyal Konseyi
toplayacağını söylüyor, saray derhâl, kendi ekonomik konseyini kuracağını
açıklıyor. Şimdi iş adamları hangi konseye gireceklerini kara kara
düşünüyorlar.
7
Haziran ile 1 Kasım arasında milletten koalisyonları kötüleyerek oy istediniz.
1 Kasım seçimlerinden bu yana yüz otuz gün geçti. Ankara’nın göbeğinde ikinci
bomba patlarken şehrin asaleten atanmış bir emniyet müdürü yoktu. Dün yine, bu
makama vekâleten bir atama yaptınız. Ekonomi bürokrasisinin birçok kilit
noktası hâlâ vekâletle idare ediliyor. Hazine Müsteşarlığına bir buçuk yılı
aşkın bir süredir müsteşar atayamadınız. Gören de sizin bir koalisyon hükûmeti
kurduğunuzu zannedecek Sayın Başbakan, kiminle anlaşamıyorsunuz? Bürokrat
atayamayan bir hükûmet durumuna düştünüz. Vekâleti üç ayla sınırlayan atama
genelgesinin altındaki imzanıza bile sahip çıkamadınız. Beştepe’nin atanmış
danışmanları Hükûmetinize sürekli ayar veriyor. Hani, seçilmişler atanmışlardan
daha üstündü? (CHP sıralarından alkışlar) Yıllardır vatandaşa bürokratik
oligarşi hikâyeleri anlattınız, Hükûmetinize istikamet çizen sarayın bürokratik
oligarşisine söyleyecek bir çift lafınız yok mu? (CHP sıralarından sesleri,
alkışlar)
Hükûmeti
uyarıyorum: Nisanda Merkez Bankasına başkan atayacaksınız. Bu makama yapılacak
atama diğerlerine benzemez. Bu atamanın bir krize dönüşmesine izin verirseniz,
bunun bedelini çok ağır ödersiniz. Çıkardığınız kanunlarla vergiden muaf
tutarak ihya ettiğiniz faiz lobisini bir kez daha abat edersiniz. Kasalarda,
kutularda dolar istifleyenler size duacı olur ama milletin bedduası da hem bu
dünyada hem öteki dünyada yakanıza yapışır. (CHP sıralarından alkışlar)
Değerli
milletvekilleri, yakın ve uzak komşularla bozulan ilişkilerimiz üçüncü
kırılganlık alanıdır. “Komşularla sıfır sorun.” derken, sorun yaşamadığımız
komşu kalmadı. 
Dış
siyasette kuraldır, sorunları aşmak için dostlara, ittifaklara ve çıkar
birliklerine ihtiyaç vardır. Oysa, ülkemiz, uzunca bir süredir, sizin “değerli”
dediğiniz bir yalnızlık içinde. Şu anda, Türkiye'nin, bölgesindeki 5 ülke
başkentinde büyükelçisi yok. 
Peki,
ne oldu da bölgesinde ve tüm dünyada saygı duyulan, her uyuşmazlıkta aranan
Türkiye bu noktaya geldi? 
Her
şey 17 Aralık 2010 tarihinde başladı değerli milletvekilleri. Tunus’ta seyyar
satıcı Muhammed Buazizi’nin kendisini yakmasıyla başlayan isyan dalgası tüm
Arap coğrafyasını kasıp kavurdu. Tunus, Mısır ve Libya’da yönetimler devrildi.
Libya’da Kaddafi’nin devrilmesine önce karşı çıkıp sonra katkı veren AKP,
“kardeş Esad”ı bir gecede “kalleş Esed” yaptı; bu da yetmedi, Mısır’la kanlı
bıçaklı olundu. 
O
günlerde, dönemin Dışişleri Bakanı, bugünün Başbakanı, değişen dış politikayı
“Artık yüz yıllık parantezi kapatacağız.” diye özetliyordu. Hedef, Orta Doğu
coğrafyasında Osmanlı’yı ihya etmekti, bunun için Türkiye Cumhuriyeti
kapatılması gereken bir parantezdi. İsim ve vaftiz babası eski CIA şefi Graham
Fuller olan “yeni Türkiye” tarih sahnesinde artık yerini alıyordu. Yeni
Türkiye, Orta Doğu’da güç dengelerinde kurucu aktör olacak, bölgede bize
sorulmadan kuş uçmayacaktı. Tarihten, sosyolojiden, siyasetten ve de her şeyden
önemlisi realiteden kopuk bu düşünce, Suriye’deki yangına benzin döktü.
Dünyanın her tarafından gelen cihatçılar Türkiye'ye doldu, Suriye sınırımız
delik deşik, perfore oldu. Hatay’da, Gaziantep’te, Adana’da, Urfa’da dünyanın
tüm istihbarat örgütleri cirit atmaya başladı. Türkiye örtük, kirli bir vekâlet
savaşının hem aktörü hem de mağduru oldu. O günlerde AKP’yi uyardık,
sınırlarımız Peşaverleşiyor dedik, Suriye’deki ateş orada kalmaz, bize de
sıçrar dedik. Dönemin Başbakanı döndü “Ben Şam’da, Emevi Camisi’nde namaz
kılacağım.” dedi. Şam’da namaz kılınamadı ama Türkiye’nin 81 ilindeki camilerin
avlusu Suriyeli mültecilerle doldu. (CHP sıralarından alkışlar)
“Orta
Doğu’da benden habersiz kuş uçamaz.” diyen Türkiye’den, Suriye’de uçak uçuramaz
Türkiye’ye geldik. Şimdilerde, Suriye’de, Suudi Arabistan’ın kanatlarından
fayda umuyoruz.
Suriye’deki
vekâlet savaşları artık Sur’a, Cizre’ye, Şırnak’a sıçradı. Ülkenin her yerinde,
Reyhanlı’da, Suruç’ta, Ankara’da, İstanbul’da bombalar patladı. Yüzlerce
canımızı yitirdik. Sayın Davutoğlu’nun “sinirli çocuklar” dediği IŞİD, Musul
Konsolosluğumuzu işgal etti, diplomatlarımızı rehin aldı. Sadece diplomatik
misyonlarımızı değil, doksan üç yıllık cumhuriyet tarihinde ilk defa bir vatan
toprağını kaybettik. Süleyman Şah Türbesi bir gece terörist PYD’nin gözetiminde
sırtlandı, yine terörist PYD’nin topraklarına taşındı. Bunun için, PYD’nin başı
Türkiye’ye getirildi, ortak operasyon merkezleri kuruldu. E, siz böyle iş
tutunca “model ortağım” dediğiniz Amerika Birleşik Devletleri de daha önce
terör örgütü listesine aldığı PYD’yi bu listeden çıkarıverdi. Şimdi Rusya’daki
ofislerine teröristbaşının posterlerini asan örgütün terörist olduğunu model
ortağımıza anlatmaya çalışıyorsunuz ama anlatamıyorsunuz.
Rusya’yla
savaşın eşiğine geldik, İran’la ilişkilerimiz gergin, Irak’la anlaşamıyoruz,
Suriye’yle örtük savaştayız, ABD’yle ilişkilerimiz limoni. Kuzey komşumuz artık
güney komşumuz oldu. Rusya, Suriyeli göçmenleri bize ve tüm Avrupa’ya karşı
hibrit savaş silahı olarak kullanma denemeleri yapıyor.
Ülkemize
gelen 3 milyona yakın Suriyeliyi barındırmak için 9 milyar dolar harcama
yaptık. Ege Denizi büyük insanlık dramlarına sahne oldu, hâlen de oluyor. Bu
soruna çözüm bulmak için AB’yle zirve üzerine zirve yapıyoruz. Sayın Davutoğlu
Avrupa’da bu konuları müzakere ediyor ancak Sayın Cumhurbaşkanı Türkiye’de
Başbakandan, Avrupa Birliğine 3 milyar avro almaya giden saray tahsildarıymış
gibi bahsediyor. (CHP sıralarından alkışlar) Bu, beni bir Türkiye Cumhuriyeti
vatandaşı olarak üzüyor. Öyle anlaşılıyor ki Sayın Cumhurbaşkanı, bu
müzakereleri, tıpkı 2003’te ABD’nin Türkiye topraklarını kullanarak Irak’ı
işgal etmesi karşılığında yapılan at pazarlığı gibi görüyor. Bu “aldım verdim”
yaklaşımı Türkiye'nin demokrasi, özgürlükler ve diğer alanlarda yapması gereken
reformların ertelenmesine veya AB kriterlerinden uzaklaşmasına kesinlikle yol
açmamalıdır. Tam tersine, mevcut konjonktür Türkiye'nin AB’nin çıpasını
güçlendirmesi için bir fırsat olarak okunmalıdır. 
Sayın
milletvekilleri, bu savaşta kaybeden iki ülke var; biri Suriye, diğeri Türkiye.
Suriye’deki savaş Türkiye için artık bir beka sorunudur. Türkiye, tarihinin en
sıkıntılı, en derin krizlerinden birini yaşıyor. Yanlış hesap Şam’dan döndü. 
Değerli
milletvekilleri, sorumluluklarınızdan kaçabilirsiniz ancak sorumluluklarınızdan
kaçmanın sonuçlarından kaçamazsınız. Hükûmete önerim, artık, battığı stratejik
derinlik çukurundan çıkmasıdır. El uzatın tutalım, size yardım edelim. Biz bu
toprakların sevdalısıyız, Türkiye'nin menfaati için her şeyi yapmaya hazırız.
(CHP sıralarından “Bravo” sesleri, alkışlar) 
Artık,
Gazi Mustafa Kemal’in “Yurtta barış, dünyada barış.” ilkesine sarılın. Bu
çerçevede, Suriye’deki çatışmasızlık bir fırsattır. Bunun kalıcı bir ateşkese
dönüşmesine destek verin. Stratejik çıkarlarımızdan ödün vermeyin ama ateşe de
benzin dökmeyin. Düşmanlarımızın sayısını azaltmaya çalışın, mümkünse
dostlarımızı artırmaya uğraşın. Aksi takdirde, Türkiye, bu kutuplaştırılmış
hâliyle, dışarıdan gelecek her türlü kirli müdahalenin hedefi olacaktır, buna
izin vermeyin.
Değerli
milletvekilleri, gerginliğin olağanüstü arttığı dördüncü fay hattı ekonomidir.
Dünyada değişen konjonktürün yanı sıra, dış ilişkilerimizde, toplumsal ve
kurumsal yapımızda biriken gerginlikler ekonomimizde ciddi bir güvensizlik
yaratmıştır. Şubat ayında Ekonomik Güven Endeksi tarihî dip seviyelerini
görmüştür. AKP’nin izlediği el atına binip çalım satan ekonomi modeli artık
tıkanmıştır. Geliri artırarak değil vatandaşı borca batırarak ekonomiyi
büyütmeyi hedefleyen bu strateji artık çalışmamaktadır. Dünyada para bol ve
ucuz iken sanal bir refah algısı yaratan bu model, dışarıda hava bozulduğunda
aileleri, şirketleri yüksek borçlarla, işsizlik ve iflas riskiyle baş başa
bırakmıştır.
Bugün
ekonomide özellikle 4 alanda ciddi sıkıntılar yaşanıyor. Ekonomi büyümüyor,
vatandaşın geliri artmıyor, döviz dengesi bozuluyor, gelir ve servet
dağılımında adaletsizlik artıyor, maliye politikası göründüğü kadar disiplinli
değil, örtük riskler biriktiriyor. Türkiye'nin yepyeni bir bölüşüm stratejisine
duyduğu ihtiyaç her geçen gün artıyor. 
Değerli
milletvekilleri, AKP “Ustalaştım.” dedikçe büyüme düşmüştür. Kalfalık ve
ustalık döneminde büyüme yüzde 3,3’e kadar gerilemiştir. Artık vatandaşın
geliri artmıyor. 2015’te kişi başına gelir 2007 seviyesine inerek 9.286 dolar
oldu. Vatandaşın geliri dokuz yıl öncesine düştü. Oysa AKP, 2011 seçimlerinden
önce her bir vatandaşa 2015 yılında 14 bin dolar gelir sözü vermişti. Söz
verilen ile gerçekleşen arasındaki fark 4.714 dolar arkadaşlar. Her bir
vatandaşımıza 4.714 dolar borçlu kaldınız. Bu paralar nereye gitti arkadaşlar?
Hani söz verdik mi yaparız diyordunuz? Atıcılıkta meşhur Teyyo Pehlivan’a bile
rahmet okuttunuz. (CHP sıralarından alkışlar) 
Sayın
milletvekilleri, bu bütçenin dayandığı üç yıllık orta vadeli program hedefleri
gerçekçi değildir. “2016’da ekonomi yüzde 4,5 büyüyecek.” diyorsunuz. Oysa
büyüme üzerinde ilave riskler sürekli artıyor. Biraz önce Sayın Babacan 2015
büyümesiyle ilgili burada “Yüzde 4 olacak, dünya şu kadar büyürken biz bu kadar
büyüdük.” dedi. Sayın Babacan, orada tarım sektörünün katkısına bakmanızı
isterim. Dünyadaki elverişli konjonktürde olağanüstü yüksek bir katkısı var
tarımın ama 2016’da tarım, büyümeye bu katkıyı yapmayacak. Türkiye'nin içinde
bulunduğu coğrafya son dokuz yüz yılın en büyük kuraklık tehdidiyle karşı
karşıya. Diğer taraftan, Rusya’yla yaşanan krizin etkilerinin beklenenden daha fazla
olacağı anlaşılıyor. Sadece ocak ayında Rusya’ya yapılan ihracat yüzde 66
düştü. 
Turizmde
de işler iyi değil. Turizmin başkenti Antalya’da sektör temsilcileri kan
ağlıyor. Korkarım, 2016 büyüme hedefine ulaşmak çok zor olacak ama diğer
taraftan şu getirdiğiniz orta vadeli programda hedefler de son derece iddiasız.

Değerli
milletvekilleri, programın sona erdiği 2018 yılında yani bugünden üç yıl sonra
kişi başına gelirin 10.659 dolar olacağını söylüyorsunuz. Arkadaşlar, kişi
başına gelir biliyor musunuz 2008’de ne kadar? 10.444 dolar. Az gidiyoruz uz
gidiyoruz, on yıl önceki gelir seviyesine ancak 2018’de geliyoruz. Bunu hedef
diye koymaya insan utanır arkadaşlar.
Değerli
milletvekilleri, mevcut neoliberal politikaların oluşturduğu bir diğer fay
hattı, ekonominin dış dengesi, döviz dengesi üzerindedir. 1950’den 2002’ye
kadar Türkiye'yi 40 ayrı hükûmet yönetti. Bu hükûmetler döneminde Türkiye'nin
ortalama büyüme hızı yüzde 4,8 oldu. Aynı dönemde cari açığın millî gelire
oranı sadece yüzde 1’di. AKP döneminde ise Türkiye'nin ortalama büyüme hızı
yüzde 4,7 olurken cari açığın millî gelire oranı yüzde 5,3’e yükseldi. Türkiye,
AKP döneminde dışarıdan çok daha fazla borçlanarak ve cumhuriyetin eserlerini
yabancılara satarak büyüyebildi. Her bir vatandaşın küresel faiz lobilerine
borcu patladı. Gelinen noktayı Türkiye Cumhuriyet Merkez Bankasının
uluslararası yatırım pozisyonu rakamlarıyla dikkatinize sunmak isterim. 
Türkiye'de
yaşayanların dış dünyaya toplam döviz yükümlülüğü 2002’de 148 milyar dolardı,
2015’te bu rakam 602 milyar dolara sıçradı. AKP elinde ülkenin döviz
yükümlülüğü 4 kat arttı, millî gelire oranı da yüzde 64’ten yüzde 83’e çıktı.
Yani böyle bakarsanız, biraz önce “Dış borçları yüzde 75’ten yüzde 30’a
düşürdük.” hikâyesi çok daha farklı görünür. Bu borç, tarlada çalışan
Mehmet’in, fabrikadaki Ayşe’nin, sizin, benim, tüm şirketlerin ve devletin
değerli arkadaşlar. “Finanse edildikçe yani borçla kapatıldığı sürece dış
açıklar sorun değildir.” diyen AKP paradigması bizi bugünlere getirmiştir. 
Bakın
değerli milletvekilleri, elimde AKP’nin, el oğlunun parasıyla ekonomiyi nasıl
şişirmeye çalıştığını gösteren resmî bir evrak var. Bir Başbakanlık kararnamesi
bu, Resmî Gazete’de yayım tarihi 16 Haziran 2009. Bu kararnamenin altında, o
günün Dışişleri Bakanı, bugünün Sayın Başbakanı Ahmet Davutoğlu’nun da imzası
var. Bu kararnameyle AKP, döviz kazancı olmayan şirketlere dövizle borçlanma
izni veriyor. İşte, bununla şirketlerin döviz bilançosunu hızla bozdunuz. Bu
kararın yayımlandığı 2009’da 67 milyar dolar olan şirketlerin net döviz borcu,
2015’te 184 milyar dolara sıçradı. Türkiye, dünyada, şirketleri dövizle en
hızlı borçlanan ilk 5 ekonomi arasına girdi. Bu da sizi bugün dünyanın en kırılgan
5 ekonomisinden biri yaptı. Bugün kazancı Türk lirası, borcu dolar olan
şirketler Türk lirası değer yitirdikçe borcunu ödeyemiyor, kur riski ekonominin
üzerinde Demokles’in kılıcı gibi sallanıyor. 
Sadece
dış borçlar değil, içeride de ailelerin, şirketlerin borçları hızla arttı.
Size, unuttuğunuz, sıkıntılar içinde boğuşan esnafımızın bir düsturunu
hatırlatayım: “İtimadı lütuf sanıp borca sarılma, sonra bu borçlar
istenecektir, darılma.” İyi günlerde bu düstur hatırlanmaz ancak değirmenin
suyu azaldıkça şirketler borcu ödemekte zorlanır, iflaslar başlar. Aileler
krediyle aldıkları evin tapusunu, arabanın ruhsatını bankalara kaptırıverir.
Tüm bu hengamenin altında toplumun en yoksul kesimleri kalır. 
Bakın,
buradan firma isimleri vermek istemiyoruz ancak çeşitli sektörlerde ciddi
iflaslar ve işten çıkarmalar başladı. Turizmdeki sıkıntıları daha önce
söyledim. Gıda ve tekstil sektörlerinde iflas erteleme talepleri üst üste
geliyor. Geçen sene bankaların tahsil edemediği alacakları yüzde 33 artarak 47
milyar Türk lirasına çıkmış. Bu, 2009 krizinden bu yana yaşanan en yüksek
artış. Varlık yönetim şirketlerindeki tahsil edilemeyen alacaklarla beraber
vatandaşların ödeyemediği borç 70 milyar Türk lirası, eski parayla 70 katrilyon
lira. Tüm bu rakamlar vatandaşın borcunu ödemekte zorlandığını açıkça
gösteriyor.
Değerli
milletvekilleri, AKP Türkiye'nin döviz dengesini bozmakla kalmadı, kötü günler
için ihtiyat akçesi de ayıramadı. Merkez Bankası kasasındaki net döviz rezervi
7 Mart 2016 itibarıyla sadece 26,2 milyar dolar, net rezervler iki aylık
ithalatımıza bile yetmiyor. Böyle giderse çok kısa zamanda faiz lobisinin
kucağına düşüveririz. Oysa, cumhuriyetin 57 milyar dolarlık kamu varlığı sizin
döneminizde satıldı. Bu paralar Merkez Bankası kasasına girmediyse nereye
gitti? Anlaşılan bu paralar yol oldu. 
Değerli
milletvekilleri, el atına binen tez iner. Bakın, geçen sene bunu gördük.
2015’te cari açık 42,5 milyar dolardan 32 milyar dolara indi. Bunu övünerek
söylüyorsunuz. Bu, büyük ölçüde aslında uluslararası emtia fiyatlarındaki
düşüşten kaynaklandı. Ancak, düşen cari açığı, kaynağı bilinen, görünen
finansman kalemleriyle kapatamadık. Cari açık bir yıl öncesine göre 11 milyar
dolar azaldı ama kaynağı belli finansman 31 milyar dolar düştü. Bu, dış
piyasaların bize finans sağlama ihtiyacının cari açıktaki daralmadan çok daha
hızlı gerilediğini gösteriyor. 
2015’te ülkeye 9
milyar 700 milyon dolar kaynağı belirli olmayan para girdi. Bu, tüm Cumhuriyet
Dönemi’nde bir yılda kaydedilen en yüksek kaynağı belirsiz para girişidir
arkadaşlar. Ama, rekor düzeydeki kaynağı belirsiz para girişi de cari açığı
karşılamaya yetmedi. 2015’te devletin kasasındaki dövizden 11 milyar 800 milyon
dolar harcandı. Bu da 2001 krizinden bu yana tek bir yılda gerçekleşen en
yüksek rezerv erimesidir. 2015’te ödemeler dengesi hazırdan yiyerek tutturuldu.
Bu sürdürülebilir bir durum değildir, derhâl tedbir alınması gerekir. 
Değerli
milletvekilleri, burada şunu ifade etmeden geçemeyeceğim: Son yıllarda
olağanüstü boyutlara ulaşan kaynağı belirsiz para girişleri ileride Türkiye'nin
başını ciddi şekilde ağrıtabilir. Konu, Merkez Bankası raporlarındaki
kutucuklarla geçiştirilemeyecek kadar ciddidir. 1980’den 2002’ye kadar geçen
yirmi iki yılda Türkiye’ye giren kaynağı belirsiz paranın toplamı sıfırdır
arkadaşlar, sıfır, yanlış duymadınız. 2003 ile 2015 arasında yani AKP
iktidarında ülkeye giren kaynağı belirsiz paranın toplamı ise 29,4 milyar
dolara ulaşmıştır, bunun da neredeyse üçte 1’i 2015’te gelmiştir. Bize benzer
ekonomilerden Brezilya’da ya da Güney Afrika’da böyle bir tablo yok.
Türkiye'nin itibarına halel gelmemesi için Meclisimizin bu konuya eğilmesi
gerekir. 
Değerli
milletvekilleri, Türkiye ekonomisinde ikinci büyük kırılganlık noktası,
zayıflayan üretim tabanı ve artan ithalat bağımlılığıdır. Türkiye’de sanayi
erimekte, tarım kan kaybetmektedir, her sektörden üreticiler büyük sıkıntılar
içindedir. Paranın bol ve ucuz olduğu dönemde AKP, küresel sermaye
hareketlerini yönetememiştir, rekabet gücümüzün erimesine seyirci kalmıştır.
Sadece son bir yılda, küresel rekabet gücü endeksinde Türkiye 6 basamak birden
düşerek 51’inci sıraya gerilemiştir. Ülkenin sanayi tabanı erimektedir,
sanayicilerimiz AVM’ci veya inşaatçı oldular, dışarıdan faizle alınan dış
borçlar bu sektörlere aktarıldı. 2002’de 53 olan alışveriş merkezi sayısı bugün
361’e çıktı. Ülkemiz tam bir AVM ekonomisine dönüştü. Sadece İstanbul’daki
alışveriş merkezi sayısı 103. Bu, Londra, Berlin ve Paris’teki AVM’leri
topladığınızda bunların toplamından fazla. Şimdi, bu durumdan büyük sanayicilerimiz
bile şikâyetçidir. Bu yanlış tercihler ekonomide verimlilik artışının da önünü
tıkamıştır, toplam faktör verimliliği 2007 seviyesinin bile altındadır. Dünya,
Dördüncü Sanayi Devrimi’ne adımı atarken Türkiye AVM ve inşaat ekonomisine
takılıp kalmıştır. Bugün dünya, yapay zekâ, robotik, üç boyutlu yazıcılar,
nanoteknoloji, biyoteknoloji gibi yeni ve çığır açan teknolojileri konuşuyor,
mevcut iktidar ise bu çerçevede sadece ve sadece İkinci Sanayi Devrimi’ne ait
otomobil üretimini ortaya koyabiliyor ancak bunda da işe hile karışıyor. “Yerli
otomobil.” diyorlar, milletin önüne çakma bir prototip koyuyorlar. Korkarım, bu
vizyonsuzluk ve kurnazlıklarla Türkiye Dördüncü Sanayi Devrimi’ni de kaçıracak.

AKP,
sadece sanayiyi değil, tarım devriminin yapıldığı bu topraklarda tarımı da
bitirdi. Çiftçi, 2 Trakya büyüklüğündeki tarım arazisini AKP döneminde ekmez
oldu, bu iktidar döneminde saman bile ithal ettik. Besicilerimiz perişan, para
kazanamıyor; vatandaşımız perişan, gücü et almaya yetmiyor. “Her şeyin
doğrusunu piyasa bilir.” derken sonunda ete narh koyuldu ancak 1 kilo et
markette hâlâ 35-40 lira. Yine, şu günlerde en kaliteli sütün üretildiği
Trakya’da süt üreticilerine bir dokunun, bin ah işitirsiniz. Sanayiciler,
birlikler sütün litresine yirmi ay önce Süt Konseyinin belirlediği fiyatın
altında fiyat veriyor. Yemden alınan KDV indirildi, tam süt üreticisi biraz
soluklanacak dedik, bu sefer yem üreticileri maliyetlerindeki artışları gerekçe
göstererek KDV indirimi kadar zam yaptılar. Yemdeki KDV indirimi süt
üreticisinin değil, yem üreticisinin cebine girdi. Yem fiyatı düşmedi, süt
fiyatı düştü, süt üreticisi mağdur oldu. Yine, toplumun en dar gelirli kesimi
olan orman köylüsünü, çıkardığınız yönetmelikle ormandan çıkarıp atmaya
çalışıyorsunuz. Doğru düzgün emeklilik hakkı bile olmayan bu kesimi daha fazla
mağdur etmeyin. 
Değerli
milletvekilleri, ekonomide çok büyük sorunlar yaratacak bir diğer fay hattı,
bozulan servet ve gelir dağılımıdır; bu, aynı zamanda küresel bir sorundur.
Dünya üzerinde 3 milyar 600 milyon insanın servetini alt alta toplasanız, en
zengin 62 kişinin servetine erişemiyor. Zengini daha zengin yapan neoliberal
politikalar son otuz yılda dünyada büyük bir adaletsizliğin kapısını açtı ancak
paradan paranın kazanıldığı, kupon arazilerle rant kovalandığı, özelleştirmenin
yandaşlara peşkeş çekildiği, yolsuzlukların cezasız kaldığı, ahbap çavuş
kapitalizminin uygulandığı ülkelerde servet dağılımındaki bozulma çok daha sert
oldu. Bunların yaşandığı ülkelerden birisi de bizim ülkemiz. Nitekim, Küresel
Servet Raporu’na göre, Rusya’nın ardından servet dağılımının en bozuk olduğu
ülke Türkiye; Rusya ve Türkiye yan yana. 2002’de Türkiye’deki en zengin yüzde
1, toplam millî servetin yüzde 39’una sahipken 2014’te millî servetin yüzde
54’üne sahip hâle gelmiş. Geçtiğimiz günlerde Forbes dergisi milyarder
listelerini açıkladı, ilginç sonuçlar var. Millî geliri bizden 6 kat büyük olan
Japonya’nın dolar milyarderi sayısı Türkiye’den daha az; Türkiye’de dolar
milyarderi sayısı 30, Japonya’da 27. Diğer taraftan, Türkiye, OECD üyesi
ülkelerin içinde gelirin en adaletsiz dağıldığı 3’üncü ekonomi. 
Sayın
milletvekilleri, servet ve gelir dağılımındaki adaletsizlik büyümeyi de tehdit
eder. Arkadaşlar, hatırlayın lütfen, çocukluğumuzda misket oynarken misketler
tek elde toplandığında oyun biterdi. Millî servet de tek elde toplandığı zaman
oyun biter yani büyüme yavaşlar, durur. Oyunun sürebilmesi için bu servetin bir
şekilde yeniden paylaşılması gerekir. Şimdi, tüm dünyada bu tartışma yaşanıyor.
Ülkemizde ve dışarıda büyük iş adamları yeniden paylaşımın gerekliliğini dile
getirmeye başladılar. 
Değerli
milletvekilleri, AKP döneminde, yazı gelince faiz lobisi kazanmış, tura gelince
millet kaybetmiştir; toprak rantları zirve yapmış, kamu malları haraç mezat
satılmıştır, ağızlarından faiz lobisini düşürmeyenler, faiz lobisinin vergi
yükünü azaltacak düzenlemeleri hiç çekinmeden yaparken vergilerle ve kamu
zamlarıyla vatandaşa yüklenmiştir. Bu dönem, Meclis açılır açılmaz, iktidarın
ilk işi faiz lobisinin vergi yükünü azaltacak düzenlemeyi yapmak olmuştur ama
aynı iktidar asgari ücretliye verdiği 1.300 liradan alacağı vergiyi nedense
düşürememektedir. Bu nedenle, ekim ayından itibaren asgari ücretlinin aldığı
ücret 1.300 liradan 1.230 liraya düşecektir. 
Şimdi,
şu meşhur faiz lobisine kimler, ne kadar ödeme yapmış, bir bakalım. Biraz önce
Sayın Bakan faiz ödemelerinin gayrisafi yurt içi hasılaya oranını söyledi.
Şimdi, faiz lobisine ödemeyi gayrisafi yurt içi hasılaya oranla yapmıyorsunuz,
dolarla yapıyorsunuz. Ben de size dolarla ne rakamlar var, onları anlatmaya
çalışacağım. 1975 yılından 2002 yılına kadar geçen yirmi sekiz yılda devlet
bütçesinden yapılan faiz ödemesi 251 milyar dolardır, yirmi sekiz yılda yani
bölerseniz, yılda ortalama 9 milyar dolar faiz ödemesi yapılmıştır. AKP
döneminde ise 2003’ten 2015’e kadar faiz lobilerine 409 milyar dolar ödeme
yapılmış yani on iki yılda 409 milyar dolar; yirmi sekiz yılda 251 milyar
dolar, on iki yılda 409 milyar dolar. Her yıl ortalama 31,5 milyar dolar faiz
lobisinin cebine konmuş. On üç yılda ödenen faiz yirmi sekiz yılda ödenenin 1,6
katına, yıllık ortalama ödemeyse 3 katına ulaşmış. Eser ortada, faiz lobisi AKP
iktidarı döneminde ihya olmuş. 
Değerli
milletvekilleri, ekonomide bir de sütre gerisinde kalan bir fay hattı var; kamu
maliyesi. Biraz önce, Sayın Bülent Turan burada bir konuşma yaptı ve özellikle,
kamu maliyesinin ne kadar iyileştiğinden bahsetti, bu arada sosyal güvenlik
açıklarına da değindi ve Genel Başkanımızın döneminde sosyal güvenlik
açıklarının büyük olduğundan söz etti. Şimdi, Sayın Turan, bunları
söylüyorsunuz da rakamlara bakmıyorsunuz, sıkıntı burada. 1999 yılında -yani o
zaman, Sayın Genel Başkanımız Sosyal Sigortalar Genel Müdürüydü, ben de Devlet
Planlama Teşkilatında İktisadi Planlama Genel Müdürüydüm- sosyal güvenlik
kurumlarının açıklarını kapatmak için bütçeden yapılan transferler 2 milyar 750
milyon liraydı, 2015 yılında sosyal güvenlik açıklarını kapatmak için yapılan
transfer 80 milyar 629 milyon lira. (CHP sıralarından alkışlar) Şimdi soruyorum:
2 milyar mı büyük, 80 milyar mı? Ha, diyeceksiniz ki: “Enflasyon oldu, onun
için, bunlara böyle bakmayalım, millî gelire oran olarak bakalım.” Evet, millî
gelire oran olarak bakalım: 1999 yılında bütçeden sosyal güvenlik kurumlarına
yapılan transferlerin gayrisafi yurt içi hasılaya oranı yüzde 3,5; 2015 yılında
yapılan transferlerin gayrisafi yurt içi hasılaya oranı ise yüzde 4,15. 
BÜLENT
YENER BEKTAŞOĞLU (Giresun) – Ağzına sağlık. 
FAİK
ÖZTRAK (Devamla) – Şimdi, arkadaşlar, 3 mü büyük, 4 mü büyük? Değerli
arkadaşlar, bir şey söyleyecekseniz, lütfen rakamlara bakarak konuşun. Bakın,
bu sosyal güvenlik meselesi, sosyal güvenlik döneminde yapılan işler… Bunların
hepsi denetimden geçti, bunların hepsinin açık seçik raporları var. Hiçbir
kusur, hiçbir usulsüzlük Genel Başkanımıza ithaf edilmedi; bunu böyle bilin.
Ama, sizin döneminiz incelendiğinde bakalım ortaya neler çıkacak. (CHP
sıralarından alkışlar) 
Evet,
şimdi, son dönemde hâkim olan yaklaşım şu: Kamu maliyesinde sadece faiz dışı
fazlaya bakarak “İşler iyi gidiyor.” diyoruz, “Bütçe disiplini sağlandı.”
diyoruz. 
Değerli
milletvekilleri, oysa bütçede son beş yıldaki faiz dışı fazlaları toplayın,
bundan bir defalık gelir ve harcamaları düşün, fazlanın yüzde 60’ı yok olur.
Diğer tarafta, senelerdir devam eden yedek ödenek mekanizmasının istismarı var
ve Sayıştay denetiminden kaçma olayları var. Bunların hepsi başlı başına bir
mali disiplinsizliktir. 
Yine,
son yıllarda devletin sağlık, ulaştırma, enerji gibi birtakım asli
fonksiyonları kapsamındaki harcamaları “kamu-özel iş birliği” denerek bütçe
dışına taşındı, faiz dışı harcamalar daha düşük gösterildi. Bu yöntem
uygulanmasın demiyorum arkadaşlar ama istismar ediyorsunuz.
Bakın,
arkadaşlar, elimde Kalkınma Bakanlığının “Dünyada ve Türkiye’de Kamu-Özel
İşbirliği Uygulamalarına İlişkin Gelişmeler 2015” isimli bir raporunun belli
bölümleri var. Bu raporu tüm milletvekillerimizin okumasını tavsiye ederim.
Ben, Hükûmeti bu kürsüden, yaptığım basın açıklamalarıyla pek çok kez
uyarmıştım, anlaşılan, şimdi de bürokratlar, saati hızla ilerleyen zaman ayarlı
bu bomba konusunda Hükûmeti uyarma ihtiyacı hissediyorlar. 
Değerli
milletvekilleri, şu anda kamu-özel iş birliği çerçevesinde işletmede olan veya
devam eden toplam 198 proje var. Bu projelerin sözleşme büyüklüğü 115 milyar
doları geçmiş durumda yani öyle küçük rakamlardan söz etmiyoruz. Bu projeler
yapılırken devlet, özel sektöre birtakım talep ve finansman garantileri verdi,
yetmedi, özel kesim projeyi tamamlayamazsa alınan borçların devlet tarafından
üstlenilmesi için düzenleme yapıldı. Şimdi, bürokrat uyarıyor “Küresel sistemde
fon bulmak daha zorlaştı. Bu projeler için bankalar dışında alternatif
finansman kaynakları bulmazsanız zorlanacaksınız.” diyor, bununla da yetinmiyor
“Bütçeyi sağlam tutabilmek için verdiğiniz garantilere ve borç üstlenimlerine
dikkat edin.” diyor. Bu konuda bankacılarımız da rahatsız. Bankacılık
sisteminin üzerine bu tür projelerle taşıyabileceğinden daha fazla yük
yüklerseniz bunun altında beraberce kalırız.” diyerek Hükûmeti uyarıyorlar. 
Biraz
önce burada konuşan hatip, bu büyük projelerin gerçekleştirilebileceğini
söyledi. Değerli arkadaşlar, şunu açıkça ifade edeyim: Dünyada fon bulmakta
giderek zorlanıyorsunuz, bu projeler giderek büyük sıkıntı içine gidiyor. Öyle
anlaşılıyor ki şu anda, başta kamu bankaları olmak üzere yerli bankalara baskı
yapıyorsunuz. O nedenle de ben, artık “Bankaların durumu iyi.” söylemine de çok
fazla katılamaz duruma geliyorum. Tüm bu uyarılar sıkıntının giderek arttığına
işaret ediyor. Kamu dengesinde gizli, örtük yükümlülükler bugüne kadar halının
altına gizlendi ancak artık halının altından kokular geliyor. 
Ben
bunları çok daha önceden gördüm: 2013 yılında, Gebze-Orhangazi-İzmir Otoyolu ve
İzmit Körfez Geçişi’ne ilişkin -24 Ocak 2013’te- Sayın Bakan Binali Yıldırım’ın
cevaplaması için bir soru önergesi verdim. Soru önergeme bugüne kadar cevap
alamadım. Bu defa, Bilgi Edinme Yasası çerçevesinde Bakanlığa vatandaş olarak
başvurdum, buna da cevap alamadım. Bunun üzerine Başbakanlık Bilgi Edinme
Değerlendirme Kuruluna 2 kez başvurdum ancak sorularıma yine yanıt alamadım.
Ağzından “millet iradesi”ni düşürmeyenler, ne millete ne de milletin vekiline
nedense cevap vermediler. (CHP sıralarından alkışlar) 
Şimdi,
ben, buradan, Sayın Bakana ve Hükûmete soruyorum: İstanbul’dan İzmir’e gidecek
bir araba bu projenin güzergâhını ve köprüyü kullandığında toplamda ne kadar
ücret ödeyecek? Bu proje kapsamında, kamu idaresi yüklenici firmaya kaç araç ve
ne kadar ücret garantisi verdi? Proje kapsamında yüklenici firma ne kadar dış
finansman kullandı? Neden bu projenin ihalesini yaptıktan sonra borçlanma
kanununda değişiklik yaparak borçların devlet tarafından üstlenilebilmesinin
önünü açtınız? İhaleden sonra şirket lehine kural değiştirmek ihaleye fesat
karıştırmak değil midir? (CHP sıralarından alkışlar) 
MUSTAFA
ILICALI (Erzurum) – Bu projeye karşı mısınız, neden?
FAİK
ÖZTRAK (Devamla) – Hiç karşı değilim ama ihaleye fesat karıştırılarak bu
yapılıyorsa bunun hesabını sormaktan yanayım. 
MUSTAFA
ILICALI (Erzurum) – Projenin bir de faydalarından bahsedin.
FAİK
ÖZTRAK (Devamla) – Değerli milletvekilleri, küresel konjonktürün her gün
değiştiği, fırtınalarla sarsıldığı bir dönemdeyiz. Bölgemizde devletler ve
sınırlar parçalanmakta, jeopolitik riskler her geçen gün ağırlaşmaktadır.
Dünyanın jeopolitik mimarisi yeni bir yol ayrımında. Yeni paylaşım savaşları
yanı başımızda. Afganistan’dan Kuzey Afrika’ya kadar milyonlarca umutsuz insan
göç etmeye başladı. Göçmen ve mülteci krizi dünyanın bir numaralı sorunu oldu.
Terörizm artık küresel bir tehdit ve hiçbir ülke bundan bağışık değil.
Diğer
yanda, küresel kapitalist sistem en uzun durgunluklarından birini yaşıyor.
Merkez bankaları trilyonlarca dolar basıyor ama bir etkisi olmuyor. Krizin yükü
devlet hazinelerinin üstüne yüklenmiş vaziyette. Krizin merkez üssü olan
Amerika nispeten toparlanıyor ama bu, dış finansman ihtiyacı yüksek ekonomiler
için kötü haber oluyor. Çin başta olmak üzere gelişen ve yükselen
ekonomilerdeki büyüme hız kesiyor. 
Ekonomik
hoşnutsuzluklar küresel siyaseti de etkilemeye başlıyor. Merkez partileri
zayıflarken popülist, radikal partiler prim yapar hâle geliyor. Kısacası, Karl
Marx’ın tabiriyle katı olan her şeyin buharlaşıp uçtuğu günlerin içindeyiz.
(CHP sıralarından alkışlar) 
Küresel
sistem yeni bir denge arıyor. İşte, böylesine kritik bir kavşakta, toplumsal
yaşamımız da kurumsal yapımız da komşularla ilişkilerimiz de ve ekonomideki
kırılganlıklar bu ağırlığı kaldırır mı? Benim ciddi kaygılarım var. Buradan
çıkış için Türkiye'nin yeni bir siyaset anlayışına, yeni bir büyüme, bölüşüm
modeline ihtiyacı var. Bu ihtiyacın tartışılacağı, müzakere edileceği ve
karşılanacağı adres siyaset kurumudur. Siyaset kurumu milletin bu ihtiyacına
cevap vermek zorundadır. 
Bu
çerçevede, ülkede hâkim kılınan nefret dilinden, kutuplaştırma siyasetinden
artık vazgeçilmesi gerekiyor. Siyasi belirsizliği artıran başkanlık sistemi
tartışmalarını bir kenara bırakıp parlamenter sistemi güçlendirecek
düzenlemeleri görüşmek lazım.
Hukuku,
adaleti bu ülkede yeniden egemen kılacak önlemlere bakalım. Bunun için üzerinde
tüm partilerin anlaştığı 60 Anayasa maddesine yargı bağımsızlığını
güçlendirecek hükümleri de ekleyelim. Bunları hızla Türkiye Büyük Millet
Meclisinden geçirelim. Özgürlük alanlarımızı genişletelim. Artık birinci sınıf
demokrasiye geçelim. Darbe döneminden kalan veya sonradan getirilen demokrasi
ve özgürlükleri kısıtlayan mevzuatı temizleyelim. Bu ülkede hiç kimse kimliği
nedeniyle dışlanmasın veya ayrıcalıklı sayılmasın. Bu ülkeye yakışan, AB
standartlarında yeni bir kamu ihale kanunu çıkaralım. Ülkede siyasetçiye ve
siyasete itibar kazandıracak bir siyasi etik yasasını çıkaralım. Ülkemizin
uluslararası yarışma gücünü artıracak yapısal reformları tartışalım, yapılıp
bozulanları hızla düzeltelim. Ekonominin ihtiyaç duyduğu üretken yatırımları,
verimliliği ve nitelikli istihdamı artıracak tedbirleri konuşalım. Türkiye’yi
yüksek teknoloji içeren ürünleri üretip ihraç eden bir ekonomi hâline nasıl
getiririz, bunu tartışalım. Bilgi toplumunun bireylerini yetiştirmenin
mücadelesini verelim. İş gücünün eğitim seviyesini ekonominin ihtiyacına uygun
hâle getirmenin gereklerini yapalım. Millî servetin daha adil ve dengeli
dağılımını sağlayacak, büyümeyi yeniden hızlandıracak yeni bir paylaşım
modelini konuşalım. Yeni modelde, daha gelir oluşma aşamasına gelmeden önce
adil paylaşımını nasıl sağlarız, bunu tartışalım. Gelir oluştuktan sonra ortaya
çıkan adaletsizlikleri nasıl törpüleriz, bunu konuşalım. Her Türkiye
Cumhuriyeti vatandaşına fırsat eşitliğini sunacak koşulları ve hak tabanlı sosyal
destekleri yeniden ele alalım. Bu ülkede iş gücü güvenliğini sağlamak ve geliri
hakça paylaşmak için, çalışma yaşamında örgütlülüğü güçlendirecek önlemleri ele
alalım. Siyaset kurumu olarak servet vergisi, rant vergisi de dâhil olmak
üzere, çok kazananın daha çok vergi ödeyeceği bir vergi reformunu artık
müzakere edelim. Kamu eliyle zengin yaratma dönemine son verelim. AB çıpasından
istikrar ve güven için nasıl yararlanacağımızı tartışalım. Siyaset bunları
tartışmaya ve reformları yapmaya başlarsa ülkede hava hızla değişir, Türkiye
yeniden üretmeye ve zenginleşmeye başlar. 
Ancak
değerli milletvekilleri, içeride her alanda kırılganlıkların arttığı,
dışarıdaysa yeni bir ekonomik kriz riskinin ciddiyetini koruduğu bir dönemde,
Türkiye’ye alaturka bir başkanlık sistemi dayatılmak istenmektedir. Bu çaba
artık her türlü mantık sınırını zorlamaktadır. Ülkemiz âdeta, bilinçli bir
senaryoyla adım adım büyük bir krize doğru sürüklenmektedir. Üzülerek görüyorum
ki bu çatı altındaki 2 parti büyük bir vesayet altındadır. Hem Hükûmet hem de
iktidar grubu saray vesayeti altında, milletin kendilerine verdiği yetkiyi
sahiplenemiyor, kullanamıyor. (CHP sıralarından alkışlar) Saray bürokratları
milletin seçtiklerine ayar veriyorlar. HDP ise İmralı ve Kandil’in vesayeti altında,
Türkiye partisi olmaktan uzaklaşıp her geçen gün biraz daha çukur siyasetine
hapsoluyor. Bu, toplumda derin bir umutsuzluk ve kaygı yaratıyor. Siyaset
kurumu ve Meclis, toplumun kaygılarına yanıt veremiyor. Türkiye Büyük Millet
Meclisi olarak bu memleketteki her bir yurttaşa huzur ve güven verme borcumuz
var, buna mecburuz. Vatandaşlarımız Ankara’ya baktığında, sorunlarını bilen,
“Verdiğim vekâleti kullanmaya muktedir bir Meclis var.” diyebilmelidir.
Milletin vekilleri her türlü vesayetten kurtulup milletin hakkına, hukukuna,
geleceğine sahip çıkmalıdır. Bu, hepimize düşen tarihî bir görev ve
sorumluluktur.
(Mikrofon
otomatik cihaz tarafından kapatıldı) 
BAŞKAN
– Toparlar mısınız Sayın Öztrak, bir dakika içinde.
FAİK
ÖZTRAK (Devamla) – Toparlıyorum Sayın Başkan. Teşekkür ederim.
BAŞKAN
– Lütfen…
Teşekkür
ediyorum.
FAİK
ÖZTRAK (Devamla) – Değerli milletvekilleri, AKP’nin klasikleşmiş, alelusul
bütçe yapma yaklaşımıyla hazırlanan, milletin ihtiyacına cevap vermekten de
uzak olan 2016 Bütçe Kanunu Tasarısı’na ret oyu vereceğimizi ifade ediyor, her
şeye rağmen bu bütçenin ülkemize hayırlı olmasını diliyorum. 
Sözlerimi
bitirirken Genel Kurulu, sizi ve televizyonlarının başında bizleri izleyen
vatandaşlarımızı bir kez daha saygıyla selamlıyorum. (CHP sıralarından
alkışlar) 
BAŞKAN
– Teşekkür ediyorum Sayın Öztrak.
İDRİS
BALUKEN (Diyarbakır) – Sayın Başkan… Sayın Başkan…
BAŞKAN
– İdris Bey, buyurun.
İDRİS
BALUKEN (Diyarbakır) – Sayın hatip konuşması sırasında açık bir şekilde
grubumuza sataşmada bulundu, İmralı ve Kandil vesayeti altında olmakla suçladı;
cevap vereceğim.
BAŞKAN
– İki dakika…
Yeni
bir sataşmaya lütfen meydan vermeyelim.
Buyurun
Sayın Baluken.
V.- SATAŞMALARA İLİŞKİN KONUŞMALAR (Devam)
4.- Diyarbakır
Milletvekili İdris Baluken’in, Tekirdağ Milletvekili Faik Öztrak’ın 118 sıra
sayılı 2016 Yılı Bütçe Kanunu Tasarısı ile 119 sıra sayılı 2014 Yılı Kesin
Hesap Kanunu Tasarısı’nın tümü üzerinde CHP Grubu adına yaptığı konuşması
sırasında Halkların Demokratik Partisine sataşması nedeniyle konuşması
İDRİS
BALUKEN (Diyarbakır) – Teşekkür ederim Sayın Başkan.
Değerli
milletvekilleri, hepinizi saygıyla selamlıyorum.
Burada,
defalarca HDP’nin gücünü nereden aldığını ifade ettik, sanırım, yeterince
anlaşılmadığı için bir kez daha ifade edelim. HDP, kendisine yöneltilen bütün
saldırılara rağmen, Türkiye'nin dört bir tarafında yürüttüğü seçim
çalışmalarıyla ilgili tam 500 merkezde linç saldırılarına maruz kalmasına
rağmen, Genel Merkezi yakılıp yıkılmasına rağmen, halktan aldığı güçle buraya
gelen ve meşruiyetini de tamamen halkın iradesinden alan bir siyasi partidir. 
Sayın
hatibin, Cumhuriyet Halk Partisi adına konuşan sayın hatibin burada bir iddia
ortaya atıp sonra yerine gidip oturmasını kabul edilemez buluyoruz. Biz
özellikle, bugün içerisine girmiş olduğumuz bu kaos ortamında, Cumhuriyet Halk
Partisinin mevcut pozisyonunu da defalarca eleştirdik. Büyük tutarsızlıklar
içerisindeyken HDP içerisinde bu tutarsızlıklarınızı meşrulaştırma arayışına
girmiş durumdasınız. 
Bakın,
siz, 7 Haziranda halk iradesine darbe yapılırken, bu Parlamentonun kapısına
kilit vurulurken tam otuz yedi gün boyunca “istikşafi görüşmeler” adı altında
AKP’nin kendi sistemini kurmasına ve Erdoğan’ın bu ülkeyi erken seçime
götürmesine göz yumdunuz. Aynı şekilde, 7 Hazirandan sonraki süreci bir darbe
olarak nitelemenize rağmen, bugüne kadar bu darbeye karşı etkili tek bir
demokratik eylemsellik, tek bir demokratik etkinlik ortaya koymadınız; AKP’nin
yürüttüğü bütün savaş politikalarına eklemlenen bir siyasi pozisyonun dışına
çıkmadınız. Burada, CHP içerisindeki vicdanlı milletvekillerini ve özellikle,
bu savaş politikalarına karşı çıkan heyetleri ayrık tutarak CHP’nin kurumsal
pozisyonunun…
(Mikrofon
otomatik cihaz tarafından kapatıldı)
İDRİS
BALUKEN (Devamla) - …AKP’nin darbe ve savaş konseptinin bir parçası olduğunu
ifade ediyor…
BAŞKAN
– Teşekkür ediyorum Sayın Baluken.
İDRİS
BALUKEN (Devamla) – …kimin vesayet altında olduğunun takdirini halkımıza
bırakıyorum. 
Teşekkürler.
(HDP sıralarından alkışlar) 
BAŞKAN
– Teşekkür ederim.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, buyurun efendim. 
MEHMET
NACİ BOSTANCI (Amasya) – Sayın konuşmacı sözlerinin bitimine doğru, partimizin
bir kişinin vesayeti altında olduğunu ifade etmiştir. Bu açık bir sataşmadır, söz
istiyorum. 
BAŞKAN
– Buyurunuz, iki dakika Beyefendi. 
Buyurun
Sayın Bostancı. (AK PARTİ sıralarından alkışlar) 
5.- Amasya Milletvekili Mehmet Naci Bostancı’nın,
Tekirdağ Milletvekili Faik Öztrak’ın 118 sıra sayılı 2016 Yılı Bütçe Kanunu
Tasarısı ile 119 sıra sayılı 2014 Yılı Kesin Hesap Kanunu Tasarısı’nın tümü
üzerinde CHP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; esasen, Faik
Bey’in konuşmasında “sataşma” başlığı altında toparlanacak birçok husus vardı.
Eğer o son sözleri söylememiş olsaydı, onlara Hükûmet cevap verecek diye
yerimden kalkmayacaktım ama parti grubuna yönelik olarak “Vesayet
altındasınız.” denilince söz almak durumunda kaldım. Öncelikle, niçin söz
aldığımı ifade edeyim. 
Kıymetli
arkadaşlar, bu ülkede, bu millet hiçbir insana diktatörlük için, otorite için
güç vermez. Bu millet, İstiklal Savaşı vermiş, 1950’de meydan okuyucu bir
şekilde kendi iradesini ortaya koymuş, her dönem iradesine sahip çıkmış bir
millet. On dört yıldır iktidar olan bir siyasi heyete “Bir kişinin gölgesi
altındasınız.” demek haksızlıktır. O “bir kişi” dediğiniz insan var ya, o “bir
kişi” dediğiniz, külliyede oturan kişi, onun da gücünü aldığı yer millettir, tıpkı
AK PARTİ gibi. (AK PARTİ sıralarından alkışlar) Ne Cumhurbaşkanı ne AK PARTİ,
her ikisinin de baktığı yer millettir, temsil ettiği milletin iradesidir. Sizin
de kaçırdığınız bu, kıymetli arkadaşlar.
Saygılarımla.
(AK PARTİ sıralarından alkışlar) 
BAŞKAN
– Teşekkür ediyorum Sayın Bostancı.
ÖZGÜR
ÖZEL (Manisa) – Sayın Başkan…
BAŞKAN
– Buyurun Sayın Özel.
ÖZGÜR
ÖZEL (Manisa) – Hem Sayın Baluken cevap için kürsüyü kullandığında hem de sayın
grup başkan vekili Cumhuriyet Halk Partisine sataşmalarda bulundular. Biz de
cevap hakkımızı kullanmak isteriz.
BAŞKAN
– İki dakika için, buyurun efendim.
Yeni
bir sataşmaya meydan vermeyelim.
6.- Manisa Milletvekili Özgür Özel’in, Diyarbakır
Milletvekili İdris Baluken ile Amasya Milletvekili Mehmet Naci Bostancı’nın sataşma
nedeniyle yaptıkları konuşmaları sırasında Cumhuriyet Halk Partisine sataşması
nedeniyle konuşması
ÖZGÜR
ÖZEL (Manisa) – Sayın Başkan, değerli milletvekilleri; hepinizi saygıyla
selamlıyorum. 
Öncelikle
şunu ifade etmek isteriz: Cumhuriyet Halk Partisi olarak bütçe görüşmelerinde,
görüşmeler boyunca son derece içerikli, yapıcı, yol gösteren, halkın gündemini
önde tutan konuşmalarla on iki gün boyunca yüce Meclisin huzurunda olduk. 
Bugün,
Adalet ve Kalkınma Partisinin sayın grup başkan vekilini dinledik. Şüphesiz,
konuşmasının içinde, normal şartlar altında verilecek çok cevabımız vardı.
Ancak, Sayın Genel Başkanımız genç bir grup başkan vekili konuşmasını yaparken
salondaydı. Kendisi, kendi partisinden alacağı alkışa, belki Sayın Başbakanın
kendisini izlemesinden duyduğu heyecanla, enerjiyle olmadık sözler söyledi; ona
bile cevap vermedik. Ama, gelinen noktada, bu kadar içerikli bir bütçe
eleştirisinden sonra Adalet ve Kalkınma Partisinin bu vesayet meselesine
duyduğu hassasiyet de hakikaten hem şaşırtıyor hem şaşırtmıyor. Ama, Sayın
Bülent Turan önce Erdem Gül’ün ve Can Dündar’ın tahliyelerine memnuniyet ifade
edip saraydan bu konuda eleştiri geldikten sonra 180 derecelik bir dönüşle
Anayasa Mahkemesini eleştirirken de zaten bizi şaşırtmamıştı ve iddialarımızı
doğrulamıştı. (CHP sıralarından alkışlar) 
Diğer
yandan, Halkların Demokratik Partisinin partimizin kurumsal yaklaşımını
eleştirip milletvekillerinin bazılarını ayırmasını şiddetle reddederiz.
Cumhuriyet Halk Partisinin kurumsal kimliği, öncelikle, kimden ve ne gerekçeyle
gelirse gelsin terörü bir insanlık suçu olarak tanımlar. (CHP sıralarından
alkışlar) 
İDRİS
BALUKEN (Diyarbakır) – Devlet terörünü de tanımlar mı?
ÖZGÜR
ÖZEL (Devamla) – Ayrıca, terörle mücadele edilirken hukuk devletinin sınırları
dışına çıkmayı ve hukukun gereğini yapmadan terörle mücadele noktasında
birtakım yetki aşımlarını, insan hakkı ihlallerini de eleştirir. 
(Mikrofon
otomatik cihaz tarafından kapatıldı)
ÖZGÜR
ÖZEL (Devamla) – Cumhuriyet Halk Partisinin kurumsal kimliğini burada kimsenin
bu şekilde eleştirmeye hakkı da yoktur, haddi de değildir. (CHP sıralarından
alkışlar)
Teşekkür
ederim.
BAŞKAN
– Teşekkür ediyorum Sayın Özel.
İDRİS
BALUKEN (Diyarbakır) – Sayın Başkan…
BAŞKAN
– Buyurun İdris Bey.
İDRİS
BALUKEN (Diyarbakır) – İç Tüzük 60’a göre yerimden bir söz talebim var.
BAŞKAN
– Peki, hayhay.
Buyurun.
IV.- AÇIKLAMALAR (Devam)
4.- Diyarbakır
Milletvekili İdris Baluken’in, Çanakkale Milletvekili Bülent Turan’ın 118 sıra
sayılı 2016 Yılı Bütçe Kanunu Tasarısı ile 119 sıra sayılı 2014 Yılı Kesin
Hesap Kanunu Tasarısı’nın tümü üzerinde AK PARTİ adına yaptığı konuşmasındaki
bazı ifadelerine ilişkin açıklaması
İDRİS
BALUKEN (Diyarbakır) – Sayın Başkan, şimdi elimde bir önceki oturumun
tutanakları var. Özellikle, AKP adına konuşan Grup Başkan Vekili Sayın Bülent
Turan’ın tutanaklara geçen bazı sözleri, bazı ibareleri var ki kabul etmek
mümkün değil. Ne Meclisin, Parlamentonun genel itibarına uygun olan ne de İç
Tüzük ve Anayasa’nın belirlemiş olduğu, burada kullanılması gereken dil ve
üslupla ilgili çerçeveye herhangi bir şekilde uyumlu olan sözler değil. Ben
müsaadenizle bunları okumak istiyorum. 
Konuşması
sırasında “Elimde bir liste var. Bakınız, bazen saz çalan, bazen Kandil’e giden
bir genel başkan var.” diye başlıyor, bu genel başkanın ve etrafının tam 122
tane sokağa çıkma daveti olduğunu söylüyor ve bu sokağa çıkma davetinde de,
Sayın Başkan, Genel Başkanımıza ve bize atıfla “Sokağa çıkın, Yasin Börü’yü
öldürün.” diye çağrı yaptığımızı söylüyor. 
(Mikrofon
otomatik cihaz tarafından kapatıldı)
ZEHRA
TAŞKESENLİOĞLU (Erzurum) – Doğru ama.
İDRİS
BALUKEN (Diyarbakır) – Sayın Başkan…
BAŞKAN
– Bir dakikalık bir müddetti. 
Son
olarak toparlayın lütfen efendim.
İDRİS
BALUKEN (Diyarbakır) – Sayın Başkan, önemli bir hususu Grup Başkan Vekili
olarak ifade ediyoruz.
BAŞKAN
– Tamam, ben de o yüzden verdim. 
Bir
dakika daha, lütfen bitirin.
İDRİS
BALUKEN (Diyarbakır) – Yine devamında da “Sokağa çıkın ve Kürtleri öldürün.”
şeklinde mesajlar attığımızı söylüyor. 
Şimdi,
ben bu grup başkan vekiline buradan seslenmek istiyorum, sürem yetersiz olduğu
için mümkün olduğunca özetle toparlıyorum: Eğer kendisi gelip bu kürsüden, bu
yönlü, Genel Başkanımızın ya da herhangi bir milletvekilimizin bu şekilde bir
mesaj attığını kanıtlarsa HDP Grup Başkan Vekili olarak ben istifa edeceğim.
Ama eğer kendisi bunu kanıtlamazsa Halkların Demokratik Partisi olarak biz
kendisini hem istifaya davet ediyor hem de bu şekildeki düzeysiz iftiralarından
dolayı kendisini siyasi ahlaksızlık ve müfterilikle tanımladığımızı ifade
ediyoruz.
Hodri
meydan, buraya gelsin. (HDP sıralarından alkışlar)
BÜLENT
TURAN (Çanakkale) – Sayın Başkan…
BAŞKAN
– Bülent Bey…
BÜLENT
TURAN (Çanakkale) – Sayın Başkan, iki grup başkan vekili de duyduğunuz gibi
ismimi vererek sataştılar. Cevap vermek istiyorum bununla ilgili. 
BAŞKAN
– Yeni bir sataşmaya meydan vermeyelim lütfen.
İki
dakika için, buyurun.
GARO
PAYLAN (İstanbul) – “Yalancı” deyince kızıyorsun. 
V.- SATAŞMALARA İLİŞKİN KONUŞMALAR (Devam)
7.- Çanakkale Milletvekili Bülent Turan’ın, Diyarbakır
Milletvekili İdris Baluken’in yaptığı açıklaması ile Manisa Milletvekili Özgür
Özel’in sataşma nedeniyle yaptığı konuşması sırasında şahsına sataşması
nedeniyle konuşması
BÜLENT
TURAN (Çanakkale) – Sayın Başkan, değerli arkadaşlar; hepinizi saygıyla selamlıyorum.

Bütçenin
sonuna geldik. Derdim polemik yapmak değil, bir daha söylüyorum. 
AHMET
YILDIRIM (Muş) – Onun için öyle konuşuyorsun!
İDRİS
BALUKEN (Diyarbakır) – Ayıp, ayıp! Grup Başkan Vekilisin be!
BÜLENT
TURAN (Devamla) – On üç günden beri her şeyi söylediniz, her türlü iftirayı
yaptınız, polemik yaptınız; Genel Başkanımıza, bizlere ağzıma alamadığım
ifadeler kullandınız. Ne olmuş biz size belgeli bir şey söylemişiz de?
İDRİS
BALUKEN (Diyarbakır) – Biz “Davutoğlu mesaj attı, Kürtleri öldürün.” dedi,
dedik mi?
BÜLENT
TURAN (Devamla) – Sayın Grup Başkan Vekili, siyasi ahlakı senden öğrenecek
değilim onu söyleyeyim; bu, birincisi. (AK PARTİ sıralarından alkışlar)
İDRİS
BALUKEN (Diyarbakır) – İspat et bize!
GARO
PAYLAN (İstanbul) – İspat et!
AHMET
YILDIRIM (Muş) – Göster, göster, göstersene o mesajı! Nerede o açıklama?
BAŞKAN
– Sükûnetle dinleyelim efendim. 
BÜLENT
TURAN (Devamla) – İkincisi, konuşmamda diyorum ki…
AHMET
YILDIRIM (Muş) – Nerede o açıklama?
BÜLENT
TURAN (Devamla) – Vereceğim dosyayı.
Diyorum
ki: KCK, HDP, DEP -bir sürü isim var zaten sizde- bunlar tarafından yapılan
sokağa çıkma çağrısı, hepsinin tarihi, imzası, adı var; bunu size vereceğim
arzu ederseniz. 
İDRİS
BALUKEN (Diyarbakır) – Selahattin Demirtaş’ın mesajı var mı?
BÜLENT
TURAN (Devamla) – Sizin davetinizin olmadığını kim söyleyebilir şimdiye kadar?
Bu, birincisi.
AHMET
YILDIRIM (Muş) – “Çocukları öldürün.” diye nerede dedi? Nerede dedi “Çocukları
öldürün.” diye?
BAŞKAN
– Efendim, lütfen karşılıklı konuşmayınız.
BÜLENT
TURAN (Devamla) – Eğer bu konuda samimiyseniz çıkarsınız, PKK’nın da HDP’nin de
diğer saydığım isimlerin de yaptığı tüm çağrıları kınarsınız.
ERTUĞRUL
KÜRKCÜ (İzmir) – İddianı sen ispat edeceksin! Engizisyon mu burası?
İDRİS
BALUKEN (Diyarbakır) – Ayıp, ayıp ya, ayıp!
BÜLENT
TURAN (Devamla) – “Sokakla işimiz yok, burada işimiz var.” dersiniz. (AK PARTİ
sıralarından alkışlar)
GARO
PAYLAN (İstanbul) – Yalancı!
BÜLENT
TURAN (Devamla) – Değerli arkadaşlar, bir diğer mesele daha. Bu dosyayı
vereceğim size.
GARO
PAYLAN (İstanbul) – Ne dosyası!
İDRİS
BALUKEN (Diyarbakır) – Ne dosyası be, ne dosyası! İddianı kanıtla, iddianı
kanıtla ben istifa edeceğim. Yoksa sen istifa et!
BÜLENT
TURAN (Devamla) – Bir diğer mesele: Az önce, Özgür Bey, kıymetli grup başkan
vekilimiz, Anayasa Mahkemesiyle ilgili kanaatimizin değiştiğini ifade etti.
İDRİS
BALUKEN (Diyarbakır) – Ayıp!
MERAL
DANIŞ BEŞTAŞ (Adana) – Kıpkırmızı oldunuz yalandan.
BÜLENT
TURAN (Devamla) – Söylediğimi defaaten izah ettim. 
İDRİS
BALUKEN (Diyarbakır) – İnsan bu kadar aleni yalan, iftira atar mı ya!
BÜLENT
TURAN (Devamla) – Aslında anladıkları hâlde, buradan yürümeyi kendilerine bir
siyasi alan olarak düşünüyorlar. Buradan size ekmek çıkmaz. 
MEHMET
EMİN ADIYAMAN (Iğdır) – Yalanın da adabı vardır.
BÜLENT
TURAN (Devamla) – Ben çocukken Tayyip Erdoğan’ı tanıdım, yolundan yürüyorum,
hiç çekineceğim bir şey yok. (AK PARTİ sıralarından “Bravo” sesleri, alkışlar) 
İkincisi:
İlk gün, hukukçu kimliğimle dedim ki: “Kim olursa olsun, suçu ne olursa olsun
tutuksuz yargılama esastır.” Yine söylüyorum.
OSMAN
AŞKIN BAK (Rize) – Evet.
BÜLENT
TURAN (Devamla) – Aynı konuşmamda var: “Ancak, casusluk, MİT tırlarını durdurma,
dünyanın her yerinde büyük bir suçtur. Yerel mahkemenin kararını bekleyin.”
dedim. Aynı şeyi söylüyorum.
GARO
PAYLAN (İstanbul) – “Sevinçle karşıladım.” diyorsunuz.
BÜLENT
TURAN (Devamla) – Dönen ne, dönmeyen ne? Ortada her şey.
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ediyorum Sayın Turan. 
İDRİS
BALUKEN (Diyarbakır) – Sayın Başkan...
BAŞKAN
– Değerli milletvekilleri, birleşime on dakika ara veriyorum.
Kapanma Saati: 19.03
ÜÇÜNCÜ OTURUM
Açılma Saati: 19.18
BAŞKAN: Başkan Vekili Ahmet AYDIN
KÂTİP ÜYELER: Mustafa AÇIKGÖZ (Nevşehir), Özcan PURÇU (İzmir)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 57’nci Birleşiminin Üçüncü
Oturumunu açıyorum.
2016 Yılı
Merkezi Yönetim Bütçe Kanunu Tasarısı ile 2014 Yılı Merkezi Yönetim Kesin Hesap
Kanunu Tasarısı üzerindeki son görüşmelere devam edeceğiz.
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (Devam)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay
Başkanlığı Tezkeresi (3/35), 2014 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/36), 6085 Sayılı Sayıştay
Kanunu Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN – Komisyon
burada.
Hükûmet burada.
ENGİN ALTAY
(İstanbul) – Sayın Başkan, Meclis Başkanının sağlık durumunda bir sorun mu var?
Merak ediyorum.
BAŞKAN – Sayın
milletvekilleri, Ukrayna Devlet Başkanı bugün burada olduğu için onunla bir
programı vardı. Dolayısıyla, bundan sonraki süreci inşallah hep birlikte,
sizlerin de desteğiyle yönetmeye çalışacağız. (AK PARTİ sıralarından alkışlar) 
Söz sırası,
lehinde olmak üzere, şahsı adına İzmir Milletvekili İbrahim Mustafa Turhan’a
gelmiştir. 
Sayın Turhan,
buyurun. (AK PARTİ sıralarından alkışlar) 
Süreniz on
dakikadır. 
İBRAHİM MUSTAFA
TURHAN (İzmir) – Sayın Başkan, değerli milletvekilleri; öncelikle, hepinizi en
içten duygularımla, saygılarımla selamlıyorum. 
2016 Yılı
Merkezi Yönetim Bütçe Kanunu Tasarısı hakkında daha evvel Plan ve Bütçe
Komisyonunda verdiğim olumlu oyu teyit ederek burada da bütçemizin lehine bir
konuşma yapacağım. 
Değerli
milletvekilleri, bütçe görüşmelerinde âdettir, Hükûmetin ekonomi politikaları
genel itibarıyla değerlendirilir. Bu değerlendirme de burada sık sık yapıldı.
Fakat, tabii, zaman zaman şöyle eleştiriler de yapıldı: “Geçmişten tek bir yılı
alıp bunu bugün tek bir yılla karşılaştırmak ekonomik olarak doğru değil,
istatistiki olarak doğru değil.” Ne yapmamız lazım? O zaman, geçmişteki dönemle,
uzun bir dönemle şimdiki dönemi karşılaştırmak lazım. Onun için, ben de müsaade
ederseniz, bu çerçevede bir konuşmayla başlayacağım. 
Değerli
milletvekilleri, ekonomik performans her şeyden evvel aş ve iştir. Dolayısıyla,
önce isterseniz bir aşa yani millî gelire bakalım; AK PARTİ iktidarından önceki
on üç yılda ne olmuş, AK PARTİ’nin iktidarda olduğu on üç yıllık dönemde ne
olmuş.
Şimdi, 1990’da
cari kurlara göre millî gelirimiz 150 milyar 700 bin dolarmış, 2002’de -on üç
yıl sonra- 232,5 milyar dolara çıkmış. Yani on üç yılda, yıllık ortalama yüzde
3,4’lük bir artışla toplam yüzde 83’lük bir artış gerçekleşmiş millî gelirde.
Peki,
AK PARTİ’nin iktidarda olduğu dönemde ne olmuş? O yıllık 3,4 olan artış 9,95
olmuş. (AK PARTİ sıralarından alkışlar) Toplamda da yüzde 83’lük artış yüzde
243 olmuş değerli arkadaşlar. Yani, işte on üç yıl; işte on üç yıl! AK PARTİ’li
on üç yıl ile AK PARTİ’siz on üç yıl arasındaki fark bu.
Şimdi,
şöyle bir itiraz gelebilir: “Ya, bu dönemde dolar kurunda birtakım değişiklikler
oldu.” Doğrudur. Yani bu dolar kurundaki değişikliklerin de olumlu-olumsuz
etkileri var, o ayrı. Peki, satın alma gücü paritesine göre bakalım o zaman
yani dolar kurundaki değişikleri bir tarafa bırakalım. O zaman, AK PARTİ’den
önceki on üç yıldaki artış toplamı yıllık yüzde 4,75; AK PARTİ dönemindeki
yıllık artış oranı yüzde 6,67. Yani yine 1,5’la katlamış durumdayız.
Bakın,
ekonomik büyüme, az gelişmiş ya da gelişmekte olan ülkeler ile gelişmiş ülkeler
arasındaki gelir farkının kapatılması bakımından önemlidir. Yani biz, dünyanın
gelişmiş ülkeleri ile aramızdaki gelir farkını kapatmaya çalışıyoruz hızlı
büyümeye çalışarak. 
Ne
olmuş bu anlamda? Bunun da güzel bir göstergesi -Dünya Bankası tarafından kabul
edilen bir kriterdir bu- Türkiye’de kişi başına düşen millî gelir/Amerika
Birleşik Devletleri’nde kişi başına düşen millî gelir yani Türkiye ile gelişmiş
dünya arasındaki farkın göstergesi: 1960’lı yıllar, ortalama yüzde 11; 1970’li
yıllar, ortalama yüzde 12,7; 1980’li yıllar, ortalama yüzde 9; 1990’lı yıllar,
ortalama yüzde 10,9; SHP veya CHP’nin iktidarda olduğu yıllar ortalaması –çok
fazla yok böyle yıl ama olan yıllar için- yüzde 10,5; MHP’nin iktidarda olduğu
yıllar ortalaması yüzde 10,2 yani Türkiye’deki 1 kişinin millî gelirinin
Amerika’daki 1 kişinin millî gelirine oranı yüzde 10 civarında; AK PARTİ
döneminin ortalaması yüzde 18,4. Bir de “Son dönemde işler kötüye gidiyor,
2008’deki krizden sonra işler kötüye gidiyor.” diye bir iddia var. 2008-2014
arası yedi yıllık dönem ortalaması yüzde 20,4 değerli arkadaşlar. (AK PARTİ
sıralarından alkışlar) Aslında 21,5’a kadar çıkardık ama Gezi kalkışması ve
17-25 Aralık paralel darbesi sebebiyle bir miktar gerileme oldu. Hiç kimsenin
endişesi olmasın, Allah’ın izni, inayetiyle bunu yeniden biz yükseltmeye muktediriz.

İş
gücü alanında ne olmuş? Krizin başladığı bu tarihten, modern tarihin en derin
ekonomik krizlerinden birisinin başladığı 2008 yılından bugüne kadar yedi
yıllık dönemde 6 milyon yeni iş sağlamışız. Yani, bir başka deyişle, her yıl
823 bin iş sağlamışız. Bu arada da iş gücüne katılım oranı yüzde 44,3’ten yüzde
51,5’a yükselmiş. 
Değerli
milletvekilleri, bütçemizin 3 tane önemli özelliği var. Birincisi,
Hükûmetimizin bütün taahhütlerini yerine getiren bir bütçedir. Biz, söz
verdiğimiz zaman, bir taahhütte bulunduğumuz zaman bunu yerine getiririz.
Asgari ücretle ilgili, emeklilerimizin maaşlarıyla ilgili, ilk defa iş hayatına
girecek gençlerimizle ilgili, sosyal güvenlik kesintileriyle ilgili bütün
vaatlerimizi yerine getirdik. En düşük memur emekli aylığı 3,3 kat arttı, en
düşük BAĞ-KUR esnaf emekli aylığı 6,8 kat arttı, BAĞ-KUR çiftçi emekli aylığı
13 kat arttı. Bu vaatlerimizin hepsini yerine getirdik. Ayrıca, gübre ve yemde
KDV’yi kaldırmak suretiyle çiftçimize 2,5 milyar lira ilave destek sağladık.
Bütün bunları nasıl yapabildik peki, bütün bu taahhütlerimizi nasıl yerine
getirebildik? Hani hep burada konuşuluyor, benden önce konuşan değerli
Cumhuriyet Halk Partili hatip de bu faiz harcamalarıyla ilgili bir rakam verdi,
dedi ki: “Faiz harcamaları millî gelire oranla değil, dolarla ödeniyor.” hayır
arkadaşlar, faiz, milletin ödediği vergilerle ödeniyor, milletten alınan
vergilerle ödeniyor. 2003’ten önceki on yılda faiz harcamalarının vergi
gelirlerine oranı yüzde 70’ti yani vatandaştan topladığınız her 100 liralık
verginin 70 lirasını faize ödüyordunuz; 1999’da 72 lira 40 kuruş, 2000’de 77
lira 10 kuruş, 2001’de, dikkat edin, her 100 liralık verginin karşılığında 103
lira faiz ödüyordunuz bütçeden, 2002’de de 87 lira. 
Peki,
AK PARTİ döneminde ne oldu? AK PARTİ döneminde, 2016 yılında 100 liralık
verginin sadece 12 lirası faiz olarak ödenecek. İşte, bu, Hükûmetin tercihinin
bir göstergesidir. Kimi tercih ediyorsunuz? Tabii, böyle olunca, yani faize,
ranta kaynak aktarmaktan vazgeçince, eğitime, sağlığa ve altyapı yatırımlarına
kaynak ayırma imkânı doğdu. Yüzde 12’yi faize ayırırken, sağlığa yüzde 16,7,
eğitime yüzde 19,1, altyapı yatırımlarına yüzde 10,5 kaynak ayırıyoruz ve büyük
bir iftiharla söyleyebilirim ki değerli milletvekilleri, 1991-2002 arası
dönemde vergilerin yüzde 16,5’u eğitime ayrılmışken bu yıl vergilerin yüzde
19,1’i eğitime ayrılıyor. Dönem ortalamamız da dikkate alındığı zaman Avrupa
Birliği üyesi olan Çek Cumhuriyeti, Macaristan, İspanya, Yunanistan, Slovakya,
Bulgaristan, Romanya, Almanya ve İtalya’dan daha fazla eğitime bütçeden kaynak
ayırıyoruz ve şunu da iftiharla söyleyeyim: Türkiye’nin eğitime ve sağlığa,
sadece bu iki alana ayırdığı kaynak Romanya’nın bütün bütçesinin 1,5 katı,
Macaristan’ın bütçesinden daha fazladır. İşte bu da, değerli arkadaşlar, bizim
insana, vatandaşa, eğitime, sağlığa ve altyapıya ne kadar önem verdiğimizi
gösterir. 
Şimdi,
tabii, bütün bunları yaparken mali disiplinden taviz vermemek de çok önemli
çünkü zor bir dönemden geçiyoruz. Bu çok iyi anlaşılmıyor benim görebildiğim
kadarıyla yani bunu bazen muhalefet sözcüleri burada değerlendirirken içinde
bulunduğumuz dönemin bu zorluğunu tam manasıyla anlayamadıklarını hissediyorum
ben. 
Bakın,
2008’deki en derin döneminde, o küresel krizin en derin döneminde durgunluk ve
enflasyon riski ne kadardı? Şu anda daha fazla. Nereden anlıyoruz bunu? Mesela,
petrol 2009 Şubat seviyesinin altında, yatırımların öncü göstergesi
mahiyetindeki çelik 2009 Martındaki seviyesinin altında, Baltık Kuru Yük
Endeksi o seviyesinin 2 kat altında. İşte bu dönemde mali disiplin çok önemli;
2016 yılı bütçemiz de mali disiplin bütçesidir. Bakın, 2014’te, 2015’te,
gelişmiş ülkelerde bütçe açığının millî gelire oranı olarak yüzde 4,3 ve 3,6;
gelişmekte olan ülkelerde 2,5 ve 2,2 iken Türkiye’de bu değerler 1,3 ve 1,2
olarak gerçekleşti. Bu yıl da inşallah, bütçemiz, sadece millî gelirin yüzde
1,3’ü kadar açık, faiz dışı fazla da 1,2’si kadar; mali disiplinin sağlandığı
bir bütçe.
(Mikrofon
otomatik cihaz tarafından kapatıldı)
İBRAHİM
MUSTAFA TURHAN (Devamla) – Maliye politikamızın güçlü görünümü, bütün bu
olumsuz gelişmelere rağmen devam ettirmeyi başardığımız yüksek büyüme ve G20
ülkeleri içindeki en iyi hazırlanmış, kapsamlı, güçlü yapısal reform
gündemimizle Türkiye geleceğine güvenle bakıyor…
BAŞKAN
– Teşekkürler Sayın Turhan, tamamlayın lütfen.
İBRAHİM
MUSTAFA TURHAN (Devamla) – …bölgesinin tartışmasız merkezi ve küresel bir
aktörü olma yolunda emin adımlarla ilerliyor. 
Hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ediyorum. 
Şimdi,
söz sırası Hükûmette. 
Hükûmet
adına Başbakan Yardımcısı Sayın Mehmet Şimşek konuşacaklardır.
Buyurun
Sayın Şimşek. (AK PARTİ sıralarından alkışlar) 
Sizin
süreniz altmış dakikadır.
BAŞBAKAN
YARDIMCISI MEHMET ŞİMŞEK (Gaziantep) – Sayın Başkan, değerli milletvekilleri;
sizleri ve ekranları başında bizi izleyen aziz vatandaşlarımızı sevgi ve
saygıyla selamlıyorum.
Bütçe
müzakerelerinin sonuna geldik. Her şeyden önce, bütçenin hazırlamasında başta
Maliye Bakanımız ve ekibi olmak üzere emeği geçen herkese teşekkür ediyorum.
Özellikle 2016 bütçesine son şeklinin verilmesinde katkıda bulunan Plan ve
Bütçe Komisyonunun Başkanına ve değerli üyelerine, yine, bakanlarımıza, tüm
milletvekillerimize, Meclisimizin kıymetli çalışanlarına canıgönülden teşekkür
ediyorum. Gerek Meclis gerekse Plan ve Bütçe Komisyonu düzeyinde bütçemiz
müzakere edildi. Burada birçok yapıcı eleştiri, tespit ve değerlendirmelerde
bulunuldu. Biz yapıcı eleştirilerin faydalı ve yol gösterici olduğuna inanıyoruz.
Politikalarımızı şekillendirirken, bütçemizi uygularken bu yapıcı eleştirileri
dikkate alacağımızdan emin olabilirsiniz.
Bütçe,
açıklanan en önemli politika dokümanıdır ve sadece istatistiklerden, bazı
rakamsal büyüklüklerden oluşmamaktadır. Bütçeler, hükûmetlerin vizyonunu ve
genel anlamda politika çerçevesini yansıtmaktadır. Hükûmet programımıza,
kalkınma planımıza ve orta vadeli programımıza uygun olarak hazırlanan 2016
yılı bütçemizin şimdiden ülkemize, milletimize hayırlar getirmesini temenni
ediyorum.
Sayın
Başkan, değerli milletvekilleri; milletimizin ihtiyaç duyduğu yatırım ve
hizmetlere kaynak ayıran, tüm seçim vaatlerimizi içeren, yapısal reformlarımıza
zemin hazırlayan ve aynı zamanda mali disiplini sürdüren bir bütçeyle
milletimizin karşısına çıktık ve bugün sonuçlandırıyoruz. Bütçeler her ne kadar
bir yıllık yapılsa da AK PARTİ hükûmetlerinin 14’üncü, 64’üncü Hükûmetinse
1’inci bütçesi olması hasebiyle 2016 yılı bütçemiz uzun vadeli bir bakış
açısıyla hazırlanmıştır. Bu bakımdan içerik olarak zengin, her zaman olduğu
gibi de gerçekçidir. Bugüne kadar 13 bütçeyi başarıyla uyguladık. 2009 yılı
yani küresel kriz yılı hariç olmak üzere bütün yıllarda bütçe hedeflerini
tutturduk, hatta hedeflerden çok daha güçlü bir performans ortaya koyduk.
2016
yılı bütçesi ülkemizi uluslararası değer zincirinde üst basamaklara çıkaracak,
yüksek gelir grubu ülkeler düzeyine yükseltecek ve mutlak yoksulluk sorununu
tamamen çözecek, insani gelişmemizi destekleyecek kapsamlı reform programımızın
somut yansımalarını içermektedir. 2016 bütçesinde sadece mali disiplini
sürdürmekle kalmıyoruz; bu bütçeyi, aslında orta vadeli programımızda temel
hedef olarak ortaya koyduğumuz sürdürülebilir, yüksek ve kapsayıcı büyümeyi
destekleyen bir bütçe olarak hazırladık. Özellikle iki temel makro sorun
alanına da tabii ki bu bütçeyle neşter vurmayı umut ediyoruz. Yani enflasyon ve
cari açıktaki düşüşü destekleyen bir bütçeyle buradayız.
Değerli
milletvekilleri, geçen hafta, G20 ülke bakanları ve merkez bankası
başkanlarıyla Çin’de bir aradaydık. Bu toplantılarda küresel talebin yetersiz
olduğu, küresel büyümeye yönelik risklerin aşağı yönlü arttığı, yine geleneksel
politika araçlarının yetersiz kaldığı, dünyada birçok ülkede maliye ve para
politikasında manevra alanının son derece sınırlı kaldığı gerçekleri
vurgulanmıştır. Gelişmiş birçok ülkede para politikası alanında hakikaten marj
çok daralmıştır. Parasal genişlemenin, hatta negatif faizlerin bile arzulanan
sonuçları doğurmadığı bir dönemden geçiyoruz; gelişmiş ülkelerde vatandaşlara doğrudan
para dağıtılmasının konuşulduğu bir dönemden geçiyoruz. Küresel krizin
başlangıcında olduğu gibi, yine kamu maliyesinin rolüne daha fazla vurgu
yapılmakla birlikte, bu alanda da birçok ülkenin fazla bir manevra alanı
olmadığını görüyoruz. 
Dikkat
ederseniz, G20 Bakanlar Sonuç Bildirgesi’nde, ülkelere, borç sürdürülebilirliği
ve fiyat istikrarını tehlikeye atmadan var olan tüm politika alanının küresel
büyümeyi desteklemek için kullanılması tavsiye edilmiştir.
G20
toplantılarında oluşan bir başka güçlü kanaat ise nihai ve kalıcı büyümenin
ancak yapısal reformlarla mümkün olabileceğidir. Her ülke kendi şartlarına en
uygun olan, en kritik sorunlarına deva sunan yapısal reformları
önceliklendirmelidir. İşte, bugünkü bütçe konuşmasında ağırlıklı olarak ben de
Hükûmetimizin yapısal reform gündemine değineceğim ama değinmeden önce küresel
ekonomiye ilişkin birkaç hususu daha ifade etmek istiyorum. 
G20
toplantılarında ülkemizi de yakından ilgilendiren, terörizmin finansmanıyla
mücadele, jeopolitik gerginlikler ve mülteci sorunları da ele alındı. 
Sayın
Başkan, değerli milletvekilleri; geçtiğimiz yıl başarıyla yürüttüğümüz G20
Dönem Başkanlığımızda; reformların uygulanması, yatırım ve kapsayıcılığı dünya
gündemine taşımıştık. G20 troykasının bir parçası olarak memnuniyetle gördük ki
Dönem Başkanlığını Türkiye’den devralan Çin, bizim gündemimizin temel
unsurlarını sürdürme yönünde karar almıştır. Potansiyel büyümenin düştüğü,
küresel talebin zayıf seyrini sürdürdüğü, küresel istihdam artışının
beklentilerin altında kaldığı bu dönemde hakikaten, yatırımlar, kapsayıcılık ve
yapısal reformların uygulanması daha da önemli bir hâle gelmiştir. Kısacası,
küresel ekonomiyi önümüzdeki dönemde oldukça zor, karmaşık ve riskli bir süreç
beklemektedir. Grubumuz adına konuşan Sayın Babacan küresel ekonomik görünüme
ilişkin değerlendirmelerde bulundu. Ben, sadece, küresel ekonominin karşı
karşıya kaldığı temel birkaç riske değinerek bu konuyu kapatmak istiyorum.
Çin
ekonomisindeki yeniden dengelenme süreci özellikle emtia fiyatları üzerinde çok
büyük etkide bulunuyor. Gelişmiş ülke merkez bankaları arasında para
politikasının ayrışması piyasalardaki oynaklığın temel sebeplerinden bir
tanesidir. Yine, az önce de ifade ettiğim gibi, jeopolitik riskler, terör,
göçmenler ve diğer birçok husus, küresel ekonominin önündeki önemli sorunlar
olarak karşımıza çıkmaktadır. 
Sayın
Başkan, değerli milletvekilleri; Türkiye, hükûmetlerimiz döneminde düşük orta
gelirden yüksek orta gelir grubuna yükselmiştir. Bu başarıyı, yapısal
reformları ve sağlıklı politikaları uygulayarak sağladık. Şimdi, hedefimiz,
yeni nesil reformlarla Türkiye'yi yüksek gelir grubuna sokmaktır. Bu nedenle de
son bir iki yıldır çok kapsamlı bir reform programı, bir yol haritası
hazırladık ve uygulamaya koyduk. 
Reform
gündemimizin üç temel ayağı bulunmaktadır. Bunlardan birincisi sektörel dönüşüm
yani mikro düzeydeki reformlar, bir diğeri yapısal makro reformlar ve son
olarak da Avrupa Birliği uyum sürecidir.
Değerli
milletvekilleri, sektörel dönüşüm olmazsa olmazımızdır. Bu noktada 1.250
civarında mikro düzeydeki tedbiri belirledik, hangi kurumun sorumlu olduğunu ve
bu eylemleri takvime bağladık. 2016 yılında bu noktada büyük bir ivme
kazanacağız. Mikro düzeydeki reformlarla, Türkiye, orta gelir tuzağına
düşmekten kurtulacak, verimlilik artışı sağlayacak, katma değer zincirinde
yukarı çıkacak ve rekabet gücünü artıracaktır.
Tabii,
sadece mikro reformlar değil, yapısal makro reformlarımız da özellikle ülkemizi
4’üncü sanayi devrimine hazırlayacaktır. Biz, 4’üncü sanayi devrimine dünyayla,
diğer gelişmiş ülkelerle birlikte aynı anda girmeyi bu şekilde sağlayacağız.
Yeni nesil reformlar, hakikaten bu bağlamda son derece önemlidir. 
Başbakanımız
Sayın Ahmet Davutoğlu tarafından kamuoyuyla paylaşılan bu detaylı reformları ve
icraatları, 2016 yılı içerisinde tamamlamak üzere takvimlendirdik. Bu
reformlarımızı 6 başlık altında önceliklendirdik: İş gücü piyasası reformu,
eğitim reformu, kamu maliyesi ve kamu yönetimi reformu, yatırım ortamının
iyileştirilmesi, yargı reformu, şeffaflığın artırılması ve yolsuzlukla
mücadele. Eylem planımızda yaklaşık üç aylık süreyi geride bıraktık. İlk üç ay
içerisinde gerçekleştirilmesi öngörülen 20 reformdan 10 adedi, 44 vaatten 36
adedi olmak üzere, toplam 46 eylem tamamlanmış, yüce Meclisimize sevk edilmiş,
bir kısmı da hayata geçirilmiştir. Türkiye Büyük Millet Meclisinde olan,
görüşmeleri devam edenlerle birlikte, gerçekleşme oranı, reformlarda yüzde 50
-ilk üç ay için- vaatlerde ise yüzde 82’yi bulmuştur. Yani, sadece
konuşmuyoruz, bu reform programını ve vaatlerimizi hayata geçiriyoruz.
Değerli
milletvekilleri, güçlü ve sürdürülebilir büyüme için tabii ki toplam faktör
verimliliğini artırmamız lazım, bunun için de iş gücünün ve sermayenin
verimliliğini artırmamız lazım. Hükûmetlerimiz, iş gücü piyasasını
esnekleştirecek ve beşerî sermayenin niteliğini artıracak reformları beş ana
başlık altında gerçekleştirecektir. Bu reformlardan, bu başlıklardan birincisi,
kısmi zamanlı esnek çalışma ve özel istihdam bürolarına ilişkin reform tasarısı
ilgili komisyonda kabul edilmiştir ve inşallah önümüzdeki dönemde hayata
geçirilecektir.
Yine,
benzer şekilde, işbaşı eğitim programları, dünyadan “turkuaz kart”la nitelikli
insan gücü çekme, kıdem tazminatı gibi birçok alanda da yine reformlarımızı
yakında Meclisimize sunacağız ve bu reformları hayata geçireceğiz. 
Bu
reformlarımızın amacı istihdamı artırmaktır, kadınların iş gücüne katılımını
artırmaktır, genç işsizliği azaltmaktır. İş gücü piyasası reformlarını hayata
geçirirken tabii ki bütün sosyal paydaşlarla istişare içinde olduk, olmaya
devam edeceğiz. Türkiye’de iş gücü piyasası birçok ülkeye göre daha katıdır.
Bunda tabii ki birçok faktör rol oynamaktadır. İşte, bu reformun amacı bu
katılıkları sınırlamak, azaltmak ve böylece istihdamı daha da artırmaktır.
Bakın,
iş gücü piyasasındaki katılığın bir sebebi kısmi zamanlı ve esnek çalışma
modellerinin eksikliğidir. Ülkemiz, yüzde 10,6’lık kısmi zamanlı istihdam
oranıyla OECD ülkeleri arasında nispeten düşük düzeyde yer almaktadır. Bazı
ülkelerde bu oran yüzde 35’lerin üzerindedir. Esnek çalışma imkânı tanıyan ve
beraberinde geçici iş ilişkisi kurma ve uzaktan çalışma haklarını getiren
tasarının hayata geçirilmesiyle birlikte, ben inanıyorum ki hem gençlerimizin
hem kadınlarımızın istihdamı artacak ve Türkiye’de istihdam düzeyi ve gelir
düzeyi daha da artacaktır. Bu şekilde, güçlü büyüme için potansiyelimiz olan
genç nüfusumuzu daha etkin bir şeklide kullanmaya yönelik önemli bir reformu
hayata geçirmiş olacağız.
Tabii,
bunlarla da sınırlı kalmayacağız. Vaatlerimiz arasında, ilk kez işe giren
gençlerin işbaşı eğitim alması hâlinde bir yıllık ücretinin ödenmesi söz
konusudur. Bu, çok önemli bir adımdır, özellikle mesleksizlik sorununu çözme
noktasında çok önemli bir adımdır. 
Aynı
zamanda, kısa vadeli sigorta primleri ve genel sağlık sigortası da İŞKUR
tarafından bu dönemde ödenecektir.
Yine,
iş kuran gençlerimize üç yıl boyunca gelir vergisi istisnasının sağlanması çok
önemli bir adımdır. Gençlerimizin kurduğu şirketlere, proje karşılığında, 50
bin lira karşılıksız destek sağlanması, yine, başlangıç sermayesi anlamında son
derece önemlidir.
Sayın
Başkan, değerli milletvekilleri; dün Dünya Kadınlar Günü’ydü. Tekrar tebrik
ediyoruz. Hiçbir ülke, nüfusunun yarısını etkin bir şekilde kullanmadan
hedeflerini gerçekleştiremez. Bu yüzden, kadınların iş gücüne katılımını,
kadınların iş hayatında daha etkin bir rol almasını çok önemsiyoruz. Son on yıl
içerisinde kadınların iş gücüne katılım oranı Türkiye’de tam 10 puan artmıştır.
Ve bu noktada, gelişmekte olan ülkeler arasında en iyi ülke Türkiye’dir. Bu
olumlu bir gelişmedir ama yetersizdir çünkü kadınların iş gücüne katılım oranı,
hâlâ, Avrupa Birliği normlarının oldukça altındadır. İşte, bu nedenle,
önümüzdeki dönemde kadınların iş gücüne katılım oranını artıracak, eğitime erişimi
sağlayacak düzenlemeleri, teşvikleri, destekleri güçlü bir şekilde hayata
geçirmeye devam edeceğiz. Bu kapsamda, çalışan kadınların doğuma ilişkin izin
ve haklarını güçlendirdik, annenin doğuma bağlı izin süresini artırdık, anne
veya babaya yarı zamanlı çalışma imkânı tanıdık, doğum nedeniyle ücretsiz
izinde geçen süreleri memuriyet kıdeminde değerlendirme imkânı sağladık. 
Sayın
Başkan, değerli milletvekilleri; yine önemli bir reform başlığı eğitim reformu.
Biz, eğitime erişimi hiçbir dönemde olmadığı kadar artırdık. Benden önceki
birçok hatip bütçenin neredeyse beşte 1’inin, vergi gelirlerinin yaklaşık
dörtte 1’inin eğitime harcandığını ve dünyada bu noktada en iyi ülkeler
arasında olduğumuzu ifade ettiler. Ve bunun sayesinde, okul öncesinden yükseköğretime
kadar okula erişimi çok ciddi bir miktarda artırdık. Ancak, 4’üncü sanayi
devrimi nitelikli eğitim gerektiriyor çünkü önümüzdeki dönemde hakikaten yapay
zekâ, evlerde robot dönemi bu çağa, önümüzdeki döneme damgasını vuracaktır. Baş
döndürücü bir hızla gelişen teknoloji yeni meslek ve ihtiyaçların oluşumunu da
gerektiriyor ve bu noktada bizim eğitimi yeniden yapılandırmamız, reform
yapmamız gerekiyor. Bu amaçla biz eğitim reformunu önceliklendiriyoruz. İş gücü
verimliliğinin artırılması için eğitimin niteliğinin artırılması gerekiyor,
becerilerin artırılması gerekiyor, girişimciliğin özendirilmesi gerekiyor.
Bu
çerçevede, 2016 yılında öğretmen akademisini kuracağız çünkü eğitimde kalite
için öğretmen olmazsa olmazdır. Eğitimcilerimizin yeni gelişmeler ışığında
yetişmeleri bu çerçevede sağlanacaktır. Eğitim fakültelerini yeniden
yapılandıracağız. Tüm müfredatı temel becerileri içerecek şekilde
güncelliyoruz. Yabancı dil eğitimini daha güçlü bir şekilde destekleyeceğiz.
Üniversitede kalite ve özerkliği odağına alan yeni bir yükseköğretim kanununu,
inşallah, hayata hep birlikte geçireceğiz. Yükseköğretim kalite kurulunu
kuracağız. İş gücü piyasasında beceriyi artırmak için aktif iş gücü
programlarına ilişkin bir izleme ve değerlendirme sistemi kuracağız. Çıraklık
eğitiminin altyapısını daha da güçlendireceğiz. Meslek yüksekokullarını yeniden
yapılandıracağız, daha güçlü bir şekilde özel sektörün katkısını sağlayacağız.
Bütün bunlarla eğitim istihdam bağlantısını, tüm mesleki ve teknik eğitim
okullarını geliştirerek güçlendireceğiz.
Diğer
önemli bir reform alanımız, kamu maliyesi ve kamu yönetim reformudur.
Hükûmetlerimiz döneminde kamu maliyesi alanında hiç yadsınamayacak kazanımlar
elde ettik. Bugün Türkiye'nin en güçlü… (AK PARTİ sıralarından alkışlar) 
Teşekkür
ederiz. Bugün tabii bütçeyi konuşuyoruz. Hakikaten geçen sene bakın Türkiye,
iki seçime rağmen, bütçede, genel kamuda dengeyi sağlamıştır. Tabii, burada
birçok konu konuşuluyor ama bu bütçe performansına, maalesef, yeterince bir
referans yok çünkü bu konuda söylenecek çok fazla bir şey yok. Yani iki seçimin
yapıldığı bir dönemde, Türkiye, kamu genel dengesinde neredeyse sıfır açık
veriyor. Peki, geçen sene gelişmekte olan ülkelerin ortalama bütçe açığı neydi
biliyor musunuz? Gayrisafi yurt içi hasılanın yaklaşık yüzde 4,3’üydü.
Düşünebiliyor musunuz, gelişmekte olan ülkeler ortalama yüzde 4’ün üzerinde bir
açık verirken Türkiye, iki seçime rağmen, bütçede dengeyi sağlamış. Ama biz
bunu yeterli bulmuyoruz çünkü gerçekten vergide adaleti sağlamak, vergiyi
tabana yaymak için, vergi gelirlerinin kalitesini artırmak için yeni gelir
vergisi kanununu hayata geçirmemiz lazım. Bu kanun taslağı zaten daha önce
Meclise sunulmuştu, umut ediyorum ki gözden geçirilip çok hızlı bir şekilde bu
dönemde Meclisimiz tarafından kabul edilecektir. Benzer şekilde, mükellef
haklarını artırmak için ve yine vergide etkinliği sağlamak için vergi usul
kanununu yeniden yazıyoruz. Kamu Mali Yönetimi ve Kontrol Kanunu’nu
güncelliyoruz. Performans bütçe sistemine geçiş için çalışmalarımızı yapıyoruz.
Yine, harcamaların rasyonelleştirilmesi için çalışmalarımızı tamamlayacağız. 
Kamu
personel reformu, bu da çok önemli bir alan çünkü kamunun varlık sebebi millete
kaliteli hizmet sunmaktır. İşte, bu nedenle, önümüzdeki dönemde, özellikle kamu
personel reformu, verimlilik, hesap verilebilirlik, şeffaflık, performansa
dayalı kültür ve e-devleti daha da güçlendirecek önemli adımları atmayı umut
ediyoruz. 
Sayın
Başkan, değerli milletvekilleri; hükûmetlerimiz döneminde yatırım ortamını
iyileştirdik, evet, bu konuda önemli mesafe katettik. Zaten, Dünya Bankasının
İş Yapma Kolaylığı Endeksi’ndeki ilerleme de bunu yansıtıyor ama geldiğimiz
nokta yeterli değildir. Tabii ki geldiğimiz noktayı yadsımıyoruz. 1980-2002
döneminde Türkiye’ye yaklaşık 15 milyar dolarlık küresel doğrudan sermaye
girişi oldu. Hâlbuki 2003-2015 döneminde yaklaşık 165 milyar dolarlık bir
küresel doğrudan yatırım Türkiye’ye gelmiştir, 5 bin düzeyinde olan küresel
sermayeli şirket sayısı neredeyse 47 bini bulmuştur. Bütün bunlar, aslında
Türkiye’nin doğru yolda olduğunu, Türkiye’de yatırım ortamının iyileştiğini,
Türkiye’nin bu anlamda yatırımcıya güven verdiğini göstermektedir. Nitekim, son
dönemlerde bile bu kadar çok olumsuz propagandaya rağmen, içeride dışarıda bu
kötümser havaya rağmen, bakın, Türkiye’de otomotiv sektöründen tutun birçok
sektöre kadar önemli yatırımlar başlatılmıştır. 
Bu
kapsamda, önümüzdeki dönemde tabii ki bazı reformları hayata geçireceğiz. Yakın
dönemde AR-GE reformunu hayata geçirdik. Şimdi, yeni patent kanunu taslağını da
hazırladık; Ekonomi Koordinasyon Kurulunda görüşüldü, inşallah yakında Meclise
sevk edilecektir. Bürokrasinin daha da azaltılması, ihtisas mahkemelerinin
kurulması, orta ve yüksek teknolojiyi üretime teşvik yine bu alandaki önemli
gündem maddelerimizi oluşturmaktadır.
Az önce de ifade
ettim, AR-GE faaliyetlerinin desteklenmesi hakkındaki reform paketi yakın
dönemde Meclisimiz tarafından kabul edildi. Bu kanunla tasarım faaliyetlerini
güçlü bir şekilde destekleyeceğiz, AR-GE yatırımlarının teşvik edilmesini,
nitelikli üretim yapısına geçişin hızlanmasını, katma değeri yüksek ürünlerin
üretilmesini destekleyen çok önemli unsurlar var; ilk defa AR-GE’nin
ticarileşmesine yönelik de çok önemli adımları içeriyor. AR-GE ve tasarım
alanlarına destekleri artıracak bir fon oluşturuyoruz. Bu alandaki
girişimcilere özel destek mekanizmaları oluşturacağız. Bu çerçevede, önümüzdeki
dönemde Kalkınma Bankamızı yeniden yapılandıracağız. Çünkü bu Bankamızın
fonksiyonu orta ve yüksek teknolojili projelerin desteklenmesi, AR-GE’nin
ticarileşmesi şeklinde olmalıdır diye düşünüyoruz. 
Sermaye
piyasalarının derinleştirilmesi çok önemlidir ve bu noktada da çok önemli
teşvikler getirdik. Özellikle de yakın dönemde İslami finans araçlarının ve
kurumların gelişmesi bence olumlu bir trenddir. Çünkü geleneksel yapının da
zaman zaman küresel ölçekte sıkıntılara yol açtığını biliyoruz. Onun için, hem
enstrümanların çeşitlendirilmesi hem de finans sektörünün daha da tabii ki
çeşitlendirilmesi, sermaye piyasalarının derinleştirilmesi Türkiye için son
derece önemlidir. 
Sanayi
işletmelerinin makine ve teçhizatın finansmanı için kullandıkları kredilerden
alınan yüzde 5 oranındaki BSMV’yi kaldırdık yani bir istisna getirdik ve
böylece, sektörü tahminî yıllık 100 milyon liralık bir yükten kurtarmış olduk. 
KOBİ’lerin
taşınırlarının teminat olarak kullanılmasına imkân sağlayacağız. Bu, çok önemli
bir reform alanıdır ve Hazine olarak şu anda üzerinde çalışıyoruz, inşallah bu
yılın ilk yarısında Meclisimize getirmiş ve inşallah yasalaştırmış olacağız.
Yine, KOBİ’lerin Türk standartları ve patent belge maliyetlerini yüzde 100
oranında destekleyeceğiz. Bu da çok önemlidir çünkü Türkiye, eğer 4’üncü sanayi
devriminde hazırlıklı olarak gelişmiş ülkelerle aynı şekilde rekabet edebilecekse,
katma değeri yüksek, kâr marjı yüksek ürünler üretecekse gerçekten AR-GE alanı
son derece önemlidir. 
Bakın,
imalat sektöründe faaliyet gösteren KOBİ’lerin yatırım kredileri için kefalet
limitini 2,5 milyon liraya, risk grubundaki imalatçı KOBİ’ler için 3 milyon
liraya çıkarttık ve azami sekiz yıl olan vadeyi on yıla, yüzde 75 olan kefalet
oranını da yüzde 80’e çıkarttık.
Bunlarla
birlikte, esnafımıza yönelik de önemli destekler sunuyoruz. Esnaf ve
sanatkârlara 30 bin liraya kadar sıfır faizli kredi kullandırıyoruz. Basit
usulde vergilendirilen esnafın 8 bin liraya kadar olan kazancından vergi
alınmamasını sağlamış bulunuyoruz. İşveren sigorta primi indiriminde esas
alınan 10 işçi çalıştırma zorunluluğunu da kaldırdık. 
Sayın
Başkan, değerli milletvekilleri; tabii ki Türkiye ekonomisi hakikaten önemli
kazanımlar elde etti fakat bazı sorun alanlarımız da yok değil. Temel sorun
alanlarımızdan bir tanesi de tasarruf oranlarımızın düşük olmasıdır. Yüzde 16
seviyesinde olan tasarruf oranımız, benzer gelir düzeyindeki ülkelere göre son
derece düşüktür. Tabii ki Türkiye’deki yatırımları iç tasarruflarla finanse
etmeliyiz ve bu çerçevede cari açığı önümüzdeki dönemde daha da azaltmalıyız.
İşte bunu başarmak için AK PARTİ hükûmetleri döneminde mali disiplini sağladık,
kamuda dengeyi sağladık, kamu tasarruflarını millî gelire oran olarak neredeyse
8 puan arttırdık. Şimdi, önümüzdeki dönemde AR-GE destekleriyle katma değer
zincirinde Türkiye’yi yukarı çıkartacağız ve böylece şirketlerimizin tasarruf
imkânlarını artıracağız. Hane halkının tasarruf yapmasını da güçlü bir şekilde
teşvik ediyoruz. Yani orta vadeli programımızın sonunda, 2018 yılında biz
tasarruf oranımızı yaklaşık yüzde 18 civarına yükseltmeyi hedefliyoruz. 
Geçen
sene çok önemli bir reform yaptık. Şirketlerimize, borçlanma yerine sermaye
artışına gidin; sermayeyi artırırsanız sanki borçlanmışsınız gibi, matrahtan
bir faiz indirimi gibi bir gider yazmanıza imkân sağlıyoruz dedik. Bu çok
önemli. 
Bireysel
emeklilik sistemi son derece başarılı olmuştur, yüzde 25 devlet katkısıyla
sistemde katılımcı sayısı 6 milyonu aşmıştır. Yakın döneme kadar biz bir pilot
proje uyguladık, burada otomatik katılım sistemini çalıştık. Önümüzdeki dönemde
bireysel emeklilik sistemine otomatik katılımı sağlayacağız. Bu çerçevede bir
reform çalışmamızı yakında Meclise sunacağız. 
Yine,
evlilik ve konut harcamalarının önceden tasarruf edilerek karşılanması için
çeyiz ve konut hesaplarını oluşturduk. Vatandaşlarımıza bankalarda açacakları
çeyiz ve konut hesaplarında biriken paranın azami yüzde 20’sine kadar devlet
katkısı veriyoruz. 
Sayın
Başkan, değerli milletvekilleri; sürdürülebilir yüksek büyüme ancak iyi işleyen
bir hukuk sistemiyle mümkündür. Nisan 2015’te biz Yargı Reformu Stratejimizi
kamuoyuyla paylaştık ve bu kapsamda çok önemli reform başlıklarını önümüzdeki
dönemde hayata geçireceğiz. Mesela, bilirkişi sisteminin gözden geçirilmesini
çok önemsiyoruz, bu konuda ilerleme sağladık. Yargıda ihtisaslaşma, tahkim
merkezlerinin faaliyete geçmesi, iş mahkemelerinin etkinliğinin artırılması,
istinaf mahkemelerinin etkinliğinin artırılması, noterlik sisteminin yeniden
yapılandırılması gibi hakikaten birçok yargı reformunun unsurunu önümüzdeki
dönemde, 2016 yılında inşallah hayata geçirmeyi umut ediyoruz. Bugüne kadar
İstanbul Tahkim Merkezini faaliyete geçirdik. Bütün bunlar iş ortamını
iyileştirmeye yönelik adımlardır. Bütün bunlar tabii ki yargıya güveni
artırmaya yönelik çok önemli adımlardır. 
Sayın
Başkan, değerli milletvekilleri; ülkemizde şeffaflığı artırma ve yolsuzlukla
mücadele konusunda da kararlıyız. Bu çerçevede, birkaç temel reform tasarısını
yakında inşallah Meclise sunmuş olacağız. Siyasi etik kanunu, Kamu İhale
Kanunu, siyasetin finansmanında şeffaflık, imar planı değişikliklerinin kurala
bağlı olarak yapılması gibi birçok hususu Meclisimizin gündemine getireceğiz.
Bu, yolsuzlukla mücadele konusunda samimi olduğumuzu göstermektedir.
Değerli
milletvekilleri, reform programımızın üçüncü bir ayağı tabii ki Avrupa
Birliğine uyum sürecidir. Avrupa Birliği uyum süreci toptan dönüşüm ve değişimi
içeriyor, sadece ekonomi, ticaret veya yatırım alanlarıyla sınırlı bir ilişki
yok. Ülkemizde, gerçekten, eğer hukuk devleti ilkesini pekiştireceksek,
demokratik standartlarımızı daha da iyileştireceksek, daha da yükselteceksek,
kurumsal altyapımızı daha da iyileştireceksek bizim referansımız Avrupa Birliği
olacaktır. Avrupa Birliğiyle uyum sürecinin ana gündem maddeleri, 2016 yılı
için Gümrük Birliği Anlaşması’nın geliştirilmesi, kapsamının genişletilmesi
önemli bir husustur. Geri kabul anlaşmasının hayata geçirilmesi ve vize
muafiyeti çalışmalarının tamamlanması yine Türkiye için önemli kazanımlar
olacaktır.
Biz
Avrupa Birliğiyle ve genel anlamda dünyayla rekabetten korkmuyoruz. Avrupa
Birliğiyle Gümrük Birliği Anlaşması’nı, hizmetleri, kamu alımlarını ve tarımı
içerecek şekilde genişletmek ülkemizin menfaatine olacaktır diye düşünüyoruz.
Türkiye'nin, Avrupa pazarında, ben, payının artacağına inanıyorum. Nitekim, son
dönemde artmaya devam etmiştir. 
Dünyada
birçok ülke, birçok bölge yeni nesil ticaret anlaşmaları yapıyor. Örneğin,
Avrupa ile Amerika arasında TTIP Anlaşması’nın şu anda, bu sene için
tamamlanması öngörülüyor. Biz bu anlaşmaların, bu yeni nesil ticaret
anlaşmalarının dışında kalamayız. O nedenle, Avrupa Birliğiyle çok kapsamlı yeni
nesil bir gümrük birliği anlaşması için çalışmalarımızı önümüzdeki dönemde
hızlandıracağız. Avrupa Birliğiyle bu anlamda, nisan ayı sonunda ekonomik
alanda yüksek düzeyli bir zirve yapmayı hedefliyoruz. 
Değerli
milletvekilleri, mülteci sorunu sadece Türkiye'nin sorunu değildir, küresel bir
sorundur ve G20 sonuç bildirgesine girmiş olması da bunu göstermektedir. Evet,
bugün Türkiye’de, ağırlıklı olarak Suriyeli kardeşlerimiz olmak üzere 3
milyonun üzerinde göçmene ev sahipliği yapıyoruz. Evet, bugün Türkiye -2014
yılından itibaren aslında- dünyada en fazla mülteciyi barındıran ülkedir.
Sadece kamplarda yaşayan kardeşlerimiz için neredeyse 10 milyar dolar civarında
bir harcama yapılmıştır. Türkiye'nin tabii ki Avrupa Birliği nezdinde olsun,
diğer ülkeler nezdinde olsun, bu küresel sorunda iş birliği ve yük paylaşımı
talebi son derece makuldür. Avrupa Birliğinin yapacağı katkı hiçbir şekilde
Türkiye’ye bir lütuf, bir yardım değildir; bu, tamamen Suriyeliler için
harcanacak bir paradır. 
Bakın,
bugün ülkemizdeki mültecilerin, misafirlerin yaklaşık 750-800 bini öğrenim
çağındaki çocuklardan oluşmaktadır. Eğer biz bu çocuklara iyi bir eğitim
veremezsek, iyi bir gelecek sunamazsak bunlar sadece Türkiye için değil, sadece
bölge için değil bütün dünya için birer tehdit olabilirler, terör örgütlerinin
kucağına düşebilirler. O nedenle, önümüzdeki dönemde, hakikaten, bu mülteci
sorunuyla ilgili olarak Avrupa Birliğiyle bu yakınlaşmayı tabii ki biz anlamlı
buluyoruz. Avrupa Birliğiyle son dönemdeki yakınlaşmayı, mülteci sorunuyla olsa
dahi ben olumlu görüyorum. Çünkü biz üzerimize düşeni zaten yapıyoruz ama
Avrupa Birliğinin bu noktada tabii ki yük paylaşımına gitmesini önemli
buluyoruz. Bu çerçevede, Avrupa Birliğiyle müzakere sürecinin hızlanması son
derece önemlidir. 
Bakın,
bu hafta Sayın Başbakanımızın liderliğinde gerçekleşen AB Zirvesi’yle önemli
mesafe alınmıştır. Tabii ki AB’yle müzakerelerin önünü AK PARTİ hükûmetleri
açmıştır; inşallah, Avrupa Birliğiyle müzakereleri de hep birlikte biz
bitireceğiz. Gelin, önümüzdeki dönemde, Avrupa Birliği vize muafiyeti için
gerekli olan yasal düzenlemeleri hızlı bir şekilde hayata geçirelim, önümüzdeki
iki ay içerisinde vize muafiyetinin bütün koşullarını hep birlikte
gerçekleştirelim. Türkiye artık Avrupa Birliğiyle yılda 2 kez zirve yapan bir
ülke konumunda. Sebebi ne olursa olsun -yine söylüyorum- Avrupa Birliğiyle
yakınsamamızı hızlandıracak bütün bu gelişmeler son derece olumludur. 
Yine,
Kıbrıs’ta müzakerelerde hiçbir dönemde olmadığı kadar olumlu bir gidişat var.
Bu, cesaret verici bir gelişmedir. Kıbrıs’ta adil bir çözümü her zaman
destekledik, desteklemeye devam edeceğiz.
Yine,
Rusya bizim komşumuz ve önemli bir ticaret ortağımızdır. Bizim hiçbir komşumuz
düşmanımız değildir, Rusya da düşmanımız değildir, olmayacaktır. Suriye’deki
sorunların çözülmesiyle birlikte ben inanıyorum ki Rusya’yla olan ilişkilerimiz
de tekrar eski seyrine dönecektir.
Sayın
Başkan, değerli milletvekilleri; tabii ki dış politikadaki, özellikle yakın
coğrafyadaki sorunları sanki AK PARTİ’nin ürettiği bir sorunmuş, Hükûmetimizin
ürettiği bir sorunmuş gibi gösterme çabası var. Gelin görün ki aslında biz uzun
bir süredir bölgede istikrar için, refah için, daha çok demokrasi, daha çok
özgürlük için büyük çaba göstermiş bir ülkeyiz. (AK PARTİ sıralarından
alkışlar) 
Biz
2006’dan beri Irak’ı defalarca uyardık “Ne olur, mezhep eksenli, etnik eksenli
bir siyaset gütmeyin. Gelin, bütün herkesi kucaklayacak bir yaklaşım içerisinde
bu ülkeyi daha ileriye taşıyın, imkânlarınız çok.” dedik ama maalesef, bugünkü
durum tabii ki o mezhep eksenli veya etnik eksenli siyaset kaynaklı olmuştur. 
Benzer
şekilde Suriye’de… Biz tabii ki Suriye yönetimine son dakikaya kadar daha çok
reform, muhalefete daha çok alan açılması için büyük bir çaba gösterdik. Ne
zaman ki Suriye rejimi halkına karşı silah kullanmaya başladı o zaman biz
insani, vicdani ve ilkeli bir tutum izleyerek farklı bir noktaya geldik. Biz,
Batı’nın bazı ülkeleri gibi, dünyanın diğer bazı ülkeleri gibi şartlar
değişince hemen ilkelerimizden uzaklaşan, insani, vicdani ve ahlaki tabii ki
duruşumuzdan farklı bir duruş sergilemeyen bir Hükûmetiz. Bu konuda
eleştiriliyorsak tabii ki o zaman da takdir milletimizindir. 
Değerli
milletvekilleri, hükûmetlerimiz döneminde gerçekleştirdiğimiz ve
gerçekleştireceğimiz yapısal reformlar, uyguladığımız sağlıklı politikalar
sayesinde çok önemli ekonomik kazanımlar elde ettik. Bakın, bu dönemde -kim ne
derse desin- Türkiye hızlı büyümüştür, yüksek istihdam artışı sağlamıştır,
gelir dağılımında iyileşme sağlanmıştır, enflasyon tek haneye düşürülmüştür,
mali disiplin tesis edilmiştir, faiz oranları düşürülmüştür, bankacılık sektörü
sağlam bir yapıya kavuşturulmuştur. 
Türkiye,
son altmış yılın en büyük küresel krizine rağmen, bakın, yüzde 5’e yakın bir
büyüme oranı yakalamıştır. Türkiye, kişi başına millî geliri reel olarak 1,5
kat, dolar cinsinden 2,7 kat, satın alma gücü paritesiyle 2,3 kat artırmıştır.
Türkiye’nin kişi başına millî geliri, Avrupa ortalamasına göre yaklaşık 20 puan
yükselmiştir. Yani biz Avrupa Birliğiyle, AK PARTİ hükûmetleri döneminde kişi
başına millî gelirde satın alma gücü paritesiyle, arayı tam 20 puan kapatmışız.
(AK PARTİ sıralarından alkışlar) Keşke her on yılda, her on beş yılda Türkiye,
Avrupa’yla arayı 15 puan, 20 puan kapatabilseydi. AK PARTİ hükûmetleri
döneminde 20 puandan fazla arayı kapattık. 
Şimdi,
bakın, küresel kriz sonrası dönemde, yani 2010-2014 yılları arasında Türkiye
yaklaşık yüzde 5,4 büyümüştür ve OECD ülkeleri arasında büyümede 1’inci sırada
yer almıştır. Yine, geçen sene, Türkiye ekonomisi yüzde 4 civarında büyümüştür.
Henüz sonuçlar açıklanmadı, istatistikler. Ama şunu net olarak söyleyeyim: Çin,
Hindistan, bunlar birer kıta büyüklüğündedir. Bunları ayırırsanız geçen sene
gelişmekte olan ülkeler ortalama yüzde 1,7 büyümüştür. Dünya ekonomisinin yüzde
3 büyüdüğü, Çin, Hindistan hariç gelişmekte olan ekonomilerin yüzde 1,7
büyüdüğü dönemde Türkiye iki seçime rağmen, bütün bölgemizdeki jeopolitik
gerginliklere rağmen, siyasi belirsizliğe rağmen yüzde 4 civarında büyümüştür.
Bu bir başarıdır. (AK PARTİ sıralarından alkışlar) 
Türkiye'nin
yakın dönem makroekonomik performansını etrafımızdaki gelişmelerden, Avrupa
Birliğinin uzun dönemli durgunluğundan bağımsız bir şekilde değerlendirmek
kesinlikle hakkaniyete uygun olmayacaktır.
Evet,
en büyük ticaret ortağımız Avrupa Birliği küresel kriz sonrası uzun süreli bir
durgunluğa düşmüştür.
Evet,
Arap Baharı kışa dönmüş ve etrafımızda bir ateş çemberi oluşmuştur. Bütün
bunlara rağmen, küresel kriz sonrası dönemde Türkiye yüzde 5’in üzerinde büyüme
sağlayıp büyük bir başarı sağlamıştır.
Yine,
yakın dönem istatistiklerle Türkiye’deki havanın kötü olduğunu iddia edenlere
basit bir rakam vereyim. Ocak ayında Sanayi Üretim Endeksi takvim etkisinden
arındırılmış olarak yıllık yüzde 5,6 artmıştır. Dolayısıyla, Türkiye ekonomisi
şaşırtmaya devam ediyor, büyümeye devam ediyor. Türkiye’de refah artmaya devam
ediyor. Bu refah artışının da daha adil dağıtılması için de üzerimize düşeni
yapıyoruz. (Gürültüler)
Bakın,
ülkemizde kapsayıcı ve istihdam dostu…
BAŞKAN
– Sayın Bakan, bir saniye…
Sayın
milletvekilleri, salonda bir uğultu var. Sayın Bakanın insicamını bozmadan hep
birlikte dinleyelim.
Buyurun
Sayın Bakan.
BAŞBAKAN
YARDIMCISI MEHMET ŞİMŞEK (Devamla) – Ülkemizdeki büyüme kapsayıcı ve istihdam
dostu bir büyümedir. Evet, Türkiye’de, biz, mutlak yoksulluğu küresel
standartlarda neredeyse yok ettik. Bugün 1 doların altında gelirle geçinen
vatandaşımız yoktur. Bugün 2 dolar 15 sentin altında gelirle geçinen
vatandaşımız yoktur. Bugün 4 dolar 30 sentin altında günlük gelirle geçinen
vatandaşımızın oranı yüzde 2’nin altına düşmüştür. Bu oran, AK PARTİ
hükûmetleri iktidara gelmeden önce yüzde 30’un üzerindeydi. Yani AK PARTİ
hükûmetlerinden önce mutlak yoksulluk sınırını biz 4 dolar 30 sent olarak
alırsak günlük gelir anlamında, harcama anlamında, Türkiye nüfusunun yaklaşık
üçte 1’i mutlak yoksulluk içerisindeyken bugün Türkiye nüfusunun yüzde 2’sinden
azı mutlak… İnşallah, orta vadeli programın sonunda mutlak yoksulluğu bu
anlamda da -ki Birleşmiş Milletlerin en yüksek standardıdır 4 dolar 30 sent
günlük harcama- biz bu noktada da bunu sağlamış olacağız.
Şunu da
söyleyeyim: OECD bir rapor yayınladı. Evet, Türkiye’de gelir dağılımının daha
da iyileştirilmesi lazım, doğrudur fakat gelir dağılımını iyileştiren 2 ülkeden
1 tanesidir. Bakın, istihdam artışı bunu destekliyor. Küresel kriz sonrası
dünya istihdam yaratmakta zorlanırken Türkiye 6,7 milyon kişiye iş bulmuştur.
İş bulmak demek gelir demek, yoksulluktan kurtulmak demek. 6,7 milyon az
değildir. 
Bakın, şunu
söyleyeyim: Gelişmekte olan ülkeler arasında istihdam artışında dünyada 3’üncü
sıradayız. Dünyada istihdam artışında gelişmiş ülkeleri de katarsanız yine
4’üncü sıradayız. Dolayısıyla istihdam artışında Türkiye, evet, gerçekten çok
başarılı olmuştur. Bu da yoksullukla mücadelede, bu da gelir dağılımının
iyileştirilmesinde mesafe katettiğimizi göstermektedir. Ama geldiğimiz noktadan
memnun değiliz. O nedenle, bakın, asgari ücret vaadinde bulunduk, asgari ücret
vaadimizi yerine getirdik ve bunun için de, tabii ki, yine bütçeden iş âlemine
de destek verdik ki rekabet güçleri çok fazla etkilenmesin diye.
Sayın Başkan,
değerli milletvekilleri; Türkiye'nin temelleri sağlamdır. Türkiye'nin bugün
bankacılık sektöründe sermaye yeterlilik oranı 2018, belki 2019’da devreye girecek
olan Basel III standartlarına göre dünyanın gerektirdiği sermayenin 2 katına
yakındır. Aktif kalitesi yani burada yüzde 3 civarındaki -tabii ki gecikmiş
yani donuk krediler çerçevesinde bakarsanız yüzde 3 civarında- bu anlamda da
aktif kalitesi son derece yüksektir. 
Bankacılık
sektörü sağlam, kamu maliyesi sağlam, hane halkının borcu düşük, devletin borcu
düşük; Türkiye'nin temelleri sağlam. Evet, sorunlarımız var. Türkiye’de
işsizlik oranını daha da aşağı çekmemiz lazım, o nedenle yapısal reform programı
uyguluyoruz. Türkiye’de tasarrufları artırıp cari açığı azaltmamız lazım, o
nedenle zaten uzun bir şekilde reformlardan bahsettim. Enflasyonu önce yüzde
5’lere sonra da düşük tek haneye indirmemiz lazım, o nedenle de reform
yapıyoruz.
Özel
sektörün borçlarına sık sık, çok net bir şekilde kamu-özel sektör ayrımı
yapılmadan referans veriliyor. Evet, özel sektörün borcu artmıştır ama özel
sektörün varlıkları da artmıştır. Bakın, son iki üç yıldır Türkiye’de lira
önemli ölçüde değer kaybetmiştir, faizler bir miktar yükselmiştir; buna rağmen
Türkiye’de şirketlerimiz borçlarını çevirmede, borç bulmada, borçlarını geri
ödeme bir sıkıntıya düşmemişlerdir. 
Bakın,
özel sektörün borcunun yaklaşık yüzde 50’si beş yıl veya daha uzun vadeye
sahiptir. Bundan dolayı zaten… Çünkü biz teşvikler getirdik ve özel sektörün
borcunun vadesini uzatmanın imkânlarını sunduk. Geçen sene çok önemli bir
reform yaptık, özel sektöre dedik ki: “Daha çok sermaye artışına gidin. Daha
çok ortak, halka açılın, borsaya açılın ve biz size borçtan, borç almaktan daha
büyük avantajlar sağlayalım.” Özel sektördeki borçlu firmaların büyük bir kısmı
büyük ölçekli firmalardır. Bunlar profesyonelce yönetilen firmalardır ve çoğu
takas yoluyla pozisyonlarını “hedge” etmektedir. Dolayısıyla, özel sektörün
borcu da yönetilebilir bir düzeydedir.
Sayın
Başkan, değerli milletvekilleri; zaman zaman kredi kartı borçlarına ilişkin
birçok yorumda bulunuluyor. Bütün hane halkının bütün borçlarının millî gelire
oranı yüzde 23’ün altındadır. Bu oran Avrupa Birliğinde yüzde 65’in
üzerindedir. Tabii ki finansmana erişim artmıştır, tabii ki halkımız AK PARTİ
hükûmetleri döneminde tek haneli enflasyon ve düşük faizle tanışmıştır. Bu
nedenle de tabii ki hane halkının borçluluğunda bir miktar artış olmuştur ama
hane halkının borçluluğunu bir risk olarak ortaya koymak için hakikaten
zorlamak lazım çünkü hem gelişmekte olan ülkelere oranla hem de gelişmiş
ülkelere oranla son derece iyi bir noktadayız. 
Kamu
maliyesinden çok bahsedildi, çok şey söylendi. Bugün Türkiye Maastricht
Kriteri’ni hem borçta hem de açıkta sağlayan nadir ülkelerden bir tanesidir ve
önümüzdeki dönemde de kamu brüt borç stokunun millî gelire oranını orta vadeli
programın sonunda yüzde 30’un altına çekmiş olacağız. Şu anda yüzde 32,6
civarındadır. Bu oran, Avrupa Birliğinin yaklaşık üçte 1’i, OECD’nin de
neredeyse dörtte 1’i civarındadır. 
Benden
önceki hatipler faiz konusunu gündeme getirdiler. Aslında en son konuşulması
gereken konu, Türkiye’de özellikle bütçedeki faiz yüküdür. “Niye?”
diyeceksiniz, çok basit: AK PARTİ’den önce bütçe vergi gelirlerinin yaklaşık
yüzde 86’sı faize gidiyordu, bugün yüzde kaçı gidiyor? Yüzde 13’ü gidiyor. (AK
PARTİ sıralarından alkışlar) Evet, bütçenin yüzde 43’ü faize gidiyordu, bugün
yüzde 10’u civarında faize gidiyor. Kim ne derse desin, faiz noktasında Türkiye
tabii ki güven vererek, enflasyonu düşürerek, bütçe açıklarını azaltarak büyük
bir mesafe katetmiştir. 
Basit
bir rakam vereyim, madem rakamlar konuşuluyor ben de size çok basit bir rakam
vereyim: 2015 yılında eğer 2002’deki gibi faizin bütçe içindeki payı aynı
kalsaydı yani 2015 yılında faizin bütçe içindeki payı 2002’deki gibi olsaydı,
bizim faiz ödememiz yaklaşık 219 milyar lira olacaktı. Peki, biz ne kadar
ödedik? Yaklaşık 50 milyar lira ödedik. Bunun dörtte 1’inden az bir miktarı
ödedik. 
Bir
rakam daha vereyim: 2002’den beri bu çerçevede faizden sağladığımız tasarruf
miktarı 900 milyar yeni liranın üzerindedir. Dolayısıyla, bu tasarruflar nereye
gitti; eğitime gitti, sağlığa gitti, altyapıya gitti, milletimize hizmet olarak
gitti, hatta vergileri dahi azalttık.
Tabii
ki önemli eleştirilerden bir tanesi de Sayıştayın denetimleri yeterince
yapmadığı, hesap verilebilirlik noktasında, şeffaflık noktasında gereken
hassasiyeti göstermediğimiz noktasında. Bakın, ben sizinle Sayıştaydan gelen
notu paylaşmak istiyorum: “2014 yılı denetim programı kapsamında yürütülen
denetimler sonucunda, genel bütçeli idarelerde yüzde 99…”
ERKAN
AKÇAY (Manisa) – Sayın Başkan, Hükûmet konuşuyor, dinleyen yok efendim, iktidar
partisi dinlemiyor. Lütfen uyarır mısınız.
BAŞKAN
– Sayın milletvekilleri, uğultuyu keselim lütfen, Sayın Bakan konuşuyor.
BAŞBAKAN
YARDIMCISI MEHMET ŞİMŞEK (Devamla) – Bakın, Sayıştay diyor ki: “Genel bütçeli
idarelerde yüzde 99,79; özel bütçeli idarelerde, yükseköğretim kurumlarında
yüzde 100, özel bütçeli diğer idarelerde yüzde 100, düzenleyici denetleyici
kurumlarda yüzde 100, Sosyal Güvenlik Kurumunda yüzde 100, il özel idarelerinde
yüzde 100, büyükşehir belediyelerinde yüzde 100, büyükşehre bağlı idarelerde
yüzde 94, il belediyelerinde yüzde 100, kalkınma ajanslarında yüzde 34 ve diğer
idareler bazında yüzde 99,96 oranında denetim yaptık.” Denetim yapıldı.
Denetimin nispeten sınırlı yapıldığı küçük ilçe belediyeleri vardır, o da bir
program kapsamında yapılmaktadır. Dolayısıyla 2014 yılı kesin hesabına ilişkin,
Sayıştay, gerekli denetimleri yapmıştır, ilgili bütün raporları Meclisimize
sunmuştur. 6 tane genel uygunluk bildirimi, Dış Denetim Genel Değerlendirme
Raporu, Faaliyet Genel Değerlendirme Raporu, Mali İstatistikleri Değerlendirme
Raporu, KİT Genel Raporu, Kalkınma Ajansları Genel Denetim Raporu olmak üzere
bütün bu raporlar sunulmuştur. 482 kamu idaresi denetim raporu, 74 KİT raporu,
77 siyasi parti mali denetim raporu, 911 yargılamaya esas rapor olmak üzere 1.550
rapor ilgili mercilere sunulmuştur. Dolayısıyla, Sayıştay denetiminin yetersiz
olduğu, hesap verilebilirlik noktasında zafiyet olduğu hususu tamamen bir
iddiadır, Sayıştayın bu rakamları çok açık ve net olarak denetimin yapıldığını,
gerekenin yapıldığını göstermektedir. 
Sayın
Başkan, değerli milletvekilleri; tabii ki biz 2016 bütçesini de yaparken yine
uzun vadeli bir perspektifle yaptık. Bizim en önemli, en güçlü tarafımız beşeri
sermayeyi önceliklendirmemizdir yani en çok harcamayı sağlığa ve eğitime
yapıyoruz. Bu, Türkiye için hakikaten önemli bir kazanımdır çünkü bugün eğitime
yaptığınız yatırım önümüzdeki otuz yıl, kırk yıl boyunca yüksek getiri olarak
Türkiye’ye dönecektir. Nüfusumuz nispeten gençtir, çalışma çağındaki nüfusumuz
hızla artıyor, bu bizim için büyük bir avantajdır. Bakın, Avrupa Birliğinde
çalışma çağındaki nüfus yüzde 0,1 artıyor, bizde ise yüzde 2 civarında artıyor.
Bu, bizim için önemli bir fırsattır. İşte, bu nedenle biz bütçede en çok
kaynağı insana yatırırken bunu dikkate alıyoruz. Reformlarla verimliliği
artıracağız, reformlarla rekabeti artıracağız, reformlarla Türkiye’nin
temellerini daha da sağlamlaştıracağız ve bu da Türkiye’de refah artışını
sağlayacaktır. Avrupa Birliği sürecinde kurumsal altyapımızı daha da güçlendireceğiz.
Bütün bunlar Türkiye’nin aslında iddia edildiği gibi kırılgan olmadığını, tam
aksine temellerinin sağlam olduğunu ve önümüzdeki dönemde de pozitif yönde
reform uygulamalarıyla ayrışacağını söyleyebilirim. 
Birçok
eleştiri yapıldı. Zaman zaman öyle bir kötümser tablo çiziliyor ki hakikaten
hangi ülkeden bahsediliyor diye merak ediyoruz. “Biz yaratılanı Yaradan’dan
dolayı severiz.”, etnik, bölgesel, dinsel milliyetçilik yapmadık, yapmayacağız,
yapmıyoruz. Halkımızın tümünü, hiçbir ayrım yapmadan kucaklıyoruz. Ben, Kürt
kökenli bir Türk vatandaşı olarak buna şahidim. (AK PARTİ sıralarından
alkışlar) Çünkü, hep söylemişimdir: Okuma yazma bilmeyen bir çiftçinin çocuğu
olarak bugün eğer bu noktadaysam… Ben köyümden ayrılırken o yasakları çok iyi
biliyorum, bugün o yasakların hiçbiri yoktur. Bugün terör için hiçbir sebep
kalmamıştır.
ENGİN
ALTAY (İstanbul) – Şimdi konuşma yasağı var Sayın Bakan, Türkçe ya da Kürtçe
fark etmez. 
BAŞBAKAN
YARDIMCISI MEHMET ŞİMŞEK (Devamla) - Terör örgütünün derdi Kürt kardeşlerimizin
hakkı, hukuku olsaydı silahların çoktan gömülmüş olması lazımdı. (AK PARTİ
sıralarından “Bravo” sesleri, alkışlar) Eğer silahlar gömülmüyorsa ve çözüm
süreci istismar edildiyse o zaman tabii ki biz, temel hak ve özgürlükler
ekseninde sorunlarımızı çözmeye devam edeceğiz ama terör örgütüyle de anladığı
dilden konuşmaya devam edeceğiz. İşte mesele budur. (AK PARTİ sıralarından
alkışlar)
Yine,
ülkemizde 36 tane farklı etnik unsur var. Hepsi bizim için aynıdır, hepsi bizim
için eşittir, hiçbiri konusunda ayrım yapamayız.
ERKAN
AKÇAY (Manisa) – Etnik diye diye 36’ya bölüyorsunuz farkında değilsiniz Sayın
Bakan. Ayıp ya!
KAMİL
AYDIN (Erzurum) – Bir say bakalım, bir say.
BAŞBAKAN
YARDIMCISI MEHMET ŞİMŞEK (Devamla) - Aynı şekilde mezhep konusunda… Yine Sayın
Başbakanımızın DEAŞ militanlarını “sinirli çocuklar” olarak tanımladığı iddiası
gerçekleri yansıtmamaktadır, açık bir iftiradır. 
KAMİL
AYDIN (Erzurum) – 10 tanesini sayamazsın.
BAŞBAKAN
YARDIMCISI MEHMET ŞİMŞEK (Devamla) - 2006’dan beri bölge ülkelerini hep
uyardık.
ERKAN
AKÇAY (Manisa) – 36’ymış, 10 tanesini say bakalım. 
BAŞBAKAN
YARDIMCISI MEHMET ŞİMŞEK (Devamla) - “Teröre zemin hazırlamamak için etnik ve
mezhep eksenli siyaset gütmeyin.” dedik.
ERKAN
AKÇAY (Manisa) – Siz yapıyorsunuz o etnik ve mezhebi, daha konuşmanda var bu.
BAŞBAKAN
YARDIMCISI MEHMET ŞİMŞEK (Devamla) - Yolsuzluk iddialarını biz… Bakın şunu açık
bir şekilde söyleyeyim: 2013 sonunda gündeme getirilen…
ERKAN
AKÇAY (Manisa) – Herkes kökenini mi söylemek zorunda yani?
BAŞBAKAN
YARDIMCISI MEHMET ŞİMŞEK (Devamla) - …yolsuzluk iddialarının bugün siyasi
saiklerle olduğu açık ve nettir, bu ortaya çıkmıştır. Ve Türkiye’de yolsuzluk
algısı 2002’ye göre de kötüleşmemiştir. 2002’de Türkiye, bakın 102 ülke
arasında 65’inci sıradadır.
ERKAN
AKÇAY (Manisa) – Algıyı boşver, yolsuzluk var mı yok mu?
BAŞBAKAN
YARDIMCISI MEHMET ŞİMŞEK (Devamla) - Yani yolsuzluk algısı anlamında en kötü
üçte 1’lik dilimdedir. Bugün, 2016 başında açıklanan Yolsuzluk Algısı
Endeksi’ne göre Türkiye, 168 ülke arasında 66’ncı sıradadır. Yani yolsuzluk
algısı olumlu olan ilk yüzde 50’lik dilim arasındadır ve dolayısıyla,
yolsuzlukla mücadele konusunda da -daha önce de söyledim- reform yapacağız,
mücadelemize devam edeceğiz.
ERKAN
AKÇAY (Manisa) – Bak alkışlamıyorlar Sayın Bakan, inanmıyorlar.
BAŞBAKAN
YARDIMCISI MEHMET ŞİMŞEK (Devamla) – Yine, bakın, AK PARTİ hükûmetleri
döneminde biz hep şunu vurguladık: Ekonomi ile demokrasi atbaşı gider. Hep bu
vurguyla yola devam ettik, bundan sonra da göreceksiniz bütün reformlarda temel
hak ve özgürlükleri eksen alan, tabii ki dünya standartlarında bir hukuk
devletini pekiştirmek için çaba göstereceğiz. 
Evet,
dolar cinsinden Türkiye'nin gayrisafi yurt içi hasılası düşmüştür ama dünyanın
da dolar cinsinden gayrisafi yurt içi hasılası düşmüştür. Bakın, size bir rakam
vereyim: Küresel gayrisafi yurt içi hasıla 2014 yılında 77,3 trilyon dolardı,
geçen sene bu rakam 73,5 trilyon dolara düşmüştür. Geçen sene dünya ticareti
dolar cinsinden yüzde 14 düşmüştür, dolar cinsinden. Dolayısıyla, sadece Türkiye'ye
mahsus bir olgu değildir. 
Tabii
ki bütçeyle ilgili söyleyecek sözü olmayanlar sürekli bir şekilde
Cumhurbaşkanımızı hedef alıyorlar. Bu aslında oldukça manidardır.
Cumhurbaşkanlığı makamını günlük polemiklerin konusu yapmaktan artık
kaçınmalıyız. Muhalefetin bir zafiyeti olarak bu durum ortaya çıkıyor. 
Terörün
amacı Türkiye'de reform iradesini zayıflatmaktır. O nedenle, hepimiz birlikte
terörle mücadele için ortak bir tavır sergilemeliyiz. 
Sayın
Başkan, değerli milletvekilleri; Allah’ın izniyle bundan önceki 13 bütçede
milletimizin emanetine riayet ettiğimiz gibi 14’üncü bütçemizde de aynı
hassasiyeti koruduk, korumaya devam edeceğiz. Ülkemiz vatandaşlarına daha iyi
hizmet sunmayı ve yaşam standartlarını daha fazla yükseltmeyi hedeflediğimiz
2016 yılı bütçesinin milletimize tekrar hayırlı olmasını diler, hepinize tekrar
saygılarımı, selamlarımı sunarım. (AK PARTİ ve Bakanlar Kurulu sıralarından
“Bravo” sesleri, alkışlar)
BAŞKAN
– Teşekkürler Sayın Şimşek.
Şimdi
son konuşmacı olarak, şahıslar adına ve aleyhte olmak üzere İstanbul
Milletvekili Aykut Erdoğdu’yu kürsüye davet ediyorum.
Buyurun
Sayın Erdoğdu. (CHP sıralarından alkışlar)
Süreniz
on dakikadır.
AYKUT
ERDOĞDU (İstanbul) – Sayın Başkan, değerli milletvekilleri -hoş geldiniz Sayın
Genel Başkanım- bütçenin en önemli gününde, oylama öncesinde, görüyorsunuz,
Hükûmet sırası bomboş ve bütçenin sahibi olan Başbakan burada değil ama biz
tabii ki bütçenin sahibi olarak Başbakanı işaret ederek konuşacağız. 
Değerli
milletvekilleri, Hükûmetin bütün siyasi kararlarının ve uygulamalarının
temelinde bu bütçe var. Hükûmetin on üç yıllık uygulamalarında, demokrasiden
dış politikaya, ekonomiden adalete Hükûmeti ağır eleştirebileceğimiz yüzlerce
konu var. Ancak, geldiğimiz noktada memleketimizin birliği ve bütünlüğü,
ekonomik ve sosyal geleceği ağır ve yakın tehlike altında. Bu koşullar altında,
bütçenin bu son konuşmasında, Hükûmeti sadece eleştirmeyecek, aynı zamanda
ülkemizi düştüğü bu çıkmazdan kurtarmak üzere tavsiyelerde bulunacağız. 
Değerli
milletvekilleri, Türkiye’nin en önemli sorunu toplumsal kutuplaşmadır. On üç
yıllık AKP iktidarı döneminde, halkımız, laik-muhafazakâr, Kürt-Türk,
Alevi-Sünni diye ayrıştırıldı; birlikte yaşama irademiz azaldı, toplum her an
patlamaya hazır bir barut fıçısına döndü. 
Sayın
Başbakan, sayın Hükûmet üyeleri; toplumsal ayrışmanın en temel sebebi,
kullandığınız ayrımcı dildir. Bütün muhalifleri darbeci veya terörist olmakla,
terörü desteklemekle, kandan beslenmekle suçluyorsunuz. Bu dilden vazgeçmek
zorundasınız. 
Sayın
Başbakan, toplumsal ayrışma ve bu getirdiğiniz hâl dolayısıyla ülkemizin adı
otoriter ve totaliter devletlerle birlikte anılıyor, demokrasimiz hibrit
demokrasi olarak kabul ediliyor. Bu, çok aşağılayıcı bir durumdur. 
Sayın
Başbakan, sayın Hükûmet üyeleri; demokrasinin temeli kuvvetler ayrılığıdır.
Yargıya müdahale etmekten artık vazgeçmelisiniz. Hükûmetiniz ve yüce Meclis,
Cumhurbaşkanının vesayeti altında. Bu vesayete son vermek ve kuvvetler
ayrılığını yeniden tesis etmek zorundasınız. 
Sayın
Başbakan, halkın gerçekleri öğrenmemesi için basının üzerinde kurduğunuz baskı
ve sansürü derhâl sonlandırmalısınız, gazeteci dövdürmemeli, gazete ve
televizyonları kapattırmamalı, muhalif gazetecileri tutuklattırmamalı ve daha
da önemlisi, gazete basan Vandalları bakan yardımcısı olarak atamamalısınız.
(CHP sıralarından alkışlar) Kamunun gücünü ve imkânlarını yandaşlarınız için
ödül, muhalifleriniz için ceza olarak kullanmaktan vazgeçmelisiniz.
Sayın
Başbakan, Kürt sorunuyla ilgili yürüttüğünüz barış sürecinde başarısız oldunuz;
gizli olarak yürüttüğünüz bu süreçte yüce Meclisi devre dışı bırakıp illegal
yapıları doğrudan muhatap aldınız; partizan çıkarlarınız uğruna tutamayacağınız
sözler verdiniz; PKK’nın, barış sürecini savaşa hazırlık süreci olarak
kullanmasına, bölgede alan hâkimiyeti sağlamasına, kentleri silahlandırıp
yolları mayınlamasına göz yumdunuz; 7 Haziran seçimlerini kaybedince 1 Kasım
seçimlerini garantilemek için PKK’yı ve IŞİD’i araç olarak kullanıp iç çatışma
çıkarılmasına göz yumdunuz. Seçimlerin sonuçlarını etkilemek üzere çıkarılan bu
çatışmalar ağırlaşarak devam ediyor. Önümüzdeki haftalarda çatışmaların batı
illerimize sıçrama ihtimali bulunuyor. Bu ağır durum karşısında terörle
mücadeleyi hukuk içinde yürütmeli ve nihai hedefi toplumsal barış olarak koymalısınız.
Şunu
unutmayınız: Güvenlikçi politikaların, paranoyak ve düşmanca yaklaşımların
hiçbirimize faydası yok.
Sayın
Başbakan, terörü bitirmek amacıyla derhâl sağlıklı bir demokratikleşme süreci
başlatmalı ve terör örgütünün propaganda araçlarını elinden almalısınız. 
Kürt
sorunu bölgesel bir sorundur. Bu kapsamda Irak ve Suriye’de yaşayan Kürtleri de
tıpkı Türkmenler gibi akrabamız kabul edip, sadece ülkeyi değil, bölgeyi
düşünerek, birliğimizi ve kardeşliğimizi eşitlik ve özgürlük temelinde
güçlendirmelisiniz.
Sayın
Başbakan, izlediğiniz dış politika yüzünden dünyada yapayalnız kaldık. Kavgasız
komşumuz kalmadı. 5 büyük ülkede elçimiz yok. Dış politikada içine düştüğümüz
bu kötü durum değerli bir yalnızlık değil, tehlikeli bir dışlanmışlıktır. (CHP
sıralarından alkışlar)
İlkeli
ve tutarlı davranmanın kural olduğu dış politikada ilkesiz ve tutarsız
davranıyorsunuz. Kamuoyu önünde İsrail’e “…”(x) diye meydan okuyor,
arkadan devlet bütçesinden Amerikan lobi şirketlerine 67 milyon dolar rüşvet
ödeyerek partinizin İsrail yanlısı olduğunu ispata çalışıyorsunuz. Önce Sisi’ye
“Katil!” deyip sonra birlikte tatlı yemek için aracı gönderiyorsunuz. “Kardeşim
Esad” bir anda “katil Esed” oldu. Önce “NATO’nun Libya’da ne işi var?” deyip
sonra NATO’yla birlikte Libya’ya saldırdınız. “Dostum Putin” diye başlayan
ilişkiniz “katil Putin” diye sonlandı. Dış politikada güvenilmez ve
tutarsızsınız. Sınırlarımız yol geçen hanına döndü. Hava sahamız delik deşik
oldu. Bu koşullar altında bir de sonucunu hiç hesap etmeden Suriye’de Rus
uçağını düşürdünüz. Sayın Başbakan, Batılı emperyaller “demokrasi götürmek”
yalanıyla işgal ettikleri ülkeleri yağmaladılar; geriye kan, gözyaşı, acı ve
radikal terör örgütlerini bıraktılar. Unutmayın, emperyal devletler Orta
Doğu’da bir vekâlet savaşı yürütüyor, onların amaçları mazlum Orta Doğu
halklarını “Alevi-Sünni” diye birbirine kırdırırken silah satıp onların
petrollerini almak. Siz bu kirli savaşın tarafı hâline geldiniz. İslam
ülkelerinin önderi olmak üzere çıktığınız yolda emperyal devletlerin
tetikçisine dönüşmek üzeresiniz. Sayın Başbakan, dış politikada düştüğünüz
stratejik çukurun ağır sonuçları var. Taraf olduğunuz savaş yüzünden 450 bin
insan can verdi, milyonlarca insan vatanından oldu. Mazlum Orta Doğu insanları
Batı ülkelerine ulaşmak amacıyla çıktıkları ölüm yolculuğunda can veriyor.
Kurtulabilen mazlumlara gayriinsani muamele ediliyor. Siz ise oturmuş AB
ülkeleriyle 3 milyar avro karşılığında at pazarlığı yapıyorsunuz.
Sayın Başkan, değerli milletvekilleri; ülkeleri yıkılmış
insanlara bizim tarihî ve ahlaki sorumluluğumuz var. IŞİD, El Kaide ve Nusra
katilleri dışında ülkemize gelen tüm mazlumlar bizim kardeşimizdir. Bu
kardeşlerimizi ülkelerinde barış tesis edilene kadar en iyi koşullarda
ağırlamalıyız. Sayın Başbakan, dış politika sizin sorumluluğunuzda. “Ey Esed!”,
“Ey Sisi!”, “Ey Merkel!”, “Ey Putin!”, “Ey AB!”, “Ey ABD!” diye önüne gelenle
kavga eden Cumhurbaşkanı ülkemizin imajına çok
zarar veriyor. Bu duruma engel olunuz. Emin olun, biz yabancı düşmanı ABD’li
Donald Trump'dan nasıl rahatsız oluyorsak, Erdoğan'dan da aynı şekilde rahatsız
olan milyarlarca dünya insanı var. (CHP sıralarından alkışlar) Dış politika
Erdoğan’ın değil, sizin sorumluluğunuzda olmalı.
Sayın
Başbakan, içeride ve dışarıda uyguladığınız baskıcı, ayrımcı ve saldırgan
politikalarınız yolsuzluk ve çürümeyle birleşince millî ekonomimizi çökme
noktasına getirdi. Cari açık sorunumuz kronikleşti. Cari açığı finanse etmek
amacıyla, sürekli, varlıklarımızı yabancılara satıyor, bu da yetmiyor üzerine
borçlanıyoruz.
Bankalarımız,
havalimanlarımız, madenlerimiz, iletişim ve enerji altyapımız yabancıların
eline geçti. Topraklarımız yabancılara satılıyor. Kendi vatanımızda borçlu ve
mülksüz kölelere döndük. (CHP sıralarından alkışlar) Aşırı borçlanma ve varlık
satışlarıyla geçirdiğiniz balayı dönemi bitti. Borçlanmanın limitlerine geldik.
Satılacak çok az varlığımız kaldı.
Sayın
Başbakan, gelir dağılımı çok bozuldu, gelir adaleti kalmadı. Çok düşük
ücretlerle uzun saatler çalışmak zorunda bırakılan halkımızın kazancı, partinizin
elitleri arasında bölüştürülüyor. Son on üç yılda sadece Cengiz, Limak, MAPA,
Kolin ve Kalyon'dan oluşan yandaş çeteye aktarılan kamu kaynaklarının toplam
tutarı 85 milyar dolardır. 
Ekonomide
bu gidişatın sonu, tarihimizde görmediğimiz derinlikte bir ekonomik ve sosyal
kriz… (AK PARTİ sıralarından alkışlar)
Sayın
Başbakan, hoş geldiniz. Ne yazık ki bütçemize duyduğunuz saygı da bu kadarmış.
Ama yine de hoş geldiniz. (CHP sıralarından alkışlar) 
Bu
güttüğünüz ekonomik politikaların sonucu, bir ekonomik ve sosyal kriz ve
sonucunda millî iflas ve dağılmayla sonuçlanabilir.
Sayın
Başbakan, bu kötü gidişatı durdurmak amacıyla, ekonomimizi sakatlayan yolsuzluk
ve çürümeye “dur” demek zorundasınız. Yolsuzlukla mücadele konusunda,
görevinizin gereğini yerine getirmiyorsunuz. Bu gidişle tarihe "çalmayan,
ama çalana da ses çıkarmayan bir gölge başbakan" olarak geçeceksiniz. (CHP
sıralarından “Bravo” sesleri, alkışlar) 
Sayın
Başkan, değerli milletvekilleri; 2014 Yılı Kesin Hesap Kanunu ve 2016 yılı
bütçesi, Türkiye ekonomisini felç eden örgütlü yolsuzlukları gizlemek amacıyla,
Sayıştay raporları olmadan görüşüldü. Bu durum, Anayasa’yı ihlal ederek yüce
Meclisin bütçe hakkının ve denetim yetkisinin fiilen ilga edilmesidir. Boğazına
kadar yolsuzluğa bulaşmış bu otoriter ve totaliter Hükûmete verilen her
kuruşun…
(Mikrofon
otomatik cihaz tarafından kapatıldı) 
AYKUT
ERDOĞDU (Devamla) – Son cümlem.
BAŞKAN
– Bir dakika veriyorum, toparlayın efendim.
Buyurun
Sayın Erdoğdu.
AYKUT
ERDOĞDU (Devamla) – Teşekkür ediyorum Sayın Başkanım.
Boğazına
kadar yolsuzluğa bulaşmış bu otoriter ve totaliter Hükûmete verilen her kuruşun
haram olacağı düşüncesiyle bu bütçenin aleyhine oy kullanacağız.
Değerli
milletvekilleri, biz şunu biliyoruz: Bizim kökümüz Kuvayımilliye’den geliyor, Anadolu
ve Rumeli Müdafai Hukuk Cemiyetinden geliyor. Şunu biliniz ki Sayın Başbakan:
Dâhilde ve hariçte bedhahlarımız olacağını biliyoruz. Dâhilde ve hariçte
bedhahlarımız olacaktır ama Türkiye Cumhuriyeti ilelebet payidar kalacaktır. 
Saygılar
sunuyorum. (CHP sıralarından “Bravo” sesleri, alkışlar) 
BAŞKAN
– Teşekkürler Sayın Erdoğdu.
Sayın
milletvekilleri, 2016 Yılı Merkezi Yönetim Bütçe Kanunu Tasarısı ile 2014 Yılı
Merkezi Yönetim Kesin Hesap Kanunu Tasarısı üzerindeki görüşmeler böylece
tamamlanmıştır. 
Şimdi,
2016 Yılı Merkezi Yönetim Bütçe Kanunu Tasarısı ile 2014 Yılı Merkezi Yönetim
Kesin Hesap Kanunu Tasarısı’nın oylamalarını yapacağız.
Tasarılar
açık oylamaya tabidir. Açık oylamanın şekli hakkında Genel Kurulun kararını
alacağım.
Her
iki kanun tasarısının açık oylamasının elektronik oylama cihazıyla yapılmasını
oylarınıza sunuyorum: Kabul edenler… Kabul etmeyenler… Kabul edilmiştir.
Şimdi,
2016 Yılı Merkezi Yönetim Bütçe Kanunu Tasarısı’nın açık oylamasına başlıyoruz.
Oylama
için üç dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için öngörülen üç dakikalık süre içinde
Başkanlığa ulaştırmalarını rica ediyorum. Ayrıca, vekâleten oy kullanacak sayın
bakanlar var ise hangi bakana vekâleten oy kullandığını, oyun rengini ve
kendisinin ad ve soyadı ve imzasını taşıyan oy pusulasını yine oylama için
öngörülen üç dakikalık süre içerisinde Başkanlığa ulaştırmalarını rica ediyor,
oylama işlemini başlatıyorum.
Buyurun.
(Elektronik
cihazla oylama başlandı)
BAŞKAN
– Sayın milletvekilleri, pusulalar ile sisteme giren sayın milletvekilleri
mukayese edildiği için sonuçları açıklamakta biraz gecikiyoruz. Hakkınızı helal
edin, kusura bakmayın, şimdi toparlıyorlar. 
(Elektronik
cihazla oylamaya devam edildi)
BAŞKAN
– Sayın milletvekilleri, 2016 Yılı Merkezi Yönetim Bütçe Kanunu Tasarısı açık
oylama sonucu: 
“Kullanılan
oy sayısı : 430
Kabul : 301
Ret
 : 129 (x)
 Kâtip
Üye  Kâtip Üye
 Özcan
Purçu Mustafa Açıkgöz
 İzmir Nevşehir”
Böylece,
2016 Yılı Merkezi Yönetim Bütçe Kanunu Tasarısı kabul edilmiştir. 
Şimdi
2014 Yılı Merkezi Yönetim Kesin Hesap Kanunu Tasarısı’nın açık oylamasına
geçeceğiz. 
Oylama
için yine üç dakika süre vereceğim. 
Oylama
işlemini başlatıyorum. 
(Elektronik
cihazla oylamaya başlandı) 
BAŞKAN
– Sayın milletvekilleri, oylamadan sonra Sayın Başbakanın bir teşekkür
konuşması olacaktır. 
Ben,
öncelikle, tabii, oylama işlemi devam ederken… Yoğun bir mesai harcadınız, hep
birlikte yoğun bir mesai harcadık. Bu vesileyle, bugüne kadar yoğun mesai
harcadığınız birleşimleri yöneten Türkiye Büyük Millet Meclisinin Sayın
Başkanı, Başkan Vekilleri ve Kâtip Üyelerine, tüm parti gruplarımızın Sayın
Başkan ve Grup Başkan Vekillerine, Plan ve Bütçe Komisyonu Başkanı ve üyeleri
başta olmak üzere tüm milletvekillerimize ve ailelerine, Maliye Bakanı ve
Hükûmetin tüm üyelerine ve bürokratlara katkıları ve katılımları için teşekkür
ediyorum. 
Ayrıca,
çalışmalarımıza yasama, idari ve teknik hizmetleriyle destek veren idari
teşkilatımızın Genel Sekreteri ve yöneticilerine, Divanda yakın destek sağlayan
Kanunlar ve Kararlar Başkanlığı idareci ve yasama uzmanlarına, bir hafta
aralıksız çalışmasıyla bütçe metinlerini basan basımevi çalışanlarına, Komisyon
aşamasında yoğun emek sarf eden Bütçe Başkanlığımızın tüm çalışanlarına,
sözlerimizi kayda geçiren stenograflara, Genel Kuruldaki teknik sistemi
çalıştıran işletme birimi teknik personeline, sürekli hareket hâlinde
taleplerimize yetişen kavaslara, bire bir çalıştığımız danışman ve
sekreterlerimize, tüm partilerin grup çalışanlarına, görüşmelerimizi yansıtan
Türkiye Büyük Millet Meclisi Televizyonu çalışanlarına, sağlık çalışanlarına,
güvenlik hizmetlerini özveriyle yerine getiren güvenlik personeline, hazırladıkları
yemeklerle, leziz yemekleriyle lokanta çalışanlarımıza, yoğunluğumuzu alan çay
ve kahveleriyle çay ocakçı ve garsonlara, ulaşımımızı sağlayan şoförlere,
temizlik hizmetini veren personele, çalışmalarımızı kamuoyuyla paylaşan tüm
Parlamento muhabirlerine -yukarıda, locada da var bir kısım muhabirlerimiz-
velhasıl Meclisimizin bütün çalışanlarına ve televizyonları aracılığıyla
bizleri takip eden tüm vatandaşlarımıza teşekkür ediyor, saygılar sunuyoruz.
(AK PARTİ sıralarından alkışlar)
(Elektronik
cihazla oylamaya devam edildi)
BAŞKAN
– Sayın milletvekilleri, 2014 Yılı Merkezi Yönetim Kesin Hesap Kanunu
Tasarısı’nın açık oylama sonucunu açıklıyorum:
“Kullanılan
oy sayısı : 430
Kabul : 301
Ret : 129 (x)
 Kâtip
Üye Kâtip Üye
 Özcan
Purçu Mustafa Açıkgöz
 İzmir Nevşehir”
2014
yılı Merkezi Yönetim Kesin Hesap Kanunu Tasarısı kabul edilmiştir. (AK PARTİ
sıralarından alkışlar)
Şimdi,
yoğun bir emek ve mesai neticesinde bütçe ve kesin hesap kanun tasarılarını
böylece kabul etmiş bulunuyoruz ve kanunlaşmış bulunuyor. Dolayısıyla,
milletimiz, memleketimiz ve Hükûmetimiz için hayırlı olmasını temenni ediyorum.
Şimdi,
teşekkür konuşmalarını yapmak üzere Başbakanımız Sayın Ahmet Davutoğlu’nu
kürsüye davet ediyorum. 
Buyurun Sayın
Başbakan. (AK PARTİ ve Bakanlar Kurulu sıralarından ayakta alkışlar) 
VI.- TEBRİK, TEMENNİ VE TEŞEKKÜRLER
1.- Başbakan Ahmet Davutoğlu’nun, bütçenin kabulü
dolayısıyla teşekkür konuşması
BAŞBAKAN AHMET
DAVUTOĞLU (Konya) – Sayın Başkan, değerli milletvekilleri; bütçe görüşmeleri
esnasındaki katkılarınız dolayısıyla ve güveniniz dolayısıyla Hükûmetim adına,
milletimiz adına teşekkürü bir borç biliyorum. 
Yüce Meclisimiz,
millî iradenin nihai tecelligâhı ve nihai hesap verme makamıdır. Bütçeler de
her aşamada bu hesap vermenin en önemli aracıdır. Şundan emin olunuz ki: Bugün
güvenoyunuza muhatap olmuş olan bütçemizin her kuruşu, her kalemi bizim
şerefimizdir, onurumuzdur ve her kuruşu son noktasına kadar korunacaktır. (AK
PARTİ ve Bakanlar Kurulu sıralarından alkışlar) 
Allah, bütçemizi
bereketli kılsın, hayırlı kılsın ve milletimize hizmet etme yolunda bizlere
yardımcı olsun.
Bu vesileyle
bütçe görüşmeleri esnasındaki yönetimleri, katkıları dolayısıyla Meclis
Başkanımıza, Meclis Başkan Vekillerimize, Başkanlık Divanı üyelerimize, bütün
Meclis çalışanlarımıza teşekkürü bir borç biliyorum. Ayrıca, Plan ve Bütçe
Komisyonu üyelerimize, Maliye Bakanlığımızın yetkililerine, bütün
kurumlarımızın tek tek her birine teşekkürü bir borç biliyorum. Emekleri
bütçemizin uygulanması esnasında hep takdirle hatırlanacaktır.
Bu vesileyle dün
kutladığımız Dünya Kadınlar Günü dolayısıyla kadın milletvekillerimizi de bir
kez daha tebrik ediyor, kadınlarımızı bu Meclis kürsüsünden hürmetle
selamlıyorum. (AK PARTİ ve Bakanlar Kurulu sıralarından alkışlar) 
Bu vesileyle 4
hususta bütün Meclisimize, bütün milletvekillerimize hiçbir ayrım gözetmeksizin
çağrıda bulunmak istiyorum. Bu yüce Meclis çatısı millî iradenin
tecelligâhıdır. Milletimizi temsil ediyoruz. Her birimiz farklı illerden gelmiş
olabiliriz, her birimiz farklı siyasi eğilimleri temsil ediyor olabiliriz ama
nihayetinde bu kürsü ve nihayetinde bu yüce çatı, bizim milletimizin
istiklalini, istikbalini temsil ediyor, onun onurunu korumak hepimizin görevi.
Bu onuru korumak için de hep beraber Meclisimizin çalışmaları esnasında
eleştiriye açık ama nezaket ve nezaheti de gözeten bir üslup benimsememiz önem
taşıyor. 
4 çağrı
demiştim. Birincisi: Geliniz, hangi görüşten olursak olalım teröre karşı
yekvücut olalım. (AK PARTİ sıralarından alkışlar) Her ne suretle olursa olsun
insan canına kasteden, bir insanı öldüren, bizim inancımıza göre bütün bir
insanlığı öldürmüş gibidir. Hangi gerekçeyle olursa olsun insan canına,
canımıza kastedenlere karşı ortak bir tavırda buluşalım.
Ankara
saldırısı esnasında yüce Meclisimizin çalışmaları devam ederken ara verilmemiş
olması dolayısıyla o gün oturumu yöneten Meclis Başkan Vekilimize de, bütün
partilerimize de teşekkürü bir borç biliyorum çünkü tam da teröristlerin
istediği yüce Meclisin çalışmalarına ara vermesi, Türkiye’de olağanüstü bir
görüntünün ortaya çıkmasıydı. O gün gösterdiğimiz basiretli tutumu, her zeminde
göstermek durumundayız. Türkiye'nin her karış toprağında kamu düzeni hâkim
olana kadar, demokratik hak ve özgürlükler her yerde egemen kılınıncaya kadar
terörle mücadelemiz devam edecektir. Terörle mücadelede fiilî olarak alanda
mücadele eden güvenlik birimlerimiz yanında hepimize görev düşüyor.
Bir
kez daha buradan şehitlerimizi rahmetle anıyorum. Şehit ailelerine, eşlerine,
annelerine, babalarına, çocuklarına yüce Meclisimizin kürsüsünden taziyelerimi
iletiyorum ve onların bize emanet olduğunu bir kez daha vurgulamak istiyorum.
Bugün
Sur’da da operasyonlar bitti. İnşallah, Türkiye'nin her yerinde demokratik
hukuk devleti kuralları ve kamu düzeni egemen olacak, hiçbir ilçede, hiçbir
ilde, hiçbir vadide, hiçbir ırmak kenarında herhangi bir silahlı güce asla izin
verilmeyecektir. (AK PARTİ sıralarından alkışlar) Hiçbir şehrimizin, hiçbir
ilçemizin herhangi bir sokağında barikatlar, çukurlar, mayınlarla oradaki
insanlarımızın, vatandaşlarımızın hayatına sekte vurmaya çalışanlara da izin
vermeyeceğiz. Bu kararlılığımızı bir kez daha teyiden buradan söylüyorum ki bu
kürsüde bu terör olaylarını mazur göstermeye kimse kalkmasın. Gelin, hep
beraber bu kürsüde her şeyi söyleyelim, en aykırı fikirleri tartışalım, her
şeyi bu kürsünün onuruna yakışır şekilde dile getirelim ama asla teröre taviz
vermeyelim, asla teröristleri mazur gösterecek bir tutum içine girmeyelim. (AK
PARTİ sıralarından alkışlar)
İkinci
çağrım, daha önce çok saygıdeğer Genel Başkanları ziyaret ettiğimde de
vurguladığım bir çağrıdır: Geliniz, darbe anayasasını ve bütün darbe hukukunu
bir kenara koyarak çağdaş, özgürlükçü, her bir vatandaşının onurunu temel alan
ve her türlü vesayeti reddeden yeni bir anayasayı hep beraber millet adına
yazalım, millete sunalım. (AK PARTİ sıralarından alkışlar)
Bir
kez daha çağrıda bulunuyorum: Ön şart getirmeden, heybemizde ne varsa,
zihnimizde ne varsa, gönlümüzde ne varsa Anayasa Komisyonuna, Uzlaşma
Komisyonuna, bu komisyonlara, diğer komisyonlara ve Genel Kurula getirelim ama
anayasayı yazamamış olmanın vebalini üzerimizde taşımayalım. Gelecek nesiller
bu dönem Meclisini, yeni ve özgürlükçü bir anayasayı hayata geçirmiş bir Meclis
olarak ansınlar. 
Biz
AK PARTİ olarak ve Hükûmet olarak hiçbir ön şart getirmiyoruz, hiçbir fikre
karşı ön yargılı değiliz ama şu konuda kararımız kesindir: Milletin beklediği
özgürlükçü bir anayasayı öyle veya böyle yazacak ve bu Genel Kurulun takdirine
sunacağız. (AK PARTİ sıralarından alkışlar) Güzel olan, bunu hep beraber
yazmamız; güzel olan, kafa kafaya, zihin zihine, gönül gönüle vererek insan
onurunu esas alan, darbe hukukunu tümden lağveden bir tavrı sergilememizdir. 
Bir
kez daha çağrıda bulunuyorum ve bu konuda da iyimserliğimi muhafaza etmek istiyorum.

Üçüncüsü:
Bu kürsü, milletimizin genel davranış kodlarını, vicdanını, ahlakını, erdemini,
irfanını temsil eden bir kürsüdür. Bu kürsüde milletimizin onaylamadığı,
herhangi bir aile ortamında dahi dile getirilmesinden imtina edilen sözler,
ifadeler, kapalı kapılar ardında dahi söylenmesinden imtina edeceğimiz üslup
yer almasın çünkü burada biz konuşurken 78 milyon bizi dinliyor ve hangi
partiden olursak olalım, bizimle ilgili bir kanaat sahibi oluyor. Bu Meclisin
olumlu bir kanaatle milletin huzurunda bulunması için temel ahlaki ilkelere,
üsluba, nezakete, nezahete, karşılıklı saygıya ve hoşgörüye dayanan bir tavır
benimseyelim. Önümüzde, gelecek bütçeye kadar bir yıllık süre var. Görüş
ayrılığına düşsek de hiçbir şekilde bu Mecliste şiddete yer vermeyelim. Farklı
kanaatlere sahip olsak da hiçbir şekilde hakarete izin vermeyelim. Eleştirelim
ama karşımızdakilerin gönlünü kırmamaya özen gösterelim. 
1
Kasım seçimleri akşamı Konya’da, seçimin hemen akabinde, Hazreti Mevlâna’nın
huzurunda bir söz vermiştim. Biz, bu topraklara ancak sevgi tohumları ekmeye
geldik demiştim. Biz, önce Meclise sevgi tohumları ekelim, Meclisteki sevgi
tohumlarıyla yükselecek çınarın altında herkesin takdir ettiği bir yüce ülkeyi
birlikte inşa edelim. AK PARTİ Grubu olarak, bu konuda arkadaşlarımın en
detayına kadar dikkat edeceğine inancım tamdır, bütün partilerimizin de bu
temel ölçüler içinde davranacağına inanıyorum.
Bu
çerçevede de gelin, birlikte, Meclis İçtüzüğü’müzü her açıdan, her
perspektiften eleştiriye açık olan, eleştiri makamına her türlü hakkı tanıyan
ama Meclisin etkin çalışmasını da teminat altına alacak şekilde yeniden
yazalım. İç Tüzük konusunda daha önce geldiğimiz uzlaşma noktalarını da göz
önüne alarak yeni bir iç tüzükle, dediğim gibi her türlü tartışma imkânını
sağlayan ama milletin beklediği yasaları, reformları geciktirmeye dayalı,
blokaja dayalı uygulamalara da izin vermeyen bir iç tüzüğü birlikte yazalım ve
Meclis, yeni bir anayasayla, yeni bir iç tüzükle darbe hukukundan arındırılmış,
özgürlükçü bir atmosferle yoluna devam etsin. (AK PARTİ sıralarından alkışlar)
Dördüncü
çağrım: Tarih çok hızlı bir şekilde akıyor. Siyasi ve ekonomik istikrar, bir
milletin kalkınmasının asgari şartlarıdır ama tarih hızla akarken, ivme
kazanmış bir şekilde birçok yapıları tekrar tekrar kurarken biz sabit
kalamayız, biz statükocu olamayız, biz var olanla yetinemeyiz. Teknolojik
imkânların bu derece hızla değiştiği, sosyal şartların büyük bir devinim içinde
yeniden belirlendiği bir dönemde en fazla ihtiyaç hissettiğimiz şey reformcu
bir zihniyettir. Reform, tarihin özellikle hızlı aktığı dönemlerde ülkelerin
olmazsa olmaz teminatıdır. Onun için, 64’üncü Hükûmetimizin en çok odak verdiği
hususlardan birisi, vaatlerimizin yerine getirilmesi ve reformlarımızın
uygulanmasıydı. Şu anda gururla ifade ediyorum ve her birinize teşekkür
ediyorum, vaatlerimizin yüzde 82’sini bugün itibarıyla yerine getirmiş
bulunuyoruz. (AK PARTİ sıralarından alkışlar) İnşallah, mart sonuna kadar da
tamamlayacağız. 
Ayrıca,
reformlarımızın ilk üç ay için planlanan yüzde 50’sini de Meclise sevk ettik.
Sizden ricam, özellikle, ana muhalefet partisinin Sayın Genel Başkanından ve
bütün arkadaşlarımdan ricam, böyle bir reform ihtiyacının olduğu dönemde,
reformları birlikte tartışalım ama reformlarımızı geciktirecek bir tutum içine
girmeyelim. 
Bu
reformlar içinde özellikle bir paket var ki bugünlerde bizim için çok büyük
önem taşıyor; vize muafiyetiyle ilgili reformlar. 72 maddeydi 29 Kasımda
yaptığımız Türkiye-Avrupa Birliği Zirvesi’nde, 19’unu sizlerin de katkılarıyla
yerine getirdik, şimdi geriye 53 madde daha kaldı. Bunlar, değişik kanunlar
içinde yer alan maddeler, değişik şekillerde mutlaka yerine getirilmesi gereken
hususlar. 
Pazartesi
günü gerçekleştirdiğimiz Türkiye-Avrupa Birliği Zirvesi’nde 1 Ekimde planlanan
vize muafiyeti tarihini, uzun ve çetin müzakerelerden sonra, haziran ayına
aldık. (AK PARTİ sıralarından alkışlar) İnşallah, haziran ayında, on yıllarca,
en az elli yıldır neredeyse, vatandaşlarımızın özlemle beklediği,
büyükelçilikler önünde, konsolosluklar önünde beklemeden başı dik, onurlu ve
izzetli bir şekilde Avrupa’nın Schengen ülkelerine giriş imkânı
vatandaşlarımıza tanınmış olacak; hayırlı, mübarek olsun. (AK PARTİ
sıralarından alkışlar) Ama bunun gerçekleşebilmesi için, haziran ayına yetişebilmesi
için çok açık bir şekilde buradan, Meclis kürsüsünden çağrımı tekrar ediyorum:
1 Mayısa kadar bizim, geride kalan bu 53 maddede reformları tamamlamamız lazım.
Ricam, bunu hep beraber yaparsak halkın huzuruna gider, “Bütün partiler olarak,
birlikte bunu başardık.” deme onurunu yaşarız. Ama eğer engellenir ve bir
şekilde bu gecikirse, vebal, geciktirenlerin üzerinde kalır. O zaman da AK
PARTİ Grubu tek başına çıkarabilmek için çaba sarf eder ama bizim istediğimiz,
arzu ettiğimiz husus; herkesin, 78 milyonun benimsediği, hangi siyasi görüşte
olursa olsun herkesin arkasında durduğu bu reform konusunda bütün partilerin
ortak bir çabayla 1 Mayısa kadar bunu tamamlamaları çünkü 1 Mayısa kadar
tamamlanırsa Avrupa Konseyi ve Avrupa Komisyonundan da geçecek, Avrupa
Parlamentosunda onaylanacak. Yaptığımız görüşmelerde 1 Mayısa kadar bunu
sunmamız durumunda inşallah haziran sonuna kadar da bu sürecin tamamlanacağı… 
Ümit
ederim ki bu çağrımıza olumlu bir cevap verilir, bütün bu çağrılara, teröre
karşı omuz omuza oluruz, yeni bir anayasayı, özgürlükçü bir anayasayı birlikte
yazarız, eleştiriye açık, etkin bir Meclis çalışması için yeni bir iç tüzüğü
birlikte kaleme alırız ve vize muafiyeti de içinde olmak üzere halkımızın
beklediği reformları birlikte gerçekleştiririz.
Ben
güvenleriniz dolayısıyla bir kez daha her birinize, tek tek şahsen teşekkür
ediyorum, saygılar sunuyorum, bütçemizin hayırlı, bereketli olmasını diliyorum.
(AK PARTİ sıralarından ayakta alkışlar)
BAŞKAN
– Teşekkür ediyorum Sayın Başbakanım.
Böylece
gündemin ve birleşimin sonuna geldik. 
Sayın
milletvekilleri, kanun tasarı ve teklifleri ile komisyonlardan gelen diğer
işleri sırasıyla görüşmek için 10 Mart 2016 Perşembe günü saat 15:00’te
toplanmak üzere birleşimi kapatıyorum.
Hayırlı
olsun diyorum, hayırlı akşamlar diliyorum. 
Kapanma Saati: 21.19




(x) 118 ve 119 S. Sayılı Basmayazılar ve
Ödenek Cetvelleri 26.02.2016 tarihli 45’inci Birleşim Tutanağı’na eklidir.


(x) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan kelimeler ifade edildi.


(x) Açık
oylama kesin sonuçlarını gösteren tablo tutanağa eklidir.


(x) Açık oylama kesin sonuçlarını gösteren
tablo tutanağa eklidir.





