



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 13’üncü
Birleşim
 27
Ekim 2016 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili Kerem Ali Sürekli’nin, İzmir’de
yapılan sağlık yatırımlarına ilişkin gündem dışı konuşması
2.- Ordu Milletvekili Seyit Torun’un, Ordu ilinin
sorunlarına ilişkin gündem dışı konuşması
3.- Konya Milletvekili Mustafa Kalaycı’nın, muharip gaziler,
malul gaziler ve malul sayılmayan gazilerin sorunlarına ilişkin gündem dışı
konuşması

V.- SATAŞMALARA İLİŞKİN KONUŞMALAR
1.- İzmir Milletvekili Mustafa Ali Balbay’ın, İzmir
Milletvekili Kerem Ali Sürekli’nin yaptığı gündem dışı konuşması sırasında
şahsına sataşması nedeniyle konuşması
2.- İzmir Milletvekili Kerem Ali Sürekli’nin, İzmir
Milletvekili Mustafa Ali Balbay’ın sataşma nedeniyle yaptığı konuşması sırasında
şahsına sataşması nedeniyle konuşması
3.- Bursa Milletvekili Orhan Sarıbal’ın, Amasya
Milletvekili Mehmet Naci Bostancı’nın yaptığı açıklaması sırasında şahsına sataşması
nedeniyle konuşması 

VI.- AÇIKLAMALAR
1.- İzmir Milletvekili Mustafa Ali Balbay’ın, İzmir
Milletvekili Kerem Ali Sürekli’nin sataşma nedeniyle yaptığı konuşmasındaki bazı
ifadelerine ilişkin açıklaması
2.- Bursa Milletvekili Erkan Aydın’ın, Evliya Çelebi
İmam Hatip Ortaokulu Müdürünün bazı uygulamalarına ve okullarda yaşanan
skandalların her geçen gün arttığına ilişkin açıklaması
3.- Denizli Milletvekili Cahit Özkan’ın, Kahramankazanlılara
hayırlı olsun temennisinde bulunduğuna ve 15 Temmuzda darbecileri Denizli’de
püskürten, destan yazan kahraman Çardaklıları kutladığına ilişkin açıklaması
4.- Niğde Milletvekili Ömer Fethi Gürer’in, 15 Temmuz
darbe kalkışması sonrası nüfusuna göre en çok öğretmen ve memur açığa alınan
illerden birinin Niğde olduğuna ve yapılan uygulamanın adil biçimde
değerlendirilmesini talep ettiğine ilişkin açıklaması
5.- Uşak Milletvekili Özkan Yalım’ın, Uşak açık ve
kapalı cezaevinde kapasitesinin yüzde 50’sinden fazla tutuklu bulunduğuna
ilişkin açıklaması
6.- Mersin Milletvekili Baki Şimşek’in, 2009 yılında
Mersin’de yapılan Çatalburun operasyonunda tutuklananların durumuna ilişkin
açıklaması
7.- Erzurum Milletvekili Mustafa Ilıcalı’nın, 29 Ekimde
Cumhurbaşkanının katılımıyla Ankara Yüksek Hızlı Tren Garı’nın açılışının
yapılacağına ve emeği geçenlere şükranlarını sunduğuna ilişkin açıklaması
8.- İstanbul Milletvekili Mahmut Tanal’ın, Ümraniye
Belediyesinin Roman vatandaşların yaşadıkları çadırları söktüğüne, sosyal
devlet ilkesi uyarınca bu insanlara barınma hakkı sağlanmasını talep ettiğine
ve Sultanbeyli ilçesinin sorunlarına ilişkin açıklaması
9.- İstanbul Milletvekili Didem Engin’in, emeklilerin
sorunlarına ilişkin açıklaması
10.- Sivas Milletvekili Ali Akyıldız’ın, Sivas merkez
ve ilçelerindeki hastanelerde yeterli uzman doktor bulunmadığına ilişkin açıklaması
11.- Amasya Milletvekili Mustafa Tuncer’in, Amasya
çevre yolunun bir an önce yapılmasını talep ettiğine ilişkin açıklaması
12.- İstanbul Milletvekili Onursal Adıgüzel’in,
Boğaziçi Üniversitesinde temmuz ayında yapılan rektörlük seçimlerinde Profesör
Doktor Gülay Barbarosoğlu’nun oyların yüzde 86’sını almasına rağmen atamasının
yapılmadığına ilişkin açıklaması
13.- Denizli Milletvekili Kazım Arslan’ın, AKP iktidarı
döneminde FETÖ, PKK, IŞİD terör örgütleriyle karşı karşıya kalındığına, ülkede
tam bir güvensizlik ve umutsuzluğun hâkim olduğuna ve Hükûmetin çözüm üreten
değil sorun üreten bir iktidar durumuna düştüğüne ilişkin açıklaması
14.- İstanbul Milletvekili Ali Şeker’in, Türkiye Büyük
Millet Meclisinin onarım ve yeni bina yapım işlerinin Gayrimenkul Yatırım
Ortaklığı Derneğine verilmesini ayıpladığına ilişkin açıklaması
15.- Kocaeli Milletvekili Fatma Kaplan Hürriyet’in,
özgür bilimi, laik ve parasız eğitimi savunan akademisyenlerin tasfiyesinin ve
asistan kıyımının son bulması gerektiğine ilişkin açıklaması
16.- İstanbul Milletvekili Sibel Özdemir’in, eğitimde
sayısal artışlar yerine eğitimin kalitesi, içeriği, niteliği ve bilimsel,
çağdaş dünyadaki yerimizin ne olduğu konularının tartışılması gerektiğine
ilişkin açıklaması


17.- Diyarbakır Milletvekili İdris Baluken’in, Gültan
Kışanak ve Fırat Anlı’nın gözaltına alınmalarını protesto eden Diyarbakır halkına
yapılan müdahalelere ve gerek Diyarbakır’daki kadınlara yönelik faşizan
saldırıları gerekse Ayşegül Terzi’ye saldıran kişinin tahliyesini tüm
kadınların iradesine yönelik bir saldırı olarak değerlendirdiklerine ve
şiddetle kınadıklarına ilişkin açıklaması
18.- Samsun Milletvekili Erhan Usta’nın, 29 Ekim 1923
tarihinin Türk milletinin, hiç kimsenin tutsağı olmayacağı, mukadderatına
kendisinin hâkim olacağı, geçmişte olduğu gibi gelecekte de tam bağımsız
yaşayacağını ilan ettiği tarihî bir gün olduğuna, Cumhuriyet Bayramı’nı
kutladığına ve başta Gazi Mustafa Kemal Atatürk olmak üzere tüm kurucu
kahramanları ve şehitleri şükran ve minnetle andığına ilişkin açıklaması
19.- Manisa Milletvekili Özgür Özel’in, İstanbul
Milletvekili Eren Erdem’e yapılan saldırının kabul edilemez olduğuna, Türkiye’de
kutuplaşmadan medet umanlara karşı Cumhuriyet Halk Partisinin hukuku ve barışı
savunmaya devam edeceğine, Gazeteci Nail Güreli’ye Allah’tan rahmet dilediğine,
Ayşegül Terzi davasındaki mahkeme kararından rahatsız olduklarına ve Cumhuriyet
Bayramı’nı kutladığına ilişkin açıklaması
20.- İstanbul Milletvekili Mehmet Muş’un, Bingöl ve
Çukurca’da şehit olan 2 askere Allah’tan rahmet dilediğine, devletin terörle
mücadeleyi sadece yurt içinde değil yurt dışında da etkin bir şekilde
sürdürdüğüne, Cumhuriyet Bayramı’nı tebrik ettiğine ve Cumhuriyet Halk Partisi
İstanbul Milletvekili Eren Erdem’e yapılan saldırıyı kınadığına ilişkin
açıklaması
21.- İstanbul Milletvekili Mehmet Muş’un, Oturum
Başkanı TBMM Başkan Vekili Pervin Buldan’ın yaptığı açıklamasındaki bazı ifadelerine
ilişkin açıklaması
22.- Diyarbakır Milletvekili İdris Baluken’in, İstanbul
Milletvekili Mehmet Muş’un yaptığı açıklamasındaki bazı ifadelerine ve
Cumhuriyet Halk Partisi İstanbul Milletvekili Eren Erdem’e yapılan saldırıyı
şiddetle kınadığına ilişkin açıklaması
23.- Manisa Milletvekili Özgür Özel’in, İstanbul
Milletvekili Mehmet Muş’un yaptığı açıklamasındaki bazı ifadelerine ilişkin açıklaması
24.- İstanbul Milletvekili Mehmet Muş’un, Diyarbakır
Milletvekili İdris Baluken ile Manisa Milletvekili Özgür Özel’in yaptığı
açıklamalarındaki bazı ifadelerine ilişkin açıklaması
25.- Amasya Milletvekili Mehmet Naci Bostancı’nın,
Bursa Milletvekili Orhan Sarıbal’ın MHP grup önerisi üzerinde yaptığı konuşmasındaki
bazı ifadelerine ilişkin açıklaması
26.- Manisa Milletvekili Özgür Özel’in, Türk
Parlamenterler Birliğinin yöneticisi Ramazan Kerim Özkan ile Antalya’dan Anıtkabir’e
kara yolunu takip ederek toprak getiren Muratpaşa Belediyesi bisiklet takımına
“Hoş geldiniz.” dediğine ve Amasya Milletvekili Mehmet Naci Bostancı’nın
yaptığı açıklamasındaki bazı ifadelerine ilişkin açıklaması

VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Pervin Buldan’ın,
Ayşegül Terzi davasının takipçisi olduğuna, Özgür Kadın Derneği KJA’nın sözcüsü
Ayla Akat Ata’nın gözaltına alınmasını kınadığına ve İstanbul Milletvekili
Mehmet Muş’un kendisini Meclis Başkanına şikâyet etmesinden üzüntü duyduğuna
ilişkin konuşması 
VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Bursa Milletvekili Kadir Koçdemir ve 19
milletvekilinin, idarî yapılanmada yürürlüğe giren değişikliklerin mahallî
idarelerin görev, yetki, sorumluluk, hizmet kapasite ve kabiliyetleri ile
idarenin bütünlüğü üzerindeki etkilerinin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/342)
2.- İstanbul Milletvekili Mustafa Sezgin Tanrıkulu ve
22 milletvekilinin, Darbeleri Araştırma Komisyonunun TBMM Başkanlığına sunulan
raporundaki önerilerin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/343)
3.- Bursa Milletvekili Ceyhun İrgil ve 24
milletvekilinin, Bursa’da ve ülke genelinde arkeolojik, kentsel, doğal veya
tarihî sit alanı olmaktan çıkarılıp yapılaşmaya açılmış yerlerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/344)

B) Çeşitli İşler
1.- Başkanlıkça, Genel Kurulu ziyaret eden Polonya
Cumhuriyeti Meclis Başkanı Marek Kuchcinski’ye “Hoş geldiniz.” denilmesi 

IX.- ÖNERİLER
A) Siyasi Parti Grubu Önerileri
1.- MHP Grubunun, Adana Milletvekili Muharrem Varlı ve
arkadaşları tarafından, Adana mısır üreticilerinin sorunlarının tespit edilmesi
ve alınacak önlemlerin belirlenmesi amacıyla 16/2/2016 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin Genel
Kurulun 27 Ekim 2016 Perşembe günkü birleşiminde sunuşlarda okunmasına ve ön
görüşmelerinin aynı tarihli birleşimde yapılmasına ilişkin önerisi

X.- YAZILI SORULAR VE CEVAPLARI
1.- Ankara Milletvekili Murat Emir’in, Savunma Sanayii
Müsteşarlığı ile ilgili çeşitli iddialara ilişkin sorusu ve Millî Savunma Bakanı
Fikri Işık’ın cevabı (7/7273)
2.- Denizli Milletvekili Melike Basmacı’nın,
Denizli’nin Çameli ilçesinde dolu nedeniyle zarara uğrayan ilçe halkına ilişkin
sorusu ve Gıda, Tarım ve Hayvancılık Bakanı Faruk Çelik’in cevabı (7/7580)
3.- Konya Milletvekili Mustafa Hüsnü Bozkurt’un, Konya
Ovası’nda yaşanan kuraklık nedeniyle zarar gören çiftçilere ilişkin sorusu ve
Gıda, Tarım ve Hayvancılık Bakanı Faruk Çelik’in cevabı (7/7581)
4.- Niğde Milletvekili Ömer Fethi Gürer’in, Niğde’deki
kiraz üreticilerinin sorunlarına ilişkin sorusu ve Gıda, Tarım ve Hayvancılık
Bakanı Faruk Çelik’in cevabı (7/7582)
5.- Niğde Milletvekili Ömer Fethi Gürer’in, ülkemizdeki
devekuşu eti üretimine ilişkin sorusu ve Gıda, Tarım ve Hayvancılık Bakanı
Faruk Çelik’in cevabı (7/7583)
6.- Niğde Milletvekili Ömer Fethi Gürer’in, ülkemizdeki
çilek üretimine ilişkin sorusu ve Gıda, Tarım ve Hayvancılık Bakanı Faruk
Çelik’in cevabı (7/7584)
7.- Adana Milletvekili Mevlüt Karakaya’nın, topraksız
tarımın geliştirilmesine yönelik çalışmalara ilişkin sorusu ve Gıda, Tarım ve
Hayvancılık Bakanı Faruk Çelik’in cevabı (7/7646)
8.- Adana Milletvekili Mevlüt Karakaya’nın, Pazarlama
Bilgi Sistemi’ne ilişkin sorusu ve Gıda, Tarım ve Hayvancılık Bakanı Faruk
Çelik’in cevabı (7/7647)
9.- İstanbul Milletvekili Gülay Yedekci’nin, Haydarpaşa
Garı’nın ve bazı tarihî binaların satılmasına yönelik düzenlemeye ilişkin
Başbakandan sorusu ve Maliye Bakanı Naci Ağbal’ın cevabı (7/7689)
10.- Eskişehir Milletvekili Utku Çakırözer’in,
Eskişehir’de bulunan Mahmudiye Harası’nın kapatılmasına ilişkin sorusu ve Gıda,
Tarım ve Hayvancılık Bakanı Faruk Çelik’in cevabı (7/7713)
11.- Edirne Milletvekili Okan Gaytancıoğlu’nun,
Adapazarı Şeker Fabrikasının özelleştirme sürecinde yaşandığı iddia edilen
çeşitli usulsüzlüklere ilişkin sorusu ve Gıda, Tarım ve Hayvancılık Bakanı
Faruk Çelik’in cevabı (7/7714)
12.- Niğde Milletvekili Ömer Fethi Gürer’in, transgenik
bitki üretimi ile ilgili çalışmalara ilişkin sorusu ve Gıda, Tarım ve Hayvancılık
Bakanı Faruk Çelik’in cevabı (7/7715)
13.- Niğde Milletvekili Ömer Fethi Gürer’in, Çiftçi
Kayıt Sistemi’ne dahil olan çiftçilere ilişkin sorusu ve Gıda, Tarım ve Hayvancılık
Bakanı Faruk Çelik’in cevabı (7/7716)
14.- Niğde Milletvekili Ömer Fethi Gürer’in, Niğde’de
patates üretimindeki azalmaya ilişkin sorusu ve Gıda, Tarım ve Hayvancılık
Bakanı Faruk Çelik’in cevabı (7/7717)
15.- Niğde Milletvekili Ömer Fethi Gürer’in, Tarımsal
Elektrifikasyon Programı’nın sonuçlarına ilişkin sorusu ve Gıda, Tarım ve
Hayvancılık Bakanı Faruk Çelik’in cevabı (7/7718)
16.- Adana Milletvekili Elif Doğan Türkmen’in, devlet
kurumlarındaki FETÖ yapılanması ile mücadelede hak ihlalleri yapıldığı
iddiasına ilişkin Başbakandan sorusu ve Başbakan Yardımcısı Nurettin
Canikli’nin cevabı (7/7805)
17.- İstanbul Milletvekili Mahmut Tanal’ın, FETÖ’yle
mücadele kapsamında açığa alınan veya ihraç edilen kamu görevlilerine ilişkin
Başbakandan sorusu ve Başbakan Yardımcısı Nurettin Canikli’nin cevabı (7/7809)
18.- İzmir Milletvekili Tacettin Bayır’ın, FETÖ’yle
mücadele kapsamında kamu kurumlarında gerçekleştirilen operasyonlara ve YSK ve
Kamu İhale Kurumu ile ilgili iddialara ilişkin Başbakandan sorusu ve Başbakan
Yardımcısı Nurettin Canikli’nin cevabı (7/7814)
19.- Manisa Milletvekili Erkan Akçay’ın, 15 Temmuz
darbe girişimi öncesi ve sonrasında FETÖ ile mücadele kapsamında kamu
kurumlarında yapılan işlemlere ilişkin Başbakandan sorusu ve Başbakan
Yardımcısı Nurettin Canikli’nin cevabı (7/7816)
20.- Manisa Milletvekili Erkan Akçay’ın, OHAL döneminde
PKK ile mücadele kapsamında yapılan işlemlere ilişkin Başbakandan sorusu ve
Başbakan Yardımcısı Nurettin Canikli’nin cevabı (7/7817)
21.- Adana Milletvekili İbrahim Özdiş’in, FETÖ ile
mücadele kapsamında YSK bünyesinde gerçekleştirilen işlemlere ilişkin Başbakandan
sorusu ve Başbakan Yardımcısı Nurettin Canikli’nin cevabı (7/7819)
22.- İzmir Milletvekili Ali Yiğit’in, Doğu ve Güneydoğu
Anadolu bölgelerinde görev yapan öğretmenlere ve bir açıklamasına ilişkin
Başbakandan sorusu ve Başbakan Yardımcısı Nurettin Canikli’nin cevabı (7/7828)
23.- Diyarbakır Milletvekili İdris Baluken’in, görevden
ihraç edilen öğretmenlere ilişkin Başbakandan sorusu ve Başbakan Yardımcısı
Nurettin Canikli’nin cevabı (7/8090)
27 Ekim 2016 Perşembe
BİRİNCİ OTURUM
Açılma Saati: 14.02
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Emre KÖPRÜLÜ (Tekirdağ)
----- 0 -----
BAŞKAN – Türkiye
Büyük Millet Meclisinin 13’üncü Birleşimini açıyorum.
Toplantı yeter
sayısı vardır, görüşmelere başlıyoruz. 
Gündeme geçmeden
önce üç sayın milletvekiline gündem dışı söz vereceğim. 
Gündem dışı ilk söz, İzmir’de yapılan sağlık
yatırımları hakkında söz isteyen İzmir Milletvekili Sayın Kerem Ali Sürekli’ye
aittir. 
Sayın
Sürekli, süreniz beş dakika. 
Buyurun.
(AK PARTİ sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili Kerem Ali Sürekli’nin, İzmir’de
yapılan sağlık yatırımlarına ilişkin gündem dışı konuşması
KEREM
ALİ SÜREKLİ (İzmir) – Sayın Başkan, değerli milletvekilleri; hepinizi saygıyla
selamlıyorum. 
İlk
önce, konuşmama bir teşekkürle başlamak istiyorum. Kendisi burada yok ama
Cumhuriyet Halk Partisi İzmir Milletvekili Mustafa Balbay, kendisine teşekkür
ediyorum. Bir açıklama yaptı geçen hafta, bana da bu konuşmayı yapma fırsatı
doğdu. Yeterli açıklamaları yapacağım. Sayın Balbay’ın eksikleri var, yanlış
bilgisi var; onları düzeltmeye çalışacağım, hem Parlamentoyu hem kamuoyunu
burada bilgilendireceğim. 
İzmir’de
çok büyük bir şehir hastanesi yapıyoruz, cumhuriyet tarihinin en büyük sağlık
yatırımını İzmir’de gerçekleştiriyoruz. Ben, bu şehir hastanesiyle ilgili
bilgiler vermeden önce, geçen hafta Cumhurbaşkanlığı Külliyesi’nde bu İzmir
Bayraklı Şehir Hastanesi ve Kocaeli Şehir Hastanesinin finansmanına ilişkin
tören vardı, bununla ilgili kısaca bilgi vereyim: Bu 2 şehir hastanesinin
finansmanına ilişkin 1 milyar 100 milyon dolarlık kredi teminine ilişkin bir
anlaşma yapıldı ve bunun 637 milyon dolarlık kısmının kullanımına ilişkin
sözleşme imzalandı. İnşallah hayırlara vesile olur. 
Gelelim
bu finansmanın kullanılacağı İzmir Bayraklı Şehir Hastanesine. Sayın Balbay
diyor ki: “Çok gecikme var, ortada bir şey yok.” Gidiyor, incelemeler de
yapıyor. En sonunda hakkını da vermiş “Çalışmalar hızlı gitmeye başladı.” diye.
Evet, çok büyük bir proje, hiçbir gecikme de yok. İnşallah 2019 tarihinde
hizmete girecek. 2019 diyoruz ama biz en son tarihi veririz, 2019 diyorsak
2018’de de yaparız, 2018’de de hizmete alırız. 
Bakın,
bu, Bayraklı Şehir Hastanesinde 2.060 yatak kapasitesi var, 6 hastaneden
ibaret. Bittiğinde, 4 bin kişi istihdam edilecek. İsterse Sayın Balbay’la
bunları daha sonra da konuşuruz. Bu 6 hastaneyi de anlatayım: 583 yataklı genel
hastane var, 424 yataklı kadın doğum, çocuk hastanesi var, 380 yataklı
kardiyovasküler cerrahi hastanesi var, 132 yataklı psikiyatri hastanesi var ve
50 ameliyathane var, 214 yoğun bakım ünitesi var 622 bin metrekare alana
kurulu; 573 bin metrekare burada kapalı alan mevcut, 300 bin metrekare yeşil
alan mevcut. Gerçekten, cumhuriyet tarihinin İzmir’de yapılan en büyük sağlık
projelerinden birisi. İnşallah hayırlara vesile olur ama bununla da bitmedi.
Biz İzmir’de devam edenleri söylüyoruz; bitenler var, yeni yapılanlar var, daha
proje kapsamına alınanlar var. Ben Sayın Balbay’a diyorum: Sayın Balbay,
ikimizin seçim bölgesi; gelin, yeni hizmete açtığımız Çiğli Eğitim Araştırma
Hastanesine gidelim; 520 yataklı, 7 yıldızlı otel konforunda bir hastane. 
Sayın
Balbay da gelmiş, memnun oldum.
Ondan
sonra -yine seçim bölgemizde- Foça’ya hemen yer teslimini yaptık, 50 yataklı
bir hastane. Tire’de inşallah 19 Kasımda HIMSS 7 belgesi alacak bir hastanemiz
var. Nedir bu HIMSS 7 belgesi? Bu kâğıtsız bir hastane, her şey dijital,
hastanede hiç kâğıt kullanılmıyor ve Avrupa’nın 4’üncü sırasında bu özelliği
nedeniyle. 19 Kasımda Avrupa'da -burada- törenle kendisine HIMSS 7 belgesi
verilecek.
Yatırımlara
doymuyoruz, devam ediyoruz çünkü sağlık çok önemli. Sağlıkta önemli hizmetler
de yapıyoruz. Şunu da ifade edeyim: Bu hizmetleri, Hükûmet olarak yatırımları
gerçekleştiriyoruz ancak sağlık çalışanlarının da burada hakkını vermek lazım,
gerçekten çok nitelikli sağlık hizmeti sunuluyor. Ben, sağlık çalışanlarına da
burada bu vesileyle ayrıca teşekkür ediyorum ve sağlık çalışanlarına yapılan
saldırıları da şiddetle kınıyorum.
Konuşmamı
bitirirken, Balbay’a teşekkür ettim ama bir de bir üzüntüm, eleştirim var.
İzmir’e yakışan şekilde böyle eleştirilere her zaman açığız, başımızla beraber.
Beraber sorunları da çözeriz ama bir genel başkan yardımcısı, İzmir’i
içselleştirememiş bir genel başkan yardımcısı gelip Sayın Cumhurbaşkanımıza,
Sayın Başbakanımıza yakışıksız sözler sarf edip giderse bunu da buradan
şiddetle kınıyorum, burada kamuoyunun takdirine sunuyorum.
Hepinizi
saygılarımla selamlıyorum, hayırlı günler diliyorum. (AK PARTİ sıralarından
alkışlar)
BAŞKAN
– Teşekkür ederiz Sayın Sürekli.
MUSTAFA ALİ BALBAY (İzmir) – Sayın Başkan…
BAŞKAN – Sayın Balbay…
MUSTAFA ALİ BALBAY (İzmir) – Sayın Sürekli, “bilgisiz,
bilgiler eksik” gibi şeyler söyledi. Bu benim için çok ağır bir sataşma
efendim, kabul edemem.
BAŞKAN – Evet.
Buyurun Sayın Balbay. (CHP sıralarından alkışlar)
Size iki dakika söz veriyorum.
V.- SATAŞMALARA İLİŞKİN KONUŞMALAR
1.- İzmir Milletvekili Mustafa Ali Balbay’ın, İzmir
Milletvekili Kerem Ali Sürekli’nin yaptığı gündem dışı konuşması sırasında
şahsına sataşması nedeniyle konuşması
MUSTAFA ALİ BALBAY (İzmir) – Sayın Başkan, sayın
milletvekilleri; ben de Sürekli’nin değerlendirmeleri için, İzmir’i gündeme
getirdiği için teşekkür ediyorum ancak sanıyorum, Sayın Sürekli’nin bilgileri
çok eksik ve sadece göstermek istediği yanı gösteriyor. 
Çok örnek var ama Sayın Sürekli’nin şuna yanıt
vermesini bekliyorum: Mart 2013; İzmir’in en büyük hastanesinin temelini
attınız, “Otuz altı ayda hizmete girecek.” dediniz ve şimdi, geçen hafta o
temeli bir daha attınız. Mart 2013’te dediniz ki: “Otuz altı ayda hizmete
girecek.” 2014’te bir daha temelini attınız, 2015’te bir daha temelini attınız.

ÖZKAN YALIM (Uşak) – Her sene temel atıyorlar.
MUSTAFA ALİ BALBAY (Devamla) - O hastane çok sağlam
çünkü temelini 3 defa attınız; bu bir. (CHP sıralarından alkışlar)
MELİKE BASMACI (Denizli) – Denizli Güney de öyle.
MUSTAFA ALİ BALBAY (Devamla) - İkincisi: İzmir’deki
üniversite hastanelerine lütfen bir bakın, sonra ayrıca sizinle konuşalım.
Üçüncüsü: İzmir’in ulusal ekonomiye vergi olarak
katkısı yüzde 11. Doğru mu? Yüzde 11. Toplanan tüm vergilerin yüzde 11’ini
İzmir veriyor ama İzmir’e ödenen, İzmir’e gelen kamu yatırımı yüzde 2.
ÖZKAN YALIM (Uşak) – Yuh!
MUSTAFA ALİ BALBAY (Devamla) - Sayın Sürekli, 11 mi
büyük, 2 mi büyük, hangimiz bilmiyor? Ben, en azından bir denge istiyorum.
ÖZGÜR ÖZEL (Manisa) – “11” 2’den büyüktür.
MUSTAFA ALİ BALBAY (Devamla) - Bir örnek daha
vereceğim: Ankara’da kişi başına düşen kamu yatırımının toplam miktarı, 1 kişi
üzerine düşen kamu yatırımının miktarı 850 lira, İzmir’de 370 lira. El insaf!
Belediyeler Melih Gökçek’ten mi ibaret? İzmir’in hakkını verin. İzmir’in
hakkını vermiyorsunuz.
Çandarlı Limanı’nın hâlâ ne olacağı belli değil.
İzmirli gençler “Aşkımız Çandarlı Limanı gibi hiç bitmeyecek.” diyor. O inşaat
2017’de bitecekti; biterse açılışına ben de geleceğim Sayın Sürekli.
ÖZKAN YALIM (Uşak) – Başlamadı ki ne bitecek.
MUSTAFA ALİ BALBAY (Devamla) - Çok teşekkür ediyorum,
sağ olun. (CHP sıralarından “Bravo” sesleri, alkışlar)
BAŞKAN – Teşekkürler Sayın Balbay.
KEREM ALİ SÜREKLİ (İzmir) – Sayın Başkan…
BAŞKAN – Sayın Sürekli…
KEREM ALİ SÜREKLİ (İzmir) – Sayın hatip ismimi vererek
sataşmada bulundu.
ÖZGÜR ÖZEL (Manisa) – Ne sataştı, ne dedi?
BAŞKAN – Sayın Sürekli, aslında bir eleştiri olarak
alın yani sataşma değil.
KEREM ALİ SÜREKLİ (İzmir) – Yok, benim söylediğim
kelimelerin aynısını o da ifade etti.
BAŞKAN
– Peki, iki dakika size söz vereceğim ama yeni bir sataşmaya mahal vermeyin. 
Buyurunuz.
(AK PARTİ sıralarından alkışlar)
ÖZKAN
YALIM (Uşak) – Yüzde 11’in karşılığı yüzde 2’yi bir açıkla lütfen.
2.- İzmir Milletvekili Kerem Ali Sürekli’nin, İzmir
Milletvekili Mustafa Ali Balbay’ın sataşma nedeniyle yaptığı konuşması
sırasında şahsına sataşması nedeniyle konuşması
KEREM
ALİ SÜREKLİ (İzmir) – Evet, sataşma değil, İzmir’e yapılan yatırımları
konuşuyoruz. O zaman ben konuşmaya devam edeyim.
“Üç
yılda bitirilecek.” dedik, biliyorsunuz, onu daha evvele de çekeceğiz. Şunu da
söyleyeyim, burada, sözleşmede şöyle: Yer tesliminden sonra üç yılda teslim
edilecek. Burası yapılacak ve yirmi beş yıl da firma burayı işletecek ve burası
-hakikaten, beraber gezelim- zemin olarak da çok zor bir zemin. 622 bin
metrekare alan diyorum. Buradaki ön çalışmalar, imar çalışmaları, ifraz
çalışmaları, tevhit çalışmaları, irtifak çalışmaları çok uzun sürdü. Yer
tespitinden sonra yer teslimi yapıldı, üç yılda teslim edilecek ama biz diyoruz
ki bu, üç yılı bulmaz. Biz hep söylediğimizden önce teslim ediyoruz. 
Gelelim
genel yatırımlara. Onu ayrı bir başlık altında hep beraber tartışırız.
Bitiremiyorum ki, daha o kadar çok şey var ki. Bakın, sağlıkta on dört yılda
İzmir’e neler yapmışız söyleyeyim: 100 tane tamamlanmış tesis var; 1.656 yatak
kapasiteli tesisleri tamamladık ve bunun yatırım karşılığı 630 milyon liraya
tekabül ediyor. Diğer yatırımlar da bittiğinde, inşallah, İzmir’de 6.941 yatağa
ulaşacağız ve 4 milyar 400 milyon liralık sağlık yatırımı İzmir’de
gerçekleştirilmiş olacak. Hayırlı olsun diyorum. (AK PARTİ sıralarından
alkışlar) 
BAŞKAN
– Teşekkür ederiz Sayın Sürekli.
MUSTAFA
ALİ BALBAY (İzmir) – Sayın Başkan, doğru değil, gerçekten doğru değil. Yine
yalancı durumuna sokmak istedi beni. Bu, çok ağır.
BAŞKAN
– Sayın Balbay, ama bu bir sataşma değil, lütfen… O zaman yerinizden size bir
daha söz vereyim.
MUSTAFA
ALİ BALBAY (İzmir) – Peki, olur, tamam.
BAŞKAN
– Yerinizden mikrofonunuzu açacağım. Bu, sataşma değil çünkü, bir dakikada bir
açıklama yapın.
Buyurun.

HAYATİ
TEKİN (Samsun) – Gâvur İzmir’in cezalı olduğunu bütün Türkiye biliyor. Vekil
kendini boşuna zorluyor bence.
VI.- AÇIKLAMALAR
1.- İzmir Milletvekili Mustafa Ali Balbay’ın, İzmir
Milletvekili Kerem Ali Sürekli’nin sataşma nedeniyle yaptığı konuşmasındaki
bazı ifadelerine ilişkin açıklaması
MUSTAFA
ALİ BALBAY (İzmir) – Sayın Başkan, Sayın Sürekli’nin verdiği bilgi çok yanlış,
şu nedenle yanlış: “Sadece yer seçimi yanlıştır.”, daha doğrusu “Çok zor bir
yeri seçtik, o yüzden uzadı.” diyor. Hayır, parada anlaşamadılar, anlaşmayı
yenilediler. İzmir’de o sağlık kompleksi için önce kendi Türkiye Cumhuriyeti
devleti yapacaktı onu ama sonra parada anlaşamadılar. O iki firma geri çekildi.
Orada sadece tabela vardı. Ben, oraya çıkmak için uğraştım, biraz sporcu
olmasam çıkamayacaktım. Ondan sonra, vardık, orada en güçlü yapı tabela,
tabeladan başka şu anda bile hiçbir şey yok. 
Sonra,
öyle bir anlaşma yaptılar ki kapitülasyonlara rahmet okutacak bir anlaşma,
halkın sağlığını sattılar. 7 kat daha fazla ödeme yapılacak o hastane için,
şimdi, bu para bulununca yatırıma başladılar. 
Çok
yanlış bir bilgi verdi Sayın Sürekli. Ben, Sayın Sürekli’yi bu konularda
gerçekçi ve yürekli olmaya çağırıyorum. Bu konularda çok da vaktinizi aldığım
için özür diliyorum. 
BAŞKAN
– Teşekkür ederiz Sayın Balbay. 
IV.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
2.- Ordu Milletvekili Seyit Torun’un, Ordu ilinin sorunlarına
ilişkin gündem dışı konuşması
BAŞKAN
- Şimdi, gündem dışı ikinci söz, Ordu ilinin sorunları hakkında söz isteyen
Ordu Milletvekili Sayın Seyit Torun’a aittir. (CHP sıralarından alkışlar) 
Süreniz
beş dakika. 
Buyurun
Sayın Torun. 
SEYİT
TORUN (Ordu) – Sayın Başkan, değerli milletvekilleri; Ordu ilinin sorunlarını
dile getirmek için gündem dışı söz almış bulunuyorum, yüce Meclisi ve ekranları
başında bizleri izleyen yurttaşlarımızı saygıyla selamlıyorum. 
Bugün,
bu kürsüden size Ordu’nun bir doğa harikası olduğundan, bir turizm cenneti
olduğundan, her bir köşesinin ayrı bir değer olduğundan bahsetmek isterdim ama
bunun yerine, sizlere iktidarın defterden sildiği Ordu’yu, fındığı, Ordu’nun
mutsuz ve işsiz halkını anlatacağım. 
Değerli
milletvekilleri, bugün, Ordu’nun en büyük sorunu, fındığın ve fındık
üreticisinin kaderine terk edilişidir -fındık, Karadeniz Bölgesi’nde 8 milyon
nüfusun tek umudu, tek geçim kaynağıdır- alın teri sömürülen, her yıl hayal
kırıklığı yaşatılan fındık üreticisinin sahipsizliğidir. 
En
büyük sorunumuz, iktidarın tek bir yabancı alıcıya teslim ettiği 3 milyar dolar
ihracat getirisi olan fındığımızın heba edilmesidir. Yüzlerce satıcısı var
fındığın ama bir iki tane alıcısı var ve bu alıcılar da fiyatı istediği gibi
belirliyor, piyasada istediği gibi at oynatıyor. Bütün zahmetini ülkemiz
Türkiye çekiyor, kaymağını ise yabancılar yiyor. Avrupa dernekleri fındığı “en
tehlikeli gıda” ilan ediyor, fındığın temsilcisi olanlar, iktidar ise bu oyunu
sadece seyrediyor. 
Değerli
arkadaşlar, fındığı saatlerce anlatsak burada bitiremeyiz ama her yıl beklenti
içinde olan üreticimiz her yıl hayal kırıklığıyla karşı karşıya kalıyor.
Değerli
arkadaşlar, kamu yatırımlarından yeterli payı alamayan illerden biri de
Ordu’dur. Büyükşehir yapılmıştır ama maalesef büyüklüğü hizmette olmamıştır.
Denizi olup limanı olmayan bir ildir. Bal üretiminde 1’inci sıradadır, kovan
başı destek iyileştirilmiştir ama üreticiler pazarlama, kredi, ulaşım
sorunlarıyla boğuşmaya devam etmektedir. TÜİK verilerine göre, Ordu nüfusunun
yarıdan fazlası temel ihtiyaçlarını karşılayamaz durumdadır. Yerleşik nüfusun 2
katı başka şehirlerde yaşıyor. İstanbul’a en fazla göç veren iller arasında ilk
3 sıradayız. Ekonomi yönetimi maalesef istihdam yaratamıyor, işsizlik çığ gibi
büyüyor, Ordu, bu olumsuzluklardan en fazla payını alan illerin başında
geliyor.
Eğitimde
Türkiye ortalamasının neredeyse son sıralarında yer alan Ordu, sağlık alanında
da maalesef yeterli hizmeti alamıyor. Kanser hastalığında Türkiye ortalamasının
en üstünde olmasına rağmen, kanserle mücadele edecek bir tane sağlık kuruluşu
maalesef yok. Ordu Devlet Hastanesinde haftanın beş günü koridorlar hıncahınç
doluyor ama 2016 yılının başında ihalesi yapılan, yatak kapasitesi revize
edilen yeni devlet hastanesinden bir haber yok. Uzman doktor bulamayan, ilaç
raporu dahi alamayan, ilçelerde yaşayan vatandaşlar Ordu merkeze akın ediyor.
Her
yıl bir sonraki yıl biteceği söylenen ama bir türlü bitmeyen yolları var
Ordu’nun. Karadeniz-Akdeniz yolu var, çevre yolu var, Ulubey-Gürgentepe-Gölköy
yolu, Ünye-Akkuş-Niksar yolu var; hâlâ yolların bitmesini bekliyor Ordu halkı.
Sayın
Başkan, değerli milletvekilleri; Ordu, Karadeniz’in parlayan bir yıldızı ama
maalesef bu anlamda bu güzelliğinin yanı sıra hak ettiğini alamıyor. Geleceği için
yol haritalarından biri turizm olarak ifade ediliyor ama turizm potansiyelini
ortaya çıkaracak, Ordu’yu gerçek anlamda turizm cenneti yapacak gerekli adımlar
atılmıyor. Maalesef, lokal çözümlerle, günlük çözümlerle süreç ilerliyor.
HES’lerin planlaması doğru yapılmadığı için şimdi projeler tek tek iflas ediyor
ama bölgenin, maalesef, ekosistemi de tamamen tahrip edildi. 
Sorunumuz
çok ne yazık ki. Bunları burada beş dakikaya da sığdırmam mümkün değil. Bu
sorunlar çözüm bekliyor değerli arkadaşlar. Ordu halkı fındığa sahip
çıkılmasını istiyor, işsizliğine, yoksulluğuna çare istiyor; kısacası, insanca
yaşamak istiyor. 
Değerli
milletvekilleri, bugün 6 milyon işsizimiz, 20 milyon yoksulumuz var, açlık
sınırının altında yaşayan 15 milyon insanımızın çaresizliği var; ürününün
karşılığını alamayan çiftçimiz, her gün kepenk kapatan esnafımız var; ekonomi
tepetaklak, dolar rekordan rekora koşuyor, vatandaş kredi bataklığında
boğuluyor. 
İktidara
buradan sesleniyorum: Biz bu sorunların çözümü için atılacak her adıma varız
ama bütün bu sorunlar ortadayken bir kişi için kurgulanmış, bir kişinin siyasi
hırsları, geleceği için dizayn edilmeye çalışılan bir geleceğe yokuz diyoruz. 
Teşekkür
ediyorum, Genel Kurulu saygıyla selamlıyorum. (CHP sıralarından alkışlar) 
BAŞKAN
– Teşekkür ederiz Sayın Torun. 
Gündem
dışı üçüncü söz, muharip gaziler, malul gaziler ve malul sayılmayan gazilerin
sorunları hakkında söz isteyen Konya Milletvekili Sayın Mustafa Kalaycı’ya
aittir. 
Süreniz
beş dakika Sayın Kalaycı. 
Buyurun.
(MHP sıralarından alkışlar) 
3.- Konya Milletvekili Mustafa Kalaycı’nın, muharip
gaziler, malul gaziler ve malul sayılmayan gazilerin sorunlarına ilişkin gündem
dışı konuşması
MUSTAFA
KALAYCI (Konya) – Sayın Başkan, değerli milletvekilleri; hepinizi saygılarımla
selamlıyorum. 
Gazilerimize
ve şehitlerimizin emanetlerine sahip çıkmak ve toplumda kendilerine yaraşır bir
hayat seviyesi sağlamak, devlet ve millet olarak, hepimizin vazifesidir. Ancak,
gazilerimize ve şehit ailelerine sağlanan imkân ve haklarda onları ayrıma tabi
tutan, mağdur eden birçok uygulama bulunmaktadır. 
Hükûmet
tarafından, KHK’yla yapılan düzenleme sonucu, 15 Temmuz melun darbe girişiminde
şehit düşen ve malul olan kardeşlerimiz ile yıllardır terörle mücadelede şehit
düşen ve malul olan kardeşlerimiz için bağlanan aylıklar ve ödenen tazminatlar
arasında çok ciddi farklar bulunmaktadır. Şehitler ve gaziler arasında ayrım
yapılması gönülleri yaralamıştır. Türk milleti için şehitler nurlanmış, gaziler
onurlanmış kahramanlardır. Onlar arasında ayrımcılık yapmak asla kabul
edilemez. Bu yanlışlık derhâl düzeltilmeli, 667 sayılı KHK’yla yapılan
düzenlemeden terörle mücadele kapsamındaki şehit ve gazilerimiz de
yararlandırılmalıdır. 
Şehitlerin
ve vefat eden gazilerin ana ve babalarına bağlanan aylık, her biri için, asgari
ücretin net tutarından az olmamak üzere artırılmalıdır. Şehit çocuklarının
hepsine iş hakkı verilmelidir. Şehit ailelerine sağlanan ÖTV’siz araç alma
imkânından terörle mücadelede gazi olanlar da yararlandırılmalıdır. Maluliyetlerinden
dolayı çalışma ortamında sıkıntı çeken gazilerimize üç bin altı yüz günde
emekli olabilme hakkı verilmelidir. 
Kore
ve Kıbrıs gazilerimizin yıllardır çözüm bekleyen sorunları vardır. 1005 sayılı
Kanun’a göre, muharip gazilerimizden sosyal güvencesi olmayanlara net asgari
ücret, sosyal güvencesi olanlara 6503 gösterge rakamı üzerinden aylık
bağlanmaktadır. Buna göre, bir muharip gazimize 630 lira, diğerine 1.366 lira
düzeyinde farklı şeref aylığı ödenmektedir. Muharip gazilerimize şeref aylığı
ödenmesinde aylık bağlama gerekçesi olan “vatana hizmet” kriteri dışında bir
kriterin esas alınması suretiyle şeref kriterinin farklılaştırılması kabul
edilemez.
Muharip
gazilerimiz, AKP Hükûmetinin kendilerini âdeta az şerefli, çok şerefli gibi bir
ayrıma tabi tuttuğundan şikâyet etmektedir. Muharip gazilerimizin çoğuna Devlet
Övünç Madalyası verilmemiştir. Kore gazilerine Kore hükûmeti tarafından madalya
verilmiş, ancak ülkemizce verilmemiştir. Kıbrıs gazilerinden madalya ücreti
alınmaktadır. 
Ayrıca,
muharip gaziler faizsiz konut kredisinden ve diğer bazı haklardan
yararlanamamaktadır. Muharip gazilerimizin gelir ve iş durumuna bakılmaksızın
hepsine aynı tutarda şeref aylığı bağlanmalı, kendilerinden madalya için para
istenmesi ayıbı ortadan kaldırılmalı ve tümüne onurla ve gururla taşıyacakları
madalyaları verilmelidir. Muharip gazilerimiz de faizsiz konut kredisinden
yararlanabilmeli ve engelli aylıkları kesilmemelidir.
Ordu
ve polis vazife malulü gazilerimiz de mağduriyet yaşamaktadır. 2013 yılında
vazife malullerinin aylıklarında iyileştirme yapılarak yüzde 25 zam verilmiştir
ancak rütbeli ordu ve polis vazife malulleri maalesef bu artıştan
yararlanamamıştır. Ayrıca, memur olarak çalışanların da aylıkları
kesilmektedir. Ordu ve polis vazife malulleri de yüzde 25 maaş artışından
yararlandırılmalı ve çalışmaya başladıklarında aylıkları kesilmemelidir. 
Diğer
taraftan, terörle mücadelede malul sayılmayacak derecede yaralanan ve malul
sayılmayan gaziler hiçbir haktan yararlanamıyor. Özellikle de kendilerine
“gazilik” unvanı verilmemesinden dolayı büyük üzüntü duyuyorlar. Terör
mağdurlarına yüzde 40 sakatlık oranıyla aylık bağlanırken yüzde 40’ın üzerinde
sakatlık oranı olan ama malul sayılmadığı için aylık bağlanamayan gazilerimiz
bulunmaktadır. Sağlık sorunları devam eden bu arkadaşlarımızın katılım payı
muafiyetleri bile yoktur. Terörle mücadelede büyük kahramanlık gösteren, malul
sayılmayan gazilerimize öncelikle onurla taşıyacakları ve çocuklarına gururla
anlatacakları gazilik madalyası verilmelidir. Kimseye muhtaç olmadan
hayatlarını devam ettirebilmeleri için aylık bağlanmalı, öncelikli iş hakkı
tanınmalı, serbest seyahat kartı ve faizsiz konut kredisi hakkı verilmeli,
özellikle de sağlık hizmetlerinde katılım payı muafiyeti tanınmalıdır. 
(Mikrofon
otomatik cihaz tarafından kapatıldı) 
MUSTAFA
KALAYCI (Devamla) – Türk milletinin yaşaması için canını feda eden tüm
şehitlerimize Allah’tan rahmet diliyor; cennetiyle, cemaliyle onları
şereflendirmesini niyaz ediyorum. Kahraman gazilerimizi minnet ve şükran
hislerimle anıyorum, Allah hepsinden razı olsun.
Sağ
olun. (MHP sıralarından alkışlar)
BAŞKAN
– Teşekkür ederiz Sayın Kalaycı.
Sayın
milletvekilleri, gündeme geçmeden önce sisteme giren ilk 15 milletvekiline 60’a
göre yerlerinden kısa, birer dakikalık söz vereceğim.
Sayın
Aydın, buyurunuz.
VI.- AÇIKLAMALAR (Devam)
2.- Bursa Milletvekili Erkan Aydın’ın, Evliya Çelebi
İmam Hatip Ortaokulu Müdürünün bazı uygulamalarına ve okullarda yaşanan
skandalların her geçen gün arttığına ilişkin açıklaması
ERKAN
AYDIN (Bursa) – Teşekkür ederim Sayın Başkan.
Hükûmetin
eğitim sistemi tamamen iflas etti, okullardaki skandallar her geçen gün
artıyor. Bunlardan birisi de yeni adıyla Evliya Çelebi İmam Hatip Ortaokulunda
yaşanıyor. Okul, kız imam-hatip ve erkek imam-hatip şeklinde ikiye ayrıldı. Kız
ve erkek öğrenciler için ayrı ayrı düzenlenen şubeler, öğrencilerin önceki
yıllardaki yıl sonu başarı puanları dikkate alınarak seviye sınıflarına
bölündü. Aynı binada faaliyet gösteren İnönü Ortaokulu ve Evliya Çelebi İmam
Hatip Ortaokulu Müdürü, öğrenci kayıtları için okula gelen velileri öğrencileri
imam-hatip ortaokuluna kaydetmeleri için baskı altına aldı. Okul içinde açılan
Evliya Çelebi Kız İmam Hatip Ortaokulu 8/A sınıfına giren müdür yardımcısı,
kendisine soru sormak isteyen kız öğrenciye “Sen önce başını ört, sonra soru
sor.” diyerek hem soru sorma hem de konuşma hakkı vermedi. Okul yönetiminin bir
an önce görevden alınmasını talep ediyorum.
Teşekkürler.

BAŞKAN
– Sayın Özkan…
3.- Denizli Milletvekili Cahit Özkan’ın,
Kahramankazanlılara hayırlı olsun temennisinde bulunduğuna ve 15 Temmuzda
darbecileri Denizli’de püskürten, destan yazan kahraman Çardaklıları
kutladığına ilişkin açıklaması
CAHİT
ÖZKAN (Denizli) – Teşekkürler Sayın Başkan.
15
Temmuzda destan yazan Kazan’ımızı “Kahramankazan” yaptık, milletimize ve
Kahramankazanlılara hayırlı olsun. Aynı inançla Denizli’mizin Çardak ilçesi de
15 Temmuzda destan yazmıştır. Çardak Havalimanı’nı ele geçirmek ve kargo
uçaklarıyla Ankara’da darbecilere destek için 550 komando kılıklı terörist
havalimanına doğru yola çıkmıştır. Sayın Cumhurbaşkanımızın meydanlara ve
havalimanlarına toplanma çağrısına uyarak Çardaklılar hain darbecileri
havalimanı girişinde göğsünü siper ederek durdurmuştur. Çardak Belediye
Başkanımız Çardaklıları havalimanında toplamış, belediye iş makineleriyle
setler oluşturmuştur. Kadriye bacı konvoydaki kamyonun anahtarını zorla almış,
Serdar Yarbay hainlerin kullandığı uçakların inmemesi için Çardak Havalimanı’nı
karartmış, ikmal yapılmaması için 11 ton yakıtı tarlaya boşaltmıştır. Bu şekilde
darbecileri Denizli’de püskürten, destan yazan kahraman Çardaklıları kutluyor,
yüce Meclisi saygıyla selamlıyorum.
BAŞKAN
– Sayın Gürer…
4.- Niğde Milletvekili Ömer Fethi Gürer’in, 15 Temmuz
darbe kalkışması sonrası nüfusuna göre en çok öğretmen ve memur açığa alınan
illerden birinin Niğde olduğuna ve yapılan uygulamanın adil biçimde
değerlendirilmesini talep ettiğine ilişkin açıklaması
ÖMER
FETHİ GÜRER (Niğde) – Teşekkürler Sayın Başkan.
15
Temmuz darbe kalkışması sonrası nüfusuna göre en çok öğretmen ve memur açığa
alınan illerden biri de Niğde’dir. Niğde Cezaevinden gelen mektuplarda “Biz
vatanseveriz, darbeyi kınıyoruz, suçumuz varsa Niğde meydanında bizi asın ama
suçumuz yokken yaşadıklarımızı kabullenemiyoruz.” diyorlar. Mağdurlardan
birinin eşi “Ben ve eşim öğretmeniz, 3 çocuğumuz var, eşim tutuklu, evimizin 50
bin lira kredi borcu bulunuyor, çocuklarım aç. Eşim cezaevinde olduğu için
çalışma ihtiyacı duydum, gittim, temizliğe başladım, temizliğe gittiğim evde
ise iki gün sonra ‘Sen FETÖ’cüymüşsün, temizliğe gelme.’ dediler. Biz şimdi ne
yapalım? Açlığa mahkûm ediyorlar, biz mağduruz.” diye mektuplar gönderiyorlar.
15 Temmuz öncesinde yasal bir sendikaya kısa süre üye olan ya da yasal bir
bankaya bir dönem para yatıran ya da orada bulunan özel okula çocuğunu
göndermiş olanlar açığa alınmış ya da tutuklular. 
Niğde,
darbenin merkezî bir yer olmamasına rağmen, Niğde’de yapılan uygulamanın hızla,
adil biçimde değerlendirilmesini talep ediyoruz.
BAŞKAN
– Sayın Yalım…
5.- Uşak Milletvekili Özkan Yalım’ın, Uşak açık ve
kapalı cezaevinde kapasitesinin yüzde 50’sinden fazla tutuklu bulunduğuna
ilişkin açıklaması
ÖZKAN
YALIM (Uşak) – Teşekkür ederim Sayın Başkan.
Benim
sorum ve isteğim Sayın Adalet Bakanına: Uşak’ta hem kapalı hem açık cezaevi
bulunmaktadır. Şu anda kapasitesinin tam tamına yüzde 50’sinden daha fazla
-hatta bunu hapishane müdürü de teyit etti- kişiyi bulundurmaktadır. Bu
fazlalığın bir an önce değişik illere dağıtılması… Şu anda içeride bulunan
birçok bayan tutuklunun 15 günlük, 1 aylık bebekleri vardır. Bu bebekleri
göremediklerinden maalesef çocuklar anne sütünden mahrum kalmışlardır. Hatta,
anneler gelen sütlerini çöpe sağdıklarını bile bana gelen mektuplarda
yazmaktadırlar. Buradan, Adalet Bakanından, bu bebeklerin annelerine kavuşturulmasını
özellikle talep ediyoruz. 
Teşekkür
ederim. 
BAŞKAN
– Sayın Şimşek…
6.- Mersin Milletvekili Baki Şimşek’in, 2009 yılında
Mersin’de yapılan Çatalburun operasyonunda tutuklananların durumuna ilişkin
açıklaması
BAKİ
ŞİMŞEK (Mersin) – Teşekkür ediyorum Sayın Başkan. 
2009
yılında Mersin’de “Çatalburun operasyonu” adı altında bir operasyon
yapılmıştır. Bu operasyonda 89’a yakın insan gözaltına alınmış ve
tutuklanmıştır. Burada dinlemeyi yapan polis bugün FETÖ’den açığa alınmıştır.
İddianameyi hazırlayan savcı MİT tırlarını durduran savcıdır, şu anda FETÖ’den
tutukludur. Kararı veren hâkim şu anda FETÖ’den tutukludur. Bunların verdiği
cezayı işlemeyip o anda askerde olan ve cezaevinde olan, belgeleriyle sabit
olan insanlara bile hapis cezası verilmiştir. Buradan Adalet Bakanına çağrı
yapıyorum: Bu insanlar dokuz yıldır hukuksuz yere gözaltında tutulmaktadır.
Gerekli incelemelerin yapılarak -bu kararı verenler malum zaten, bunların
verdiği kararın şu anda bir hükmü yoktur, bunların tamamı FETÖ’den gözaltında- bu
mağduriyete son vermelerini… 89’a yakın insanımızın bir kısmı cezaevinde
-mahkûmiyet kararı almışlar- bir kısmı da şu anda dışarıda. Buna son
vermelerini bekliyor, saygılar sunuyorum. 
BAŞKAN
– Sayın Ilıcalı…
7.- Erzurum Milletvekili Mustafa Ilıcalı’nın, 29 Ekimde
Cumhurbaşkanının katılımıyla Ankara Yüksek Hızlı Tren Garı’nın açılışının
yapılacağına ve emeği geçenlere şükranlarını sunduğuna ilişkin açıklaması
MUSTAFA
ILICALI (Erzurum) – Sayın Başkanım, önümüzdeki cumartesi günü cumhuriyetimizin
93’üncü kuruluş yıl dönümünü kutlayacağız. Bu anlamlı günde Sayın
Cumhurbaşkanımızın katılımıyla Ankara Yüksek Hızlı Tren Garı’nın açılışını
yapacağız. Bugün de Sayın Ulaştırma Bakanımızın davetiyle Ulaştırma Komisyonu
üyeleri olarak bu yeni garda kahvaltılı toplantı yaptık. Toplantı sonrasında
yapılan yeni hızlı tren garını gezme imkânına sahip olduk. Ülkem adına gurur
duyduğumu ifade etmek istiyorum. 
Yap-işlet-devret
modeliyle yapımı tamamlanan ve demir yolu sektörümüzde bir ilk olan hızlı tren
garı yaklaşık 70 bin metrekarelik alanda inşa edilmiş, toplam kapalı alanı 195
bin metrekaredir. Günlük 50 bin kişilik yolcu kapasitesine sahip Ankara Yüksek
Hızlı Tren Garı’nda 3 adet peron bulunmaktadır; otel, mağaza gibi ticari ve
sosyal donatı alanlarıyla günlük 100 bin ziyaretçiye hizmet verebilecek
altyapıdadır.
Cumhuriyetimizin
100’üncü yıl dönümünde bu gardan seçim bölgem Erzurum olmak üzere, ülkemizin
her iline yüksek hızlı trenlerle gitmek nasip olsun temennisiyle emeği
geçenlere şükranlarımı sunuyorum. Hayırlı uğurlu olsun.
Saygılar
sunarım. 
BAŞKAN
– Sayın Tanal…
8.- İstanbul Milletvekili Mahmut Tanal’ın, Ümraniye
Belediyesinin Roman vatandaşların yaşadıkları çadırları söktüğüne, sosyal
devlet ilkesi uyarınca bu insanlara barınma hakkı sağlanmasını talep ettiğine ve
Sultanbeyli ilçesinin sorunlarına ilişkin açıklaması
MAHMUT
TANAL (İstanbul) – Teşekkür ediyorum Sayın Başkanım.
Değerli
milletvekilleri, hafta içerisinde İstanbul ili Ümraniye ilçemizde Ümraniye
Belediyesi Roman vatandaşlarımızın yaşadıkları çadırların hepsini söktü. Şu
anda toplam nüfusu 100’ü bulan 18 Roman ailesi, insanımız, vatandaşımız
–kimisinin eşi askerde- kaldırımlarda yaşıyor. Benim burada Çevre ve Şehircilik
Bakanlığından, Aile ve Sosyal Politikalar Bakanlığından istirhamım şu: Ne olur,
bu insanlara sosyal devlet ilkesi uyarınca sahip çıkın, barınma hakkını
sağlayın. 
Sultanbeyli
ilçemizin otopark sorunu, imar sorunu, tapu sorunu, mülkiyet sorunu
halledilmedi, Sultanbeyli mağdur. Sultanbeyli’de, aynı zamanda, vatandaşımız
istifleme şeklinde belediye otobüslerine biniyor, yeteri kadar belediye otobüsü
Sultanbeyli’de yok. Sultanbeyli Meydanı’nda tuvalet yok, Sultanbeyli sokakları
geceleri aydınlatılmıyor, karanlıkta, okulların çevresinde uyuşturucu
satılıyor, Sultanbeyli’de okul çevresinde uyuşturucuyla mücadele yok. Bu
anlamda tüm yetkilileri uyarıyorum. 
Selam
ve saygılarımı iletiyorum.
BAŞKAN
– Sayın Engin…
9.- İstanbul Milletvekili Didem Engin’in, emeklilerin
sorunlarına ilişkin açıklaması
DİDEM
ENGİN (İstanbul) – Sayın Başkan, sayın milletvekilleri; ülkemizdeki 7 milyon
emeklimizin sorunlarını daha önceki Meclis konuşmalarımda da dile getirmiştim.
Ne yazık ki her 100 emeklimizden 33’ü emekli olduktan sonra geçinebilmek için
çalışmaya devam etmek mecburiyetinde kalıyor. Emeklilerimizin maaşlarının düşük
olmasının yanı sıra, maaşlarda adaletsizlik de söz konusu. Aynı süre çalışmış
ve aynı miktarda prim yatırmış olmalarına rağmen emeklilerimizin maaşları
arasında ciddi farklılıklar bulunmakta. Bu adaletsizliği gidermek için intibak
yasasını bir an evvel Meclisten geçirmeliyiz.
Emeklilerimizin
banka promosyon ödemeleri ise yılan hikâyesine dönmüş durumda. İki seneyi aşkın
süredir promosyon ödemesi bekleyen emeklilerimize AKP ne yazık ki somut tarih
vermiyor. Bu konuda Çalışma ve Sosyal Güvenlik Bakanına soru önergesi de
sunmuştum, bir an evvel somut yanıt bekliyoruz.
Teşekkür
ederim.
BAŞKAN
– Sayın Akyıldız…
10.- Sivas Milletvekili Ali Akyıldız’ın, Sivas merkez
ve ilçelerindeki hastanelerde yeterli uzman doktor bulunmadığına ilişkin
açıklaması
ALİ
AKYILDIZ (Sivas) – Teşekkür ediyorum Sayın Başkanım.
Daha
önce birkaç defa Sayın Sağlık Bakanına buradan seslenmiştim, bir kez daha
seslenmek istiyorum. Daha birkaç gün önce yine Sivas’ın Divriği ilçesinden
Sivas merkeze sevk edilen bir hastamız maalesef Sivas’ta doktora ulaşamadan,
hastaneye ulaşamadan yolda ambulansta yaşamını yitirmiştir. Ben buradan tekrar
soruyorum Sayın Sağlık Bakanımıza ve Hükûmet yetkililerine: Benim daha kaç
Sivaslı kardeşimin yollarda hastanelere ulaşmak için ölmesi gerekiyor? Yani bu
sayıyı söyleyin, biz de bilelim de ona göre önlem aldıralım. Sizin vicdanınız
köreldi mi? Daha kaç tane çocuğun yetim, öksüz kalması gerekiyor sizin Sivas’a
hizmet yapmanız için?
Tekrar
buradan bir kez daha sesleniyorum: Lütfen, Sivas’ın ilçelerine ve Sivas merkeze
uzman doktor gönderelim diyorum.
Teşekkür
ediyorum.
BAŞKAN
– Sayın Tuncer…
11.- Amasya Milletvekili Mustafa Tuncer’in, Amasya
çevre yolunun bir an önce yapılmasını talep ettiğine ilişkin açıklaması
MUSTAFA TUNCER (Amasya) – Sayın Başkan, AKP iktidara
geldiğinde Amasya’ya ve Amasyalılara bir söz vermişti; o söz, Amasya çevre
yolunun yapılması, bir an önce hizmete açılıp Amasya şehir içi trafiğinin
rahatlaması idi ancak iktidara geleli on dört yıl, çevre yoluna başlanalı on
yıl olmasına rağmen hâlen çevre yolu bitirilip hizmete açılamamıştır, bu hızla
yapılan çalışmayla da 2023 yılına dahi yetişmesi mümkün değildir. Oysa bu süre
zarfında Tokat ili çevre yolunun yapımına başlanmış ve hizmete açılmıştır.
Amasya halkı, Tokatlı iktidar siyasetçilerinin Amasyalı iktidar sahibi
siyasetçilerden daha çalışkan olduğunu düşünmeye başlamıştır. Çevre yolu
hikâyesi artık Amasya’da mizahlara konu olmaktadır. Resimde gördüğünüz üzere
yeni evlenen bir çift gelin arabasının arkasına şu ibareyi yazdırmıştır: “Aşkımız
hiç bitmesin Amasya çevre yolu gibi.” İnşaatına başlandığında doğan çocuk
ilkokulu bitirdi, AKP Amasya’da 6 milletvekili değiştirdi, Leyla Mecnun’una,
Ferhat Şirin’ine kavuştu ama Amasyalı bir türlü çevre yoluna kavuşamadı. 
(Mikrofon
otomatik cihaz tarafından kapatıldı) 
BAŞKAN
– Sayın Adıgüzel…
12.- İstanbul Milletvekili Onursal Adıgüzel’in,
Boğaziçi Üniversitesinde temmuz ayında yapılan rektörlük seçimlerinde Profesör
Doktor Gülay Barbarosoğlu’nun oyların yüzde 86’sını almasına rağmen atamasının
yapılmadığına ilişkin açıklaması
ONURSAL
ADIGÜZEL (İstanbul) – Teşekkürler Sayın Başkan.
Kendi
diktaları mevzubahis olduğunda millî irade, sandık ve seçime saygıyı
dillerinden düşürmeyenler akademik özgürlükler söz konusu olduğunda bu
kavramların anlamını unutuveriyor. Boğaziçi Üniversitesinde temmuz ayında
yapılan rektörlük seçimlerinde Profesör Doktor Sayın Gülay Barbarosoğlu oyların
yüzde 86’sını alarak üniversite tarihinin rekorunu kırdı. Buna karşın
Cumhurbaşkanı Barbarosoğlu’nu hâlâ atamadı. Üzerinden dört aya yakın bir zaman
geçmesine rağmen Barbarosoğlu’nun atanamamasının AKP’nin sandığa duyduğu
saygının nasıl tek taraflı ve riyakâr bir tutum olduğunun en güncel örneğidir.
Barbarosoğlu atanamıyor çünkü biliyorlar Barbarosoğlu biattan değil akademik
özgürlüklerden yana saf tutar. Ben buradan bir kez daha öğrencisi, akademik ve
idari personeliyle üniversite bileşenlerinin çağrısını yineliyorum. Seçim
sonuçlarına saygı duyun ve Barbarosoğlu’nun atanmasını gerçekleştirin.
Teşekkür
ediyorum.
BAŞKAN
– Sayın Arslan…
13.- Denizli Milletvekili Kazım Arslan’ın, AKP iktidarı
döneminde FETÖ, PKK, IŞİD terör örgütleriyle karşı karşıya kalındığına, ülkede
tam bir güvensizlik ve umutsuzluğun hâkim olduğuna ve Hükûmetin çözüm üreten
değil sorun üreten bir iktidar durumuna düştüğüne ilişkin açıklaması
KAZIM
ARSLAN (Denizli) – Başbakana soruyorum.
Bir:
AKP’nin on dört yıldır sürdürdüğü iktidarı döneminde ağır hataları ve
ihmallerinden dolayı FETÖ, PKK, IŞİD terör örgütleriyle karşı karşıya
kalmıştır. Siz iktidara gelinceye kadar bir tek PKK terörü vardı, sayenizde
buna FETÖ ve IŞİD terör örgütü de eklenmiştir. Bu durumlar karşısında ülkemizde
tam bir güvensizlik ve umutsuzluk hâkimdir. Demokrasimiz, cumhuriyetimiz ve
ekonomimiz tıkanma noktasına gelmiştir. Başbakan ortaya çıkan bu temel
sorunları bir kenara iterek başkanlık derdine düşmüş, parlamenter sistemimizi
de tahrip etmeye başlamıştır. Başkanlık gelirse bütün dertler bitecekmiş gibi
söylemlerle halkı kandırmaya devam ediyorsunuz. Bu kandırma ne zamana kadar
sürecektir?
İki:
Artık Hükûmetiniz çözüm üreten değil, sorun üreten bir iktidar durumuna
düşmüştür. Hükûmetiniz istifayı düşünüyor mu?
Teşekkür
ederim.
BAŞKAN
– Sayın Şeker…
14.- İstanbul Milletvekili Ali Şeker’in, Türkiye Büyük
Millet Meclisinin onarım ve yeni bina yapım işlerinin Gayrimenkul Yatırım
Ortaklığı Derneğine verilmesini ayıpladığına ilişkin açıklaması
ALİ
ŞEKER (İstanbul) – Sayın Başkan, biliyorsunuz Anıtkabir’de çocuk parkı
yapılması için bir ayıp işlendi, bu ayıbın ikinci tarafı da bunu bir kargo
firmasına yaptırmaktı. Aynı zamanda 78 milyonun Meclisi olan Türkiye Büyük
Millet Meclisinin onarım ve yeni bina yapım işlerini Gayrimenkul Yatırım
Ortaklığı Derneğine verilmesini ayıplıyorum. Bu Gayrimenkul Yatırım Ortaklığı
Derneği Torunlar İnşaat gibi 10 işçinin toplu olarak katledildiği cinayetin
müsebbibi, Ağaoğlu gibi Fatih ormanlarını katleden bir firma ve bu çevre ve
şehircilik cinayetleri işleyen firmaya buradaki onarımı yaptırarak bunların PR
çalışması ve kamuoyu çalışmasına Türkiye Büyük Millet Meclisi alet mi ediliyor?
Bir kişinin sarayına 1 milyar 970 milyon veren Meclis kendi Meclisine 40-50
milyon bulamıyor mu?
Teşekkür
ederim.
BAŞKAN
– Sayın Hürriyet...
15.- Kocaeli Milletvekili Fatma Kaplan Hürriyet’in,
özgür bilimi, laik ve parasız eğitimi savunan akademisyenlerin tasfiyesinin ve
asistan kıyımının son bulması gerektiğine ilişkin açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan.
Sayıları
15 bini bulan öğretim üyesi yetiştirme programı kapsamındaki ÖYP’li araştırma
görevlilerinin iş güvenliği KHK’yla bir gecede ortadan kaldırıldı. Araştırma
görevlilerinin eğitimlerini tamamladıklarında görevlerine devam etmelerini
sağlayan 33/A maddesi eğitim sonunda işten atılmalarına neden olan
güvencesizliğin cisimleşmiş hâli olan 50/D kadrolara dönüştürüldü. Oysa ÖYP,
sözlü mülakata gerek kalmadan, liyakata dayalı akademisyen alan tek sistemdi.
Geçmiş dönem hükûmet programında ülkemiz geniş coğrafyaların nitelikli
beyinleri için bir cazibe merkezi alanına dönüştürülecekti ancak çıkarılan KHK’yla,
nitelikli beyinler için ülkemizi cazibe merkezi hâline getirmek bir yana
dursun, beyin göçünün de önü açıldı. KHK’yla ÖYP düzenlemesi geri alınmalı,
herkese iş güvencesiyle emeğin ve kazanılmış hakkın güvencesi sağlanmalıdır.
Özgür bilimi, laik ve parasız eğitimi savunan akademisyenlerin tasfiyesi ve
asistan kıyımı son bulmalıdır.
Teşekkür
ederim.
BAŞKAN
– Son olarak Sayın Özdemir...
16.- İstanbul Milletvekili Sibel Özdemir’in, eğitimde
sayısal artışlar yerine eğitimin kalitesi, içeriği, niteliği ve bilimsel,
çağdaş dünyadaki yerimizin ne olduğu konularının tartışılması gerektiğine
ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
Maliye
Bakanı, 2017 yılı merkezî yönetim bütçe sunuş konuşmasında eğitime ayrılan
kaynağın 122 milyar liraya çıkarıldığını açıkladı ancak bu kaynak artışı
ülkemiz için yeterli mi? OECD’nin Eğitime Bakış 2016 Raporu’na göre öğrenci
başına düşen kamu harcamalarında Türkiye OECD ülkeleri arasında sondan ikinci
sırada yer almaktadır. AKP iktidarları süresince, her alanda olduğu gibi
eğitimde de okul sayısı, üniversite sayısı, bütçe artışı gibi sürekli bir
sayısal artış öne çıkartılıyor. Asıl tartışmamız gereken eğitimin kalitesi,
içeriği, niteliği ve bilimsel, çağdaş dünyadaki yerimizin ne olduğudur. Gelin,
partilerüstü bir komisyon kurarak eğitim şûrasını toplayalım ve “Çocuklarımızı
nasıl dünyanın en iyi yetişen gençleri yaparız?” sorusunun yanıtını hep
birlikte arayalım. 
Teşekkür
ederim.
BAŞKAN
– Teşekkür ederiz sayın milletvekilleri.
Şimdi,
sayın grup başkan vekillerine söz vereceğim. 
Sisteme
giren Sayın Baluken var. Sizden başlayalım, diğer grup başkan vekilleri de
sisteme girebilir. 
Buyurunuz.

17.- Diyarbakır Milletvekili İdris Baluken’in, Gültan
Kışanak ve Fırat Anlı’nın gözaltına alınmalarını protesto eden Diyarbakır
halkına yapılan müdahalelere ve gerek Diyarbakır’daki kadınlara yönelik faşizan
saldırıları gerekse Ayşegül Terzi’ye saldıran kişinin tahliyesini tüm
kadınların iradesine yönelik bir saldırı olarak değerlendirdiklerine ve
şiddetle kınadıklarına ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan. 
Sayın
Başkan, dün, Sayın Gültan Kışanak ve Sayın Fırat Anlı şahsında Diyarbakır
halkının, Kürt halkının iradesine yönelik yapılan saldırılara karşı Diyarbakır
halkı demokratik bir direniş ortaya koymuştur, demokratik tepkisini göstermek
için de bu faşizan uygulamalara karşı protesto hakkını kullanmak istemiştir.
Ancak, maalesef, halkın iradesine darbe yapan AKP Hükûmeti Diyarbakır
sokaklarında âdeta terör estirmiştir. Yediden yetmişe bütün Diyarbakır halkına
90’lı yılları aşan bir faşizan müdahale yapılmış ve birçok yurttaşımız
yaralanmıştır. Bu müdahale esnasında 24’üncü Dönem Batman Milletvekilimiz Sayın
Ayla Akat Ata gözaltına alınmıştır. Yine, İmralı heyeti üyemiz yani iki buçuk
yıl boyunca barış için çabalayan Ceylan Bağrıyanık arkadaşımız insanlığı
utandıracak şekilde sokak ortasında işkenceye tabi tutulmuştur. Feleknas Uca,
Besime Konca, Çağlar Demirel başta olmak üzere birçok kadın arkadaşımız yine
AKP Hükûmetinin talimatlandırdığı polis güçleri tarafından sokak ortasında
faşizan bir şekilde işkence görmüşlerdir. Buna karşı bütün kadın arkadaşlarımız
başta olmak üzere Diyarbakır halkı, dün yeniden bir direniş destanı yazmıştır
ve bu saldırılar karşısında bu halkın iradesinin teslim alınmayacağını bütün
dünyaya göstermiştir, AKP faşizmini de bütün dünyaya teşhir etmiştir. Bu
baskılarla sonuç alamayacağını düşünen Hükûmet, bu sefer vermiş olduğu
talimatlarla kadın kurumu olan, kadın örgütlenmesi kurumu olan KJA Genel
Merkezini sabah saatlerinde…
(Mikrofon
otomatik cihaz tarafından kapatıldı) 
BAŞKAN
– Açıyorum Sayın Baluken. 
İDRİS
BALUKEN (Diyarbakır) – …hukuksuz bir şekilde basmıştır. Orada da avukatların
girişine, vekillerimizin takibine izin verilmemiştir. 
Bugün,
aynı zamanda, AKP Hükûmetinin emrinde olan yargı bir otobüste şort giydiği için
Ayşegül Terzi’yi tekmeleyen bir mahlukatı da tahliye etmiştir.
Biz,
gerek Diyarbakır’daki kadın arkadaşlarımıza yönelik bu faşizan saldırıları
gerekse de Ayşegül Terzi’ye saldıran bu kişinin tahliyesini, doğrudan kadın
arkadaşlarımızın, tüm kadınların iradesine yönelik bir saldırı olarak
değerlendiriyoruz; o nedenle bunları şiddetle kınıyoruz. HDP grubu olarak kadın
hareketimizin, kadın arkadaşlarımızın ve bütün kadınların yürüttüğü mücadelenin
yanında olacağımızı ifade ediyoruz. Bugünkü bütün çalışmalarımızı kadınların
güzelliğini ve direngenliğini simgeleyen bu renklerle yürüteceğiz ve
Türkiye’deki kadınların bu faşizan baskılar altında yalnız olmadığını bir kez
daha bütün Türkiye kamuoyuna göstereceğiz.
Teşekkür
ediyorum Sayın Başkan.
BAŞKAN
– Teşekkür ederiz Sayın Baluken.
Sayın
Usta…
18.- Samsun Milletvekili Erhan Usta’nın, 29 Ekim 1923
tarihinin Türk milletinin, hiç kimsenin tutsağı olmayacağı, mukadderatına
kendisinin hâkim olacağı, geçmişte olduğu gibi gelecekte de tam bağımsız
yaşayacağını ilan ettiği tarihî bir gün olduğuna, Cumhuriyet Bayramı’nı
kutladığına ve başta Gazi Mustafa Kemal Atatürk olmak üzere tüm kurucu
kahramanları ve şehitleri şükran ve minnetle andığına ilişkin açıklaması
ERHAN
USTA (Samsun) – Teşekkür ederim Sayın Başkan.
Türkiye
Cumhuriyeti’nin 93’üncü yıldönümünü milletçe büyük bir şevk, heyecan ve gururla
idrak ediyoruz. Cumhuriyetimiz, istiklali uğruna fedakârca çırpınarak kendisine
vurulmak istenen esaret zincirlerini parçalayan, 1919’da Samsun’dan başlayan ve
1923’te Ankara’da sonuçlanan var olma azmi ile bağımsız yaşama isteğinin tacı,
millî iradenin muhteşem bir eseri ve zulme meydan okuyan, zalime rest çeken,
batıl inanç ve hain hesaplara namus mücadelesinin rehberliğiyle karşı koyan
kahraman bir neslin emanetidir. 
Tarih
boyunca birçok kahramanlık göstermiş, devlet olmanın onuruna, millet olmanın
haysiyetine sahip olmuş, emperyalist emeller tarafından tarihten silinmeye ya
da küçük bir coğrafyaya sıkıştırılmaya çalışılan büyük Türk milleti, kaderinin
ve kardeşliğinin önüne geçmeye, geleceğini ve geçmişini karartmaya teşebbüs
eden planları, projeleri hezimete uğratmış, bedeli ne olursa olsun teslim
olmayacağını ispatlamıştır. 
Cumhuriyet,
askerî zaferler kadar her safhası düşünülmüş, her aşaması planlanmış, her
yönüyle millet egemenliğine odaklanmış millî stratejinin ürünüdür. Şüphesiz ki
Türkiye Cumhuriyeti’ni, herhangi bir farklılık ve ayrım kabul etmeyen, cepheden
cepheye koşan, dişinden tırnağından artırdığı ne varsa vatanının selameti için
feda eden Türk milletinin tamamı kurmuştur. Külfet ve çilelere herkes
katlanmış, herkes cumhuriyetin birleştirici şemsiyesi altında toplanmıştır. 
29
Ekim 1923, zulme meydan okuyanların mükâfatıdır. 29 Ekim 1923, ızdırap dolu
yılların, işgalle geçen karanlık dönemlerin açılmamak üzere kapandığı, Türk
milletinin hiç kimsenin tutsağı olmayacağı, mukadderatına kendisinin hâkim
olacağı, geçmişte olduğu gibi gelecekte de tam bağımsız yaşayacağını ilan
ettiği tarihî bir gündür. 
Cumhuriyetimiz,
etnik kökeni ve mezhebi ne olursa olsun tüm şehit ve gazilerimizin hediyesidir.

(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Usta. 
Buyurun.

ERHAN
USTA (Samsun) – Üzerinde yaşadığımız ve ecdat kanlarıyla sulanmış bu topraklar,
bu bayrak, bu devlet ve bu cumhuriyet hepimizin şeref simgesi, varlık
nişanesidir. Doksan üç yıllık Türkiye Cumhuriyeti’nde hiç kimse yabancı
görülmemiş, hiç kimse ötekileştirilmemiş, hiç kimse dışlanmamıştır. 
Türkiye
Cumhuriyeti, tarihte kurulan Türk devletlerinin bir devamı olarak Allah’ın
izniyle varlığını sürdürecektir. Bu, sürekli yenilenen, sürekli oluş hâlinde
olan zengin ve bereketli bir geçmişten parlak ve tertemiz bir istikbale kanat
açan büyük Türk milletinin son kararıdır. 
Bu
çok anlamlı tarihin yıl dönümünde aziz milletimizin Cumhuriyet Bayramı’nı
kutluyor, başta Gazi Mustafa Kemal Atatürk olmak üzere tüm kurucu kahramanları
ve şehitlerimizi şükran ve minnetle anıyor, hepsine Yüce Allah’tan rahmet diliyorum.

Teşekkür
ederim. 
BAŞKAN
– Teşekkür ederiz Sayın Usta. 
Sayın
Özel, buyurun. 
19.- Manisa Milletvekili Özgür Özel’in, İstanbul
Milletvekili Eren Erdem’e yapılan saldırının kabul edilemez olduğuna,
Türkiye’de kutuplaşmadan medet umanlara karşı Cumhuriyet Halk Partisinin hukuku
ve barışı savunmaya devam edeceğine, Gazeteci Nail Güreli’ye Allah’tan rahmet
dilediğine, Ayşegül Terzi davasındaki mahkeme kararından rahatsız olduklarına
ve Cumhuriyet Bayramı’nı kutladığına ilişkin açıklaması
ÖZGÜR
ÖZEL (Manisa) – Sayın Başkan, teşekkür ederim. 
Bugün,
Cumhuriyet Halk Partisi olarak kapalı grup toplantımızı gerçekleştirdik. O
toplantıda İstanbul Milletvekilimiz Sayın Eren Erdem’e Bağcılar’da bir hemşehri
derneğini ziyareti sırasında yapılan bir saldırı, bir provokasyondan dolayı
Cumhuriyet Halk Partisi Grubunun duyduğu derin üzüntüyü, rahatsızlığı ve böyle
bir şeyin kabul edilemez olduğunun, ancak orada kendilerini bir siyasi görüşe
tabi olduklarını belli işaretlerle ifade eden kişilerin davranışlarından hemen
sonra parti yetkililerimiz tarafından ilgili partiyle girdiğimiz temas
sonucunda partinin son derece olumlu, yatıştırıcı ve üzerine düşen tavrının da
altını çizdik. 
Bundan
sonraki süreçlerde Türkiye’de bir iç savaştan, Türkiye’de kutuplaşmadan ve sokaklarda
çeşitli ayrıştırmalarla bir kavga görüntüsünden medet umanlara karşı Cumhuriyet
Halk Partisi hem hukuku, barışı savunmaya devam edecek ama gerek
milletvekillerinin gerekse gençlik kollarının da bir tüyünün bile bizim için
son derece önemli olduğunun ve onların iradesinin Cumhuriyet Halk Partisi Grubu
olarak arkasında olduğumuzun da ifade edilmesini yararlı görüyoruz.
Sayın
Nail Güreli’nin vefatını dün akşam saatlerinde öğrendik ve sizin de, tüm
grupların da bu konudaki ailesine başsağlığı ve basın camiasına başsağlığı
dileklerini ifade etmiştik ama bir kez daha televizyon yayın saati içinde
Türkiye Gazeteciler Cemiyetinin önceki başkanı Nail Güreli’ye Allah’tan rahmet
diliyoruz, yeri doldurulamazdır kendisinin ve aziz hatırasının önünde saygıyla
eğiliyoruz.
Ayşegül
Terzi davasındaki mahkeme kararı yani saldırganın serbest bırakıldığı saldırıya
uğrayanın…
(Mikrofon
otomatik cihaz tarafından kapatıldı)
BAŞKAN
– Açıyorum Sayın Özel.
ÖZGÜR
ÖZEL (Manisa) – …ağlayarak, saldırganın gülerek çıktığı bir yargılamanın
hepimizi son derece rahatsız ettiğinin, Türkiye Büyük Millet Meclisinin buna
karşı alması gereken tavırlar, yapması gereken düzenlemeler olduğunun bir kez
daha altını çiziyoruz. Ayşegül Terzi ve yaşam biçimi, kendi tercihleri ne
olursa olsun tüm kadınlar yalnız değildir. Biliyoruz ki bu düzeni kadınlar
değiştirecek. Bu haksızlığa bizler de onlarla birlikte direnmeye ve karşı
koymaya devam edeceğiz.
Son
olarak da, biraz önce Milliyetçi Hareket Partisinin sayın grup başkan vekilinin
cumhuriyetle ilgili değerlendirmelerini büyük bir dikkatle ve memnuniyetle
okuduk. Biz de Cumhuriyet Bayramı’nı şimdiden kutluyor, Ulu Önder Gazi Mustafa
Kemal Atatürk’ün kendine layık görmediği bir makamı bugün birilerine layık
görmeye çalışanlara karşı cumhuriyete ve parlamenter sisteme hep birlikte sahip
çıkma konusundaki irademizi tekrar ediyoruz.
BAŞKAN
– Teşekkür ederiz Sayın Özel. 
Sayın
Muş, buyurun.
20.- İstanbul Milletvekili Mehmet Muş’un, Bingöl ve
Çukurca’da şehit olan 2 askere Allah’tan rahmet dilediğine, devletin terörle
mücadeleyi sadece yurt içinde değil yurt dışında da etkin bir şekilde
sürdürdüğüne, Cumhuriyet Bayramı’nı tebrik ettiğine ve Cumhuriyet Halk Partisi
İstanbul Milletvekili Eren Erdem’e yapılan saldırıyı kınadığına ilişkin
açıklaması
MEHMET
MUŞ (İstanbul) – Sayın Başkan, bugün Bingöl’den ve Çukurca’dan acı haber aldık.
2 askerimiz kalleş teröristlerin saldırısı neticesinde şehit oldu. Şehit olan
askerlerimize Cenab-ı Allah’tan rahmet, ailelerine ve milletimize sabırlar
diliyorum. Tüm milletimizin başı sağ olsun. 
Tabii,
terörle mücadelemizin kararlılıkla ve etkin bir şekilde devam edeceğini buradan
bir kez daha ifade etmek isterim. Türkiye hiçbir zaman teröre teslim olmamıştır
ve olmayacaktır. Aksine, terörle mücadelede, teröristlerin saklandıkları inlere
girmek suretiyle bulundukları yerde imha sürecine girilmiştir. Canlı bomba
kullanmak ve kalleşçe mayın patlatmaktan başka hiçbir hareket imkânı kalmayan
hain terör örgütünün artık beli kırılmıştır. Teröristler sığındıkları
mağaralarda, bulundukları inlerde bir bir yok edilmektedir. Devletimiz terörle
mücadeleyi sadece yurt içinde değil yurt dışında da etkin bir şekilde
sürdürmektedir. Büyük ve güçlü bir ülke olan Türkiye, hem Suriye’de hem Irak’ta
terör inlerine operasyonlar düzenlemektedir. 
Türkiye
terör örgütleri arasında bir ayırım yapmamaktadır. Suriye’de hem DAEŞ hem
PYD’yle mücadele edilirken, Kuzey Irak’ta, Kandil’deki PKK terör yuvalarına
hava operasyonlarıyla bombalar yağdırılmaktadır. Türkiye’nin Suriye’de terör
örgütlerine yönelik yürüttüğü Fırat Kalkanı Operasyonu Suriye’deki gidişatı
değiştirmiş ve terör örgütlerinin giderek geri çekilmesine neden olmuştur.
Batılı koalisyon güçlerinin Suriye’de beş yılda teröre vuramadığı darbeyi,
Türkiye, çok kısa bir sürede, bu operasyonlarla vurmayı başarmıştır. 
Tabii,
terörle mücadele sadece teröristleri yok ederek yürütülmemektedir. Teröristlere
lojistik destek veren, finans sağlayan, onlara yardım ve yataklık edenlerle de
mücadele edilmektedir. 
Türkiye’nin terörle bu etkin mücadelesine en büyük
desteği halkımız vermektedir. Özellikle doğu ve güneydoğu illerimizdeki
vatandaşlarımız bu terör belasının bir an önce bitmesi için devletinin yanında
olduğunu göstermektedir. Bölge halkımız, özellikle esnafımız kaos ve kargaşa
çıkarmaya çalışanlara fırsat vermemekte ve oradaki vatandaşlarımıza âdeta bir
kene gibi yapışan asalak terör yandaşlarına “Yeter artık, düşün yakamızdan.”
demektedir. Bazı Batılı devletlerin Türkiye’de yargı tarafından teröre destek
verenlere ilişkin yürütülen süreçlere müdahale anlamına gelen açıklamalarını da
yanlış bulduğumuzu ve kabul etmediğimizi ifade etmek isterim. Hiçbir devlet
Türkiye’nin iç işlerine müdahale edemez ve görülmekte olan davaları etkilemeye
yönelik beyanatta bulunamaz. Hele terör örgütü elebaşını ülkesinde barındıran,
iadesine ilişkin “Buna bağımsız yargı karar verir.” diyenler, Türkiye’de
yargısal süreçlerle ilgili açıklama yapma hakkına kesinlikle sahip değildir. 
(Mikrofon otomatik cihaz tarafından kapatıldı)
MEHMET MUŞ (İstanbul) – Sayın Başkan, tamamlamak
istiyorum müsaadeniz olursa. 
BAŞKAN – Tabii ki, buyurun. 
MEHMET MUŞ (İstanbul) – Son olarak şunu ifade etmek
isterim ki Türkiye Cumhuriyeti devleti bu aziz milletin desteğini arkasında
buldukça tüm terör örgütlerini tek tek bertaraf edecek ve son terörist yok edilene
kadar mücadelesini sürdürecektir. 
Ben de yaklaşan Cumhuriyet Bayramı’mızı şimdiden tebrik
ediyorum, tüm milletimize hayırlı uğurlu olsun tekrar. 
Aynı şekilde, kadınlarımıza yönelik hiçbir şiddet
olayını tasvip etmediğimizi, kadınlara uzanan her türlü şiddet hareketini
kesinlikle ve nefretle kınadığımızı ifade etmek isterim. 
Burada, Cumhuriyet Halk Partisinden bir milletvekiline
karşı da yapılan saldırıyı AK PARTİ Grup Başkan Vekili olarak ben de kınadığımı
ifade etmek istiyorum.
Genel Kurulu selamlıyorum. 
BAŞKAN – Teşekkür ederiz Sayın Muş. 
VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Pervin Buldan’ın,
Ayşegül Terzi davasının takipçisi olduğuna, Özgür Kadın Derneği KJA’nın sözcüsü
Ayla Akat Ata’nın gözaltına alınmasını kınadığına ve İstanbul Milletvekili
Mehmet Muş’un kendisini Meclis Başkanına şikâyet etmesinden üzüntü duyduğuna
ilişkin konuşması 
BAŞKAN – Sayın milletvekilleri, ben de özellikle
Ayşegül Terzi davasının takipçisi olduğumu belirtmek istiyorum ve ona tekme
atan mahlukun serbest bırakılmasının bir kadın olarak beni de derinden üzdüğünü
ve yaraladığını özellikle ifade etmek istiyorum.
Yine, Özgür Kadın Derneği KJA’nın sözcüsü Sayın Ayla
Akat Ata’nın gözaltına alınmasını ben de buradan bir kez daha kınıyorum. 
Dün bu konuda bir açıklama yapmıştım ancak Sayın Muş’un
beni Meclis Başkanına şikâyet etmesinin gerçekten beni derinden üzdüğünü
özellikle belirtmek isterim. 
Mesele kadın olduğu zaman, mesele kadın meselesi olduğu
zaman, mesele insan ve insanlık olduğu zaman ben buradan bu açıklamaları
yapmaya devam edeceğim, bunu belirtmek istiyorum ve teşekkür ediyorum. 
MEHMET MUŞ (İstanbul) – Sayın Başkan, bir söz talebim
var tekrar.
BAŞKAN – Buyurun Sayın Muş. 
VI.- AÇIKLAMALAR (Devam)
21.- İstanbul Milletvekili Mehmet Muş’un, Oturum
Başkanı TBMM Başkan Vekili Pervin Buldan’ın yaptığı açıklamasındaki bazı
ifadelerine ilişkin açıklaması
MEHMET
MUŞ (İstanbul) – Ben burada fikirlerimi ifade ettim sizlere. Bunun haricinde,
sizi herhangi bir yere şikâyet etmedim, bunu buradan ifade etmek isterim.
Benim,
o gün yaptığınız konuşmayla alakalı hatırlatmak istediğim fakat daha sonra
çıkan diğer tartışmalardan dolayı fırsat bulamadığım bir şey vardı: Siz Meclisi
yönetmektesiniz ve Anayasa’nın 138’inci maddesinde mahkemelerin bağımsızlığından
bahseder. Bu açıdan, devam eden bir yargısal süreçle alakalı, süreci
etkileyecek açıklamalarda bulunmanın yanlış olduğunu ifade ettim. 
Burada
138’inci maddeyi tekrar tüm herkese hatırlatmak isterim: “Hâkimler,
görevlerinde bağımsızdırlar; Anayasaya, kanuna ve hukuka uygun olarak vicdanî
kanaatlerine göre hüküm verirler. Hiçbir organ, makam, merci veya kişi, yargı
yetkisinin kullanılmasında mahkemelere ve hâkimlere emir ve talimat veremez;
genelge gönderemez; tavsiye ve telkinde bulunamaz.”
İDRİS
BALUKEN (Diyarbakır) - Cumhurbaşkanına oku, Cumhurbaşkanına. 
MEHMET
MUŞ (İstanbul) - “Görülmekte olan bir dava hakkında Yasama Meclisinde yargı
yetkisinin kullanılması ile ilgili soru sorulamaz, görüşme yapılamaz veya
herhangi bir beyanda bulunulamaz. Yasama ve yürütme organları ile idare,
mahkeme kararlarına uymak zorundadır; bu organlar ve idare, mahkeme kararlarını
hiçbir suretle değiştiremez ve bunların yerine getirilmesini geciktiremez.” 
Tekrar,
ben burada fikirlerimi söyledim, aynı fikirlerimin arkasındayım. Buradaki
oturumdan sonra da sizinle alakalı herhangi bir şikâyet beyanında da
bulunmadığımı ifade etmek isterim.
Teşekkür
ediyorum.
BAŞKAN
- Peki, teşekkür ederim Sayın Muş. 
Okuduğunuz
bu İç Tüzük maddesini ben de biliyorum, bunu bana hatırlatmanıza gerek yok. 
MEHMET
MUŞ (İstanbul) - Herkese hatırlattım. 
BAŞKAN
- Ancak, biraz önce de ifade ettim, mesele insan ve insanlık olduğu sürece,
mesele kadın meselesi olduğu sürece ben bu tür açıklamaları yapmaya devam
edeceğim.
MEHMET
MUŞ (İstanbul) - Biz de ikaz edeceğiz. 
MAHMUT
TOĞRUL (Gaziantep) - Cumhurbaşkanı bu ikazlarınıza dâhil mi?
BAŞKAN
- Siz de ikazınızı yaparsınız, şikâyetinizi yaparsınız, benim başım gözüm
üstüne Sayın Muş. Teşekkür ederim. 
MEHMET MUŞ
(İstanbul) - Biz de ikaz edeceğiz.
MAHMUT
TOĞRUL (Gaziantep) - Cumhurbaşkanı bu ikazlarınıza dâhil mi?
MEHMET
MUŞ (İstanbul) - Biz de ikaz edeceğiz.
İDRİS
BALUKEN (Diyarbakır) - Sayın Başkan…
BAŞKAN
- Sayın Baluken, buyurunuz.
İDRİS
BALUKEN (Diyarbakır) - Sayın Başkan, bu konuyla ilgili benim de söz talebim
var.
BAŞKAN
- Tabii, buyurun. 
22.- Diyarbakır Milletvekili İdris Baluken’in, İstanbul
Milletvekili Mehmet Muş’un yaptığı açıklamasındaki bazı ifadelerine ve
Cumhuriyet Halk Partisi İstanbul Milletvekili Eren Erdem’e yapılan saldırıyı
şiddetle kınadığına ilişkin açıklaması
İDRİS
BALUKEN (Diyarbakır) - Teşekkür ediyorum Sayın Başkan.
Doğrusu,
Sayın Muş’u dinlerken keşke bu okumuş olduğu İç Tüzük ya da Anayasa kısmını
Sayın Cumhurbaşkanı Anayasa Mahkemesi kararlarıyla ilgili mahkûm edecek
yorumlar yaptığı zaman da burada, Genel Kurulda okumuş olsaydı diye
düşünüyorum. 
Meclis
başkan vekillerinin oturumu tarafsız yönetmeleri tabii ki İç Tüzük’ün ve
Anayasa’nın gereğidir ve bu konuda muhalefet parti sözcüleri olarak bizler de
sıklıkla Meclis başkan vekillerinden beklentilerimizi, hatta Meclis Başkanından
beklentilerimizi dile getiriyoruz. Ancak, en fazla iktidar partisine mensup
Meclis başkan vekillerinin oturumu yönettiği bütün Genel Kurul çalışmalarında
Genel Kurul çalışmalarıyla hiç ilgisi olmayan kişisel düşüncelerini Divandan
paylaştıklarına, tartışmayı yönlendirdiklerine, muhalefetin söz hakkını
engellemeye çalıştıklarına sayısız defa tanıklık ettik. Sizin yaptığınız gibi
dışarıda var olan bir hukuksuzlukla ilgili ve ortaya çıkmış insanlığa yönelik
bir saldırıyla ilgili hangi Meclis başkan vekili görüş belirtirse bugüne kadar
herhangi bir itiraz yöneltmedik. Dolayısıyla, biz göstermiş olduğunuz tutumun
bu şekilde tartışılmasını son derece talihsiz olarak değerlendirdiğimizi, bu
uyarıların özellikle diğer Meclis başkan vekillerinin oturumları sırasında da
iktidar partisi tarafından dikkate alınması gerektiğini vurgulamak istiyoruz.
Diğer
taraftan, Cumhuriyet Halk Partisi Milletvekili Sayın Eren Erdem’e yürüttüğü bir
siyasi çalışma esnasında yapılmış olan faşist linç saldırısını buradan şiddetle
kınıyoruz. Saldırının yapıldığı o akşam Sayın Eren Erdem’i arayıp geçmiş olsun
dileklerimizi iletmiştik. Bu, Eren Erdem’in şahsında tıpkı Diyarbakır’daki
milletvekillerimize olduğu gibi bütün demokratik siyasete yöneltilmiş bir
saldırıdır. Hiçbir şekilde kabul edilemez bulduğumuzu bir kez daha ifade etmek
istiyorum.
Teşekkür
ederim.
BAŞKAN
– Teşekkür ederiz Sayın Baluken.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, sisteme girmişsiniz, buyurun.
23.- Manisa Milletvekili Özgür Özel’in, İstanbul
Milletvekili Mehmet Muş’un yaptığı açıklamasındaki bazı ifadelerine ilişkin
açıklaması
ÖZGÜR
ÖZEL (Manisa) – Sayın Başkan, Parlamento ve siyaset kurumlar, kurallar ve biraz
da vicdanla yapılması gereken bir mesele. İşin vicdani tarafı bu işi yaparken
birkaç tane turnusol kâğıdı var. Bir tanesi tutarlılık bunların. 
Şimdi,
sayın grup başkan vekilinin size yönelttiği eleştirinin ve dayandırdığı Anayasa
maddesinin ve dolayısıyla dün de ifade ettiği İç Tüzük’te 64’üncü maddede
Başkanın tartışmalara katılmaması konusundaki uyarısının tek başına
baktığınızda sanki bir haklılık payı varmış gibi görülüyor. Oysa bu Meclisi
yöneten iktidar partisinden başkan vekilleri, böyle sizin yaptığınız gibi
evrensel değerler üzerinden kadına karşı şiddet veya bir kadın siyasetçiye
yapılan darp gibi, kim yönetirse yönetsin, bu fikrini belirttiğinde kimsenin
karşı çıkmayacağı hususlar bir yana, resmen kürsüdeki konuşmacıya içerik
denetimi yapıyorlar. Diyor ki: “Ben sana buradan bunu söyletmem benim
yönettiğim oturumda.” Yahu, nasıl yaparsın? Böyle bir şey yok. Alıyoruz hemen
elimize İç Tüzük’ü, çıkıyoruz, madde 64 diyoruz. İktidar partisinin sayın grup
başkan vekilleri de Meclis başkan vekilinin o yaptığının uygun olduğunu,
Anayasa’ya uygun olduğunu, İç Tüzük’e uygun olduğunu falan söylüyorlar. Ya onu
yapmamak lazım ya bunu yapmamak lazım. İkisini birden aynı kişiler yaparken
işte, o zaman burayı bir Meclis olmaktan, zaman zaman, tırnak içinde ve
üzülerek söylüyorum “İşte, orada tiyatro yapıyorsunuz...” Çünkü tiyatroda rol
neyse o yapılır ama Mecliste vicdanın ve hukukun gereği neyse o yapılır.
Elbette durduğumuz yerlerin, kürsüye gösterdiği açı üzerinden farklılıklarımız,
belli esnemelerimiz, belli toleranslarımız olur, bu, siyasetin doğasında var
ama bu kadar taban tabana zıt bir mesele gerçekten çok sıkıntılı. 
Diğer
bir yere gelince, hem ister Diyarbakır’da ister İstanbul’da bir milletvekiline
karşı güvenlik güçlerinin nasıl davranacağı güneşin çarığı, çarığın ayağı
sıkmasıyla ilgili. Siz valilerinize, siz Emniyet müdürlerinize bu tip
davranışlardan sonra gerekeni yapmıyor, bir valiler kararnamesinde, bir
milletvekilinin tartaklandığı, haksız yere gözaltına alınmaya çalışıldığı veya
İstanbul’daki gibi bir linç girişimine uğradığı yerde bunun hesabını
kararnameyle sormuyorsanız bu, “Ben Mecliste kınarım ama siz bildiğinizi yapın,
onlara haddini bildirin.” demekten başka bir şey değil. Bunun milletvekilinin
neyi söylediği, neyi savunduğuyla ilgisi yok, o içeriğe yönelik onun
sorumluluğunda olan işler ama bir milletvekili dokunulmazlığının ihlal edildiği
bir süreci hoş görmek bir siyasi partiye, bir siyasi parti temsilcisine
kesinlikle yakışmamaktadır, bunları ifade etmek durumundayız. 
BAŞKAN - Teşekkür ederiz Sayın Özel.
Sayın Muş, sisteme girmişsiniz, buyurun.
24.- İstanbul Milletvekili Mehmet Muş’un, Diyarbakır
Milletvekili İdris Baluken ile Manisa Milletvekili Özgür Özel’in yaptığı
açıklamalarındaki bazı ifadelerine ilişkin açıklaması
MEHMET MUŞ (İstanbul) – Sayın Başkan, az önce okuduğum
Anayasa’nın 138’inci maddesidir, İç Tüzük maddesi değildir. Burada yargısal
süreçlerle alakalı karar verme aşamasındayken bu Anayasa maddesi açık ve net
şekilde ortadadır. Buna herkes riayet etmek durumundadır. AK PARTİ hükûmetleri
döneminde mahkemelerin verdiği bütün karar uygulanmıştır. O açıdan, mahkemenin
kararı beğenilmeyebilir ama mahkeme kararlarının tamamı uygulanmıştır. Mahkeme
karar verdikten sonra bununla alakalı bir fikir beyan etmek ayrı bir şey, karar
verme aşamasında süreci etkileyecek beyanatta ve harekette bulunmak bambaşka
bir şeydir. O açıdan herkesi bu noktada dikkatli davranmaya davet ediyorum ve
burada gördüğümüz her meselede de hem İç Tüzük’ten hem de Anayasa’dan kaynaklanan
tüm haklarımızı kullanacağımızı da bir kere daha ifade etmek isterim. Herkes İç
Tüzük’e…
(Mikrofon otomatik cihaz tarafından kapatıldı)
MEHMET MUŞ (İstanbul) – Söz veriyor musunuz?
BAŞKAN – Sayın Muş, yani ikinci sefer kullandınız söz
hakkınızı ve ikinci sefer kullandığınızda birer dakika veriyoruz biliyorsunuz
ama tamamlayın, buyurun.
MEHMET MUŞ (İstanbul) – Herkes İç Tüzük’e riayet ettiği
müddetçe biz hem Meclis oturumlarını çok daha iyi yönetiriz hem de burada
yasama faaliyetlerini, yasama çalışmalarını çok daha sağlıklı götürürüz diye
düşünüyorum. Nihayetinde hepimizin geldiği seçim bölgeleri var, hepimizin
farklı sorumlulukları var. Bu açıdan, asgari olan bu İç Tüzük noktasında ve
nezaket kuralları çerçevesinde herkesin birbirine muamele etmesinin önemli
olduğunu düşünüyorum.
Teşekkür
ediyorum.
BAŞKAN
– Sayın milletvekilleri, gündeme geçiyoruz.
Başkanlığın
Genel Kurula sunuşları vardır.
Meclis
araştırması açılmasına ilişkin üç önerge vardır. Önergeleri ayrı ayrı
okutacağım.
1’inci
sırada okutacağım Meclis araştırması önergesi 500 kelimeden fazla olduğu için
önerge özeti okunacaktır ancak önergenin tam metni Tutanak Dergisi’nde yer
alacaktır.
VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Bursa Milletvekili Kadir Koçdemir ve 19
milletvekilinin, idarî yapılanmada yürürlüğe giren değişikliklerin mahallî
idarelerin görev, yetki, sorumluluk, hizmet kapasite ve kabiliyetleri ile
idarenin bütünlüğü üzerindeki etkilerinin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/342) (x)
Türkiye Büyük Millet Meclisi
Başkanlığına
2014
mahallî idareler genel seçimlerinden sonra idarî yapılanmada önemli
değişiklikler yürürlüğe girmiştir. Türkiye ve dünyadaki tecrübeleri dikkate
almayan, tutarlılık ve bütüncül bakış açısından mahrum bu değişikliklerin
mahallî idarelerin görev, yetki, sorumluluk, hizmet kapasite ve kabiliyetleri
ile idarenin bütünlüğü üzerindeki etkilerinin tespit edilmesi, muhtemel çözüm
önerilerinin ortaya konulması, yapılacak yasal düzenlemeler ve diğer
tedbirlerin araştırılması için Anayasa’nın 98’inci, TBMM İçtüzüğü’nün 104’üncü
ve 105’inci maddeleri uyarınca Meclis araştırması açılmasını takdirlerinize
saygılarımızla arz, talep ederiz.
1)
Kadir Koçdemir (Bursa)
2)
Oktay Vural (İzmir)
3)
Erkan Akçay (Manisa)
4)
Mehmet Erdoğan  (Muğla)
5)
İsmail Faruk Aksu  (İstanbul)
6)
Fahrettin Oğuz Tor  (Kahramanmaraş)
7)
Baki Şimşek  (Mersin)
8)
Mehmet Parsak  (Afyonkarahisar)
9)
İzzet Ulvi Yönter  (İstanbul)
10)
Deniz Depboylu  (Aydın)
11)
Mehmet Günal  (Antalya)
12)
Erhan Usta  (Samsun)
13)
Ruhi Ersoy  (Osmaniye)
14)
Mehmet Necmettin Ahrazoğlu (Hatay)
15)
Zihni Açba  (Sakarya)
16)
Atila Kaya  (İstanbul)
17)
Arzu Erdem  (İstanbul)
18)
Mustafa Kalaycı  (Konya)
19)
Seyfettin Yılmaz  (Adana)
20) İsmail Ok  (Balıkesir)
Özet
Gerekçe:
2014
mahallî idareler seçimlerinden sonra yeni bir dönem başlamıştır. Yapılan
değişikliklerle asırlar içinde oluşan yerinden yönetim birikimi bir yana
bırakılmış, Anayasa'nın 123’üncü maddesiyle hüküm altına alınan "idarenin
kuruluş ve görevleriyle bir bütün olması" durumu sona erdirilmiş,
büyükşehir belediyesi olan 30 ilde il sınırları büyükşehir belediyesi sınırı
hâline getirilmiş, bu illerdeki il özel idareleri, belde ve köyler ile diğer
illerde nüfusu 2 binin altına düşen belde belediyelerinin tüzel kişilikleri
sona erdirilmiştir.
İdarî
yapılanmamızda son yıllarda yapılan değişiklikler tutarlılıktan ve bütüncül
bakış açısından mahrumdur, ülkemizde ve dünyadaki tecrübeleri dikkate
almamaktadır, mahallî hizmetlerin vatandaşa en yakın birim tarafından yerine
getirilmesi ilkesiyle bağdaşmamaktadır, büyük zikzaklar ve ciddi tezatlarla
doludur. Mesela, son değişiklikle, nüfusun yüzde 75’inin yaşadığı 30 ilde, daha
birkaç yıl önce kamu yönetimi reformunun en önemli ve en güçlü aktörleri hâline
getirilen il özel idareleri kaldırılmıştır. Hizmetlerin hızlı, ucuz, halkın
talep ve öncelikleri ile mahallî imkânlara uygun olarak yerine getirilmesine
katkıda bulunmamaktadır. 
Merkezî
idarenin taşra birimlerinin ve mahallî idarelerin hizmet kapasite ve
kabiliyetlerini artırmamaktadır.
Demokrasi,
kararlardan etkilenenlerin kararlarda etkisinin olması durumudur. Yapılan
değişiklikle, küçük ve merkeze uzak yörelerin karar alma sürecine katılım ve bu
süreci etkileme imkânları pratikte sıfırlanmıştır.
Bütünşehir
uygulaması, şehirlerin tarih içinde oluşturdukları kimlik, demografik yapı ve
mimari karakterleri ile sahip oldukları sosyal, kültürel mirasa yabancı
kadrolarca yönetilmesi sonucunu doğurabilmektedir.
Görev,
yetki ve sorumluluk bakımlarından gerekli düzenlemeler yapılmadığı için vergi
gelirlerinden mahallî hizmetler için ayrılan kamu kaynaklarının -bazen
toplumsal huzuru bozan- başka amaçlar için kullanıldığı gözlenmektedir.
Büyükşehir
mevzuatı yetki görev ve sorumluluk dağılımını kesintisiz iskân kabulüne
dayandırmıştı. Sınır konulması anlamlı olmayan içme suyu, kanalizasyon, itfaiye
gibi pek çok görev büyükşehire verilmişti. İl sınırlarının büyükşehir sınırı
olmasıyla, bu durum kesin biçimde ortadan kalkmıştır. Yeni yapılanma görevin
yerine getirilmesini zorlaştırıp maliyetleri yükseltmiş ve ilçe belediyelerini
fonksiyonsuz hâle getirmiştir. Hangi görevin hangi belediyeye ait olduğu hususu
vatandaşlar açısından muammaya dönmüştür. Vatandaş derdini, talebini kime
anlatsa “O konuda filanca belediye, filanca kurum yetkili.” cevabını
almaktadır. Ulaşılan birim genellikle ilçe belediyesi olduğu için, ilçe
belediyelerinin işlevsizliği kanaati daha da yayılmaktadır. Bizzat ilçe belediye
başkanları, ilçe belediyelerinin kaldırılmasını ister hâle gelmiştir.
Gerek
beldeler gerekse köyler sosyolojik manada kimliğe sahiptir ve aidiyet,
mensubiyet duygusunun mekânıdır. Geçmişi birlikte yaşamaya dair bir bilinç,
hâlde birlikte olma duygusu ve geleceği birlikte karşılama iradesi buralarda
yeşererek mekân bulur. Bunların tüzel kişiliklerinin kaldırılıp -hukuki-
kişiliği olmayan birimler hâline getirilmesi, uzaktaki bir birimin buralar
üzerinde söz sahibi olması, buralarda yaşayanların müşterek hususlarda dava
bile açamayacak duruma getirilmesi hem millî hem de evrensel müktesebata
aykırıdır.
Bu
hususlar birlikte değerlendirildiğinde, mahallî hizmetlerin ihtiyaç ve
önceliklere uygun, mahallî katkı ve katılımın azami seviyede gerçekleştiği
basit ve hesap verilebilir bir süreç içinde, yörelerin sahip olduğu kültürel
mirası zenginleştirip çeşitlendiren bir anlayışla, etkin, hızlı ve ucuz biçimde
yerine getirilmesi; yöre sakinlerinin gündem belirleme, irade oluşturma, karar
alma, uygulama ve denetim süreçlerinde etkili olması büyük önem arz etmektedir.
Mevcut yapılanmanın tahlili ve yukarıda belirtilen amaçları gerçekleştirecek,
yasal düzenlemeler dâhil, alınması gerekli tedbirlerin araştırılması için yüce
Meclisimize büyük görev düşmektedir.
Yüce
Meclisimizin bu görevi yerine getirmesi için Anayasa’mızın 98’inci, TBMM
İçtüzüğü’nün 104’üncü ve 105’inci maddeleri uyarınca Meclis araştırması
açılmasını takdirlerinize saygılarımızla arz ederiz.
2.- İstanbul Milletvekili Mustafa Sezgin Tanrıkulu ve
22 milletvekilinin, Darbeleri Araştırma Komisyonunun TBMM Başkanlığına sunulan
raporundaki önerilerin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/343)
Türkiye Büyük Millet Meclisi Başkanlığına
Türkiye
Büyük Millet Meclisi çatısı altında kurulan Darbeleri Araştırma Komisyonunun
TBMM Başkanlığına sunulan raporunun sonuç bölümünde gerçekleri araştırma
komisyonu kurulması önerilmiştir. Raporun sonuç bölümüne komisyonun bütün
üyeleri iştirak etmiştir.
Bu
amaçla mutabakat sağlanan bu konuyla ilgili olarak TBMM’de grubu bulunan partilerin bir araya gelerek bir mutabakat aramaları
şarttır. Bu amaçla “Gerçekleri Araştırma Komisyonu Türkiye Modeli”ni oluşturma
çalışmalarını yürütmek üzere bir komisyon kurulmasını önermekteyiz. Bu
komisyon, yürüttüğü çalışmalarla öncelikle TBMM'de grubu bulunan siyasi
partilerin kendi aralarında bir mutabakat arayışı yürütürken aynı zamanda
gerçekleri araştırma komisyonu için de zemin oluşturacaktır. Bu amaçla,
Anayasa’nın 98’inci ve TBMM İçtüzüğü’nün 104'üncü ve 105'inci maddeleri gereği
Meclis araştırması açılmasını saygılarımızla arz ederiz. 06/01/2016
1)
Mustafa Sezgin Tanrıkulu  (İstanbul)
2)
Hüseyin Çamak  (Mersin)
3)
Özcan Purçu  (İzmir)
4)
Niyazi Nefi Kara  (Antalya)
5)
Mazlum Nurlu  (Manisa)
6)
Kadim Durmaz  (Tokat)
7)
Yakup Akkaya  (İstanbul)
8)
Namık Havutça  (Balıkesir)
9)
Orhan Sarıbal  (Bursa)
10)
Serkan Topal  (Hatay)
11)
Haydar Akar  (Kocaeli)
12)
Ceyhun İrgil  (Bursa)
13)
Okan Gaytancıoğlu  (Edirne)
14)
Kazım Arslan  (Denizli)
15)
Hüseyin Yıldız  (Aydın)
16)
Ali Akyıldız  (Sivas)
17)
Candan Yüceer  (Tekirdağ)
18)
Gülay Yedekci  (İstanbul)
19)
Sibel Özdemir  (İstanbul)
20)
Mahmut Tanal  (İstanbul)
21)
Tekin Bingöl  (Ankara)
22)
İbrahim Özdiş  (Adana)
23)
Ali Yiğit  (İzmir)
Gerekçe:
Türkiye'nin
yakın tarihinde meydana gelen ve aydınlatılmak yerine sebep ve sonuçları
karartılmaya çalışılan sayısız trajik olay veya hak ihlali neticesinde yara
alan bir arada yaşama iradesinin tesisi, hakikatlerle yüzleşmek ve geçmişle
hesaplaşmaktan geçmektedir. Toplumsal hafıza, hesaplaşılmamış hiçbir hadiseyi
silmez, unutmaz. Geçmişte aydınlatılmamış her vaka geleceğin önüne konmuş birer
mayın gibidir. Eninde sonunda ya siyaset kurumu veya toplumsal dinamikler bu
mayınlarla karşı karşıya kalır ve geçmişte bırakılmış, hesabı sorulmamış
olayların bedelini ödemek durumunda kalır.
Devletin,
toplumun ve bu iki yapının alt birimlerinin geleceğe yönelik temiz sayfa
açmalarının yegâne yolu arkada karanlık sayfalar bırakmamaktan geçer. Ne yazık
ki ülkemizin yakın geçmişinde yaşanmış ve fakat karanlığa terk edilmiş sayısız
trajedi geleceğimize âdeta pranga vurmuş durumdadır. Hakikatler, geçmişin
karanlık sayfalarına bırakıldıkları zaman, toplumların ve devletlerin
geleceğini görmesine mani olur. Geçmişini aydınlatamamış, geçmişiyle
yüzleşememiş, geçmişteki hakikatlere erişememiş toplumlar ve devletler
geleceklerini de göremezler.
Türkiye'nin son çeyrek yüzyılına baktığımızda, faili
meçhul cinayetler, kayıplar, toplu infazlar, işkence, güç kullanarak yerleşim
yerlerinin boşaltılması ve zorunlu göç gibi ihlallerle örülü bir geçmişle karşı
karşıya kalıyoruz. Batıdan doğuya, kuzeyden güneye, çeşitli eksenlerde siyasi
ve sosyal kutuplaşmaların giderek arttığı Türkiye'de, bu ayrışmalar siyasetin
etkin işleyişini de engelliyor.
Geçmişe
yönelik objektif bir gerçeklik arayışına girilmesi, mağdurların yaşadıklarının
tarihin kaydına geçirilmesi için dünya genelinde kullanılan yöntem resmî
hakikat komisyonları kurulmasıdır. 1974'ten 2007'ye Gana'dan Almanya'ya,
Şili'den Fas'a, Sri Lanka'ya kadar çok farklı coğrafyalara dağılan bir
yelpazede, çok farklı siyasi özelliklere sahip 40’tan fazla ülkede gerçekleri
araştırma komisyonları kurulmuştur.
Gerçekleri
araştırma komisyonları, çekilen acıların farkında olunduğunun toplumun geneli
tarafından tasdiki, yeni bir toplumsal mutabakata varılması ve kutuplaşmaların
yeniden üretir hâle gelmemesi için önemlidir. Toplumsal barış ve
demokratikleşme ihtiyaçlarımıza uygun düşecek hakikat komisyonu modelini hep
birlikte oluşturmalıyız. Komisyonun bir yasayla kurulması, bağımsız ve geniş
yetkilere sahip olması, devlet kurumlarının komisyon çalışmalarına her türlü
destek ve kolaylığı sağlamakla yükümlü tutulması elzem görünmektedir.
Toplumsal
barışın tesisi için temiz bir sayfa açılırken yakın tarihin en travmatik, en
acılı zamanlarından bazılarını ele alarak bu dönemlere ışık tutacak, bu
dönemlerde yaşayanları kayıt altına alacak bir hakikat komisyonunun TBMM çatısı
altında kurulmasını bu bakımdan kaçınılmaz görmekteyiz.
Bu
konuda başta sivil toplum örgütleri ve üniversiteler olmak üzere toplumun her
kesiminde çalışmalar yapılması gerekiyor. Fakat bütün bunların somut bir hedefe
yönelebilmesi için öncelikle Türkiye Büyük Millet Meclisi çatısı altında grubu
bulunan partilerin bir araya gelerek bir mutabakat aramaları şarttır. Bu amaçla
“Gerçekleri Araştırma Komisyonu Türkiye Modeli"ni oluşturma çalışmalarını
yürütmek üzere bir komisyon kurulmasını önermekteyiz. Bu komisyon, yürüttüğü
çalışmalarla öncelikle TBMM'de grubu bulunan siyasi partilerin kendi aralarında
bir mutabakat arayışı yürütürken aynı zamanda gerçekleri araştırma komisyonu
için de zemin oluşturacaktır.
3.- Bursa Milletvekili Ceyhun İrgil ve 24
milletvekilinin, Bursa’da ve ülke genelinde arkeolojik, kentsel, doğal veya
tarihî sit alanı olmaktan çıkarılıp yapılaşmaya açılmış yerlerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/344)
Türkiye Büyük Millet Meclisi Başkanlığına
Bursa’da
ve ülkemiz genelinde arkeolojik, kentsel, doğal veya tarihî sit alanı olmaktan
çıkarılıp yapılaşmaya açılmış yerlerin tespit edilmesi, bugüne kadar olan
rantın boyutlarının ortaya çıkarılması, bundan sonrası için tarih ve çevre
katliamlarına engel olmak üzere alınması gereken önlemlerin belirlenmesi
amacıyla Anayasa'nın 98 ve TBMM İçtüzüğü'nün 104 ve 105’inci maddeleri
gereğince bir Meclis araştırması açılmasını saygılarımla arz ederim.
1)
Ceyhun İrgil  (Bursa)
2)
Hüseyin Çamak  (Mersin)
3)
Özcan Purçu  (İzmir)
4)
Niyazi Nefi Kara  (Antalya)
5)
Mazlum Nurlu  (Manisa)
6)
Kadim Durmaz  (Tokat)
7)
Muhammet Rıza Yalçınkaya  (Bartın)
8)
Yakup Akkaya  (İstanbul)
9)
Orhan Sarıbal  (Bursa)
10)
Namık Havutça  (Balıkesir)
11)
Ömer Fethi Gürer  (Niğde)
12)
Candan Yüceer  (Tekirdağ)
13)
Haydar Akar  (Kocaeli)
14)
Mahmut Tanal  (İstanbul)
15)
Serkan Topal  (Hatay)
16)
Okan Gaytancıoğlu  (Edirne)
17)
Akif Ekici  (Gaziantep)
18)
Kazım Arslan  (Denizli)
19)
Hüseyin Yıldız  (Aydın)
20)
Gülay Yedekci  (İstanbul)
21)
Ali Akyıldız  (Sivas)
22)
Sibel Özdemir  (İstanbul)
23)
Tekin Bingöl  (Ankara)
24)
İbrahim Özdiş  (Adana)
25)
Ali Yiğit  (İzmir) 
Gerekçe:
Ülkemizin
1982 yılında imzaladığı Dünya Kültürel ve Doğal Mirasın Korunması
Sözleşmesi’nin 1’inci maddesinde sit; “tarihsel, estetik, etnolojik veya
antropolojik bakımlardan istisnai evrensel değeri olan insan ürünü eserler veya
doğa ve insanın ortak eserleri ve arkeolojik sitleri kapsayan alanlar” olarak
tanımlanmıştır. 
Arkeolojik,
kentsel, doğal veya tarihî sitlerin korunması büyük önem taşımaktadır. Türkiye
tarihî ve doğal yapısı itibarıyla son derece değerli pek çok sit alanına
sahiptir. Bu alanlar, tarih öncesi dönemden günümüze pek çok medeniyetin
ürünüdür. Bu anlamda farklı medeniyet ve kültürlerin yaşadıkları dönemlerin
toplumsal, ekonomik, mimari özelliklerini yansıtmaktadır.
Ne
yazık ki yasa ve yönetmeliklerin değiştirilerek tüm kıyılarda, tarım
alanlarında, orman ve meralarda, göl havzalarında, sit alanlarında rantın önünün
açıldığı görülmektedir. Ülkemiz genelinde olduğu gibi Bursa'da da rant
girişimleri devam etmektedir. Marmara Bölgesi'nin en büyük gölü olan İznik
Gölü, Türkiye'nin de 5’inci büyük gölüdür. İznik Gölü hem Çevre Planı'nda hem
de Toprak Koruma Kurulu kararları gereği koruma altındadır. Bu bölge doğal sit
alanıdır. Bu bölge plan değişikliğine gidilerek, ağır sanayi hariç sanayi
tesisinin kurulmasına açık hâle getirilmeye çalışılmıştır. Ancak İznik Gölü'ne
630 metre uzaklıkta kâğıt fabrikası kurulması için Çevre ve Orman Bakanlığı
tarafından yapılan 1/25.000 ölçekli plan değişikliği, Bursa 2. İdare Mahkemesi
tarafından, Çevresel Etki Değerlendirme (ÇED) olumlu raporu da, Bursa 3. İdare
Mahkemesi tarafından iptal edilmiştir.
Bursa
Atatürk Stadyumu, Bursa Büyükşehir Belediyesi tarafından 2007 yılında otel ve
alışveriş merkezi olarak planlanmış ancak meslek odalarının bu plana yaptığı
itiraz sonucu bölge, Bursa Kültür ve Tabiat Varlıklarını Koruma Bölge Kurulu
kararıyla 3’üncü derece doğal sit alanı olarak ilan edilmiştir. Bu alan Atatürk
Stadyumu, Atatürk Spor Salonu, Kapalı Yüzme Havuzu, Atatürk Anadolu Lisesi,
İpekiş Fabrikası, Yahudi Mezarlığı ve Emniyet Müdürlüğünün kullandığı alanla
birlikte 849 bin metrekaredir. Burada da yapılmak istenen benzerdir. Atatürk
Stadyumu ve çevresi ranta kurban edilmek istenmiştir. Ancak bu rant odaklı
girişim yine meslek odalarının çabalarıyla engellenmiş, Bursa Büyükşehir
Belediyesinin, Atatürk Stadyumu’nu yıkıp bu alana meydan yapma projesi, Bursa
1. İdare Mahkemesi tarafınca iptal edilmiştir. Doğayı ve çevreyi katlettirmemek
için mücadele eden meslek odalarının mücadelesi son derece önemlidir. Ancak sit
alanlarını ranta/ticari alanlara dönüştürmek isteyen kesimlerin girişimlerinin
devam edebileceği olasılığı da göz ardı edilmemelidir.
Ne
yazık ki sadece Bursa'da değil, ülkemiz genelindeki sit alanları ranta ve
talana kurban edilmek istenmektedir. Arkeolojik, kentsel, doğal veya tarihî sit
alanları istenilen yasal değişikliklerle imara açılabilmektedir. Yapılan
düzenlemelerle, bugüne kadar oluşturulan doğal ve kültürel çevrenin korunmasına
ilişkin tüm mevzuat yok sayılmaktadır. Sit alanlarına verilen izinlerin her
biri hem çevre/doğa hem de tarih katliamıdır.
Bursa'da
ve ülkemiz genelinde arkeolojik, kentsel, doğal veya tarihî sit alanı olmaktan
çıkarılarak yapılaşmaya açılmış yerlerin tespit edilmesi, rantın boyutlarının
ortaya çıkarılması, bundan sonraki süreçte yaşanacaklara engel olmak üzere
gerekli önlemlerin alınması gerekmektedir.
Taraf
olduğumuz "Birleşmiş Milletler Dünya Kültürel ve Doğal Mirasının
Korunmasına Dair Sözleşme" ile "Arkeolojik Mirasın Korunmasına
İlişkin Avrupa Sözleşmeleri" ve Anayasa'nın “Tarih, kültür ve tabiat
varlıklarının korunması” başlıklı 63’üncü maddesinde yer alan “Devlet, tarih,
kültür ve tabiat varlıklarının ve değerlerinin korunmasını sağlar, bu amaçla
destekleyici ve teşvik edici tedbirleri alır." hükmü ve sözleşmelerle
uyumlu düzenlemeler tarihe, doğaya, çevreye ve insanın yaşam hakkına saygı
duyan demokratik bir ülke olmanın gereğidir.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler, sırası geldiğinde yapılacaktır.
Şimdi,
Milliyetçi Hareket Partisi Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım ve oylarınıza sunacağım.
IX.- ÖNERİLER
A) Siyasi Parti Grubu Önerileri
1.- MHP Grubunun, Adana Milletvekili Muharrem Varlı ve
arkadaşları tarafından, Adana mısır üreticilerinin sorunlarının tespit edilmesi
ve alınacak önlemlerin belirlenmesi amacıyla 16/2/2016 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin Genel
Kurulun 27 Ekim 2016 Perşembe günkü birleşiminde sunuşlarda okunmasına ve ön
görüşmelerinin aynı tarihli birleşimde yapılmasına ilişkin önerisi
27/10/2016
Türkiye Büyük Millet Meclisi Başkanlığına
Danışma
Kurulunun 27/10/2016 Perşembe günü (bugün) yaptığı toplantısında, siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını arz
ederim.
Saygılarımla.
 Erhan Usta
 Samsun
 MHP
Grup Başkan Vekili
Öneri:
16
Şubat 2016 tarih, 1108 sayıyla TBMM Başkanlığına vermiş olduğumuz, Adana
Milletvekili Muharrem Varlı ve arkadaşlarının “mısır üreticilerinin
sorunlarının tespit edilmesi ve alınacak önlemlerin belirlenmesi amacıyla”
verdiği Meclis araştırması açılması önergemizin 27/10/2016 Perşembe günü
(bugün) Genel Kurulda okunarak görüşmelerinin bugünkü birleşimde yapılması
önerilmiştir.
BAŞKAN
– Milliyetçi Hareket Partisi grup önerisinin lehinde olmak üzere, ilk konuşmacı
Adana Milletvekili Sayın Muharrem Varlı.
Süreniz
on dakika.
Sayın
Varlı, buyurun. (MHP sıralarından alkışlar) 
MUHARREM
VARLI (Adana) – Sayın Başkan, değerli milletvekilleri; hepinizi saygıyla
selamlıyorum.
Mısır
üreticilerinin problemleriyle ilgili vermiş olduğumuz araştırma önergesi
üzerinde söz aldım. Bu vesileyle konuşmalarımı devam ettirmek istiyorum.
Mısır,
Türkiye'de son yıllarda en çok ihtiyaç duyulan ham maddelerden bir tanesi.
Türkiye'nin yaklaşık 6 milyon ton mısır ihtiyacı var. Kanatlı hayvan
besicilerinin en önemli yem üretiminin de ham maddesi. Aynı zamanda nişasta ve
glikoz üreticilerinin de en önemli ham maddesi.
Geçtiğimiz yıl
mısırın prim fiyatları 2 kuruşa düşürüldü. Pamuk prim fiyatları yıllardan
beridir söylediğimiz seviyede, 1 TL ile 75 kuruş arasında belirlenirken -bu
önemli bir gelişme, güzel bir gelişme, onun da altını çizmek istiyorum- mısırın
2 kuruşa düşürülmesi son derece yanlış bir politika. Bir tarafta pamuğu
korurken, “Pamuğun ekilme alanlarını çoğaltalım.” derken diğer taraftan mısırın
ekim alanlarının düşürülmesine vesile olunması da son derece yanlış ve doğru
olmayan bir politika.
Şimdi, burada
geçen yıl söyledim, dedim ki: “Mısır fiyatlarını Ofisin bir an önce açıklaması
ve en azından enflasyon değerinde, eski parayla 780 bin rakamıyla açıklaması
gerekir, ‘Peşin bedelle alıyoruz.’ demesi gerekir ki çiftçi ektiği mısırdan,
ürettiği mısırdan para kazanabilsin.” Ancak sanki biz bunu söylememişiz gibi
alelacele bir kararla 740 bin lira gibi bir rakamla fiyat açıklandı ve serbest
piyasada ne yazık ki mısır 660 bin lirayla 680 bin lira –eski parayla
söylüyorum- bir değer buldu ve üreticimiz bir yıl önceki satmış olduğu mısır fiyatının
altında mısırı satmak zorunda kaldı. Dolayısıyla, gübre fiyatları artmışken,
işçilik fiyatları artmışken, tarla kirası, sulama bedelleri artmışken mısırın
bir önceki yılın altında bir değerle satılmış olması çiftçiyi mağdur etti ve
mısır ekim alanlarının daralmasından endişe duymaya başladık.
Değerli
arkadaşlarım…
BAŞKAN
– Sayın Varlı, bir saniye sözünüzü kesebilir miyiz, misafirlerimiz var, onları
duyuracağız. Daha sonra sizin konuşma sürenize eklerim.
VIII.- BAŞKANLIĞIN GENEL KURULA SUNUŞLARI (Devam)
B) Çeşitli İşler
1.- Başkanlıkça, Genel Kurulu ziyaret eden Polonya
Cumhuriyeti Meclis Başkanı Marek Kuchcinski’ye “Hoş geldiniz.” denilmesi 
BAŞKAN
– Sayın milletvekilleri, Türkiye Büyük Millet Meclisi Başkanı Sayın İsmail
Kahraman’ın resmî konuğu olarak ülkemizi ziyaret etmekte olan Polonya
Cumhuriyeti Meclis Başkanı Sayın Marek Kuchcinski şu anda Meclisimizi teşrif
etmiş bulunuyorlar. (Alkışlar) Biz de kendilerine Meclisimiz adına hoş geldiniz
diyoruz.
IX.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, Adana Milletvekili Muharrem Varlı ve
arkadaşları tarafından, Adana mısır üreticilerinin sorunlarının tespit edilmesi
ve alınacak önlemlerin belirlenmesi amacıyla 16/2/2016 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin Genel
Kurulun 27 Ekim 2016 Perşembe günkü birleşiminde sunuşlarda okunmasına ve ön
görüşmelerinin aynı tarihli birleşimde yapılmasına ilişkin önerisi (Devam)
BAŞKAN
– Sayın Varlı, devam edebilirsiniz, daha sonra ek süre vereceğim.
Buyurun.
MUHARREM
VARLI (Devamla) – Teşekkür ederim Sayın Başkanım.
Adaletinize
inanıyorum sizin.
Şimdi,
mısır primlerinin bir an önce yeniden çiftçiyi memnun edecek seviyede
yükseltilmesi gerekir. Ayrıca mısır fiyatlarının da çiftçiyi memnun edecek
derecede bir seviyede tutulması gerekir. Eğer biz bunu başaramazsak mısır ekim
alanları azalacağı için Türkiye’nin ihtiyacı olan 6 milyon ton mısırı
üretememiş oluruz. Dolayısıyla, dışarıdan Romanya gibi, efendim, Ukrayna gibi,
Rusya gibi ülkelerden mısır ithal etmek mecburiyetinde kalırız.
Değerli
arkadaşlarım, mazot çiftçinin en önemli girdilerinden bir tanesi. Sayın
Başbakanın mazotla ilgili bir açıklaması oldu. İnşallah, çiftçiyi memnun edici
bir açıklama ve çiftçiyi memnun edici bir uygulamayla karşı karşıya kalırız.
Eğer böyle olmayacaksa, bu uygulama eski uygulamalar gibi sadece göstermelik
bir yardım olacaksa hiçbir anlam ifade etmeyeceğini belirtmek istiyorum. 
Şimdi,
bakınız, çiftçi 1 dönüm tarla için, 1 dönüm tarlayı sürüp, işleyip, ekip
meydana getirene kadar 15 litre ile 20 litre arasında mazot harcıyor, 1 dönüm
tarla için. Şimdi, eğer siz bu 15 litre mazotun yarısını verecekseniz ancak o
zaman çiftçiye katkı sağlarsınız. “Yok, biz bunu veremeyiz kardeşim, biz eften
püften rakamlarla çiftçiyi yine oyalayacağız.” diyorsanız bu beyhude bir
gelişme, beyhude bir söz olur, havada kalır.
Değerli
arkadaşlarım, bakın, şu anda mazotun litre fiyatı 4,8 kuruş yani 4 milyon 800
bin lira. Bu rakamı 15’le çarptığınız zaman 7 milyon 200 bin lira yapar, eski
rakamla söylüyorum. Şimdi, 7 milyon 200 bin liranın yarısı 3 milyon 600 bin
lira yapar. Dolayısıyla, 100 dönüm tarla işleyen bir çiftçimize eski parayla
senede 3 milyon 600 bin lira mazot desteği verecek misiniz vermeyecek misiniz?
Bunu hem Tarım Bakanının hem de Başbakanın açıklaması lazım. Eğer bunu
vermeyecekseniz bu, çiftçiyi aldatmaktan başka, insanlarımızı kandırmaktan
başka bir anlam ifade etmez, bunu da her defasında burada gündeme getireceğim.
Güzel, doğru bir açıklama, doğru bir yaklaşım, eğer ki altı doğru
doldurulmazsa, doğru işlem yapılmazsa çiftçi mağdur edilmiş olur, üretici
mağdur edilmiş olur. Sayın Grup Başkan vekili, bunu da lütfen Tarım Bakanına
veya Başbakanımıza iletirseniz, buradan bir açıklama getirirlerse memnun
olacağım. 
Şimdi,
yine burada her zaman söyledik, dedik ki: “Mazot çok pahalı.” İnşallah bu
dediğiniz manada mazot bir çiftçinin memnuniyetle karşılayacağı bir rakam
seviyelerine indirilir ve inşallah üreten insan gerçekten desteklenmiş olur. 
Yine, Sayın Başbakanın bankalarla ilgili bir açıklaması
oldu, dedi ki: “Bankalar tefeciliği bıraksın, asli işlemlerine dönsünler.” Çok
doğru, destekliyorum, gerçekten çok doğru bir laf ama önce Sayın Başbakanın,
Halkbanka ve Ziraat Bankasına bir bakması lazım: Acaba bunlar gerçekten
çiftçiye yeterince destek verebiliyorlar mı? Gerçekten çiftçiyi
koruyabiliyorlar mı? Şu anda Ziraat Bankası çiftçiye kredi vermemek için
elinden gelen her gayreti gösteriyor değerli arkadaşlarım. Bakın, diğer
bankalar çağırıyor, diyor ki: “Gelin ipotek verin, size kredi vereceğiz.” Ama
Ziraat Bankası eften püften sebeplerle kredi vermemek için ayak diretiyor. Şu
anda çiftçinin müthiş bir mağduriyeti var bu konuda. Lütfen Ziraat Bankası
Genel Müdürlüğüyle görüşün, bu konuyu bir an önce çözün. Bakın, özel bankalar
çiftçiyi çağırıp davet ederken, “Gelin kredi vereyim.” derken bunlar eften
püften sebeplerle, efendim, yok riski fazlaymış, yok efendim, gecikmeye… Ya bir
gün gecikme, elbette ki her insan bunu yaşayabilir. Unutmuş olabilir veya o gün
parayı denkleyememiş olabilir, bir gün sonra yatırmış olabilir. Diğer bankalar
bunu görmezden gelirken Ziraat Bankası bunlarla çiftçinin notunu düşürüyor ve
kredi vermemek için elinden gelen her gayreti gösteriyor. Sayın Başbakana
buradan sesleniyorum: Çok doğru bir tespitte bulundunuz. Bankalar tefeciliği
bırakıp asli görevine dönmeli ama önce lütfen Halkbanka ve Ziraat Bankasına bir
bakın, onların faiz oranlarına bir bakın, ondan sonra diğer bankaları bu göreve
davet edin. Gerçekten eğer iyi bir uygulama yaparsanız sonuna kadar da
destekçiniziz, arkanızdayız bu konuda da ama Allah rızası için önce üreten
çiftçiyi korumak manasında Ziraat Bankası…
Bakın, örnek veriyorum, Ziraat Bankasına borcumu
ödeyemedim; erteleme yapıyorlar veya taksitlendirme yapıyorlar. Faiz oranı kaç
biliyor musunuz Sayın Grup Başkan Vekili? Yüzde 16. Çiftçinin faiz için ödediği
rakam yüzde 16. Diğer bankalardan ne farkı kaldı Ziraat Bankasının?
Tefecilikten ne farkı kaldı, Allah’ınızı severseniz söyler misiniz? Sayın
Başbakan doğru söylüyor, tefeciliği bırakmalılar ama önce devletin bankasından
başlamak lazım diye düşünüyorum. 
Değerli arkadaşlarım, bakın, biz üreten insanları
koruyamazsak, üreten insanların arkasında duramazsak gerçekten bu ülkeye çok
büyük kötülük yaparız. Çiftçimize, alın teriyle para kazanan, toprağa alın
terini döken çiftçimize en büyük kötülüğü yaparız. 
Şimdi, ürün planlaması. On dört yıldan beridir
iktidardasınız. On dört yıldan beridir bir ürün planlaması gerçekleştiremediniz
bu ülkede. Bir taraftan pamuğa iyi destek primi sağlarken -destekliyorum bakın,
olumlu bir gelişme- öbür taraftan mısırı ihmal ediyorsunuz, öbür taraftan yer
fıstığını ihmal ediyorsunuz, öbür taraftan soya fasulyesini ihmal ediyorsunuz. 
Türkiye’nin 4 milyon ton kütlü pamuğa ihtiyacı var.
Bunu bizim bu topraklarımız üretebilir. Türkiye’nin 6 milyon ton mısıra
ihtiyacı var, bizim topraklarımız bunu da karşılayabilir. Soya fasulyesi, yağın
en büyük ham maddesi. Türkiye’nin milyarlarca dolar dışarıdan yağ ithal
ettiğini biliyoruz değil mi hepimiz? Niye soya fasulyesini desteklemiyoruz;
Türkiye’de yağ üretimini biz sağlayalım, biz üretelim demiyoruz? Türkiye’de
soya fasulyesi ihtiyacının yüzde 80’i dışarıdan karşılanıyor değerli
arkadaşlarım. Allah’tan reva mıdır bu yani?
Niye biz paramızı dışarıdaki insanlara verelim? Niye
Yunanistan’ın çiftçisine, Hindistan’ın çiftçisine veya Amerika’nın çiftçisine
biz paramızı verelim? Bizim topraklarımız buna yetecek kadar güzel ve geniş.
Allah’a çok şükür, Cenab-ı Allah bu imkânı vermiş bize ama Hükûmetin bunu
planlamaya gücü yetmiyor ne yazık ki.
On dört yıldan beridir hâlâ bu ülkede bir tarım
planlaması yapılamadı. Kardeşim, şu bölgede mısır ekeceksin, bu bölgede pamuk
ekeceksin, bu bölgede yer fıstığı ekeceksin, bu bölgede soya fasulyesi
ekeceksin diyemedik, yapamadık bunu, bunu yapmamız lazım.
(Mikrofon otomatik cihaz tarafından kapatıldı)
BAŞKAN – Sayın Varlı, size iki dakika ek süre veriyorum.
Buyurun.
MUHARREM
VARLI (Devamla) – Teşekkür ediyorum Sayın Başkan.
Buradan
Tarım Bakanlığının yetkililerini uyarıyorum: Lütfen, Allah rızası için bu
planlamayı bir an önce yapın. Türkiye 4 milyon ton pamuğu üretebilir. Türkiye 6
milyon ton mısırı üretebilir. Türkiye, Türkiye’nin ham yağ ihtiyacını
sağlayacak soya fasulyesini üretebilir. Yeter ki biz buna katkı sağlayalım, bu
planlamanın önünü açalım. 
Yine,
yer fıstığı geçen yıl 5 liraydı arkadaşlar, 5 milyon liraydı eski rakamla. Şu
anda yer fıstığının fiyatı ne kadar biliyor musunuz? 3 liraya alıcı bulamıyor,
yer fıstığını üreten çiftçimiz 3 liraya alıcı bulamıyor. Neden? Geçen yıl para
ettiği için herkes ekti yer fıstığını, yer fıstığının çokluğu dolayısıyla
piyasada değer kaybına uğradı. 
İşte,
bu sebepten dolayı Hükûmetin doğru bir planlama yaparak çiftçilerimize bu
planlama çerçevesinde ekim dikim sağlamasını yapması lazım. Biz buradan
defalarca söyledik, hep tavsiyelerde bulundum, hani diyorsunuz ya “Muhalefet
geliyor burada söylüyor, söylüyor.” Tavsiye, hepsine tavsiyelerde bulundum.
Bakın, Tarım Bakanlığına buradan 10 tane öneride bulundum eğer dikkate
alırlarsa. Ben bir çiftçiyim kardeşim yani bu işin içerisinde bizzat yaşayan
bir insanım, bizzat eken diken ve ürününden para kazanmaya çalışan bir insanım
ama ne desek beyhude. Söylüyorum, söylüyorum, üç beş yıl sonra ancak aklınıza
geliyor. Mesela “Mazota indirim yapacağız.” diyoruz ama ÇKS değerinin, dediğim
gibi üretime yüzde 15 litre ile 20 litre arasında mazot harcamış çiftçi, bunun
yarısını inşallah karşılaşırsınız. İnşallah sözde kalmaz, inşallah beyhude
sözler olmaz.
Hepinize
teşekkür ediyorum. (MHP ve CHP sıralarından alkışlar)
BAŞKAN
– Teşekkür ederiz Sayın Varlı.
Milliyetçi
Hareket Partisi grup önerisinin aleyhinde olmak üzere ilk konuşmacı Edirne
Milletvekili Sayın Rafet Sezen. (AK PARTİ sıralarından alkışlar)
Sayın
Sezen, süreniz on dakika.
Buyurun.
RAFET
SEZEN (Edirne) – Sayın Başkan, değerli milletvekilleri; Milliyetçi Hareket
Partisinin mısır üreticilerinin sorunları üzerine verdiği araştırma önergesi
üzerine grubum adına aleyhte söz almış bulunuyorum. Bu vesileyle yüce
heyetinizi saygıyla selamlıyorum. 
Sayın
Başkan, değerli milletvekilleri; AK PARTİ hükûmetlerinin on beş yıllık iktidar
sürecinde tarıma verdiği önemi rakamlarla ifade ederek sözlerime başlamak
istiyorum. İktidarlarımız döneminde tarımda stratejik planlamaya geçerek Tarım
Kanunu’nu biz çıkardık. Bu dönemde tarımsal destekleri 6,5 kat artırdık.
2002’de 1,8 milyar lira tarımsal destek verilmiş iken 2015 yılında destek
miktarını 10 milyar liraya yükselttik. Son on beş yılda Türk çiftçisine
ödediğimiz nakdi karşılıksız hibe desteği toplamda yaklaşık 90 milyar TL’nin
üzerine çıkarılmıştır. İçinde bulunduğumuz yılda ise 11,6 milyar TL nakit hibe
desteği verdik, vermeye devam ediyoruz. Çiftçilerimizin üretim maliyetini
azaltmak için ilk kez mazot desteğini 2003 yılında biz başlattık. Gübre
desteğini 2005 yılında ilk kez doğrudan çiftçilerimize biz verdik. Prim desteği
fark ödemesi verilen ürün sayısını 4’den 17’ye çıkardık. Hububat ve
baklagilleri prim desteği kapsamına aldık. 2002 yılında 186 milyon TL prim
desteği ödenmiş iken 2003-2015 yıllarında ise toplam 23,3 milyar TL prim
desteği ödedik. 
Sayın
Başkan, değerli milletvekilleri; yine, tarımsal kredilerde faiz oranları bizim
dönemimizde önemli oranda düşürülmüştür. Şöyle ki 2002 yılında faizler yüzde 59
ile yüzde 69 düzeyindeyken 2016 yılında 0 ile yüzde 8,25 aralığına çekilmiştir.

Tarımsal altyapının geliştirilmesi için önemli
reformlar yaptık. Biz 2009 yılında tarım havzaları üretim ve destekleme
modelini oluşturduk. Bu çalışma ile Türkiye’de hangi bölgelerde hangi üründen
en iyi verim alınacağını ilk kez net olarak ortaya koyduk. Tarım topraklarının
korunması ve bölünmesinin önlenmesi amacıyla cumhuriyet tarihinin en büyük
reformlarını yaptık. Tarımda yılların sorunu olan verimli arazilerin miras
yoluyla bölünmesine kalıcı çözüm getiren yasal düzenlemeyi 2014 yılı Mayıs
ayında gerçekleştirdik. Tarım arazilerinde bölünmeye son verdik. Bitkisel
üretimimizi artıran birçok projeyi hayata geçirdik. Yerli tohumculuğu ve
fidancılığı ilk kez biz destekledik. Son bir yılda tohumculuk ve fidancılık
için yaklaşık 1,1 milyar TL’nin üzerinde destek verdik. Tohumluk üretimimiz
2002 yılında 145 bin tondayken 2015 yılında 890 bin tona çıkardık. Türkiye’yi
tohum ihraç eden bir ülke konumuna ulaştırdık. Tohumluk ihracatımız 17 milyon
dolardan 150 milyon dolara çıktı. Tarım sigortası uygulamasını ilk defa 2006
yılında biz başlattık. Çiftçimizi doğal afetlerden korumak için sigorta poliçe
bedelinin yüzde 50’sini karşılıyoruz. Bugüne kadar 1,9 milyar TL prim desteği
sağladık; 2,4 milyar TL hasar tazminatı ödedik.
Sayın Başkan, değerli milletvekilleri; gıda ve yem
sanayisinin en önemli girdisi olan mısır üretimi ülkemizde son yıllarda rekor
düzeye ulaşmıştır. 2002 yılında sadece 2,1 milyon ton olan mısır üretimi
yaklaşık 3 kat artarak 6,4 milyon tona ulaşmıştır. 1 dekar alandan elde edilen
ortalama dane mısır miktarı 2002 yılında 422 kilogramken 2015 yılında yüzde 121
artarak 933 kilograma ulaşmıştır. Bununla birlikte, uygun yetiştirme
ortamlarının olduğu bölgelerimizde mısır verimi 1.500 ila 1.800 kilogram/dekara
kadar ulaşmaktadır. Bu üretim artışının en önemli kaynağı, doğru üretim
teknikleri ile birim alandan elde edilen mısır miktarının yükseltilmesidir.
Geçen yıl ton başına 725 lira olan mısır taban fiyatının bu yıl için 740 lira
olarak belirlenmesi üreticilerimiz tarafından olumlu karşılanmıştır. Mısır
gerek hayvancılık gerekse nişasta açısından önemli bir üründür. Mısır
üretiminde son beş yıl içinde yüzde 40’lara varan bir artış gerçekleşmiştir.
Yeni uygulanacak havza bazlı üretim modeline göre artık suyun olmadığı yerde
mısıra destek olunmayacak, su varsa destek olunacak yani o bitki türüne uygun
şartlar nerede varsa onu orada yetiştireceğiz. Dane mısır fark ödemesi için
ilçe müdürlüklerine başvuran üreticilerimizin destekleme tutarları haziran
ayından itibaren ödenmeye başlanmış olup 8.493 üreticinin 49 milyon 235 bin
lira tutarındaki fark ödemesi desteklemeleri yapılmıştır. 
Sayın
Başkan, değerli milletvekilleri; Hükûmetimiz ve Gıda, Tarım ve Hayvancılık
Bakanlığımız tarafından temel girdiler olan gübre ve akaryakıtta önemli ölçüde
destekler artırılmış olup gübrede -bildiğiniz gibi- geçen sene yüzde 18 olan
KDV sıfırlanmıştır. Bu nedenle, şu anda hububat ekimlerinin yoğun bir şekilde
yapıldığı günlerde 20-20 ve üre gübrenin fiyatları geçen sezona göre yüzde
30-40 civarında düşük fiyatlarla temin edilmektedir. Bu da üreticilerimiz
tarafından memnuniyetle karşılanmaktadır. Ayrıca akaryakıt fiyatlarında Sayın
Başbakanımız son günlerde “Yarısı üreticiden, yarısı bizden.” demiştir. Bu
destekleme de her ürün bazında dönüme göre hesaplanarak ilan edilecektir.
Destekleme 2017 yılında başlayacaktır.
Prim
ödemeleri, ürün çeşidine göre üreticilerimiz lehine yükseltilmektedir. Tabii,
burada, arz açığı olan ürünler ile arz fazlası olan ürün dengesi de
kurulmaktadır. Yani, destekleme modelinde Türkiye 941 havzaya bölünmüş olup her
havzada desteklenecek ürün çeşitleri belirlenmiştir. Bunun yanında,
üreticilerimize yılda 2 defa prim ödemesi yapılacaktır. Bu, ekim dönemlerinde
olacağından direkt ürünün maliyetini azaltacaktır. Bu uygulamayla
üreticilerimiz nakde en çok ihtiyaçları olduğunda prim desteğinden istifade
edeceklerdir. Mart, nisan ve eylül, ekim aylarında primlerin üreticilerimize
yılda 2 defa ödenmesi planlanmaktadır.
Mısır
sektörünün desteklenmesine yönelik olarak 5488 sayılı Tarım Kanunu’nun 19’uncu
maddesi çerçevesinde mısır üreticilerine destekleme ödemesi yapılmaktadır. 2016
yılı ürünü için, 4 Ağustos 2016 tarih ve 29791 sayılı Resmî Gazete’de
yayımlanan bitkisel üretimi destekleme ödemesi yapılmasına dair tebliğ
çerçevesinde fark ödemesi desteği 2 kuruş/kilogram olarak belirlenmiştir. Mazot
ve gübre desteği de dekara 11 TL olarak verilecektir. Ayrıca, yer altı suyu
kullanılan ve su kısıtı olduğunun Bakanlığımızca tespit edildiği yerlerdeki
parsellerde 2016 yılında ekimi yapılan dane mısır alanları fark ödemesi
desteğinden yararlandırılmamakta, bahse konu alanlarda mercimek ve nohut için
-fark ödemesi desteği de- ilave yüzde 50 destek ödenmektedir.
Sözlerime
son verirken MHP Grubu tarafından verilen mısır üreticilerinin sorunlarını
görüşmek üzere Meclis araştırması komisyonu kurulması için verdikleri öneriye
destek veremeyeceğimizi bildiriyor, hepinizi saygıyla selamlıyorum. (AK PARTİ
sıralarından alkışlar) 
BAŞKAN
– Teşekkür ederiz Sayın Sezen. 
Grup
önerisinin lehinde ikinci konuşmacı Bursa Milletvekili Sayın Orhan Sarıbal. 
Süreniz
on dakika. 
Buyurun.
(CHP sıralarından alkışlar) 
ORHAN
SARIBAL (Bursa) – Teşekkür ederim Sayın Başkan. 
Değerli
milletvekilleri, konu mısır olunca Unakıtan’ı hatırlamak gerekiyor; tabii, onun
yanında, mısır ithalatını hatırlamak gerekiyor; aynı tarihlerde kuş gribi
nedeniyle bu ülkenin milyonlarca tavuğunun imha edildiğini hatırlamak
gerekiyor; yine aynı tarihlerde biyogüvenlik yasası olmadığı için GDO’lu
tohumların Türkiye’ye nasıl girdiğini hatırlamak gerekiyor. Aslında, mısırın
adını doğru koyup bir siyasi, bir politik süreç olduğunu, bunun arkasında bir
iktidar meselesinin olduğunu iyi koymak gerekiyor. AKP yani “aldatan ve
kandıranlar partisi” bir kez daha bu ülkede mısır üzerinden toplumu kandırmıştır.

Ne
anlatmaya çalışıyoruz? Aslında, mısırın özü şudur: Bir tarafta mısır üretimi bu
ülkede yüzde 50 artarken diğer tarafta mısır ithalatı her yıl 1-1,5 milyon ton
civarındadır. Örneğin, son AKP iktidarı döneminde 12 milyon ton mısır ithal
edilmiştir ve 3 milyar dolar mısır parası ödenmiştir, tekrar söylüyorum, 3
milyar dolar. Peki, mısırı nereden alıyoruz? Amerika Birleşik Devletleri ve
Brezilya. E, Amerika Birleşik Devletleri’nin çiftçisi bizden daha mı ucuza
üretiyor bunu? Elbette değil ama, ne var, Amerika Birleşik Devletleri 3 milyon
çiftçisine 50 milyar dolar destek yapıyor. Aynen kim gibi? Avrupa Birliği gibi.
Avrupa Birliği, 930 milyar avro bütçesinin yaklaşık yüzde 30’undan fazlasını
tarıma doğrudan destek olarak veriyor. Peki, biz ne yapıyoruz? Çok açık,
milletvekili söyledi, “On dört yılda çiftçiye 90 milyar TL verdik.” dedi, bunu
bir başarı öyküsü olarak söyledi.
Aynen
söyleyelim: 2007’de bir yasa çıkardınız, dediniz ki: “Gayrisafi millî hasılanın
yüzde 1’inden aşağı olmayacak şekilde tarımı destekleyeceğiz.” Ne oldu 2007’den
bugüne kadar? 90 milyar verdiniz, hâlâ bu ülkenin üreticisinin sizden 60 milyar
TL alacağı var. Önce dürüst olacaksınız, o bütçeden çiftçiye ayırdığınız parayı
ödeyeceksiniz; birinci yapacağınız iş. 
Aynı
tarihlerde, 90 milyar çiftçiye ödediğiniz -60 milyarı gasbettiğiniz- bu
üreticiye verdiğiniz paranın tam 8 katı kadarını yani 720 milyar TL parayı
aracı kurumlara, faizciye ödediniz. Yani, bir avuç rantiyeciye, sizin
deyiminizle faizciye ödediğiniz 720 milyar liradan rahatsız olmadınız, çiftçiye
ne yazık ki eksilterek, kısarak ödediğiniz 90 milyarı konu olarak
söylüyorsunuz.
Yine,
çiftçiye yaptıkları destekleri söylediler, bankalar meselesini söylediler. 
Türkiye
her yerde olduğu gibi tarımda da aslında şöyle bir şey yapıyor: Hayaldi, gerçek
oldu; çiftçiye bir başarı öyküsü yazmaya çalışıyor. Bir bakalım çiftçi ne
durumda.
Sene
2002, siz iktidara geldiniz, 3 milyon çiftçi var. Bu çiftçilerin toplam borcu
3,9 milyar TL. Sene 2015’in sonu, bu ülkenin nüfusu olmuş 80 milyon, 2,2 milyon
üretici kalmış, çiftçi kalmış. Bu çiftçinin borcu 100 milyar TL. Sadece banka
ve tarım kredilere olan borcu 60 milyar TL’nin üzerinde. Bu ne demek? Çiftçi
yok oluyor demek. Bu ne demek? Çiftçi bitti demek. Eğer zaten sizin dediğiniz
bir başarı öyküsü olsaydı, her yıl çiftçinin borcunu geriye atmakla, her yıl o
borç sarmalına çiftçiyi sokmakla -söylediğiniz şey çelişki- çok rahat, çok net
bir şekilde ortaya koyup anlatabilirdiniz.
“Millî
Tarım Projesi” adı altında Başbakan bir açıklama yaptı. “Hem köylü kazanacak
hem ülke kazanacak.” dedi. O zaman soruyu burada şuradan sormak gerekiyor: Ya,
on dört yıldır iktidardasınız. Demek ki bugüne kadar uyguladığınız politika
millî değildi, gayri millîydi. (CHP sıralarından alkışlar)
İki: Eğer hem köylü kazanacak hem de memleket kazanacak
diyorsanız, demek ki bugüne kadar uyguladığınız politikadan kimse kazanamamış,
yeniden onların kazanabilmesi için bir çaba sarf etme gereği duymuşsunuz. Kaldı
ki havza modeli projeniz yeni bir kölelik projesidir. Bugüne kadar
uyguladığınız gibi çok uluslu şirketlerin yararına, büyük şirketlerin yararına,
küçük köylünün, bu ülkenin yurtseverlerinin aleyhine gelişmiş yeni bir
projedir. Zaten en iyi yaptığınız iş o, algı yönetmek. O yüzden de her bakan
değiştiğinde, her müsteşar değiştiğinde yeni bir tarım politikası biçimiyle
yeni bir proje ortaya koyuyorsunuz. Aslında bu havza bazlı üretimi destekleme
modeline 2010 yılında geçtiniz, 30 bölge belirlediniz, 16 ürün koydunuz,
geldiğimiz noktada onu 17-18’e çıkardınız, aslında o modelin bir devamı. Yani,
2002 yılında iktidara geldiğiniz günden beri tarımda millî çöküş projenizin bir
devamıdır bu. Çok net, 3 üründe ürün fazlamız var; mısır, ayçiçeği, çeltik.
Çeltikteki ürün artışı, bu ülkenin yurtsever bilim insanlarının geliştirmiş
olduğu bir tohumdan dolayı birim yani dekar başına verimin artmasındandır.
Ayçiçeği artışı söz konusudur, tohum değişimi söz konusudur, yine desteklemeler
vardır ama yetersizdir. Geldiğimiz noktada mısır üretimi yüzde 50 artmıştır ama
hâlâ ithal etmekteyiz. Mısırı, artışını söylerken nişasta bazlı şekerleri
söylemeden geçemezsiniz, şeker pancarındaki çürümeyi söylemek zorundasınız,
aynı şekilde pamuk üretim alanlarının tükendiğini söylemek zorundasınız. Çünkü
mısır artık Türkiye'nin stratejik bir ürünü olmaktan çok, Türkiye halkının
sağlıksız gıda koşullarına itildiği bir alandır. Mısır, aynı zamanda bir grup
tüccarın, bir grup sanayicinin rant ve kazanç alanıdır. Mısır, ne yazık ki
şeker pancarının eksilmesinden dolayı hayvancılığa ve tarıma vurulmuş en büyük
zarardır, en büyük darbedir. Bu anlamda, mısırı sadece bir tarım ürünü olarak
değerlendirmemek gerekir, bir sanayi ürünü olarak değerlendirmek gerekir. Ama,
elbette bundan yararlananlar var. Hani, bizde ölenlerin arkasından iyi
konuşulur, o zamanın… Bir gecede gümrük vergilerinin yüzde 50 düştüğü 2003,
2004, 2005’i hele şöyle bir hatırlayalım: O zaman Unakıtan hayattaydı. Bir anda
gümrük vergileri yüzde 70’ten yüzde 35’lere, yüzde 80’den yüzde 20’lere indi.
Bu ülkenin limanlarında bekleyen, sahibi malum kişiler olan o gemilerden
vergiler indikten sonra mısırlar indirildi, aradan beş on gün geçtikten sonra
tekrar vergiler 2 katına çıkarıldı. Yani oturduğunuz yerde Bakanlar Kurulu -evet
bakanlar, seyrediyorlar ya- kararıyla yüzde 30, yüzde 40 zenginledi bu ülkenin
insanları. O yüzden arkasından iyi konuşalım, iyi götürdüler! (CHP sıralarından
alkışlar) Bunu paylaşmak lazım. 
Değerli
milletvekilleri, sonuç şu: Mısıra 20 kuruş destek vereceklerine 40 kuruş olan
desteği 20 kuruşa indirdiler, 40 kuruştan 20 kuruşa indirdiler. 
MUHARREM
VARLI (Adana) - 2 kuruş. 
ORHAN
SARIBAL (Devamla) – 2 kuruş yani ton başına ne yazık ki 20 liraya düşürdünüz,
40 liradan 20 liraya düşürdünüz, bu bir. 
İki,
bakın şöyle bir paradigma var, eğer bu metotla giderse, Toprak Mahsulleri Ofisi
gerçek görevi olan piyasayı regüle etme, çiftçiyi serbest piyasanın kucağına
terk etmeme anlayışını sürdürmez ise gelecek yıl da mısır üretimi minimize
olacaktır. Ne gibi? Hatırlayınız, yine sizin döneminizde oldu, 2014 yılında
Bursa’da Karacabey-Mustafakemalpaşa bölgesinde 27 bin dönüm şeker pancarı
ekildi, 27 bin dönüm. O yıl, ne yazık ki 135 kuruş olarak açıklanmıştı pancar
fiyatı, polar meselesi gündeme geldi, yağmur yağdı, çamura battı, 95 kuruştan
çiftçiye ödeme yaptınız. Çiftçinin yüzde 100’ü zarar etti. 2015, 27 bin dönüm
şeker pancarı alanlarının tümü domates ekildi. Bu defa aynı paradigmayı
domateste yaşadık. 2015’te domates üreticisi yerle bir oldu. Bugün yaşadığımız
süreç, mısırda yaşadığımız süreç buna tekâmül ediyor aslında tam da karşılığı
bu. Eğer bu sene, bu üretici -bu 740 kuruşa belirlenen fiyatın altında- şu anda
680-620 TL/ton olarak satıyor ve bu zarar demektir. Eğer seneye mısırda
büyük üretim azalması olursa biliniz ki sizin için bir şey değişmeyecek, siz
yine bu koltuklarda oturacaksınız ama yine sizlerin çıkardığı kanunlar,
yasalar, yönetmeliklerle çiftçi üretmediği için bugün 1,5 milyon ton ithal
ettiğimiz tütünü gelecek yıl 2 milyon ton, 3 milyon ton, 4 milyon ton ithal
edeceğiz. Nereden? Arjantin’den. Nereden? Amerika’dan. “Yaşasın Amerika’nın
çiftçileri, yaşasın Arjantin’in çiftçileri; kahrolsun Çukurova’nın çiftçileri!”
modeli aynen hayata geçirilecek.
Evet,
buradan son sözümüz şu: Biz bu ülkenin sahipleriyiz, sakinleri değiliz. Bu ülke
bizim; bu topraklar, bu hava, bu gökyüzü de bizim. Buradan, bu Meclisten ya bu
ülkeyi hep beraber yeniden inşa edeceğiz, dayanışacağız, bu topraklara sahip
çıkacağız ya da siz, yeni dünya düzeninin, liberal ekonominin, neoliberal
düzenin, kapitalist sistemin bir aracı olarak bu ülkeyi köleliğe
sürükleyeceksiniz. Reddediyoruz, itiraz ediyoruz. Yaşasın demokrasi! Yaşasın
köylümüz! (CHP sıralarından alkışlar)
BAŞKAN
– Teşekkürler Sayın Sarıbal.
Sayın
Bostancı ve Sayın Özel sisteme girmişler. 
Sayın
Bostancı, daha önce girmiştiniz. 
Buyurunuz.

VI.- AÇIKLAMALAR (Devam)
25.- Amasya Milletvekili Mehmet Naci Bostancı’nın,
Bursa Milletvekili Orhan Sarıbal’ın MHP grup önerisi üzerinde yaptığı
konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkan, teşekkür ediyorum.
Biz,
iktidar partisi olarak muhalefetin değerli vekillerinin burada ifade edeceği
kıymetli eleştirileri dinlemek, hoşumuza gidip gitmemesini bir ölçü olarak
almaksızın Türkiye'nin yararına olabilecek değerlendirmelerden de faydalanmak
isteriz. Fakat, daha konuşmanın girişinde, son derece basit ve kesinlikle zekâ
ürünü olmayan, AK PARTİ üzerinden bir benzetme, “aldatan ve kandıranlar
partisi” şeklindeki ifadeyi hem reddediyorum hem de yöntem olarak arkadaşın
bundan sonraki konuşmalarında bu tür benzetmeler yapmasının kendi kıymetli
konuşmalarını dinleme konusunda buradaki insanlar için bir engel oluşturacağını
belirtmek isterim çünkü böyle bir başlangıç sonrasına ilişkin de insanda bir
kanaat uyandırabiliyor. Burada oturup partilerin harflerinden eğer böyle basit,
yüzeysel ironiler çıkartmaya çalışırsak çok uygun bir ortam doğurmayız.
Bütünüyle yanlış. Ümit ederim, diğer partiden arkadaşlar da bu yanlışlıkta
benimle ortak kanaattedirler. 
Teşekkür
ediyorum. (AK PARTİ sıralarından alkışlar)
BAŞKAN
– Teşekkür ederiz Sayın Bostancı. 
ORHAN
SARIBAL (Bursa) – Sayın Başkan.
BAŞKAN
- Sayın Özel…
Sayın
Sarıbal, Sayın Özel’i bir dinleyelim. 
26.- Manisa Milletvekili Özgür Özel’in, Türk
Parlamenterler Birliğinin yöneticisi Ramazan Kerim Özkan ile Antalya’dan
Anıtkabir’e kara yolunu takip ederek toprak getiren Muratpaşa Belediyesi
bisiklet takımına “Hoş geldiniz.” dediğine ve Amasya Milletvekili Mehmet Naci
Bostancı’nın yaptığı açıklamasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkan, teşekkür ederim. 
Şu
anda Parlamentomuzda hem Türk Parlamenterler Birliğinin değerli yöneticisi, 22,
23, 24’üncü Dönem Milletvekili Ramazan Kerim Özkan’la birlikte 29 Ekim
Cumhuriyet Bayramı etkinlikleri çerçevesinde, cumhuriyetin 93’üncü kuruluş yıl
dönümünde, Yüce Önder Gazi Mustafa Kemal Atatürk’ün “Şüphesiz ki Antalya
dünyanın en güzel kentidir.” deyişi üzerine, Ata’mıza saygı turu kapsamında
Antalya’dan Ankara’ya, Anıtkabir’e bisikletleriyle kara yolunu takip ederek
toprak getiren, Elmalı sedir ağacı fidanı dikecek olan Muratpaşa Belediyemizin
bisiklet takımına Ankara’ya hoş geldiniz diyoruz, cumhuriyete verdikleri değer
için kendilerine bir kez daha teşekkür ediyoruz. (CHP sıralarından alkışlar)
Ayrıca,
Sayın Naci Bostancı’nın hatırlatması içinde kullandığı bazı ifadeler elbette ki
milletvekilimizin doğrudan şahsına yönelik ve hakaret biçimindedir, onunla
ilgili söz hakkını kullanacak. Ama kendi yaptıkları nazik hatırlatmaya şöyle
diyelim: Bugünlerde hep aldatıldığını ve kandırıldığını söyleyen bir partiye de
seçmenin dinlerken söyleyeceklerine “Ya şimdi de aldatılıyor ve
kandırılıyorsanız.” şüphesiyle yaklaşacağı saikiyle aynı uyarının bir benzerini
kendilerine iade etmek isterim.
Teşekkür
ederim. (CHP sıralarından alkışlar)
BAŞKAN
– Teşekkürler Sayın Özel.
Sayın
Sarıbal…
ORHAN
SARIBAL (Bursa) – Zekâ ürünü olması meselesi üzerinden şahsıma yapılmış bir
sataşma olarak değerlendiriyorum, söz istiyorum.
MEHMET
NACİ BOSTANCI (Amasya) – Sayın Başkan, bu bir hakaret değil, yapmış olduğu
benzetme çok basit bir benzetme, kendisi de takdir eder, kesinlikle eder. Böyle
benzetme olmaz, bunu kabul etmiyorum. Burada da bir zekâ yok ayrıca.
BAŞKAN
– Sayın Bostancı, ben Sayın Sarıbal’a ondan dolayı iki dakika söz vereceğim.
Ancak,
Sayın Sarıbal, hiçbir partinin ismini, içerisinde bulunan harflerden kaynaklı
farklı anlamlar taşıyarak ifade etmenizi ben de doğru bulmuyorum açıkçası.
Adalet ve Kalkınma Partisi, Cumhuriyet Halk Partisi, Halkların Demokratik
Partisi ve Milliyetçi Hareket Partisi; bu partilerin isimleri böyledir, böyle
telaffuz edilmelidir bence. Dolayısıyla, biraz daha dikkat edersek… Kırıcı,
incitici sözlerden kaçınalım lütfen. 
Ama
size iki dakika sataşmadan söz veriyorum.
Buyurun.
(CHP sıralarından alkışlar)
V.- SATAŞMALARA İLİŞKİN KONUŞMALAR (Devam)
3.- Bursa Milletvekili Orhan Sarıbal’ın, Amasya
Milletvekili Mehmet Naci Bostancı’nın yaptığı açıklaması sırasında şahsına
sataşması nedeniyle konuşması 
ORHAN
SARIBAL (Bursa) – Sayın Başkan, değerli milletvekilleri; Adalet ve Kalkınma
Partisi sadece çiftçiyi kandırmakla kalmamış, aklımızla alay etmekle kalmamış
aynı zamanda kendisi de kandırılmakla meşgul olmaktadır uzunca bir süredir. Ben
sevgili grup başkan vekilini birlikte şöyle bir çiftçiyle gezmeye davet
ediyorum. Yani 2002 yılında geldiğinizden bugüne kadar bu ülkede iki tane örnek
vermek isterim. Bir: Toplam 155 milyar dolarlık ithalat var. Tekrar söylüyorum,
toplam 155 milyar dolarlık. 1 milyar dolar için yabancı ülkelerde bu ülkenin
hangi özellikleri ve hangi güzellikleri ve hangi nitelikleri üzerinden pazarlık
yaptığımızı herkes bilir. Yine, aynı dönemde şöyle bir örnek vermek isterim.
Tam 56 milyon ton yağlı ve yağ ürünleri; ayçiçeği, soya, soyaya benzer sıvı yağ
ürünlerinin tümünü bu ülkeye ithal ettiniz. Yine, 45 milyon ton buğday… Aşağı
yukarı bu Meclisin büyük çoğunluğu elbette kırdan gelmiştir, elbette köyden
gelmiştir. Bu ülkede buğdayın yetişmediği bir yeri söyleyebilir misiniz? 
MAHMUT
TANAL (İstanbul) – Saman, saman.
ORHAN
SARIBAL (Devamla) – Saman, kuru fasulye…
MÜSLÜM
DOĞAN (İzmir) – Mercimek.
ORHAN
SARIBAL (Devamla) - …mercimek, kırmızı et… Kırmızı ette son yaşadığımız öykü
tam da şöyledir: Son dört yılda 1,5 milyon büyükbaş, 2,2 milyon küçükbaş, 50
bin ton kırmızı lop et, toplam 4 milyar dolar para ödemişiz. Kime? Bulgaristan,
Romanya, Macaristan, Brezilya, Şili, Uruguay ülkelerine para ödemişiz. Yani
yaşasın yabancı köylüler, kahrolsun benim üreticim. Yani bizim aklımızla alay
etmediğinizi elbet biliyoruz çünkü edemeyeceksiniz. 
(Mikrofon
otomatik cihaz tarafından kapatıldı) 
ORHAN
SARIBAL (Devamla) - Elbette halka bir kandırma algısı yaratabilirsiniz, bu da
mümkün ama aslolan sizin kendinize, bu ülkeye, bu Meclise bir vicdan borcunuz
var, o vicdanla muhasebe yapmaktır aslolan.
Hepinize
teşekkür ederim. (CHP sıralarından alkışlar) 
BAŞKAN
– Teşekkür ederiz Sayın Sarıbal.
Sayın
Tanal…
MAHMUT
TANAL (İstanbul) – Teşekkür ederim Sayın Başkan.
İktidar
partisi milletvekili biraz önce şöyle bir cümle kullandı: “Tüm Türkiye’de ürün
teşvik primlerini artırdık, veriyoruz, destek primlerini veriyoruz.” dedi.
Şanlıurfa ilinde mısıra destek primi verilmiyor Sayın Başkan.
BAŞKAN
– Teşekkür ederiz, kayıtlara geçmiştir Sayın Tanal.
IX.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, Adana Milletvekili Muharrem Varlı ve
arkadaşları tarafından, Adana mısır üreticilerinin sorunlarının tespit edilmesi
ve alınacak önlemlerin belirlenmesi amacıyla 16/2/2016 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin Genel
Kurulun 27 Ekim 2016 Perşembe günkü birleşiminde sunuşlarda okunmasına ve ön
görüşmelerinin aynı tarihli birleşimde yapılmasına ilişkin önerisi (Devam)
BAŞKAN
– Milliyetçi Hareket Partisi grup önerisinin aleyhinde ikinci ve son konuşmacı
Konya Milletvekili Sayın Mehmet Babaoğlu. (AK PARTİ sıralarından alkışlar) 
Süreniz
on dakika. 
Buyurun
Sayın Babaoğlu.
MEHMET
BABAOĞLU (Konya) – Sayın Başkan, değerli milletvekilleri; Milliyetçi Hareket
Partisinin, Çukurova bölgesindeki mısır üreticilerinin sorunlarıyla ilgili
araştırma komisyonu açılması konusundaki önergesiyle ilgili aleyhte söz almış
bulunmaktayım. Yüce heyetinizi saygıyla selamlıyorum.
Tabii,
popülist ve heyecanlı bir konuşma yapmak başkalarına hakaret etmeyi
gerektirmiyor. O nedenle, bir önceki konuşmacının bu, grubumuza ve partimize yönelik
isim bakımından da hakaretini kınıyorum. Yüce Meclis çatısı altında bu tür
konuşmaların olmaması lazım, seviyemizin de ona göre olması gerekiyor.
Tabii,
biz sürekli çiftçilerle beraber sahadayız. Allah’a şükürler olsun, AK PARTİ
iktidarı döneminde çiftçilerimiz traktörlerini yenilediler, hep dört çekerli,
klimalı traktörlere biniyorlar. 
ORHAN
SARIBAL (Bursa) – Takla attırıyorsunuz, takla!
MEHMET
BABAOĞLU (Devamla) – Biz beraber gidiyoruz, onlarla beraber tarlalarda çift
sürüyoruz, hem de klimalı, toz da gelmiyor. (AK PARTİ sıralarından alkışlar)
Dolayısıyla, bunu da kaydedelim.
Biliyorsunuz,
mısır üreticilerinin sorunlarıyla ilgili konuşurken, hakikaten, genel olarak
çiftçilerle ilgili de çok, böyle her taraf mahvolmuş görüntüsü veriyorlar ama
çiftçilerle görüştüğümüzde mısır üreticilerinin çok çok memnun olduklarını
görüyoruz. 
ÖZGÜR
ÖZEL (Manisa) – Allah Allah!
MEHMET BABAOĞLU (Devamla) – Evet, evet, çok memnun
olduklarını görüyoruz. (CHP sıralarından gürültüler) İsterseniz size şöyle bir
tespit yapayım, belki bir gösterge olur: Arkadaşlar, 2002-2016
karşılaştırmalarını yaptığımız zaman kızıyorsunuz. 2002’de 2,1 milyon ton
üreten çiftçi şimdi 6,4 milyon ton üretiyor. Kârlı olmayan, gelir getirmeyen
bir ürünü niye eksin çiftçi yani bunun cevabını bir verin. Çiftçi zararına mı
ekiyor? O nedenle, biraz insaf diyorum bu konuda. 
ÖZGÜR
ÖZEL (Manisa) – Zarar ediyor, zarar ediyor. 
MEHMET
BABAOĞLU (Devamla) - Tabii, ithalat konusuna da bakmak lazım. Biz 2002’de
yaklaşık 1,2 milyon ton ithal ediyormuşuz, değil mi? Şu anda 1,47 yani 1,5
milyon tona yakın ithal ediyoruz. Peki, bu kadar mısır tüketimi arttı, yem
fabrikaları arttı, hayvan sayımız arttı; bu kadar tüketimin artmasına rağmen
mısır ithalatının sadece yüzde 20 artıp ama üretimin yüzde 205 oranında artmasına
ne diyorsunuz? Bir de bunu düşünün. Ortada rakamlar var. Dolayısıyla, bu konuda
biraz insaflı olmak gerekiyor. Tarım Komisyonunun değerli bir üyesi olarak
Orhan Bey’e bu konuları ilave etmek isterim. 
Şimdi,
grubumuz adına Rafet Bey desteklemelerle ilgili çeşitli konuları anlattı. Ben
de Toprak Mahsulleri Ofisinin özellikle piyasayı regüle edici, esnafın daha
düşük fiyatlarla çiftçinin malını almasını engellemedeki rolünü ve bu konuda
özellikle Çukurova bölgemizde çiftçimize yaptığı katkıyı, desteği anlatmak
istiyorum. Toprak Mahsulleri Ofisi, ülkemiz hububat piyasasının düzenlenmesine
yönelik olarak piyasaları sürekli takip etmekte, piyasa koşullarının
üreticilerin aleyhine seyrettiği durumlarda alım fiyatı açıklayarak peşin alım
yapmakta, piyasa fiyatlarının üreticiler lehine seyrettiği durumlarda ise diğer
müdahale araçlarını kullanarak üretimin sürdürülebilirliğini ve piyasaların
düzenlenmesi adına politikalar oluşturmaktadır. Hak verirsiniz, tüm üretilen
ürünü alması kapasite olarak da, bütçe imkânları olarak da zaman zaman her ürün
için geçerli olmayabiliyor. 
2016
yılı hasat başlangıcıyla birlikte, üreticilerimizin depolama ve finansman
ihtiyacını karşılamak amacıyla 4 Ağustostan itibaren mısır üreticilerimize
ürünlerini taahhütname karşılığı teslim etme veya 2015 yılı mısır alım fiyatı
olan 725 TL/ton üzerinden emanete bırakarak avans kullanabilme veya kredi
kullanım imkânı sağlanmıştır. Taahhütname karşılığı 314 bin ton mısır
alınmıştır. Piyasa fiyatlarının Toprak Mahsulleri Ofisinin öngördüğü fiyat
seviyesine düşmesi nedeniyle 26/8/2016 tarihinden itibaren, üreticilerimizin
mağdur olmaması için mısır müdahale alım fiyatı 740 TL olarak açıklanmıştır.
Peşin ve emanet mısır alımlarına da böylece başlanmış, bu kapsamda 92 alım
merkezinde 8.421 üreticiden, 1 milyon 500 bin ton peşin alım yapılmış ve ürün
bedeli olarak 1 milyar 67 milyon TL ödenmiştir. 
Türkiye
mısır üretiminin, 6,4 milyon ton üretimin 1 milyon tonu Adana ili
hinterlandında gerçekleştirilmektedir. Adana ilindeki mısır üretimi, Türkiye mısır
üretiminin yüzde 15’ine denk gelmektedir. Adana’da birinci ürün mısır hasadı
eylül ayı sonu itibarıyla tamamlanmış, 590 bin ton civarında mısır alımı
gerçekleşmiş olup karşılığında 433 milyon TL ödeme yapılmıştır. Adana ilinden
yapılan mısır alımı TMO’nun toplam mısır alımının yüzde 45’ine karşılık
gelmektedir yani buranın özellikle altını çizmek istiyorum, yüzde 45’ini
almaktadır. Toprak Mahsulleri Ofisi diğer bölgelerde olduğu gibi Adana Şube
Müdürlüğü hinterlandında da üretim ve TMO’ya olan mısır arzı dikkate alınarak
üreticilerin randevu almalarında ve ürün teslim etmelerinde herhangi bir
problem yaşanmaması için işyerlerimizde günlük ve toplam alım kapasitesini
artırmak için işyerleri arasında yönlendirme, depolar arası aktarma ve üçüncü
şahıslardan depo ve kurutma cihazı kiralaması yapılması suretiyle kapasiteyi
artırmıştır. 
Yine,
Toprak Mahsulleri Ofisi, hasat döneminde mısır satışı yapmamakta, üreticiden
satın almış olduğu mısırları üreticilerin satış işlemlerinin büyük ölçüde
tamamlanmasından sonra piyasada mısır ihtiyacı doğduğunda satışa sunmaktadır. 
Toprak
Mahsulleri Ofisi, Adana yöresinde depo yapımına önem vermekte ve Ceyhan’da 100
bin tonluk bir depo yapımı için de sözleşme imzalanmış durumdadır.
Tabii,
Türkiye’de mısır üretiminin daha fazla artmasında özellikle 2000’li yıllardan,
2012’den itibaren Konya Ovası’nın, Konya, Karaman, Aksaray, Niğde bölgesinin
mısır üretimine geçmesi, Türkiye’nin mısır üretimine, gücüne önemli ölçüde
destek vermiştir. Biliyorsunuz, daha önce hiç mısır kültürü olmayan Konya
Ovası’nda, bu saydığım KOP bölgesinde, Konya, Karaman, Aksaray, Niğde illerinde
Selçuk Üniversitesi Ziraat Fakültesinden Bayram Sade Hocamız ve diğer
arkadaşlarla beraber o bölgeye mısırın yaygınlaştırılması konusunda çok ciddi
çalışmalar yaptık. “Ya, yetişir mi bu bölgede mısır?” deniliyor idi. Şu anda
Çukurova bölgesinde özellikle monokültür tarım nedeniyle, hastalık ve
zararlıların çok olması nedeniyle verimin 960 kilogram/dekar olduğu ama Konya
Ovası’nda ortalama 1.016-1.020’lerde verim gerçekleşmektedir. 
Tabii,
bu konu, mısırın damla sulamayla sulanması… Genel olarak mısırla ilgili bir
kanaat vardır, suyu çok tüketen bir üründür. O nedenle, mısırın üretiminin
sınırlanması, suyu kısıtlı olan yerlerde sınırlanmasıyla ilgili bazı görüşler
vardır ama bu, gerçekçi değildir. Konya Ovası’nda mısırın yüzde 90’dan fazlası
damla sulamayla, en tasarruflu sulama sistemiyle yetiştirilmektedir. O nedenle,
Konya Ovası, Türkiye’nin mısır ithalatının azaltılmasında anahtar konumundadır.
Bu bakımdan, son günlerde, biz, Konya Ovası’nda dane mısırın desteklenmesinin
ve alımının sonlandırılacağı, azaltılacağı yolunda çeşitli duyumlar da almış
bulunuyoruz. Bu, doğru değildir. Biz sürekli olarak Gıda, Tarım ve Hayvancılık
Bakanımızla iş birliği içerisinde, görüşmeler hâlindeyiz. Bu konuda herhangi
bir sorun görülmemektedir. Mısır, diğer ürünler, havza bazlı üretim, bu konuda
planlama çalışmaları yürütülüyor.
İnşallah,
bu konuda elimizden gelen her türlü desteği vererek çiftçimizin daha fazla
gelir elde etmesi yolunda her türlü gayreti gösteriyor, bu önergenin aleyhinde
olduğumuzu beyan ederek yüce heyetinizi saygıyla selamlıyorum. (AK PARTİ
sıralarından alkışlar)
BAŞKAN
– Teşekkür ederiz Sayın Babaoğlu.
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Yoklama istiyoruz Sayın Başkan.
BAŞKAN
– Şimdi, Milliyetçi Hareket Partisi grup önerisini oylarınıza sunmadan önce bir
yoklama talebi var; bunu gerçekleştireceğiz.
İsimlerini
okuyacağım sayın milletvekillerinin yerlerine oturmalarını rica edeceğim.
Sayın
Özel, Sayın Basmacı, Sayın Yalçınkaya, Sayın Üstündağ, Sayın Akyıldız, Sayın
Purçu, Sayın Engin, Sayın Zeybek, Sayın Topal, Sayın Çamak, Sayın Arslan, Sayın
Bayır, Sayın Özdemir, Sayın Gökdağ, Sayın Tekin, Sayın Balbay, Sayın Gündoğdu,
Sayın Tüm, Sayın Havutça, Sayın Akar. 
Şimdi
yoklama için üç dakika süre vereceğim.
Yoklama
işlemini başlatıyorum.
(Elektronik
cihazla yoklama yapıldı)
BAŞKAN
– Sayın milletvekilleri, toplantı yeter sayısı yoktur. 
Birleşime
on dakika ara veriyorum. 
Kapanma Saati: 16.12
İKİNCİ OTURUM
Açılma Saati: 16.23
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Emre KÖPRÜLÜ (Tekirdağ)
----- 0 -----
BAŞKAN – Sayın
milletvekilleri, Türkiye Büyük Millet Meclisin 13’üncü Birleşiminin İkinci
Oturumunu açıyorum. 
III.- YOKLAMA
BAŞKAN -
Milliyetçi Hareket Partisi Grubu önerisinin oylamasından önce istem üzerine
yapılan yoklamada toplantı yeter sayısı bulunamamıştı.
Şimdi yoklama
işlemini tekrarlayacağım. 
Yoklama için iki
dakika süre veriyorum ve yoklama işlemini başlatıyorum. 
(Elektronik
cihazla yoklama yapıldı)
BAŞKAN
- Sayın milletvekilleri, 2’nci defa yapılan yoklamada da toplantı yeter sayısı
olmadığı anlaşıldığından, Millî Eğitim Bakanı İsmet Yılmaz hakkındaki (11/12)
esas numaralı, Adalet Bakanı Bekir Bozdağ hakkındaki (11/13) esas numaralı
Gensoru Önergelerinin gündeme alınıp alınmayacağına ilişkin görüşmeleri yapmak
ve kanun tasarı ve teklifleri ile komisyonlardan gelen diğer işleri sırasıyla
görüşmek için 1 Kasım 2016 Salı günü saat 15.00’te toplanmak üzere birleşimi
kapatıyorum.
Kapanma
Saati: 16.28




(x) (10/342) esas numaralı Meclis
Araştırması Önergesi’nin tam metni tutanağa eklidir.




