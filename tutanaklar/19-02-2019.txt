



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 54’üncü
Birleşim
 19
Şubat 2019 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün, vefatı nedeniyle
22’nci Dönem İstanbul Milletvekili Halil Akyüz’e ve 20, 21, 22’nci Dönem
Karaman Milletvekili Fikret Ünlü’ye Allah’tan rahmet dilediğine ilişkin
konuşması 
2.- Oturum Başkanı TBMM Başkan Vekili Levent Gök’ün, İzmir Milletvekili
Binali Yıldırım’ı TBMM Başkanı olarak göstermiş olduğu çalışmalardan dolayı
kutladığına ilişkin konuşması 
3.- Oturum Başkanı TBMM Başkan Vekili Levent Gök’ün, 19 milletvekilinin
belediye başkanlıkları için aday olduğuna ilişkin konuşması
4.- Oturum Başkanı TBMM Başkan Vekili Levent Gök’ün; Muğla ili Milas
ilçesinde meydana gelen göçükte hayatını kaybeden yurttaşlara Allah’tan rahmet
dilediğine ilişkin konuşması

IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Trabzon Milletvekili Bahar Ayvazoğlu’nun, Birinci Dünya Savaşı
sırasında Türkiye’den Rusya’ya götürülen tarihî eserlerin ülkemize iadesi
konusunda yapılan girişimlere ilişkin gündem dışı konuşması
2.- Şırnak Milletvekili Hüseyin Kaçmaz’ın, Şırnak ilinin sorunlarına
ilişkin gündem dışı konuşması
3.- Niğde Milletvekili Ömer Fethi Gürer’in, yerli ve millî tarıma
ilişkin gündem dışı konuşması

V.- AÇIKLAMALAR
1.- İstanbul Milletvekili Sibel Özdemir’in, İçişleri Bakanının seçim
meydanlarında oy istemek yerine asli sorumluluklarını yerine getirmesi
gerektiğine ilişkin açıklaması 
2.- İstanbul Milletvekili Gamze Akkuş İlgezdi’nin, Türkiye’de ilaç krizi
yaşandığına ve yapılan zamlar, artan katkı payıyla hastaların ilacı nasıl
alacağını öğrenmek istediğine ilişkin açıklaması
3.- Kocaeli Milletvekili İlyas Şeker’in, İzmit Körfezi’nin bircok canlı
türünün yaşadığı akvaryuma dönüştürüldüğüne ilişkin açıklaması
4.- Niğde Milletvekili Selim Gültekin’in, Türkiye Tarım Kredi
Kooperatifleri aracılığıyla Niğde ilinden patates alımına başlanılmasının
Niğdeli çiftçilere hayırlı olmasını dilediğine ilişkin açıklaması
5.- Tekirdağ Milletvekili Candan Yüceer’in, Millî Eğitim Bakanlığının
ardından YÖK’ün Toplumsal Cinsiyet Eşitliği Projesi’ni sonlandırdığı duyurusuna
ilişkin açıklaması 
6.- Mersin Milletvekili Hacı Özkan’ın, Binali Yıldırım’ın Ulaştırma
Bakanı, Başbakan ve TBMM Başkanı olarak önemli projeler gerçekleştirdiğine
ilişkin açıklaması
7.- Muğla Milletvekili Burak Erbay’ın, Muğla ili Milas ilçesinde maden
ocağında meydana gelen göçükte hayatını kaybeden işçilere Allah’tan rahmet
dilediğine, iktidarın gerekli tedbirleri alması için daha kaç işçinin hayatını
kaybetmesi gerektiğini öğrenmek istediğine ilişkin açıklaması
8.- Adana Milletvekili Müzeyyen Şevkin’in, 112 Acil Çağrı Merkezi çağrı
alıcı kadrolarına Çağrı Merkezi Hizmetleri bölümü mezunlarının atanması
gerektiğine ilişkin açıklaması
9.- Osmaniye Milletvekili İsmail Kaya’nın, Savunma Sanayii Başkanlığı
tarafından ülkemizin silahlı ve silahsız İHA filosunu güçlendirmek için yapılan
çalışmaların devam ettiğine ilişkin açıklaması 
10.- Çanakkale Milletvekili Özgür Ceylan’ın, kamuda çalışan sözleşmeli
personelin mağduriyetinin giderilmesi için gerekli düzenlemelerin yapılması
gerektiğine ilişkin açıklaması
11.- Malatya Milletvekili Mehmet Celal Fendoğlu’nun, Malatya ili
Hekimhan ilçesine spor salonu ve gençlik merkezi yapılmasını talep ettiklerine
ilişkin açıklaması
12.- Samsun Milletvekili Neslihan Hancıoğlu’nun, krizin faturasını
çiftçiye, pazarcıya, esnafa kesmenin milleti birbirine düşman etmek olduğuna
ilişkin açıklaması 
13.- Kocaeli Milletvekili Ömer Faruk Gergerlioğlu’nun, kolluk
kuvvetlerinin keyfî, şiddete dayalı uygulamalarının polis devletinde
yaşanıldığını düşündürdüğüne ilişkin açıklaması
14.- İzmir Milletvekili Tamer Osmanağaoğlu’nun, Kadroya geçirilmeyen
ücretli öğretmenlerin mağduriyetinin giderilmesi gerektiğine ilişkin açıklaması
15.- Adana Milletvekili Ayşe Sibel Ersoy’un, Kadroya geçirilmeyen
ücretli öğretmenlerin mağduriyetinin giderilmesi gerektiğine ilişkin açıklaması
16.- Aksaray Milletvekili Ayhan Erel’in, Aksaray ilinde Salı Pazarı
olarak bilinen JESTPA Şirketler Grubu işçilerinin mağduriyetine ilişkin
açıklaması
17.- İstanbul Milletvekili Hayati Arkaz’ın, insanlık dramı olarak
bilinen Hocalı katliamını kınadığına ve Karabağ işgalinin sona ermesini arzu
ettiğine ilişkin açıklaması
18.- Kütahya Milletvekili Ali Fazıl Kasap’ın, Kütahya ilinin devlet
hastanesi olmayan tek şehir olduğuna ve yaşanılan sorunlara ilişkin açıklaması
19.- Adıyaman Milletvekili Abdurrahman Tutdere’nin, firik buğdayı
üreticilerinin mağduriyetinin giderilmesi için çiftçilerin başına daha hangi
olayın gelmesinin beklendiğini ve ne zaman tedbir alınacağını Tarım ve Orman
Bakanından öğrenmek istediğine ilişkin açıklaması
20.- Antalya Milletvekili Aydın Özer’in, Antalya ili Kaş ilçesinde
tüccarlık yapan Vahit ve Ali Uçak kardeşlerin bağış yaptığı ürünlerin tanzim
satış mağazalarında neden satışa sunulduğunu ve bunun karşılığı olan paranın
nerede kullanıldığını, tanzim satış mağazalarına bağış yapan başka şirket,
kurum veya kişilerin olup olmadığını Tarım ve Orman Bakanından öğrenmek
istediğine ilişkin açıklaması
21.- Gaziantep Milletvekili İmam Hüseyin Filiz’in, Rumkale’nin UNESCO
Dünya Miras Listesi’nde yer alması hâlinde turizmin Yavuzelililer için gelir
ve istihdam kaynağı olacağına ilişkin açıklaması
22.- Kocaeli Milletvekili Lütfü Türkkan’ın, vefatı nedeniyle 20, 21,
22’nci Dönem Karaman Milletvekili Fikret Ünlü’ye ve Muğla ili Milas ilçesinde
meydana gelen göçükte hayatını kaybeden işçilere Allah’tan rahmet dilediğine,
büyükbaş hayvan varlığı bakımından Avrupa’da 2’nci sırada olduğumuz açıklandığına
göre neden Sırbistan’dan büyükbaş hayvan ithal edildiğini Tarım ve Orman
Bakanından öğrenmek istediğine, Honda’nın Çayırova ilçesindeki fabrikasını
kapatma kararına, WTE Başkanlık Kupası Turnuvası'nda altın madalya kazanan
Selen Gündüz’ü tebrik ettiğine ilişkin açıklaması
23.- Sakarya Milletvekili Muhammed Levent Bülbül’ün, vefatı nedeniyle
22’nci Dönem İstanbul Milletvekili Halil Akyüz ile 20, 21, 22’nci Dönem Karaman
Milletvekili Fikret Ünlü’ye ve Muğla ili Milas ilçesinde meydana gelen göçükte
hayatını kaybeden işçilere Allah’tan rahmet dilediğine, iş güvenliği ve iş
sağlığı açısından düzenlemeler yapıldığına ancak denetimlerin yapılmasının önem
arz ettiğine, Binali Yıldırım’a Cumhur İttifakı’nın İstanbul adayı olarak
başarılar dilediklerine ilişkin açıklaması
24.- Mersin Milletvekili Fatma Kurtulan’ın, vefatı nedeniyle 20, 21,
22’nci Dönem Karaman Milletvekili Fikret Ünlü’ye Allah’tan rahmet dilediğine,
Cumhuriyet gazetesi davasında verilen cezaların onanmasını kınadıklarına,
Van’da gözaltına alınan çocukların işkenceye maruz kaldığına, Ankara Emniyet
Müdürlüğünün polis tacizine uğrayan Merve Demirel’e yönelik yaptığı açıklamaya,
Cizrespor kulübüne ve Haymana HDP ilçe binasına yapılan saldırılara, 31 Martta
demokrasinin kazanacağına, Leyla Güven’in sesine kulak verilmesi gerektiğine
ilişkin açıklaması
25.- Sakarya Milletvekili Engin Özkoç’un, vefatı nedeniyle 20, 21,
22’nci Dönem Karaman Milletvekili Fikret Ünlü’ye ve 22’nci Dönem İstanbul
Milletvekili Halil Akyüz’e Allah’tan rahmet dilediğine, Cumhuriyet gazetesi
davasında verilen cezaların onanmasını ve belediye başkan adayı Mehmet Şahin’in
camide seçim çalışması yapmasını kınadıklarına, seçim yarışına eşit koşullarda
girilmediğine, Cumhurbaşkanının tanzim satış mağazaları için “Bu, varlık
kuyruğudur.” ifadesine ilişkin açıklaması
26.- Tokat Milletvekili Özlem Zengin’in, Hakk’ın rahmetine kavuşan
Fikret Ünlü ile Halil Akyüz’e ve Muğla Milas’ta göçük altında kalan işçilere
Allah’tan rahmet dilediğine, Binali Yıldırım’a seçim yarışında başarı temenni
ettiğine, Merve Demirel olayıyla ilgili olarak Emniyet teşkilatına yapılan
ithamları reddettiklerine ilişkin açıklaması
27.- Mersin Milletvekili Fatma Kurtulan’ın, Tokat Milletvekili Özlem
Zengin’in yaptığı açıklamasındaki bazı ifadelerine ilişkin açıklaması
28.- Tokat Milletvekili Özlem Zengin’in, kadınlarla ilgili mağduriyete
müsaade etmeyeceklerine ilişkin açıklaması
29.- Ordu Milletvekili Cemal Enginyurt’un, vefatı nedeniyle 20, 21,
22’nci Dönem Karaman Milletvekili Fikret Ünlü’ye ve 22’nci Dönem İstanbul
Milletvekili Halil Akyüz’e Allah’tan rahmet dilediğine ilişkin açıklaması
30.- Tokat Milletvekili Özlem Zengin’in, Ankara Milletvekili Filiz
Kerestecioğlu Demir’in HDP grup önerisi üzerinde HDP Grubu adına yaptığı
konuşmasındaki bazı ifadelerine ilişkin açıklaması
31.- Ankara Milletvekili Filiz Kerestecioğlu Demir’in, Tokat
Milletvekili Özlem Zengin’in yaptığı açıklamasındaki bazı ifadelerine ilişkin
açıklaması


32.- Tokat Milletvekili Özlem Zengin’in, İstanbul Milletvekili Mustafa
Sezgin Tanrıkulu’nun HDP grup önerisi üzerinde CHP Grubu adına yaptığı
konuşmasındaki bazı ifadelerine ilişkin açıklaması
33.- Muğla Milletvekili Yelda Erol Gökcan’ın, Muğla ili Milas ilçesinde
maden ocağında meydana gelen göçükte hayatını kaybeden işçilere Allah’tan
rahmet dilediğine ve kazayla ilgili soruşturmanın devam ettiğine ilişkin
açıklaması
34.- Karaman Milletvekili İsmail Atakan Ünver’in, Hemşehrisi ve 20, 21,
22’nci Dönem Karaman Milletvekili Fikret Ünlü’ye Allah’tan rahmet dilediğine
ilişkin açıklaması
35.- Sivas Milletvekili Ahmet Özyürek’in, Türk Hava Yolları ve
Pagasus’un Sivas-Ankara, Sivas-İstanbul, Sivas-Antalya uçuşlarına devam
etmesini talep ettiklerine ilişkin açıklaması
36.- Ankara Milletvekili Ayhan Altıntaş’ın, yüksekokul mezunu olmayan
polis memurlarına bir defaya mahsus derece ve kademe verilerek ek
göstergelerinin 3600’e yükseltilmesini talep ettiğine ilişkin açıklaması
37.- İstanbul Milletvekili Mahmut Tanal’ın, Cumhuriyet gazetesi
davasında verilen cezaların onanmasının kamu vicdanını sarstığına ve kararın
siyasi olduğuna ilişkin açıklaması
38.- Karaman Milletvekili Recep Şeker’in, hemşehrisi ve 20, 21, 22’nci
Dönem Karaman Milletvekili Fikret Ünlü’ye Allah’tan rahmet dilediğine ilişkin
açıklaması 
39.- Tokat Milletvekili Özlem Zengin’in, Kocaeli Milletvekili Lütfü
Türkkan’ın 42 sıra sayılı Kanun Teklifi’nin tümü üzerinde İYİ PARTİ Grubu adına
yaptığı konuşmasındaki bazı ifadelerine ilişkin açıklaması
40.- Tokat Milletvekili Özlem Zengin’in, İstanbul Milletvekili Ahmet
Şık’ın 42 sıra sayılı Kanun Teklifi’nin tümü üzerinde HDP Grubu adına yaptığı
konuşmasındaki bazı ifadelerine ilişkin açıklaması
41.- Siirt Milletvekili Meral Danış Beştaş’ın, Tokat Milletvekili Özlem
Zengin’in yaptığı açıklamasındaki bazı ifadelerine ilişkin açıklaması
42.- Tokat Milletvekili Özlem Zengin’in, Mersin Milletvekili Alpay
Antmen’in 42 sıra sayılı Kanun Teklifi’nin tümü üzerinde CHP Grubu adına
yaptığı konuşma ile Aydın Milletvekili Süleyman Bülbül’ün şahıslar adına
yaptığı konuşmasındaki bazı ifadelerine ilişkin açıklaması
43.- Ankara Milletvekili Servet Ünsal’ın, yurttaşların ilaç firmalarının
kâr hırsına ve vicdanına teslim mi edileceğini, ilaçların tanzim satışta mı
satılacağını ya da ilaç mağduriyetini yaşatanlara engel mi olunacağını
yetkililerden öğrenmek istediğine ilişkin açıklaması
44.- Tokat Milletvekili Özlem Zengin’in, İstanbul Milletvekili Erkan
Baş’ın 42 sıra sayılı Kanun Teklifi’nin birinci bölümü üzerinde şahıslar adına
yaptığı konuşmasındaki bazı ifadelerine ilişkin açıklaması

VI.- BAŞKANLIĞIN GENEL KURULA SUNUŞLARI
A) Önergeler
1.- İzmir Milletvekili Binali Yıldırım’ın Türkiye Büyük Millet Meclisi
Başkanlığından istifa ettiğine ilişkin önergesi (4/21)
2.- Adana Milletvekili Burhanettin Bulut’un (2/992) esas numaralı
7/9/2018 tarih ve 193 Sayılı Gelir Vergisi Kanununda Değişiklik Yapılmasına
Dair Kanun Teklifi'nin doğrudan gündeme alınmasına ilişkin önergesi (4/22)
B) Duyurular
1.- TBMM Başkanı adaylarının 19 Şubat 2019 Salı gününden itibaren 23
Şubat 2019 Cumartesi günü saat 24.00’e kadar Başkanlık Divanına bildirilmesi
gerektiğine ilişkin duyuru
C) Tezkereler 
1.- Türkiye Büyük Millet Meclisi Başkanlığının, Avrupa Parlamentosu
tarafından 18-19 Şubat 2019 tarihinde Belçika’nın başkenti Brüksel’de 2019
Avrupa Parlamenter Haftası kapsamında “İstikrar, Ekonomik Koordinasyon ve
Yönetişim” konulu parlamentolar arası konferansa katılım sağlanmasına ilişkin
tezkeresi (3/538)

VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Mersin Milletvekili Behiç Çelik ve 20
milletvekilinin, narenciye üreticilerinin yaşadığı sorunların incelenerek bu
sorunların çözüm yollarının belirlenmesi amacıyla 17/1/2019 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
(10/891) ön görüşmelerinin, Genel Kurulun 19 Şubat 2019 Salı günkü birleşiminde
yapılmasına ilişkin önerisi
2.- HDP Grubunun, Ankara Milletvekili Filiz Kerestecioğlu Demir ve
arkadaşları tarafından, Türkiye’de kadınların siyasette eşit temsilinin
önündeki engellerin kaldırılması amacıyla 19/2/2019 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 19 Şubat 2019 Salı günkü birleşiminde yapılmasına
ilişkin önerisi 
3.- CHP Grubunun, Tokat Milletvekili Kadim Durmaz ve arkadaşları
tarafından, bankaların sicil affından yararlanamayan esnaf ve çiftçilerimizin
tespiti amacıyla 19/2/2019 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin ön görüşmelerinin, Genel Kurulun
19 Şubat 2019 Salı günkü birleşiminde yapılmasına ilişkin önerisi
4.- AK PARTİ Grubunun, Genel Kurulun çalışma saatlerinin yeniden
düzenlenmesine; bastırılarak dağıtılan 42 sıra sayılı Kanun Teklifi’nin kırk sekiz
saat geçmeden gündemin "Kanun Teklifleri ile Komisyonlardan Gelen Diğer
İşler” kısmının 1’inci sırasına alınmasına ve diğer işlerin sırasının buna göre
teselsül ettirilmesine; Genel Kurulun 19, 20 ve 21 Şubat 2019 Salı, Çarşamba ve
Perşembe günkü birleşimlerinde denetim konularının görüşülmeyerek gündemin
"Kanun Teklifleri ile Komisyonlardan Gelen Diğer İşler” kısmında yer alan
işlerin görüşülmesine; 42 sıra sayılı Kanun Teklifi’nin İç Tüzük’ün 91’inci
maddesine göre temel kanun olarak bölümler hâlinde görüşülmesine ilişkin
önerisi 

B) Danışma Kurulu Önerileri
1.- Danışma Kurulunun, Genel Kurulun 24 Şubat 2019 Pazar günü saat
12.00'de toplanarak Anayasanın 94'üncü ve İç Tüzük’ün 10'uncu maddeleri
uyarınca yapılacak TBMM Başkanı seçiminin bu birleşimde yapılması ve TBMM
Başkanı seçilinceye kadar çalışmalarına devam etmesi ve bu birleşimde başka bir
işin görüşülmemesine; Genel Kurulun 26, 27, 28 Şubat ile 5, 6, 7 Mart 2019
Salı, Çarşamba ve Perşembe günleri toplanmamasına; TBMM'nin çalışmalarına 12
Mart 2019 tarihinden başlamak üzere on beş gün ara verilmesine ilişkin önerisi

VIII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Kütahya Milletvekili İshak Gazel ve 45 Milletvekilinin Ceza
Muhakemesi Kanunu ve Bazı Kanunlarda Değişiklik Yapılmasına Dair Kanun Teklifi
(2/1578) ve Adalet Komisyonu Raporu (S. Sayısı: 42) 


IX.- YAZILI SORULAR VE CEVAPLARI
1.- Iğdır Milletvekili Habip Eksik’in, OHAL Komisyonunun işlemlerine ve
OHAL süresince kapatılan kurumlar ile ihraç edilen kamu personeline ilişkin
sorusu ve Cumhurbaşkanı Yardımcısı Fuat Oktay’ın cevabı (7/7469)
2.- Niğde Milletvekili Ömer Fethi Gürer’in, KHK ile ihraç edilen ve iş
bulmakta zorlanan bir vatandaşın talebine ilişkin sorusu ve Cumhurbaşkanı
Yardımcısı Fuat Oktay’ın cevabı (7/7483)
3.- Ankara Milletvekili İbrahim Halil Oral’ın, dinî referanslı bazı
radikal örgütler tarafından oluşturulan internet sitelerinin içeriklerine ve
denetimlerine ilişkin sorusu ve Ulaştırma ve Altyapı Bakanı Mehmet Cahit Turhan’ın
cevabı (7/7622)
4.- Niğde Milletvekili Ömer Fethi Gürer’in, son 5 yılda ithal edilen
temizlik malzemeleri, elektrikli eşyalar, tıp ve eczacılık ürünleri, araba
lastikleri, güneş panelleri, suni gübre ve kimyasal yağ miktarına ve ödenen
tutara ilişkin Cumhurbaşkanı Yardımcısı Fuat Oktay’a sorusu ve Ticaret Bakanı Ruhsar
Pekcan’ın cevabı (7/7741) 

19 Şubat 2019 Salı
BİRİNCİ OTURUM
Açılma Saati: 15.00
BAŞKAN: Başkan Vekili Levent GÖK
KÂTİP ÜYELER: Mustafa AÇIKGÖZ (Nevşehir), Rümeysa KADAK
(İstanbul)
-----0-----
BAŞKAN
– Türkiye Büyük Millet Meclisinin 54’üncü Birleşimini açıyorum.
Toplantı
yeter sayısı vardır, görüşmelere başlıyoruz.
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün, vefatı nedeniyle
22’nci Dönem İstanbul Milletvekili Halil Akyüz’e ve 20, 21, 22’nci Dönem
Karaman Milletvekili Fikret Ünlü’ye Allah’tan rahmet dilediğine ilişkin
konuşması 
BAŞKAN
– Öncelikle eski dönemlerde Cumhuriyet Halk Partisi milletvekilliğinde bulunmuş
Sayın Halil Akyüz’ün ve Sayın Fikret Ünlü’nün vefatlarını büyük bir üzüntüyle
öğrendik. Her iki milletvekilimizin ailesine, Cumhuriyet Halk Partisi camiasına
ve sevenlerine başsağlığı diliyor, merhumlara Allah’tan rahmet diliyorum.
Değerli
milletvekilleri, gündeme geçmeden önce üç sayın milletvekiline gündem dışı söz
vereceğim. 
Gündem
dışı ilk söz, Trabzon’dan Rusya’ya götürülen kültür varlıkları hakkında söz
isteyen Trabzon Milletvekilimiz Sayın Bahar Ayvazoğlu’na aittir.
Buyurun
Sayın Ayvazoğlu. (AK PARTİ sıralarından alkışlar)
Süreniz
beş dakika.
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Trabzon Milletvekili Bahar Ayvazoğlu’nun, Birinci Dünya Savaşı
sırasında Türkiye’den Rusya’ya götürülen tarihî eserlerin ülkemize iadesi
konusunda yapılan girişimlere ilişkin gündem dışı konuşması
BAHAR
AYVAZOĞLU (Trabzon) – Sayın Başkan, kıymetli milletvekilleri; Birinci Dünya
Savaşı sırasında ülkemizden Rusya’ya götürülen kültürel ve tarihî
değerlerimizin mirası olarak kabul ettiğimiz birtakım tarihî eserlerin tekrar
ülkemize iadesi konusunda yapılan girişimlerle ilgili olarak sizleri
bilgilendirmek üzere gündem dışı söz almış bulunmaktayım. Yüce Meclisi
saygılarımla selamlıyorum.
1916
yılında Trabzon işgalinde ve daha sonra 1918’de işgal sonrası Trabzon’dan ve
diğer vilayetlerden Rusya’ya götürülen ve iadesiyle ilgili uzun yıllar sonra
tekrar hatırlanarak gündeme getirdiğimiz tarihî eserlerin, ait oldukları yere
geri getirilmesiyle ilgili olarak 2009 yılından beri partimiz ve ilgili
bakanlarımız nezdinde bir çalışma ve araştırma yürütülmektedir. Rusya’ya
götürüldüğü her iki ülke araştırmacıları ve tarih yazarları tarafından
araştırılan ve tespit edilen eserler arasında 1700 ve 1800’lü yıllara ait çok
sayıda Kur’an-ı Kerim; Yenicuma, Ortahisar ve Ayasofya’da yapılan kazılarda çıkan
mozaik ve freskler; Trabzon matbuatına ait gazete ve kitap koleksiyonu;
camilerimize ait sancaklar ve kıymetli eşyalar; padişah fermanları; 497 parça
el yazması eser ve çeşitli ölçü ve özelliklerde tarihî eser bulunmaktadır.
Tespit edilen eserlerin bir kısmı da Petersburg Hermitage Müzesi’nde
sergilenmektedir. 
Trabzon’daki
Rus Bilimler Akademisi Heyetinin Başkanı olan Profesör Uspenski, Trabzon’dan
Rusya’ya götürülen eserlerin gerekçesinin İstanbul’daki Rus Asar-ı Atika
Mektebinde bulunan 30 bin civarındaki kitaba savaş nedeniyle Osmanlı
Devleti’nin el koyması olduğunu belirterek, Trabzon’dan götürülen bu eserlerin
İstanbul’da el konulan eserlere karşılık olduğunu, bir nevi rehin olarak
alındığını vurgulamaktadır. Ancak, Birinci Dünya Savaşı sırasında Osmanlı
Devleti’nin denetimine geçen İstanbul Rus Asar-ı Atika Mektebindeki yaklaşık 30
bin cilt kitap, 1930 yılına kadar İstanbul Arkeoloji Müzeleri Kütüphanesinde
muhafaza edilmiş ve 1930’da her iki devlet arasında varılan bir anlaşmayla
İstanbul’daki, Ruslara ait kitaplar Rusya’ya nakledilmiş olmasına rağmen
Trabzon’dan götürülen eserler ne yazık ki bugüne kadar iade edilmemiştir. Rus
işgali sırasında Trabzon’da işgal kuvvetleri tarafından el konularak Rusya’ya
götürülen eserlerin geri alınması için Osmanlı Devleti tarafından yapılan ilk
girişim, İstanbul Hükûmeti Maarif Nezareti tarafından Sadrazamlığa yazılan 3
Ağustos 1920 tarihli yazıdır. Daha sonra, dönemin şartlarında Ankara-Moskova
arasında yapılan yazışmalardan herhangi bir sonuç alınamamış olacak ki Türk
Hariciye Vekâletinden Sovyet Hükûmetine iletilmek üzere Moskova Sefaretine
yazılan 11 Şubat 1924 tarihli yazıyla eserler tekrar listelenmiş fakat maalesef
yine sonuç alınamamıştır. 
Fakat
Hükûmetimizin gerek Sayın Cumhurbaşkanımızın Başbakanlığı döneminde başlattığı
gerekse Dışişleri ve Kültür Bakanlarımızın da yakından takip ettiği bu
girişimlerle ilgili olarak Rusya Büyükelçimiz de devrededir. Konuyla ilgili
olarak her 2 ülke devlet arşivlerinden gerekli araştırmalar üniversitelerin
konuyla ilgili akademisyenleri aracılığıyla yapılmış olup gerekli yazışmalar
hâlen devam etmekte ve artık çok şükür ki eserlerin iadesiyle ilgili olarak çok
yol katedilerek Sayın Cumhurbaşkanımızın önderliğinde konu takip edilmektedir. 
Birinci
Dünya Savaşı yıllarında Rus işgaline uğrayan Osmanlı vilayetlerinde, özellikle
Trabzon ve Van illerinden Rus bilim adamlarınca seçilerek Rusya’ya götürülen
kültür varlıklarının ait olduğu yere iadesi ecdadımızın mirasına sahip çıkma
açısından bizlere düşen önemli bir görev ve sorumluluktur ve bu görevi yerine
getirmek de yine bize nasip olacaktır inşallah. 
Bu
vesileyle, Birinci Dünya Savaşı’nın en ağır darbelerinden birini yaşayan
Trabzon’umuzun düşman işgalinden kurtuluşunun 101’inci yılında yaklaşık iki yıl
işgal altında kalan şehrimizde kahramanca savunma yapan başta milletimiz,
ordumuz ve silahlı kuvvetlerimiz olmak üzere, kurtuluş mücadelemizde canını,
malını, sevdiklerini feda eden ecdadımızı rahmet ve minnetle anıyorum. 
İki
yıla yaklaşan esaret ve muhacirlik çilesi sonrasında 24 Şubat 1918’de kurtuluş
mücadelesini zaferle sonlandıran tarih, sanat, kültür, medeniyet, eğitim ve
spor şehri Trabzon’umuzu, vatanın bölünmez bütünlüğünü tüm değerlerin üzerinde
tutarak mücadeleci ve kararlı kimliğini şehrimizi ilgilendiren her alanda gösteren
hemşehrilerimi…
(Mikrofon
otomatik cihaz tarafından kapatıldı) 
BAŞKAN
– Toparlayın. 
BAHAR
AYVAZOĞLU (Devamla) - …millet iradesinin tecelligâhı olan Gazi Meclisimizin
çatısı altında hürmetle selamlıyorum.
Saygılarımla.
(AK PARTİ sıralarından alkışlar)
BAŞKAN
– Bahar Hanım, o, Trabzon’la ilgili cümlenizi baştan alın, o duyulmadı çünkü.
Trabzonlu hemşehrilerimiz duysun.
BAHAR
AYVAZOĞLU (Devamla) – Tekrar mı söyleyeyim?
BAŞKAN
– Lütfen, buyurun. 
BAHAR
AYVAZOĞLU (Devamla) – Son paragraftan başlayayım mı? 
BAŞKAN
– Son, Trabzon’un kurtuluşunu kutladığınız bölümü Trabzon’dan başlayarak devam
edin.
BAHAR
AYVAZOĞLU (Devamla) – İki yıla yaklaşan esaret ve muhacirlik çilesi sonrasında
24 Şubat 1918’de kurtuluş mücadelesini zaferle sonlandıran tarih, sanat, kültür,
medeniyet, eğitim ve spor şehri Trabzon’umuzu, vatanın bölünmez bütünlüğünü tüm
değerlerin üzerinde tutarak mücadeleci ve kararlı kimliğini şehrimizi
ilgilendiren her alanda gösteren hemşehrilerimi millet iradesinin tecelligâhı
olan Gazi Meclisimizin çatısı altında hürmetle selamlıyorum, saygılarımı
iletiyorum. (AK PARTİ, CHP ve İYİ PARTİ sıralarından alkışlar) 
BAŞKAN
– Teşekkür ederim. 
Değerli
milletvekilleri, gündem dışı ikinci söz, Şırnak’ın sorunları hakkında söz
isteyen Şırnak Milletvekilimiz Sayın Hüseyin Kaçmaz’a aittir. 
Buyurun
Sayın Kaçmaz. (HDP sıralarından alkışlar) 
Süreniz
beş dakika.
2.- Şırnak Milletvekili Hüseyin Kaçmaz’ın, Şırnak ilinin sorunlarına
ilişkin gündem dışı konuşması
HÜSEYİN
KAÇMAZ (Şırnak) – Sayın Başkan, değerli milletvekilleri; grubum adına gündem
dışı söz almış bulunmaktayım.
Konuşmamda
seçim bölgem olan Şırnak ilimizin bir türlü çözülemeyen başat sorunlarının bir
kısmını sizlerle paylaşmak istiyorum. 
2016
yılında Şırnak merkezinin ablukaya alınması sonrası yaşanılan çatışmalar
bitmesine rağmen merkez ilçenin yüzde 65’i yerle bir edildi. Abluka sonrası
evine dönmek isteyen yurttaşlar bırakın evlerini bulmayı, oturdukları sokakları
ve mahalleleri bile bulamadılar. Bu yıkımların yaşattığı maddi ve manevi
sorunlar hâlen devam etmektedir. Yıkımlar sonrası TOKİ’nin yapmış olduğu
konutların büyük bir kısmı uzun zamandır bitmesine rağmen hak sahiplerine
teslim edilmemiş ve sürekli olarak kura çekimi ertelenmektedir. Son olarak 28
Ocak 2019 tarihinde kura çekimi olacağı ilan edilmiş, ancak hâlihazırda
herhangi bir teslimat yapılmamış, kura çekimi de yapılmamıştır. 
Tüm
bunlarla birlikte neredeyse günde 2 bakanın gidip geldiği ve TOKİ binaları için
birçok sözde müjde haberi verdiği Şırnak halkı büyük bir sürprizle karşılaşmış
bulunmakta. “Ortak kullanım ücreti” adı altında daire sakinlerinden, evi
yıkılan, mağdur olan vatandaşlardan 30 bin ile 40 bin lira arası bir ücret
talep edilmektedir. Halk zaten mağdur. Maddi ve manevi olarak mağdur olan bir
halka ekstra bir külfet yükleyerek tekrardan bir mağduriyet yaşatılmaması
gerektiğini düşünmekteyiz. Bu şekliyle, AKP iktidarı maalesef ki Şırnak halkını
cezalandırmaya çalışmaktadır.
Yine
bununla birlikte, bahse konu binaların yapıldığı zeminin eğimli olması ve yine
deprem riski barındıran bir alan olması sebebiyle, herhangi bir felaketin
önlenmesi için çakılması gereken 60’ın üstünde fore kazığın çakılmamış olması
bir riske sebebiyet vermektedir. Aksi bir durumda bunun hesabını AKP iktidarı
verecektir.
Sayın
milletvekillerim, şu an Şırnak merkezde yapılan TOKİ binalarının görüntüsü bu,
daha şimdiden istinat duvarları çökmüş durumda. Bununla birlikte yapılan
altyapı şurada gözükmekte. Bu borulara milyonlarca lira para harcandı.
Milyonlarca lira para harcanan boruların akıbeti şu an bu durumda ve bu fore
kazıkların çakılmaması sebebiyle, deprem bölgesi olan Şırnak’ta yarın öbür gün
bir deprem olması hâlinde maalesef ki büyük bir felaketle karşı karşıya
kalabiliriz ve bunun sorumlusu olarak da AKP iktidarından bunun hesabını
soracağız.
Yine,
diğer bir sorunumuz yollarla ilgili. Cizre-Silopi ve Cizre-Şırnak arasındaki
yolların durumu -size görsellerde de şimdi göstereceğim- kamyon ve gelin
arabalarının arkasına konu olmuş durumda; şöyle göstereyim: “Aşkımız
Cizre-Silopi arasındaki yol çalışması gibi hiç bitmesin.” şeklinde yazıların
olduğu gelin arabaları var, kamyon arkası yazıları var artık. Yaklaşık on
yıldır bu yol yapılamadı, 29 kilometrelik bir yol. AKP iktidarı sürekli yaptığı
yollarla övünüyor ancak yolların durumu şu: Köstebek yuvası gibi. Yol
yapın, evet, yapmayın demiyoruz ancak malzemeden çalınmasına müsaade etmeyin.
Malzemeden çalındığı için bu yollar bu şekilde. Daha geçen sene yapılan Şırnak
ve Cizre arasındaki yolun durumu bu. Bu yollar vatandaşlarımızın günlük
hayatında birçok mağduriyete ve kazaların yaşanmasına sebebiyet vermektedir.
Onun için bu yolları yapın artık. Burada, Şırnak halkının bu sitemini dile
getirmek istiyorum. 
Başka
bir sorunumuz daha var: Ne mutlu ki DEAŞ zulmü bitti ama maalesef ki Şırnak’ta
DEDAŞ zulmü baş göstermiş durumda. “Hayatı aydınlatıyor.” sloganıyla hizmet
vermek yerine yurttaşları karanlığa mahkûm edip zulüm eden bir şirket var:
Dicle Elektrik Dağıtım Anonim Şirketi. Dicle Elektrik Dağıtım Anonim Şirketi,
masa başından takribî faturalar keserek, gerçek dışı faturalar keserek
vatandaşı mağdur etmekte. Bununla birlikte, yine, gerçek dışı cezalar keserek
vatandaşı mağdur etmiş durumda. Masa başından kesilen bu faturalar ve gerçek
dışı cezalar sebebiyle vatandaşın sabrı taşmak üzeredir. Bu konunun araştırılması
için ilgili mercilerin hemen araştırmayı yapıp müdahale etmesi gerekmektedir.
Ocaklarını söndürdüğünüz yurttaşların ışığını da DEDAŞ’ın söndürmesine izin
vermeyeceğiz.
İki
gün önce Cizre Spora Antalya’da ırkçı bir saldırı yapıldı. Bu saldırı Hükûmetin
uyguladığı ırkçı ve ayrımcı politikaların bir sonucudur. İnsanları ne kadar
kutuplaştırıp birbirinden uzaklaştırırsanız ülke olarak barıştan o kadar
uzaklaşmış olacağız. Hakkâri Milletvekilimiz Sayın Leyla Güven’e destek vermek
için milletvekilleri olarak yapmak istediğimiz yürüyüşe yüzlerce, hatta
binlerce kolluk gücü müdahale ederken her ne hikmetse Serik Belediyesporla
yapılan futbol müsabakasında Cizre Sporlu futbolcuların saldırıya uğramasına
hiç kimse müdahale etmemiştir. 
(Mikrofon
otomatik cihaz tarafından kapatıldı)
HÜSEYİN
KAÇMAZ (Devamla) – Sayın Başkanım…
BAŞKAN
– Sayın Kaçmaz, bir dakikada toparlayalım. 
HÜSEYİN
KAÇMAZ (Devamla) – Teşekkür ederim Sayın Başkanım.
Bu
sebeple, Cizre Sporlu futbolcu arkadaşlarımız ve teknik heyet saldırıya uğramış
ve yaralanmış durumda. Hukuka o kadar güven azalmış ki bu arkadaşlarımız gidip
şikâyetçi bile olamamış, “Kimi kime şikâyet edeceğiz?” diyorlar. Çünkü
insanların artık hukuka inancı kalmadı. Nusaybin’de -Nusaybin’de ilçe emniyet
müdürü olduğunu iddia eden- hukuk dışı faaliyetlerde bulunan, tarafıma ve diğer
vekil arkadaşlarıma karşı cop kullanacak kadar pervasızlaşan bir ilçe emniyet
müdürü var. Bu emniyet müdürünün bu gücü nereden aldığı belli: AKP Nusaybin
Seçim Koordinasyon Merkezinden, hemen birkaç gün öncesinde. Bize saldırı
yapıldıktan birkaç gün sonra da yine aynı seçim bürosunda ziyaretlerine devam
etmekte. Bu ilçe emniyet müdürü bu halkın emniyet müdürü değil, AKP’nin kolluk
gücüdür sadece.
Genel
Kurulu saygıyla selamlıyorum. (HDP sıralarından alkışlar)
BAŞKAN
– Teşekkür ederim. 
Değerli
milletvekilleri, gündem dışı üçüncü söz, yerli ve millî tarım hakkında söz
isteyen Niğde Milletvekilimiz Sayın Ömer Fethi Gürer’e aittir. 
Buyurun
Sayın Gürer. (CHP sıralarından alkışlar) 
Süreniz
beş dakikadır. 
3.- Niğde Milletvekili Ömer Fethi Gürer’in, yerli ve millî tarıma
ilişkin gündem dışı konuşması
ÖMER
FETHİ GÜRER (Niğde) – Sayın Başkan, değerli milletvekilleri; hafta sonunda
Aksaray’da, Konya Ereğli’de ve Niğde’de çiftçilerimizle, üreticilerimizle görüştüm,
gerçek anlamda büyük bir mağduriyet yaşıyorlar. İthal tohum, ithal gübre, ithal
ilacın yanı sıra pahalı elektrik ve mazotla gelecek yıl nasıl üretim
yapacaklarının kaygısına düşmüş durumdalar ama ben, bugün, sizlere millî ve
yerli tarımla ilgili konuşmak istiyorum. 
1923
yılında, Mustafa Kemal Atatürk, ülkemizde tarımın nasıl yapılması gerektiğini
ders niteliğinde uygulamalarla göstermiş; yerli tohumu, yerli üretimi artırmak
için yaptığı çalışmalarla bilim ve bilgiyle çiftçilerimizin buluşmasını sağlamış.
Sonraki süreçlerde farklı uygulamalarda bunlara benzer değerlendirme ve
çalışmalar olsa da 1990’larda başlayan ve tamamı yurt dışına bağlı tarım
anlayışı ve yaklaşımlarıyla ülkemizde ne yazık ki çiftçilerimizin mağduriyeti
artmış. Besicilerimizin de durumu farksız. 
Bakınız,
gezdiğim yerlerde hayvanların isimlerinin ne olduğunu merak ettim, onun için
çiftçilerimizle, besicilerimizle konuştum. Anadolu’muzda, Orta Anadolu Yerli
Karası, az ot ve samanla beslenir ve etiyle sütüyle isteğimizi sağlardı. Trakya’da
“Boz Irk”, Toroslarda “Güney Anadolu Kırmızısı” ve Doğu’da “Doğu Anadolu
Kırmızısı” diye anılan büyükbaş hayvanlarımız vardı. Şimdi, Anadolu’daki
büyükbaş hayvanların isimlerini sordum: Hollanda’nın “Holstein”i, Belçika’nın
“Belçika Mavisi”, İskoçya’nın “Angus”u, Hindistan’ın “Brahman”ı, Amerika’nın
“Brangus”u, Fransa’nın “Şarole”si ve Montofon, Limuzin, Simental adıyla
büyükbaş hayvanlarımız var. Doğal olarak, bu hayvanlarımızı daha çok süt almak
için, daha çok et almak için ülkemize ithal etmişiz ama bunların yerine yerli
ırkları geliştirip… Bu kadar üniversitesi olan, tarımla uğraşan, bilgi ve
bilimsellikle buluşmuş kişisi bulunan ülkemizde ne yazık ki dışarıyı, ithali
kendimiz için çözüm gibi görüyoruz. 
Bakan
Pakdemirli diyor ki: “Tüm sığır varlığında Avrupa 1’inciliğine sahibiz.” Avrupa
Birliği ülkeleri içinde biz 1’inci sıradaymışız. Yazılı soru sordum, verdiği
yanıtta Bakan diyor ki… Son iki yılda 1 milyon 790 bin 223 büyükbaş hayvan
ithal etmişiz yani ithal havyan rakamıyla kendimizi büyütmüşüz. Keza, Bakan, 1
Ocak 2015 tarihi ile 31 Ağustos 2017 tarihi arasında 27 milyon 197 bin 660
kilogram et ithal ettiğimizi, 156 milyar 669 milyon 724 bin doların yurt dışına
ödendiğini yine bize yanıt olarak veriyor. Etin geldiği yerler Bosna-Hersek,
Gürcistan, Irak, Polonya yani bizim bazı illerimizden küçük yerlerden et almak
durumunda kalıyoruz.
Değerli
arkadaşlar, 1937’de buğday tohumunu geliştiriyoruz, adı “akyayla sert”. 2018
yılında Tarım Kredi Kooperatiflerinin “çılgın tohum” diye tanıttığı buğday tohumunun
adı da “glosa”, bunun yanında esperia ekiyoruz. Çiftçi sayımız giderek
azalıyor, üreticimizin sorunları artıyor. Bunun yanında dışarıdan ithal
ettiğimiz ilaçla, gübreyle, tohumla hastalıkların geldiği yönünde
çiftçilerimizin inancı da yükselmiş. Çünkü bugün farklı illerde, 25 tane ilde
patates ekim alanlarında, belli yerlerde hastalık çıktığı için yasaklama
getirilmiş. Patatesin tohumlarının ismi ne diye baktım: Belmanda, madeleine,
agata, jelly, agria, marabel, melody, estrella. İyi ki Niğde Patates Enstitüsü
şimdi bir denemeye başladı, onunla ilgili bir çalışma yürütülüyor, onun dışında
yerli patates tohumumuz dahi yok.
Değerli
arkadaşlar, Adalet ve Kalkınma Partisi iktidar olduğunda ülkemizde yerli
büyükbaş hayvan oranı yüzde 40’ken bugün yüzde 15’lere yuvarlanmış. Adına
“millî ve yerli” diyoruz, ithal hayvandan, ithalden elde ettiğimiz ürünlerle
varlığımızın olduğunu sanıyoruz. Bunun sonucunda oluşan sıkıntı da her tarafta
kendini açıkça gösteriyor. 
Anadolu
illerinde baş gösteren sıkıntılar: Ürettiği ürünü değerine satamama çünkü
ülkeye ithal ürün girdiği zaman bizim çiftçimiz değerine ürün satamıyor. Bugün
nohut bile 2-2,5 liradan satılamadığı için depoda duruyor, ayçiçeği de Çin
ayçiçeğinin karşısında ne yazık ki bitmiş durumda. Bununla ilgili, yarın ayrıca
bir açıklama daha yapacağım. Bakanlık verilerine baktım, Çiftçi Kayıt
Sistemi’nin başladığı 2018 yılında 2 milyon 588 bin 660…
(Mikrofon
otomatik cihaz tarafından kapatıldı) 
BAŞKAN
– Sayın Gürer, bir dakika daha veriyorum.
Toparlayın
lütfen.
ÖMER
FETHİ GÜRER (Devamla) – Bakanlık verilerine baktım, Çiftçi Kayıt Sistemi’ndeki
çiftçi sayımız da giderek azalıyor. 
Değerli
arkadaşlar, bir konuyu daha paylaşmak istiyorum: İstanbul ve Ankara’da açılan
tanzimler Anadolu’da açılmadığı için Anadolu’daki pazarcı ile tüketici sorun
yaşamaya başlamış. Vatandaş gidiyor, haklı olarak “Domates niye Niğde’de,
Aksaray’da aynı fiyat değil?” diyor. Tanzim açılmadığı için satıcı, pazarcı da
diyor ki: “Benim alış fiyatımı dahi kurtarmıyor.” Dün sordum, Ulukışla’da biber
16 liraya satılıyor ama Türkiye genelinde bütün ürünlerin ucuzladığı gibi bir
algı yaratılıyor, topluma seçime dönük bir pompalama yapılıyor. İşin gerçeği
şu: Anadolu’nun çoğu ilinde pazarlarda İstanbul tanzim fiyatının 2 katına
ürünler satılıyor. Onlar da diyorlar ki: “İktidar bizlere de indirimli fiyattan
ürün satsın.”
Yüce
Meclisi saygıyla selamlıyorum. (CHP ve İYİ PARTİ sıralarından alkışlar) 
BAŞKAN
– Teşekkür ederim Sayın Gürer.
Değerli
milletvekilleri, sisteme giren ilk 20 milletvekili arkadaşımıza yerlerinden
birer dakika söz vereceğim, daha sonra sayın grup başkan vekillerinin söz
taleplerini karşılayacağım.
Şimdi
sisteme giren milletvekillerimize söz veriyorum sırayla. 
Sayın
Özdemir…
V.- AÇIKLAMALAR
1.- İstanbul Milletvekili Sibel Özdemir’in, İçişleri Bakanının seçim
meydanlarında oy istemek yerine asli sorumluluklarını yerine getirmesi
gerektiğine ilişkin açıklaması 
SİBEL
ÖZDEMİR (İstanbul) – Teşekkür ederim Sayın Başkanım. 
Değerli
milletvekilleri, asli sorumluluklarını yerine getirmesi gereken İçişleri Bakanı
son günlerde kendi asli işlerini bir kenara bırakıp Ankara’da mahalle mahalle
gezerek toplumu ayrıştıran, kutuplaştıran ve hatta yurttaşlar arasında nefret
söylemine varan ifadeleriyle gündeme gelmektedir. Devlet yönetiminde bulunduğu konumu
ve asli sorumluluklarıyla hiç de bağdaşmayan söylem ve eylemlerde bulunmak
yerine her geçen gün yozlaşan ülkenin toplumsal yapısıyla ilgili, kadın
cinayetlerinin engellenmesi, cinsel istismar vakaları, suç, hırsızlıkla
mücadele ve huzurlu, güvenli bir toplum için mücadele etse, 82 milyon
yurttaşımız için çok daha faydalı bir iş yapmış olacaktır.
Sayın
İçişleri Bakanı seçim meydanlarında seçmene âdeta yalvararak oy isteyeceğine,
farklı partilerde siyaset yapan kişilere yönelik nefret söylemine başvuracağına,
siyasi iktidarın mağdur ettiği yurttaşlarımızın sorunlarıyla ilgilenmelidir. 
Teşekkür
ederim.
BAŞKAN
– Sayın Kaya yerine Sayın Gamze Akkuş İlgezdi…
2.- İstanbul Milletvekili Gamze Akkuş İlgezdi’nin, Türkiye’de ilaç krizi
yaşandığına ve yapılan zamlar, artan katkı payıyla hastaların ilacı nasıl
alacağını öğrenmek istediğine ilişkin açıklaması
GAMZE
AKKUŞ İLGEZDİ (İstanbul) – Sayın Başkan, Türkiye ciddi anlamda bir ilaç
krizinin içinde; depolar firmaları, eczacılar depoları, halkımız ise eczacıları
ilaç vermemekle suçluyor. 
Bugün
itibarıyla Sağlık Bakanının deyimiyle ilaç fiyatlarına yüzde 20 güncelleme,
halkın deyimiyle de zam yapıldı. Yapılan bu zamlarla sorunun çözüleceği dile
getirilse de çözülecek gibi görünmüyor. Zamlarla ilaç sanayisi rahatlıyor ama
ne yazık ki hastaların ve eczacıların sorunları devam ediyor. Görünen o ki
vatandaşın cebinden çıkacak sağlık harcamaları artacak ve vatandaş en temel
hakkı olan sağlık hakkına ulaşmakta sıkıntı yaşamaya devam edecek. Bırakın
kronik bir rahatsızlığı, yılda birkaç kere eczaneye gidecek olanlar bile hiç
azımsanamayacak bu zamlarla karşılaşacaklar. 
Buradan
soruyorum: Hem zamlar hem de artan katkı payıyla hastalar ilacını nasıl alacak?
Olan yine hastalara olacak. Raflar dolacak, bulunmayan bütün ilaçlar bulunup
satılacak, zam yükü ağır olmasına rağmen, vatandaş da hiç değilse ilacımızı
bulduk diye teselli bulacak…
(Mikrofon
otomatik cihaz tarafından kapatıldı) 
BAŞKAN
– Sayın Şeker…
3.- Kocaeli Milletvekili İlyas Şeker’in, İzmit Körfezi’nin bircok canlı
türünün yaşadığı akvaryuma dönüştürüldüğüne ilişkin açıklaması
İLYAS
ŞEKER (Kocaeli) – Teşekkür ediyorum Sayın Başkan.
Değerli
milletvekilleri, geçen hafta İzmit Körfezi’nin sulak alanındaki kuş cennetinden
bahsetmiştim, bugün İzmit Körfezi’nin bir akvaryuma nasıl dönüştüğünü anlatmak
isterim. 
AK
PARTİ iktidarı öncesi, İzmit Körfezi kirliliğiyle, pis kokusuyla, canlıların
yaşamamasıyla ulusal ve yerel ölçekte sık sık gündeme gelirdi. 2004’te AK PARTİ
belediyeleri göreve gelir gelmez körfezin yeniden Kocaelililere gülmesi,
canlılara analık ve ev sahipliği yapması için çalışmalara başlandı. Körfezi
kuşaklayan 22 adet aktif evsel atık arıtma tesisleriyle, dere ıslah
çalışmalarıyla, havadan ve karadan sürekli etkin kontrol denetimleriyle İzmit
Körfezi yeniden hayata döndü, mavi bayraklı plajıyla birlikte, 70’in üzerinde
canlı türünün yaşadığı, yunusların oynaştığı bir akvaryuma dönüştü. Emeği
geçen, başta Büyükşehir Belediye Başkanımız İbrahim Karaosmanoğlu olmak üzere,
ekibine teşekkür ediyor, Genel Kurulu saygıyla selamlıyorum.
BAŞKAN
– Sayın Gültekin, buyurun.
4.- Niğde Milletvekili Selim Gültekin’in, Türkiye Tarım Kredi
Kooperatifleri aracılığıyla Niğde ilinden patates alımına başlanılmasının
Niğdeli çiftçilere hayırlı olmasını dilediğine ilişkin açıklaması
SELİM
GÜLTEKİN (Niğde) – Teşekkürler Sayın Başkan.
Değerli
milletvekilleri, sebze ve meyve fiyatlarındaki olağan dışı fiyat artışına
karşılık enflasyonla topyekûn mücadele kapsamında Cumhurbaşkanımız Sayın Recep
Tayyip Erdoğan’ın talimatı doğrultusunda bazı illerimizde tanzim satış
noktaları açılmıştır. Sayın Cumhurbaşkanımız sebze ve meyveyi en uygun fiyatla
vatandaşımıza ulaştırma konusundaki kararlılığını da defalarca dile
getirmiştir. 
Tarım
Kredi Kooperatifleri, komisyoncu ve aracıları devre dışı bırakıp yalnızca
nakliye fiyatını dâhil ederek tanzim satış noktaları aracılığıyla
vatandaşlarımızın daha uygun fiyatlara sebze ve meyve alışverişi yapmalarını
sağlamaktadır. Niğde’mizden de Tarım Kredi Kooperatifleri aracılığıyla patates
alımı başlamıştır. En son pazar günü 6 tır yani yaklaşık 100 ton Niğde patatesi
tanzim satış yerlerine gönderilmiş olup günlük olarak da Niğde patatesimizin
tanzim satış noktalarına sevkiyatı devam edecektir. Niğdeli çiftçilerimize
hayırlı olmasını diliyorum. Tarım Kredi Kooperatifleri Genel Müdürümüz Sayın
Fahrettin Poyraz’a Niğde’mizde patates alımı konusunda göstermiş olduğu
destekten dolayı teşekkür ediyor, Gazi Meclisimizi ve Genel Kurulu saygıyla
selamlıyorum. 
BAŞKAN
– Sayın Kayışoğlu yerine Sayın Yüceer…
5.- Tekirdağ Milletvekili Candan Yüceer’in, Millî Eğitim Bakanlığının
ardından YÖK’ün Toplumsal Cinsiyet Eşitliği Projesi’ni sonlandırdığı duyurusuna
ilişkin açıklaması 
CANDAN
YÜCEER (Tekirdağ) – Önce Millî Eğitim Bakanlığı, sonrasında YÖK toplumsal
cinsiyet eşitliği projesini sonlandırdığını duyurdu. Proje toplumsal
değerlerimize uygun olmadığı ve toplumca kabul görmediği gerekçesiyle
durduruldu ama böyle bir kılıf uyduruldu. Aslında YÖK “toplumsal cinsiyet
eşitliği” kavramından ve buna ilişkin yapılan çalışmalardan rahatsızlığını dile
getirdi, “Toplumsal cinsiyet eşitliğine ve eşitlik kavramına karşı alerjimiz
var.” dedi. “Kadın-erkek eşitliğine inanmıyorum, eşitlik fıtrata aykırıdır.”
diyen birilerinin sesi YÖK’ten ve Millî Eğitim Bakanlığından âdeta
yankılanıyor, kadın-erkek eşitlik ilkesi, “eş değer” ve “adalet” gibi kavramlar
kullanılarak ortadan kaldırılmak isteniyor. Oysaki adaletin olmadığı yerde
eşitliğin olmadığı hepimizin malumu. Bu söylemler imzamız olan uluslararası
sözleşmelere, Anayasa’mıza aykırıdır. Siz “Eşit değilsiniz.” dedikçe, “fıtrat”
dedikçe kadınlar daha çok şiddete uğruyor, daha çok öldürülüyor, daha çok
ayrımcılığa uğruyor ve bu söylemler, maalesef, katilleri cesaretlendiriyor.
Kadınları şiddete karşı boyun eğmeye...
(Mikrofon
otomatik cihaz tarafından kapatıldı) 
BAŞKAN
– Sayın Özkan…
6.- Mersin Milletvekili Hacı Özkan’ın, Binali Yıldırım’ın Ulaştırma
Bakanı, Başbakan ve TBMM Başkanı olarak önemli projeler gerçekleştirdiğine
ilişkin açıklaması
HACI
ÖZKAN (Mersin) – Sayın Başkan, AK PARTİ hükûmetleri dönemlerinde Ulaştırma
Bakanı, 65’inci Hükûmetimizin Başbakanı ve Türkiye Büyük Millet Meclisi
Başkanımız olarak görev yapan Sayın Binali Yıldırım, bakanlığı dönemlerinde
gerçekleştirdiği önemli projelerle örnek ve model olacak hizmetler
gerçekleştirmiştir. 
Bölünmüş
yollar, havalimanlarımız, yüksek hızlı tren projeleri, Marmaray projesiyle
İstanbul’un Asya ve Avrupa yakalarının deniz altından demir yoluyla
birbirlerine bağlanması, Avrasya Tüneli, Yavuz Sultan Selim Köprüsü, dünyanın
en uzun asma köprülerinden biri olan İzmit Körfez Geçişi Köprüsü, Avrupa’nın en
büyük konteyner limanlarından biri olan Çandarlı Limanı, dünyanın en büyük
havalimanlarından biri olan İstanbul Havalimanı projelerinde alın teri vardır. 
Ülkemize
vermiş olduğu hizmetlerden dolayı Başkanımız Sayın Binali Yıldırım Bey’e
şükranlarımı sunuyor, İstanbullu hemşehrilerimizin onu bağrına basacağına
inanıyor, Genel Kurulu saygıyla selamlıyorum.
BAŞKAN
– Sayın Erbay…
7.- Muğla Milletvekili Burak Erbay’ın, Muğla ili Milas ilçesinde maden
ocağında meydana gelen göçükte hayatını kaybeden işçilere Allah’tan rahmet
dilediğine, iktidarın gerekli tedbirleri alması için daha kaç işçinin hayatını
kaybetmesi gerektiğini öğrenmek istediğine ilişkin açıklaması
BURAK
ERBAY (Muğla) – Muğla Milas Sarıkaya Mahallesi Yumrutaş mevkisinde, feldispat
madeni çıkarılan ocakta, dün meydana gelen göçükte kayanın altında kalan 3
işçimiz hayatını kaybetti. Hayatını kaybeden işçi kardeşlerimize Allah’tan
rahmet, ailelerine ve Muğla halkımıza başsağlığı diliyorum. 
Ne
yazık ki bu acı olay on altı yılda 14 kez değiştirilen Maden Kanunu’nun kabul
edilmesinden birkaç gün sonra yaşanmıştır. İş ve işçi güvenliğine yönelik
önlemlerin alınması için daha geçen hafta defalarca uyardık. Maalesef, 14 kez
değiştirilen Maden Kanunu’nda, çalışan binlerce maden işçisinin iş güvenliği
için gerekli önlemlerin alınması yönünde düzenlemeler yapılmadı, şirketlerin
kârı düşünülerek güvenlik tedbirleri hiçe sayıldı. Ülkemizde, maalesef,
şirketlerin kârı işçilerin canından daha değerli görülmektedir. Son dönemde
madenlerde meydana gelen iş cinayetlerinde yüzlerce işçimiz hayatını kaybetti.
Biz, iktidarın madencilere yönelik sicilini Soma’dan, Ermenek’ten biliyoruz.
Şimdi buradan sormak istiyorum: Gerekli tedbirleri almanız için daha kaç
işçimizin hayatını kaybetmesi gerekiyor?
BAŞKAN
– Sayın Şevkin…
8.- Adana Milletvekili Müzeyyen Şevkin’in, 112 Acil Çağrı Merkezi çağrı
alıcı kadrolarına Çağrı Merkezi Hizmetleri bölümü mezunlarının atanması
gerektiğine ilişkin açıklaması
MÜZEYYEN
ŞEVKİN (Adana) – Çağrı merkezi hizmetleri bölümünden mezun yaklaşık 17 bin
öğrenci KPSS puanıyla sadece 3499 kodlu 112 Acil Çağrı Merkezlerine
yerleştirilebiliyor. Ön lisans eğitimini almış öğrenciler 2016 yılında çeşitli
bölümlerin ortak kadroları nedeniyle çağrı merkezlerine yerleşememiştir. 37
ilde faaliyette olan 112 Acil Çağrı Merkezlerinin personel açığı bulunduğu
bilinmektedir. İçişleri Bakanlığı 112 Acil Çağrı Merkezi çağrı alıcı
kadrolarına 2015 yılındaki atamalarda olduğu gibi bu işin eğitimini almış çağrı
merkezi bölümü mezunlarını atamalıdır. Düzenleme bu şekliyle hayata geçerse hem
kamu yararı gözetilmiş olacak hem de çağrı merkezi bölümleri sektöre personel
yetiştirmeye devam edecektir. 
Yanlışlığın
önüne geçilmesini, 17 bin mezunun sesine kulak verilmesini; aksi hâlde, bu
okulların kapatılmasını dilerim. 
BAŞKAN
– Sayın Kaya…
9.- Osmaniye Milletvekili İsmail Kaya’nın, Savunma Sanayii Başkanlığı
tarafından ülkemizin silahlı ve silahsız İHA filosunu güçlendirmek için yapılan
çalışmaların devam ettiğine ilişkin açıklaması 
İSMAİL
KAYA (Osmaniye) – Teşekkürler Sayın Başkanım.
Savunma
Sanayii Başkanlığımız tarafından ülkemizin silahlı ve silahsız İHA filosunu
güçlendirmek için yapılan çalışmalar hızla devam ediyor. Bunların arasında en
gözde çalışmamız yüksek irtifa uzun havada kalış sınıfında Akıncı Taarruzi İHA
Projemizdir.
“Akıncı”
isimli İHA’mız 40 bin fitte 24 saat havada kalış süresi, 4,5 ton kalkış
ağırlığı, 900 kilogramlık mühimmatla donatılabilecek ve 450 kilogramlık dâhilî
faydalı yük taşıyabilecek. Kanat açıklığı 20 metre olan, Millî Elektronik
Destek Podu, Millî Aktif Elektronik Taramalı Dizi Radarı, Millî Görüş Hattı ve
Uydu Haberleşme Sistemi’yle donatılacak olan Akıncı’nın, TUSAŞ Motor Sanayii AŞ
tarafından geliştirilen PD220 motoruyla havalanması hedefleniyor. 
Dünyada
bu sınıfta İHA geliştiren 3 ülkeden 1’i olmanın gururunu hep birlikte
yaşamalıyız diyerek Genel Kurulu saygıyla selamlıyorum.
BAŞKAN
– Sayın Ceylan…
10.- Çanakkale Milletvekili Özgür Ceylan’ın, kamuda çalışan sözleşmeli
personelin mağduriyetinin giderilmesi için gerekli düzenlemelerin yapılması
gerektiğine ilişkin açıklaması
ÖZGÜR
CEYLAN (Çanakkale) – Sayın Başkan, son dönemde devlette yaygın olarak
kullanılan sözleşmeli personel istihdamı, çalışanlar açısından tam anlamıyla
ücretli kölelik düzenine dönüşmüştür. Çalışanları mağdur eden, ailelerin
parçalanmasına sebep olan, eş durumu tayinlerini engelleyen hizmet sözleşmeleri
çalışma barışını bozmakta kamuda çalışan sözleşmeli personelin motivasyonunu
düşürmektedir. Kamu görevlisi kapsamı içinde yer alan sözleşmeli personelin
tayin hakkı bakımından diğer personelden farklı bir uygulamaya tabi
tutulmasının Anayasa’nın 10’uncu maddesindeki kanun önünde eşitlik ilkesine ve
41’inci maddesinde yer alan aile bütünlüğünün korunması ilkesine açıkça aykırılık
teşkil ettiği ortadadır. Çözümü ise ücretli kölelik düzenine son verilmesi,
aynı unvan ve branşta görev yapan personel arasında statü farklılığının
giderilmesi ve sözleşmeli personelin kadroya geçirilmesidir. Bu konuda gerekli
düzenlemelerin acilen yapılması gerekmektedir. 
BAŞKAN
– Sayın Fendoğlu…
11.- Malatya Milletvekili Mehmet Celal Fendoğlu’nun, Malatya ili
Hekimhan ilçesine spor salonu ve gençlik merkezi yapılmasını talep ettiklerine
ilişkin açıklaması
MEHMET
CELAL FENDOĞLU (Malatya) – Teşekkür ederim Başkanım.
Gençlik
ve Spor Bakanlığı Yatırım İşletmeleri Genel Müdürlüğüne: İlimiz Malatya
Hekimhan İlçe Kaymakamlığının 17 Ocak 2019/66375982-3 sayılı yazılarıyla ilçeye
500 kişilik seyirci kapasiteli bir spor salonu ve gençlik merkezi talep edilmiştir.
Hekimhan ilçemiz ilimizin büyük ilçelerinden biridir. Gençlerin spor
yapabilecekleri bir tesis bulunmamakla birlikte, il merkezine 90 kilometre
uzaklıkta olduğu için il merkezindeki spor tesislerinden faydalanma imkânları
da yoktur. Bu nedenle Hekimhan ilçemize 500 kişilik seyirci kapasiteli bir spor
salonu ve gençlik merkezinin yapılması önemle arz olunur. 
Teşekkür
ediyorum.
BAŞKAN
– Sayın Hancıoğlu, buyurun.
12.- Samsun Milletvekili Neslihan Hancıoğlu’nun, krizin faturasını
çiftçiye, pazarcıya, esnafa kesmenin milleti birbirine düşman etmek olduğuna
ilişkin açıklaması 
NESLİHAN
HANCIOĞLU (Samsun) – Teşekkür ederim Sayın Başkan.
Etiket
oyunları, tanzim satış tiyatrolarıyla vatandaşı ancak seçime kadar
kandırabilirsiniz, sonrasında neler yaşanacak bu iktidarın umurunda bile değil.
Çiftçiyi, pazarcıyı, esnafı günah keçisi ilan edip krizin faturasını onlara
kesmek bu milleti birbirine düşman etmektir. İktidarınız madem vatandaşını,
çiftçisini seviyor, onun alım gücünü yükseltmek istiyor, o hâlde şunu yapsın,
biz de inanalım: Açın mazot tanzim satış mağazası, çiftçi ucuz mazot bulsun;
açın gübre tanzim satış mağazası, üretici gübreye ucuz ulaşabilsin; açın
elektrik tanzim satışı, tarımsal elektrik ucuzlasın ama bunu yapamazsınız çünkü
bunların hepsi yandaş patronlarınızın para muslukları çünkü sizin gözünüzde o
yandaş patronlarınızın servetleri ve bekası, vatandaşın bekasından çok daha
değerli.
BAŞKAN
– Sayın Gergerlioğlu...
13.- Kocaeli Milletvekili Ömer Faruk Gergerlioğlu’nun, kolluk
kuvvetlerinin keyfî, şiddete dayalı uygulamalarının polis devletinde
yaşanıldığını düşündürdüğüne ilişkin açıklaması
ÖMER
FARUK GERGERLİOĞLU (Kocaeli) – Teşekkür ederim Sayın Başkan.
İktidarın
emrindeki kolluk kuvvetlerinin keyfî, şiddete, tacize dayalı uygulamaları bir
polis devletinde yaşadığımızı düşündürmektedir. Ankara’da TAYAD’ın düzenlediği
bir gösteride Merve Demirel isimli bir kadın öğrenciye yönelik taciz apaçık
ortadayken Ankara Emniyetinin olayı örtbas edici açıklaması hepimizi hayretlere
düşürmüştür. 
Ayrıca,
Van’da 3 çocuk şiddete uğramıştır. Başlarına tekmelerle, dipçiklerle vurulmuş;
vücutlarına, yüzlerine darbeler, yumruklar almışlardır. Van Barosu bunu tespit
etmiş, hastane raporuyla tespit edilmiş ve suç duyurusunda bulunulmuştur.
Yine,
Ankara’da, ülkenin başkentinde, Çamlık Mahallesi’nde bir hafta önce 2 kişi
-Yasin Ugan ve Özgür Kaya isimli kişiler- kendisini polis olarak tanıtan
kişilerce kaçırılmıştır ve kendilerini polis olarak tanıttıktan sonra mahkeme
dosya numarasını da ev sahibine göstererek oradan uzaklaşmışlardır. Bir
haftadır Ankara Emniyeti konu hakkında açıklama yapmamaktadır. 
BAŞKAN
– Sayın Osmanağaoğlu...
14.- İzmir Milletvekili Tamer Osmanağaoğlu’nun, Kadroya geçirilmeyen
ücretli öğretmenlerin mağduriyetinin giderilmesi gerektiğine ilişkin açıklaması
TAMER
OSMANAĞAOĞLU (İzmir) – Teşekkür ediyorum Sayın Başkan.
23/11/2018
tarihinde 5.000 ücretli öğretmenimiz kadroya geçirilmiştir ancak 1.200
civarında ücretli öğretmenimiz şartları tutmasına rağmen kontenjan eksikliği
sebebiyle kadro dışı kalmıştır. Sayın Millî Eğitim Bakanlığımız şartları tutan
1.200 ücretli öğretmenimizin de kadroya geçirilmesi noktasında bir çalışma
yaparlarsa çok zor şartlar altında eğitim neferi olarak görev yapan bu
kardeşlerimizin mağduriyeti de giderilecektir çünkü hayatın standart
zorluklarını aşacak maddi gelirleri dahi olmayan bu kardeşlerimizin
alabilecekleri maaş 1.200 TL civarındadır. 5.000 ücretli öğretmenin kadroya
alındığı süreçte her türlü yeterliliğe sahip 1.200 kardeşimizin de kadroya
geçirilmesi sağlanmalıdır. 
Teşekkür
ederim. 
BAŞKAN
- Sayın Ersoy…
15.- Adana Milletvekili Ayşe Sibel Ersoy’un, Kadroya geçirilmeyen
ücretli öğretmenlerin mağduriyetinin giderilmesi gerektiğine ilişkin açıklaması
AYŞE
SİBEL ERSOY (Adana) - Teşekkür ederim Sayın Başkanım.
Ben
de Tamer Bey’le aynı sorunu dile getireceğim şu anda. 5.000 ücretli öğretmen
atamasından geriye kalan 1.200 kontenjan mağdurunun taleplerini yine dile
getirmek istiyorum. 23/11/2018 tarihinde 5.000 ücretli öğretmenin sözleşmeli
öğretmenliğe ataması gerçekleştirildi, geriye tüm şartları sağladığı hâlde
kontenjan dışı kalan 1.000 civarı eğitim neferi kaldı. Dershane öğretmenlerinin
kadroya alınması sürecinde ilk etapta 3.200 kontenjan verilmiş, başvuru sayısı
6.000 civarı olduğu için kontenjan artırılmış ve 6.000 yapılmıştır. Böylelikle,
dershanelerde çalışan ve belli şartları sağlayan bütün dershane öğretmenleri
kadrolu öğretmen olarak göreve başlamışlardır ancak 1.200 civarı ücretli eğitim
neferinin devlet kadrosuna alınması henüz gerçekleşmemiştir. Güveniyoruz… 
(Mikrofon
otomatik cihaz tarafından kapatıldı) 
BAŞKAN
– Peki, teşekkür ederim.
Sayın
Erel… 
16.- Aksaray Milletvekili Ayhan Erel’in, Aksaray ilinde Salı Pazarı
olarak bilinen JESTPA Şirketler Grubu işçilerinin mağduriyetine ilişkin
açıklaması
AYHAN
EREL (Aksaray) – Başkanım, Aksaray’ımızda “Salı Pazarı” olarak bilinen Jestpa
Limitet Şirketinin sahibi aleyhine FETÖ suçlamasıyla Aksaray Ağır Ceza
Mahkemesinde dava açılmış, açılan davayla birlikte şirkete kayyum atanmıştır.
Kayyumlar, şirket çalışanlarıyla sözleşme yaparak alacaklarını 10 eşit
taksitte, yüzde 10 eksik ödemek üzere anlaşmışlar. Bir yıl geçmesine rağmen bu
ödeme yapılmamış, alacağını tahsil edemeyen 200’e yakın işçimiz alacağını
tahsil etmek amacıyla icraya başvurmuş, icralar kesinleşmiştir. Ancak TMSF
II.Tahsilat Dairesi şirket hakkında ticari, iktisadi bütünlük kararı almış ve
hacizleri durdurmuştur. 200’e yakın çalışan insanımız tüm çabalarına rağmen
alacaklarına kavuşamamıştır, kendileri perişan durumdadır.
Durumu
arz ederim.
BAŞKAN
- Sayın Arkaz…
17.- İstanbul Milletvekili Hayati Arkaz’ın, insanlık dramı olarak
bilinen Hocalı katliamını kınadığına ve Karabağ işgalinin sona ermesini arzu
ettiğine ilişkin açıklaması
HAYATİ
ARKAZ (İstanbul) - Teşekkür ederim Sayın Başkan.
İnsanlık
dramı olarak bilinen Hocalı katliamı, yakın yüzyılın en büyük zulmü, vahşeti ve
soykırımıdır, 26 Şubat 1992 tarihinde Azerbaycan Cumhuriyeti’nin Dağlık Karabağ
Bölgesi’ndeki Hocalı kasabasında sivil halkın Ermenistan’a bağlı kuvvetler
tarafından toplu şekilde öldürülmesi olayıdır. Azerbaycan Cumhuriyeti’nin resmî
açıklamasına göre saldırıda 106’sı kadın, 83’ü çocuk olmak üzere toplam 613
Azerbaycanlı hayatını kaybetmiştir. Cesetler üzerinde yapılan incelemelerde
birçoğunun yakılmış olduğu, gözlerinin oyulduğu tespit edilmiş ve hamile
kadınların, çocukların da bu vahşete maruz kaldığı belirlenmiştir. Katliam
sonrası yaşanan sürgün nedeniyle binlerce insan evsiz, yurtsuz, işsiz
kalmıştır. Katliamı şiddetle kınıyorum. 
Karabağ
işgalinin sona ermesini arzuluyor, Genel Kurulu saygıyla selamlıyorum.
BAŞKAN
- Sayın Kasap…
18.- Kütahya Milletvekili Ali Fazıl Kasap’ın, Kütahya ilinin devlet
hastanesi olmayan tek şehir olduğuna ve yaşanılan sorunlara ilişkin açıklaması
ALİ
FAZIL KASAP (Kütahya) - Teşekkürler Sayın Başkanım.
Kütahya,
devlet hastanesi olmayan tek şehrimiz. İl ve ilçelerde birçok branş yok,
onkoloji hekimi yok, kanser hastaları civar illere gitmek zorunda kalıyor,
temeli atılan şehir hastanesinin inşaatı durdu, MR cihazı bozuk, tomografi
cihazları yok, birçok branşta doktor yok, nitelikli ameliyatlar yapılamıyor;
yüzlerce hasta civar şehirlere, Eskişehir, Bursa, Afyon’a gidiyor, günde
200-300 hasta ambulanslarla sevk ediliyor. Ege’nin en yaşlı ili, en mağdur ili
Kütahya ölüyor, Kütahya hasta; kuyruklar 182’de, on beş güne bile randevu
alınamıyor, yüzlerce hasta ekonomik krizden dolayı ameliyat olamıyor. 700
binlik şehirde 700 yataklı hastane olması çok vahim, yıl 2019, en yakın hastane
100 kilometre uzakta; Emet, Tavşanlı, Gediz hastanelerinde doktor yok, sadece
pratisyen hekimlerle döndürülmeye çalışılıyor. Bu sağlık hizmeti, tekrar
söylüyorum…
(Mikrofon
otomatik cihaz tarafından kapatıldı)
BAŞKAN
– Sayın Tutdere…
19.- Adıyaman Milletvekili Abdurrahman Tutdere’nin, firik buğdayı
üreticilerinin mağduriyetinin giderilmesi için çiftçilerin başına daha hangi
olayın gelmesinin beklendiğini ve ne zaman tedbir alınacağını Tarım ve Orman
Bakanından öğrenmek istediğine ilişkin açıklaması
ABDURRAHMAN
TUTDERE (Adıyaman) – Teşekkürler Başkanım. 
Adıyaman’ımızın
Gölbaşı ilçesinin Belören beldesi ile Gaziantep’in Araban ilçesi Türkiye’de
firik buğday üretiminin en önemli merkezlerindendir. Özellikle Hükûmet
tarafından hububat ürünlerinde sıfırlanan gümrük vergileriyle birlikte yurt
dışından artık Türkiye’ye yoğun miktarda tarım ürünleri gelmiş bulunmaktadır.
Bu yurt dışından ithal edilen tarım ürünleri firik üreticilerini de mağdur
etmiştir. Bu dönem firik üreticilerinin ürünleri ellerinde kalmış, şu anda
alıcı bulamamaktadırlar. Ekonomik krizle boğuşan çiftçilerimiz ürünlerini
pazarlayamamaktan dolayı mağdur durumdadırlar. Buradan Tarım Bakanına açıkça
çağrıda bulunuyorum: Türkiye’de Bakanlığınız bünyesindeki bütün alanlarda
sıkıntılar almış başını gidiyor, bu mağduriyetlerin giderilmesi için daha bu
çiftçinin başına hangi olayın gelmesini bekliyorsunuz, ne zaman tedbir
alacaksınız? 
Teşekkür
ediyorum. 
BAŞKAN
– Sayın Özdemir? Yok. 
Sayın
Enginyurt? Yok. 
Sayın
Özer…
20.- Antalya Milletvekili Aydın Özer’in, Antalya ili Kaş ilçesinde
tüccarlık yapan Vahit ve Ali Uçak kardeşlerin bağış yaptığı ürünlerin tanzim
satış mağazalarında neden satışa sunulduğunu ve bunun karşılığı olan paranın
nerede kullanıldığını, tanzim satış mağazalarına bağış yapan başka şirket,
kurum veya kişilerin olup olmadığını Tarım ve Orman Bakanından öğrenmek
istediğine ilişkin açıklaması
AYDIN
ÖZER (Antalya) – Teşekkür ederim Sayın Başkan. 
12
Şubat 2019 tarihinde Tarım ve Orman Bakanı Bekir Pakdemirli resmî Twitter
hesabından Kaş, Kınık’ta tüccarlık yapan Vahit ve Ali Uçak isimli kardeşlere
teşekkür ederek “Halkımızın cebine ve mutfağına göz dikenleri boşa çıkarmak
için 2 tır ürünü bedelsiz olarak tanzim mağazalarına teslim ettiler.”
paylaşımında bulunmuştur. Buradan sormak istiyorum: Bu 2 tır malın karşılığı
irsaliyelerle tespit 36.526 kilogram yapmaktadır. Bu bağış yapılan ürünler
halkımıza bedava verilmesi gerekirken tanzim satış mağazalarında niye satışa
sunulmuştur? Bunun karşılığı da 109 bin lira civarında para yapmaktadır. Bu
para nerede kullanılmıştır? Bu arkadaşlarımız gibi tanzim satış mağazalarına
ürün bağışlayan başka şirketler, kurumlar ve kişiler var mıdır? Bunlar etik
midir, değil midir, bunu Sayın Bakanımıza soruyorum. 
Teşekkür
ederim. 
BAŞKAN
– Sayın Enginyurt yok değil mi değerli arkadaşlarım?
Sayın
Filiz, buyurun.
21.- Gaziantep Milletvekili İmam Hüseyin Filiz’in, Rumkale’nin UNESCO
Dünya Miras Listesi’nde yer alması hâlinde turizmin Yavuzelililer için gelir ve
istihdam kaynağı olacağına ilişkin açıklaması
İMAM
HÜSEYİN FİLİZ (Gaziantep) – Teşekkür ederim Sayın Başkan.
Yavuz
Sultan Selim konakladığı için “Yavuzeli” adını alan Gaziantep ilinin bu şirin
ilçesinde Dolmen Mezarları, Dülük Antik Şehri ve Rumkale gezilip görülmesi
gereken yerlerdir. Asurlar zamanında inşa edilen Rumkale, ilçe merkezinden 25
kilometre uzaklıkta, Fırat Nehri üzerindedir ve Şair Aziz Nerses Kilisesi ve
Barşavma Manastırı’yla bir kültür merkezi konumundadır. 
Takip
edilen tarım ve hayvancılık politikalarının yanlışlığı nedeniyle, ilçenin temel
geçim kaynağı olan tarım ve hayvancılık âdeta durmuş ve sanayinin de olmaması
nedeniyle işsizlik sorunu hat safhaya gelmiştir. Eğitim ve sağlık konularında
da gerekli hizmeti alamayan bu ilçede hastalar 40 kilometre yol giderek
Gaziantep’te şifa aramaktadır. 
Kültür
ve Turizm Bakanlığından talebimdir: Rumkale, UNESCO Kültürel Miras Listesi’nde
yer alması hâlinde, turizm ve ayrıca su sporları alanında Yavuzelililer için
bir gelir ve istihdam kaynağı olacaktır.
Saygılar
sunuyorum.
BAŞKAN
– Peki, değerli milletvekilleri, teşekkür ederiz.
Şimdi,
grup başkan vekillerimizin söz taleplerini karşılayacağım.
İYİ
PARTİ Grubu adına Sayın Türkkan, buyurun.
22.- Kocaeli Milletvekili Lütfü Türkkan’ın, vefatı nedeniyle 20, 21,
22’nci Dönem Karaman Milletvekili Fikret Ünlü’ye ve Muğla ili Milas ilçesinde
meydana gelen göçükte hayatını kaybeden işçilere Allah’tan rahmet dilediğine,
büyükbaş hayvan varlığı bakımından Avrupa’da 2’nci sırada olduğumuz
açıklandığına göre neden Sırbistan’dan büyükbaş hayvan ithal edildiğini Tarım
ve Orman Bakanından öğrenmek istediğine, Honda’nın Çayırova ilçesindeki
fabrikasını kapatma kararına, WTE Başkanlık Kupası Turnuvası'nda altın madalya
kazanan Selen Gündüz’ü tebrik ettiğine ilişkin açıklaması
LÜTFÜ
TÜRKKAN (Kocaeli) – Bu sabah acı bir haber aldık Sayın Başkan, uzun zamandır
hastalıkla mücadele eden eski Devlet ve Spor Bakanlarımızdan Sayın Fikret Ünlü
ne yazık ki Hakk’ın rahmetine kavuştu. Merhum Ünlü’ye Allah’tan rahmet
diliyorum, yakınlarına sabrıcemil niyaz ediyorum, Türk milletinin başı sağ
olsun diyorum.
Dün
Muğla Milas’ta maden ocağında heyelan sebebiyle göçük oluştu, 4 işçimiz göçük
altında kalarak hayatını kaybetti. İşçilerimize Allah’tan rahmet, yakınlarına
başsağlığı diliyorum. 
Türkiye,
maalesef, ucuz ölümler ülkesi olmaya devam ediyor. Avrupa’da işçi kazalarında
1’inci sıradayız yani hukukta, adalette, eğitimde son sıraları paylaşırken işçi
kazalarında 1’inciliği kimseye bırakmıyoruz. İş Güvenliği Meclisinin
yayınladığı rapora göre, Türkiye'de 2018 yılında 1.903 işçi iş kazalarında
yaşamını yitirdi. İnsan yaşamına verilmeyen değer ve bir türlü alınmayan
tedbirler yüzünden 2019’da bu rakam azalmayacak gibi gözüküyor. Hükûmeti iş ve
işçi güvenliği için ciddi tedbirler almaya ve konuya önemle eğilmeye davet
ediyoruz. 
Bir
diğer 1’inci olduğumuz konuyu ise dün Tarım ve Orman Bakanı Sayın Pakdemirli
açıkladı: Türkiye'nin, sığır varlığında Avrupa Birliğinde 1’inci, büyükbaş
hayvanda ise 2’nci olduğunu ifade etti. Sayın Bakana sormak istiyorum: Madem
hayvancılıkta bu kadar varlıklıysak neden kısa bir süre önce Sırbistan’dan 5
bin ton büyükbaş hayvan ithal ettik? Brezilya’dan ithal ettiğimiz hani şu
şarbon çıkan büyükbaş hayvanları da unuttuk mu sanıyorsunuz? Unutmadık Sayın
Bakan, unutmadık. Kendi kendine yeten ülkemizin tarımını on altı yılda bitirme
noktasına getirdiniz. Bunu da hiç unutmadık.
(Mikrofon
otomatik cihaz tarafından kapatıldı) 
BAŞKAN
– Devam edin Sayın Türkkan.
LÜTFÜ
TÜRKKAN (Kocaeli) – Sayın Pakdemirli bir yandan “Sığırda 1’inciyiz.” diyor ama
diğer yandan da et ithalatına devam ediyor. Rusya Tarım Bakanlığı bu yılın ilk
yarısında Türkiye'ye et satışının başlayacağını açıkladı. Böylece Rusya, et
ithal ettiğimiz 7’nci ülke olacak. Tarım Bakanlığı depolarında ise fazla
ithalat sebebiyle 20 bin tonu aşkın et stoku birikmiş durumda. Hayvancılık
yapan köylü Et ve Balık Kurumundan üç aydan önceye kesinlikle gün alamıyor. Bakanlık,
stokunda olan bu etleri Orta Doğu ülkelerine satmak için çabalarken Rusya’yla
neden yeni bir ithalat anlaşması yapıldı, anlamak mümkün değil. Bu konuda da
Türk milleti adına Sayın Bakandan devlet ciddiyetine yakışır, tatmin edici bir
açıklama bekliyoruz.
Bugün
kendi seçim bölgem Kocaeli’den bir haber vardı, Çayırova’da bulunan Honda
fabrikası kapatma kararı almış. 
(Mikrofon
otomatik cihaz tarafından kapatıldı) 
BAŞKAN
– Devam edin Sayın Türkkan, tamamlayalım.
LÜTFÜ
TÜRKKAN (Kocaeli) – Honda’nın Avrupa’da 2’nci üretim üssüydü bu fabrika,
700’den fazla işçi çalıştırıyordu. Şu anda işsizler ordusuna yeni işsizler
katılacak. Bir taraftan Jet Fadıl gibi hayalî otomobil üreten iktidarımız
vatandaşı kandırırken diğer taraftan gerçek üretim yapan fabrikaların
kapanmasını gerçekten ülkenin geldiği noktayı açıklamak için çok önemli bir
örnek olarak görüyorum.
Son
olarak, dün sosyal medyada çok paylaşılan bir konuya değinmek istiyorum,
göğsümüzü kabartan bir konu bu. Antalya’da düzenlenen ve 66 ülkenin katıldığı
turnuvada altın madalya kazanan millî tekvandocumuz Selen Gündüz kızımızı
tebrik ediyor, başarılarının devamını diliyorum. Kızımızın damarlarındaki asil
kandan gelen bir reaksiyonla bayrağımızı arkada bırakmaması, Türk milleti
tarafından takdirle karşılanmıştır. 
(Mikrofon
otomatik cihaz tarafından kapatıldı)
BAŞKAN
– Toparlayın, tamamlayın Sayın Türkkan.
LÜTFÜ
TÜRKKAN (Kocaeli) – Türk öndedir, Türk ileridir. O ay yıldızlı bayrak ki
tarihinin hiçbir döneminde geride kalmamıştır, son Türk yaşayana kadar da daima
önde dalgalanacaktır. 
Teşekkür
ediyorum Sayın Başkan. (İYİ PARTİ sıralarından alkışlar) 
BAŞKAN
– Milliyetçi Hareket Partisi Grubu adına Grup Başkan Vekili Sayın Bülbül.
Buyurun
Sayın Bülbül.
23.- Sakarya Milletvekili Muhammed Levent Bülbül’ün, vefatı nedeniyle
22’nci Dönem İstanbul Milletvekili Halil Akyüz ile 20, 21, 22’nci Dönem Karaman
Milletvekili Fikret Ünlü’ye ve Muğla ili Milas ilçesinde meydana gelen göçükte
hayatını kaybeden işçilere Allah’tan rahmet dilediğine, iş güvenliği ve iş
sağlığı açısından düzenlemeler yapıldığına ancak denetimlerin yapılmasının önem
arz ettiğine, Binali Yıldırım’a Cumhur İttifakı’nın İstanbul adayı olarak
başarılar dilediklerine ilişkin açıklaması
MUHAMMED
LEVENT BÜLBÜL (Sakarya) – Teşekkür ederim Sayın Başkan.
Değerli
milletvekilleri, biz de 20, 21 ve 22’nci Dönem Karaman Milletvekili, 56 ve
57’nci Hükûmetin gençlik ve spordan sorumlu Devlet Bakanı Sayın Fikret Ünlü’nün
vefatını teessürle öğrenmiş bulunmaktayız. Bu vesileyle, Sayın Bakana Allah’tan
rahmet, kederli ailesine başsağlığı diliyoruz.
Yine
22’nci Dönem Cumhuriyet Halk Partisi İstanbul Milletvekili Sayın Halil Akyüz’ün
vefatını da aynı şekilde teessürle öğrenmiş bulunmaktayız. Vefat eden
vekilimize Allah’tan rahmet, ailesine ve Cumhuriyet Halk Partisi camiasına da
başsağlığı dileklerimizi bu vesileyle iletmek istiyorum.
Sayın
Başkan, Muğla’nın Milas ilçesinde bulunan maden ocağında meydana gelen göçük ve
nihayetinde orada hayatını kaybeden işçilerimiz, her iş kazasında yaşadığımız,
hissettiğimiz gibi burada da hepimizi üzüntüye boğmuştur. İş kazalarından,
meslek hastalıklarından sakınmanın yolları bellidir; modern dünya bunun
kurallarını, kaidelerini koymuştur. Türkiye’de de mevzuatımız açısından
değerlendirildiğinde iş güvenliği ve işçi sağlığı açısından çok ciddi
düzenlemelerin yapıldığı hepimizin malumudur. Problem, herhâlde bunların
uygulamasında veyahut da işletmelerin bunlara uyum konusundaki iradelerinde
düğümlenmekte. Gereken denetimlerin layıkıyla yapılması kuşkusuz çok büyük önem
arz etmekte. 
(Mikrofon
otomatik cihaz tarafından kapatıldı) 
BAŞKAN
– Devam edin Sayın Bülbül.
MUHAMMED
LEVENT BÜLBÜL (Sakarya) – Özellikle ruhsat sahibi olmayan, ruhsatları
bulunmayan, hukuki açıdan yeterliliği bulunmayan maden sahalarının yeniden
büyük bir ciddiyetle denetim altına alınması, bu konularda gereken tetkiklerin
yapılması ve hukuka aykırı şekilde çalışan işletmelerin bu manadaki
faaliyetlerinin engellenmesi çok önemlidir. Ruhsat sahibi olsa da iş güvenliği
ve işçi sağlığı açısından mahzurlu şekilde faaliyet gösteren işletmelerde de
neticeleri konusunda bu gördüğümüz acı sonuçlar göz önünde bulundurulduğunda
bunlarla alakalı da şiddetli tedbirlerin alınmasını talep etmekteyiz. 
İşletmelerimiz
açısından söylememiz gereken bir şey daha var: İş sağlığı ve işçi güvenliği
tedbirleri, işletmelerin kârlılık veya ayakta kalabilmesi için feda
edebilecekleri girdilerden değildir. Bunlar insan odaklı, orada çalışan,
faaliyet gösteren, alın teri döken insanların emekleri üzerinde, hayatları
üzerinde bir hadisedir. Dolayısıyla bu konuda alınabilecek olan tedbirlerden
geri durmak, herhâlde bu memlekete yapılacak en büyük kötülük olmaktadır. 
(Mikrofon
otomatik cihaz tarafından kapatıldı) 
BAŞKAN
– Devam edin, toparlayalım.
MUHAMMED
LEVENT BÜLBÜL (Sakarya) – Bu konuda Milliyetçi Hareket Partisi olarak hem
toplumumuzun hem işveren kesimimizin gerekli şekilde bilinçlendirilmesi ve bu
konuda devletimizce gereken tedbirlerin alınmasını bir defa daha talep
ediyoruz, saygılar sunuyoruz.
BAŞKAN
– Teşekkür ederim.
MUHAMMED
LEVENT BÜLBÜL (Sakarya) – Efendim, çok affedersiniz, eksik kaldı.
BAŞKAN
– Buyurun Sayın Bülbül, tamamlayın.
MUHAMMED
LEVENT BÜLBÜL (Sakarya) – Teşekkür ederim, önümüzdeki notumuzdaydı ama
konuşmamız sırasında eksik kaldı.
Dün
akşam itibarıyla Meclis Başkanımız Sayın Binali Yıldırım görevden ayrılma
dilekçesini Meclisimize sunmuş ve bugün itibarıyla da devir teslim töreniyle
görevini yeni Meclis Başkanı seçilinceye kadar İstanbul Milletvekilimiz Sayın
Celal Adan’a tevdi etmiştir.
Biz,
Sayın Binali Yıldırım’ın Meclis Başkanlığı sürecinde göstermiş olduğu
hassasiyet, iyi niyet ve hiçbir şekilde siyasi ayrım gözetmeksizin ortaya
koymuş olduğu tavır ve duruş dolayısıyla kendisine tekrar teşekkürlerimizi
iletmek istiyoruz. Cumhur İttifakı’nın İstanbul adayı olarak da kendisine çıkmış
olduğu bu siyasi yarışta başarılar diliyoruz, sonuna kadar kendisinin
destekçisi olduğumuzu Milliyetçi Hareket Partisi Grubu olarak ifade etmek
istiyorum. 
Saygılar
sunuyorum. 
BAŞKAN
– Söz sırası, Halkların Demokratik Partisi Grubu adına Grup Başkan Vekili Sayın
Kurtulan’da. 
24.- Mersin Milletvekili Fatma Kurtulan’ın, vefatı nedeniyle 20, 21,
22’nci Dönem Karaman Milletvekili Fikret Ünlü’ye Allah’tan rahmet dilediğine,
Cumhuriyet gazetesi davasında verilen cezaların onanmasını kınadıklarına,
Van’da gözaltına alınan çocukların işkenceye maruz kaldığına, Ankara Emniyet
Müdürlüğünün polis tacizine uğrayan Merve Demirel’e yönelik yaptığı açıklamaya,
Cizrespor kulübüne ve Haymana HDP ilçe binasına yapılan saldırılara, 31 Martta
demokrasinin kazanacağına, Leyla Güven’in sesine kulak verilmesi gerektiğine
ilişkin açıklaması
FATMA
KURTULAN (Mersin) – Teşekkürler Sayın Başkan. 
Ben
de eski Bakanlarımızdan Sayın Fikret Ünlü’nün hayatını kaybetmesinden dolayı
ailesine ve yakınlarına başsağlığı diliyorum, kendisine rahmet diliyorum. 
Bugün
Cumhuriyet gazetesi davası kararları onandı biliyorsunuz, hukuk adına bir kez
daha hukuksuzluğun yaşandığına tanıklık ettik. Hâlen 138 gazeteci
cezaevindeyken kamuoyunda “Cumhuriyet Davası” olarak bilinen ve
milletvekillerimizden Ahmet Şık’ın da yargılandığı davayla ilgili bugün ne
yazık ki onama kararı çıktı. Bu onama kararı, bir kez daha, gazeteciliğin suç
sayıldığını gösteriyor bizlere ve bunu kınadığımızı paylaşmak istiyorum. 
Az
önce yine bir milletvekilimiz de ifade etti; Van’da 14, 16 ve 17 yaşlarında 3
çocuk üç gün önce gözaltına alındılar. Çocuklar hem gözaltına alınma esnasında
hem de götürüldükleri karakolda ağır işkencelere maruz kaldı. İşkence
gördükleri, doktor raporlarıyla da belgelenen çocukların anlattıkları dehşet
verici. 17 yaşındaki O.D., 16 yaşındaki Ş.Y., 14 yaşındaki Ö.S. kafalarına ayak
ve silah dipçikleriyle vurulduğunu, yüzlerinin ve vücutlarının yumruklandığını
söylüyor. Çocuklar ayrıca kafalarının klozete sokulduğunu söylüyorlar.
Çocukların yüzlerinde ve vücutlarının çeşitli yerlerinde kırıklar, morluklar ve
eziklikler var. Bazılarının sol gözünde işkenceden ötürü görme kaybı var ve
daha bir sürü kötü muamele ve işkenceyle bu çocuklar karşılaştı.
Elbette
ki kolluğun marifetleri bununla sınırlı değil. Yine az önce de dile geldiği
gibi, Ankara’nın göbeğinde bir polis bir genç kadını gözaltına alırken cinsel
saldırıda bulunuyor. Günlerdir kamuoyuna yansıyan fotoğraflarda da açık ve net
bir şekilde cinsel saldırı, maalesef, görülüyor. Günlerdir kamuoyu bu iğrenç
olaya tepki gösterirken, bahsi geçen polisle ilgili harekete geçilmesini
beklerken Ankara Emniyet Müdürlüğü “Babası FETÖ’cü.” diye açıklama yapıyor. 
(Mikrofon
otomatik cihaz tarafından kapatıldı)
BAŞKAN
– Devam edin Sayın Kurtulan. 
FATMA
KURTULAN (Mersin) – “Özrü kabahatinden büyük.” dedikleri bu olsa gerek. Hukukun
işlediği bir ülke olsaydık öncelikle o polis, sonra da bu açıklamayı yapan
Emniyet müdürü görevden alınırdı. Tam da iktidarın kolluğuna yakışır bir
açıklama. Polis o anda babasının FETÖ’cü olduğunu anladığı için mi acaba cinsel
saldırıda bulundu? Bunu da yetkililere sormak istiyorum. Bundan daha iğrenç bir
savunma olamazdı. Babasını bırakın, kendisi de FETÖ’cü olsa bile yine bu şahsa
polis cinsel saldırıda bu-lu-na-maz, bunu özellikle belirtmek istiyorum. Hiçbir
koşul böylesi iğrenç bir saldırıyı meşru gösteremez, göstermemeli. 
O
sırada, bu işkenceleri, cinsel saldırıları yapanların başı olan İçişleri Bakanı
mesaisini HDP’ye saldırarak doldurmaya çalışıyordu. 
(Mikrofon
otomatik cihaz tarafından kapatıldı)
BAŞKAN
– Devam edin, toparlayalım. 
FATMA
KURTULAN (Mersin) – Yine, Cizrespor Kulübü Antalya’da ırkçı saldırıya uğruyor.
Saldırganlar hakkında şu ana kadar yapılmış bir işlem yok. 
Yine,
üç gün önce Haymana ilçe binamıza saldırı gerçekleşti, camları kırıldı. 
Tüm
bunlar, ırkçılığa, tekçiliğe, eril zihniyete dayalı yönetim mantığından
kaynaklanıyor. Seçim yaklaşırken dozaj daha da artırılıyor. Bağırıp çağırarak
seçim sürecini yönetmek isteyenlere bir kez daha söylüyoruz: 31 Martta
demokrasi kazanacak. 
Yine
bir kez daha tekrarlamak istediğimiz mevzu Leyla Güven’in açlık grevi. Bugün
açlık grevinin 104’üncü günü; Sebahat Tuncel ve Selma Irmak’ın açlık
grevlerinin 36’ncı günü; cezaevlerindeki 31 tutuklu ve hükümlünün açlık
grevlerinin 66’ncı günü bugün ve bunların sesine, taleplerine kulak verilmesini
bir kez daha tekrarlıyorum. 
Teşekkür
ediyorum.
BAŞKAN
– Teşekkürler.
Şimdi
Cumhuriyet Halk Partisi Grubu adına Grup Başkan Vekili Sayın Özkoç…
25.- Sakarya Milletvekili Engin Özkoç’un, vefatı nedeniyle 20, 21,
22’nci Dönem Karaman Milletvekili Fikret Ünlü’ye ve 22’nci Dönem İstanbul
Milletvekili Halil Akyüz’e Allah’tan rahmet dilediğine, Cumhuriyet gazetesi
davasında verilen cezaların onanmasını ve belediye başkan adayı Mehmet Şahin’in
camide seçim çalışması yapmasını kınadıklarına, seçim yarışına eşit koşullarda
girilmediğine, Cumhurbaşkanının tanzim satış mağazaları için “Bu, varlık
kuyruğudur.” ifadesine ilişkin açıklaması
ENGİN
ÖZKOÇ (Sakarya) – Sayın Başkanım, değerli milletvekili arkadaşlarım; hepinizi
saygıyla selamlıyorum.
Fikret
Ünlü’nün -eski gençlik ve spordan sorumlu Devlet Bakanımız- Hakk’ın rahmetine
kavuştuğunu bugün üzüntüyle öğrenmiş bulunuyoruz. Kendisine Allah'tan rahmet,
yakınlarına başsağlığı diliyoruz.
Halil
Akyüz’ün -büyüğümüz, 22’nci Dönem Cumhuriyet Halk Partisi İstanbul
Milletvekilimiz- Hakk’ın rahmetine kavuştuğunu öğrenmiş bulunduk. Kendisine
rahmet, ailesine ve Cumhuriyet Halk Partisi örgütüne başsağlığı diliyor,
üzüntülerimizi ifade ediyoruz. 
Cumhuriyet
gazetesi yazarlarının tekrar tutuklanmasına ilişkin istinaf mahkemesinde alınan
kararı kınıyoruz. Gazetecileri, yazarları, öğrencileri, hukuk insanlarını
cezaevine koyarak eşitlik, özgürlük ilkelerini Türkiye'de büyütebilmek mümkün
değildir. Cezaevlerine gerçek suçluları koymak, hırsızları koymak, iftiracıları
koymak, bakanlık yaparken halkın malını kendi evinde saklayanları koymak
doğrudur, yoksa onları yazanları cezaevine koymak doğru değildir diye
düşünüyoruz.
Sayın
Başkan, değerli milletvekili arkadaşlarım; bir seçime gidiyoruz, yerel
seçimlere gidiyoruz. Yerel seçimlere giderken ilgili yasa, seçim zamanında
genel yollar üzerinde ve mabetlerde, kamu hizmeti görülen bina ve tesisler ile
seçim kurullarınca gösterilen başka meydanlarda toplu olarak sözlü propaganda
yapılmasının yasak olduğunu söylüyor. Peki, yasaksa Yalova’da bir belediye
başkanımızın camide verdiği bu kahvaltı bir mabette siyasi çalışma olmanın
dışında nedir? 
(Mikrofon
otomatik cihaz tarafından kapatıldı) 
BAŞKAN
– Devam edin Sayın Özkoç.
ENGİN
ÖZKOÇ (Sakarya) – Yalova Kadıköy Belediye Başkanı ve adayı Mehmet Şahin “Özden
Mahallesi’ndeki Yeşil Cami’de seçim çalışması yaptım.” diyerek kendisi
duyurmuştur bu çalışmayı, daha sonra da inkâr etmiştir. Caminin, içerisinde
herkesin eşit koşullarda ibadetini yapacağı yerin, bir mabedin, yerlere -bir
siyasi partinin kendi temsilcisini oraya getirterek- kahvaltı malzemeleri
serilip bir propagandaya alet edilmesini kınıyoruz. Bunu doğru bulmuyoruz. Bu
kadar vahşice bir yaklaşımın doğru olmadığını, her şeyin kullanılmasını, dinin
istismar edilmesini doğru bulmuyoruz. 
Sayın
Başkan, Cumhurbaşkanımız, defalarca “Yerel seçimlerde gürültü ve görüntü
kirliliğine izin vermeyeceğiz.” diyor.
(Mikrofon
otomatik cihaz tarafından kapatıldı) 
BAŞKAN
– Devam edin, toparlayalım Sayın Özkoç.
ENGİN
ÖZKOÇ (Sakarya) – “Eski tarz kampanya yöntemleri şehrimizi kirleten, tepkiye
yol açan bir hâle geldi. Gürültü kirliliği oluşturan kampanya yöntemini tamamen
terk ediyoruz. Parti teşkilatı ve seçim koordinasyon merkezlerinin olduğu
yerlere bayraklar asılabilir. Bunun dışında görüntü kirliliğine müsaade
edilmeyecektir.” diyor. 
Sayın
Başkan, Ankara’da yaşayan bütün milletvekillerimiz görecektir ki
aydınlatmaların üzerine “yapılamaz” denilen bütün siyasi amblemli afişler
asılmıştır. Sayın Cumhurbaşkanı Recep Tayyip Erdoğan’ın ve belediye başkan
adayının bütün resimleri her direkte, her direkte asılıdır ve korkunç bir
görüntü kirliliği göstermektedir. Cumhurbaşkanını yalancı durumuna düşüren
kimdir? Bir Türkiye Cumhuriyeti’nin Cumhurbaşkanını, böyle bir emri verdiği
hâlde, kendisini de kullanarak, kendi resmini de kullanarak yalancı duruma
getiren zihniyet kimse, bu, onun hesabını vermelidir. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Özkoç.
ENGİN
ÖZKOÇ (Sakarya) – Ayrıca şunu ifade etmek isterim ki bugün Genel Başkanımızın
grup toplantısında kırk dört dakika süren bir konuşması mevcuttur. Kırk dört
dakikalık konuşmayı bütün televizyon kanalları bire bir verirken TRT sadece on
dakika canlı yayını vermiş, on dakika sonra da yirmi dört saat açık millet
kıraathanelerinin nasıl hizmet verdiğini anlatmaya başlamıştır. 
Değerli
arkadaşlar, eğer eşit koşullarda bir yarışa girecekseniz beraber girelim,
yarışalım. Siz ne yaparsanız yapın, milletimizi soğana muhtaç eden, domatese muhtaç
eden, her türlü gıdaya muhtaç eden, evinde yiyecek malzemesi bulunamayacak
noktaya getiren, esnafımızı mağdur eden, işçiyi mağdur eden bu anlayış er ya da
geç sandığa gömülecektir.
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Özkoç, bitirelim. 
ENGİN
ÖZKOÇ (Sakarya) - Ancak bu son çırpınmalarınız, hiçbir kural tanımadan, hiçbir
hukuk kuralı tanımadan hatta kendi sözlerinizi de çiğneyerek sizin ne kadar
vahşice bir seçim kampanyasını yürüttüğünüzü göstermektedir. Biz bunun her
zaman karşısında olacağız. 
Cumhuriyet
Halk Partisi olarak şunu da ifade ediyoruz: Tanzim satış mağazaları için Sayın
Cumhurbaşkanımız “Bu, varlık kuyruğudur.” diyor. Varlık kuyruğuysa neden burada
öve öve anlatan milletvekillerimiz o varlık kuyruğunda değiller? Neden Sayın
Cumhurbaşkanımızın yakınlarından, ailesinden, kendisinden hiçbirisi bu varlık
kuyruğuna girmiyor? Yoksul halkımız saatlerce orada kuyruk beklerken saraylarda
yaşayan insanların bunu “varlık kuyruğu” diye adlandırması herhâlde bu toplumun
acı hatırasında bir kez daha yerini alacaktır. 
BAŞKAN
– Söz sırası AK PARTİ Grubu adına Grup Başkan Vekili Sayın Zengin’de.
Buyurun
Sayın Zengin. 
26.- Tokat Milletvekili Özlem Zengin’in, Hakk’ın rahmetine kavuşan
Fikret Ünlü ile Halil Akyüz’e ve Muğla Milas’ta göçük altında kalan işçilere
Allah’tan rahmet dilediğine, Binali Yıldırım’a seçim yarışında başarı temenni
ettiğine, Merve Demirel olayıyla ilgili olarak Emniyet teşkilatına yapılan
ithamları reddettiklerine ilişkin açıklaması
ÖZLEM
ZENGİN (Tokat) – Sayın Başkan, çok değerli milletvekilleri; Genel Kurulu
saygıyla selamlıyorum. 
Ben
de tüm arkadaşlarım gibi, Hakk’ın rahmetine kavuşan eski bakanlarımızdan Fikret
Ünlü’ye, eski milletvekillerimizden Halil Akyüz’e Allah’tan rahmet diliyorum;
ailelerine, siyasi ailelerine, her birine taziyelerimizi iletiyorum grubumuz
adına.
Elbette,
Muğla Milas’ta hayatını kaybeden işçi arkadaşlarımıza, kardeşlerimize de rahmet
diliyoruz, üzüntülerimizi ifade ediyoruz ve devamında da dün, yedi ayı aşkın
bir dönemdir Meclisimizi hakkıyla idare eden Meclis Başkanımız Binali Yıldırım
görevinden ayrıldı, kendisine çıktığı yolda başarılar diliyoruz ve devamında da
Sayın Celal Adan’a bir haftalığına görevi devretti ve bu hafta sonu da yeni
Meclis Başkanımızı seçeceğiz. Ben her bir sürecin, seçim süreçlerinin hem
partilerimize hem de milletimize hayırlı olmasını diliyorum. 
Tabii
ki konuşmalarda pek çok mesele var ama bunlar içerisinden en önemsediğim konuyu
seçerek o konu üzerine birkaç kelam etmek istiyorum.
Bunlardan,
şahsımda gördüğüm en önemlisi, Merve Demirel’le alakalı, ayın 16’sında yaşanan
olaydır. Böyle bir meseleyi konuşurken tabii çok dengeli bir muhakemeyle
götürmemiz gerektiği kanaatindeyim. Bunlardan bir tanesi, olayı yaşayan kadının
içinde bulunduğu durum, devamında da bu eylemi yapanın ve itham edilenin
–hacmini, ne olduğunu göreceğiz hep beraber- hakkı hukuku ve devamında da
buradan yola çıkılarak Emniyet teşkilatımıza yapılan ithamlar.
Bir
süredir zaten Genel Kurulda da özellikle Emniyet teşkilatımıza ilişkin çok
nahoş ifadeler kullanılıyor. Bugün de oldu, hatiplerden birisi bir ilçe emniyet
müdürümüz için “sözde emniyet müdürü” ifadesini kullandı. Bunu tabii şiddetle
reddediyoruz çünkü devletimizin görev verdiği, görevlendirdiği bir ilçe emniyet
müdürüne hiç kimsenin “sözde emniyet müdürü” demeye hakkı yoktur. Ha, görevini
yaparken bir hatası varsa, eğer böyle bir işkence iddiası varsa, bunun
somutlaşması hâlinde biz sonuna kadar bunun takipçisiyiz.
(Mikrofon
otomatik cihaz tarafından kapatıldı) 
BAŞKAN
– Devam edin Sayın Zengin.
ÖZLEM
ZENGİN (Tokat) – Hiçbir çocuğun, insanın işkence görmesine, bizler hukuk
insanları ve milletvekilleri olarak tahammül edemeyiz.
Şimdi,
burada şunu ifade etmek istiyorum: Olağan yollarla hak aramaya hepimiz varız
ama olağan olmayan yollarla hak aranırken normalini aşan tablolar karşımıza
çıkıyor. Ben o görüntüleri izledim, hem emniyet müdürlüğünün çektiği
görüntüleri izledim hem de olay esnasında çekilen görüntüleri izledim. Bu
görüntüler kamuoyuna dağıtılırken, bence kastı aşan bir şekilde, olaydan öte
Emniyet teşkilatını tahkir etmek üzere bir üslup kullanılıyor. Bizim, burada
yapmamız gereken, her ikisini aynı anda görmek.
Bir
defa şunu belirtmemiz lazım: Prensip olarak, bir insan suç işlerken yakalandığı
an ve devamında devam eden süreçler de dâhil olmak üzere asla bir
cezalandırmaya tabi tutulamaz -bunu reddediyoruz- itibarsızlaştırılamaz. Yani
bu hareketin, hangi sebeple olursa olsun -kastı aşarak olduğuna inanıyorum ama
öyle bile olsa- bu görüntünün bir kadını itibarsızlaştırmasına biz müsaade
etmeyiz.
(Mikrofon
otomatik cihaz tarafından kapatıldı) 
BAŞKAN
– Devam edin, toparlayın.
ÖZLEM
ZENGİN (Tokat) – Ama aynı şekilde, bu görüntüden yola çıkarak Emniyet
teşkilatını “tacizci” diye itham etmeye de asla tahammülümüz olamaz.
Benim
şahsi görüşüm, bir avukatım, yıllardır bu işlerin içerisindeyim; bu görüntüleri
izlerken, ben, özensizlik içerisinde bir tavır görüyorum yani bir telaş
içerisinde bir kişiyi arabaya yerleştirmeyle alakalı telaşın verdiği bir yanlış
hareket var ama bunun da yanlış olduğunu söylüyorum, olmamalıydı. Keşke orada
bir kadın polis olsaydı, onlar müdahil olsalardı ama buradan yola çıkarak da…
Kaldı ki saatleri de takip ettim Sayın Başkan. Olay 15.00’te gerçekleşiyor,
Merve Demirel saat 18.00’de tekrar bir eyleme katılıyor, şu ana kadar hâlâ da
bir şikâyeti olmuyor. Ümit ederim, gider, şikâyetçi olur, biz de takip ederiz,
nedir mesele, daha detaylı görme imkânımız olur ve bir gün sonra da sosyal
medya üzerinden bu olayı aşan bir şekilde Emniyetimiz aleyhine bir kampanya
yürütülüyor. Biz hepsinin hakla, adaletle takibinden yanayız.
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Zengin.
ÖZLEM
ZENGİN (Tokat) – Son bir cümle rica ediyorum.
Yani
hem Merve Demirel’in yaşadığı mağduriyet neyse bunu takip edelim ama sonuçta da
itham edilen, orada görevini yapan polis memuruna kendini savunmak için bir
imkân verelim ama günün sonunda da asla ve kata Emniyet teşkilatımızı tahkir
edecek, onları tacizle itham edecek bir tabloya da müsaade etmeyelim. Bu teşkilat
hepimizin teşkilatı.
Teşekkür
ediyorum.
FATMA
KURTULAN (Mersin) – Sayın Başkan, birkaç cümle söylemek isterim.
BAŞKAN
– Sayın Kurtulan, buyurun.
27.- Mersin Milletvekili Fatma Kurtulan’ın, Tokat Milletvekili Özlem
Zengin’in yaptığı açıklamasındaki bazı ifadelerine ilişkin açıklaması
FATMA
KURTULAN (Mersin) – Teşekkür ediyorum.
Sayın
AKP Grup Başkan Vekili Özlem Zengin’e şunu söylemek isterim yani biz şunu
yapalım: Biz kadınlar, bu çatı altında bulunan tüm gruplardaki kadınlar, bu
gibi durumları siyasetüstü görelim, hiç kimseyi savunmayalım. Biz toptan bir
suçlama içerisine girmiyoruz, tüm polisler tacizcidir demedik, demiyoruz,
olamaz böyle bir şey ancak bu teşkilatta böyle bir durum var, yaşanmış.
Üstelik, emniyet müdürünün “Babası FETÖ’cüdür.” demesi tıpkı her gün takip
ettiğimiz kadın cinayetlerinde “Yemeğin tuzunu fazla koydun. Komşuya niye
gittin? Anneni niye ziyaret ettin? Şuraya niye gittin? Kapının eşiğine niye
gittin? Seni çok seviyorum.” diyerek kadın cinayetlerini gerekçelendirme
mantığının bir benzeridir, eril zihniyetin bir yaklaşımıdır. Biz kadınlar, bu
çatı altında olanlar, hepimiz böyle görelim, bunu kabul etmeyelim.
Aynı
zamanda arkadaşlar, biz…
(Mikrofon
otomatik cihaz tarafından kapatıldı)
BAŞKAN
– Tamamlayın artık bu tartışmayı.
FATMA
KURTULAN (Mersin) - Tamam, teşekkür ediyorum Başkanım.
BAŞKAN
– Peki, teşekkürler.
ÖZLEM
ZENGİN (Tokat) – Benim ilavem olabilir mi Sayın Başkan, bir cümleyle?
BAŞKAN
– Buyurun Sayın Zengin, siz de toparlayın, herhâlde ortak bir irade belirdi
zaten, siz de ona katkı sağlayın lütfen.
28.- Tokat Milletvekili Özlem Zengin’in, kadınlarla ilgili mağduriyete
müsaade etmeyeceklerine ilişkin açıklaması
ÖZLEM
ZENGİN (Tokat) – Elbette ortak irademizdir, kadınlarla ilgili mağduriyete asla
müsaade etmeyiz. Ben Valiliğin yaptığı açıklamayı çok dikkatli okudum. Bu olay
ile babasının FETÖ’den atılması arasında bir irtibat kurmuyor aslında. Fakat
böyle bir ifadenin orada olmasına da gerek yok, onu belirtmek isterim. Onunla
ikisi arasında da bir bağlantı kurmuyor, meşrulaştırmıyor, isteyen her bir
arkadaşım -kamuoyuna açıktır- bunu zaten okuyabilir. Kaldı ki öyle olsa bile
bunu yapamazsınız, hiçbir alakası yok, hiçbir arkadaşım da bunun olmasına asla
müsaade etmez. Bunlar arasında –mantıken baktığınızda- hiçbir bağlantı yok
zaten. Burada mesele, mağdur olduğunu iddia eden ile yaptığını iddia eden
kişinin hukuka uygun olarak bu süreçlerini tamamlaması.
Teşekkür
ederim.
BAŞKAN
– Peki, teşekkür ederim.
Değerli
milletvekilleri, şimdi gündeme geçiyoruz.
Başkanlığın
Genel Kurula sunuşları vardır. 
Sayın
milletvekilleri, Türkiye Büyük Millet Meclisi Başkanı Sayın Binali Yıldırım’ın,
Türkiye Büyük Millet Meclisi Başkanlığından istifasına ilişkin yazısı vardır,
okutuyorum.
VI.- BAŞKANLIĞIN GENEL KURULA SUNUŞLARI
A) Önergeler
1.- İzmir Milletvekili Binali Yıldırım’ın Türkiye Büyük Millet Meclisi
Başkanlığından istifa ettiğine ilişkin önergesi (4/21)
Türkiye Büyük Millet Meclisi Başkanlığına
31
Mart 2019 Mahallî İdare Seçimleri’nde aday olarak gösterilmem nedeniyle Türkiye
Büyük Millet Meclisi Başkanlığından çekiliyorum. 
Başkanlığım
döneminde katkı ve destekleri nedeniyle Başkanlık Divanı üyelerine ve değerli
milletvekillerine teşekkürlerimi sunarım.
Yüce
Meclisin bilgilerine saygılarımla arz ederim.
 Binali
Yıldırım
 İzmir
 18/2/2019
BAŞKAN
– Teşekkür ederim.
Değerli
milletvekilleri, bilgilerinize sunulmuştur. 
III.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Levent Gök’ün, İzmir Milletvekili
Binali Yıldırım’ı TBMM Başkanı olarak göstermiş olduğu çalışmalardan dolayı
kutladığına ilişkin konuşması 
BAŞKAN
- Sayın Binali Yıldırım’la beraber yaklaşık yedi aylık bir süre içerisinde
Meclis Başkan Vekilliği görevini sürdürürken son derece saygılı, nazik ve uygar
bir ilişkiyi beraber sürdürdük. Meclisimizin güçlenmesi adına yaptığımız
kişisel görüşmeler dışında her ortak platformda yapıcı ve uzlaşıcı bir anlayışı
benimsemeye karşılıklı olarak özen gösterdik. Sonuçta bir siyasi karar verdi
Sayın Binali Yıldırım, kendi takdiridir. Sayın Binali Yıldırım’ın bugüne değin
Meclis Başkanı olarak göstermiş olduğu çalışmalardan dolayı kendisini kutluyor
ve yaşantısında başarılar diliyorum. 
VI.- BAŞKANLIĞIN GENEL KURULA SUNUŞLARI (Devam)
B) Duyurular
1.- TBMM Başkanı adaylarının 19 Şubat 2019 Salı gününden itibaren 23 Şubat
2019 Cumartesi günü saat 24.00’e kadar Başkanlık Divanına bildirilmesi
gerektiğine ilişkin duyuru
BAŞKAN
– Sayın milletvekilleri, bu duruma göre Türkiye Büyük Millet Meclisi Başkanlığı
boşalmış bulunmaktadır. Bugünden itibaren beş gün içerisinde Türkiye Büyük
Millet Meclisi Başkanlığı için aday gösterilebilecektir. Başkan adayları, 23
Şubat 2019 Cumartesi günü saat 24.00’e kadar bildirilebilecektir. Başkan
seçimi, aday gösterme süresinin bitiminden itibaren beş gün içerisinde
tamamlanacaktır. 
Sürecin
Meclisimize hayırlı olmasını dilerim. 
Değerli
milletvekilleri, Türkiye Büyük Millet Meclisi Başkanlığının bir tezkeresi
vardır, okutup oylarınıza sunacağım. 
C) Tezkereler 
1.- Türkiye Büyük Millet Meclisi Başkanlığının, Avrupa Parlamentosu
tarafından 18-19 Şubat 2019 tarihinde Belçika’nın başkenti Brüksel’de 2019
Avrupa Parlamenter Haftası kapsamında “İstikrar, Ekonomik Koordinasyon ve
Yönetişim” konulu parlamentolar arası konferansa katılım sağlanmasına ilişkin
tezkeresi (3/538)
Türkiye Büyük Millet Meclisi Genel Kuruluna
Avrupa
Parlamentosu (AP) tarafından 18-19 Şubat 2019 tarihlerinde Belçika’nın başkenti
Brüksel’de 2019 Avrupa Parlamenter Haftası kapsamında “İstikrar, Ekonomik
Koordinasyon ve Yönetişim” konulu parlamentolar arası konferans düzenlenecektir.

Söz
konusu konferansa katılım sağlanması hususu 28/3/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında
Kanun’un 9’uncu maddesi uyarınca Genel Kurulun tasviplerine sunulur. 
 Celal
Adan
 Türkiye
Büyük Millet Meclisi 
 Geçici
Başkanı
BAŞKAN
– Oylarınıza sunuyorum: Kabul edenler… Kabul etmeyenler… Kabul edilmiştir. 
Sayın
Enginyurt, sizi çok aradım ama şimdi gördüm, buyurun. 
V.- AÇIKLAMALAR (Devam)
29.- Ordu Milletvekili Cemal Enginyurt’un, vefatı nedeniyle 20, 21,
22’nci Dönem Karaman Milletvekili Fikret Ünlü’ye ve 22’nci Dönem İstanbul
Milletvekili Halil Akyüz’e Allah’tan rahmet dilediğine ilişkin açıklaması
CEMAL
ENGİNYURT (Ordu) – Sayın Başkan, 21’inci Dönemde 57’nci Hükûmette Devlet Bakanı
olarak görev yapan, hakikaten beyefendi kişiliğiyle takdir ettiğim Sayın Fikret
Ünlü’nün -ki Türk sporuna da büyük katkısı olmuş, Türkiye’yi dünya 3’üncüsü
yapan bir takımın o dönem bakanlığını yapmıştır- vefatını derin üzüntüyle
öğrenmiş bulunmaktayım. Merhuma Allah’tan rahmet diliyorum. 
22’nci
Dönem CHP Trabzon Milletvekilimiz Sayın Halil Akyüz Beyefendi’ye Cenab-ı
Allah’tan rahmet diliyorum, yakınlarına başsağlığı dileklerimi temenni
ediyorum. 
Size
de çok teşekkür ediyorum. 
BAŞKAN
– Teşekkür ederim. 
Değerli
milletvekilleri, İYİ PARTİ Grubunun İç Tüzük’ün 19’uncu maddesine göre verilmiş
bir önerisi vardır. Okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Mersin Milletvekili Behiç Çelik ve 20 milletvekilinin,
narenciye üreticilerinin yaşadığı sorunların incelenerek bu sorunların çözüm
yollarının belirlenmesi amacıyla 17/1/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin (10/891) ön
görüşmelerinin, Genel Kurulun 19 Şubat 2019 Salı günkü birleşiminde yapılmasına
ilişkin önerisi
19/2/2019
Türkiye Büyük Millet Meclisi Başkanlığına
Danışma
Kurulunun 19/2/2019 Salı günü (bugün) yaptığı toplantısında siyasi parti
grupları arasında oy birliği sağlanamadığından, grubumuzun aşağıdaki önerisinin
İç Tüzük’ün 19'uncu maddesi gereğince Genel Kurulun onayına sunulmasını
saygılarımla arz ederim. 
 Lütfü
Türkkan 
 Kocaeli

 Grup
Başkan Vekili 
Öneri:
Mersin
Milletvekili Behiç Çelik ve arkadaşları tarafından, narenciye üreticiliğinde
üreticiler, girdi sağlayıcılar, nakliyeciler dâhil tüm kesimlerin sorunlarının
araştırılarak narenciye üretimi ve ticaretindeki kapasitenin geliştirilmesi,
ürünlerin ekonomik değerinin artırılmasına yönelik çözüm yolları bulunması amacıyla
17/1/2019 tarihinde Türkiye Büyük Millet Meclisi Başkanlığına verilmiş olan
Meclis araştırma önergesinin diğer önergelerin önüne alınarak görüşmelerin
19/2/2019 Salı günkü birleşimde yapılması önerilmiştir.
BAŞKAN
– Şimdi İYİ PARTİ grup önerisinin gerekçesini açıklamak üzere Mersin
Milletvekilimiz Sayın Behiç Çelik.
Buyurun
Sayın Çelik. (İYİ PARTİ sıralarından alkışlar)
Süreniz
beş dakika.
İYİ
PARTİ GRUBU ADINA BEHİÇ ÇELİK (Mersin) – Sayın Başkan, değerli milletvekilleri;
narenciye, turunçgil üretimi, pazarlaması, piyasası ve tüketimine kadar
katedilen süreçte yaşanılan sorunların araştırılması, çözüm yolu bulunması için
17 Ocak 2019 tarihinde verdiğimiz Meclis araştırması talebimize istinaden söz
almış bulunuyorum. Bu vesileyle Genel Kurulumuzu saygılarımla selamlıyorum.
Bu
arada, on binlerin ebediyete uğurladığı Ozan Arif’i rahmetle anıyorum.
Yine
aynı şekilde, Sayın Bakanımız Fikret Ünlü Bey’e, Milas’ta maden kazasında
hayatını kaybeden 3 işçimize ve Afrin şehidimiz Umut Öznütepe’ye de Allah’tan
rahmet niyaz ediyorum.
Arkadaşlar,
son günlerde gıda fiyatlarında, yaş sebze ve meyvede meydana gelen aşırı fiyat
artışları toplumda infiale yol açmıştır. İktidarın vizyonsuzluğunu ve toplum
gerçeklerinden uzak olduğunu gösteren baştan savma, palyatif icraatlarla infial
geçiştirilmeye çalışılmaktadır. Yaş sebze ve meyvede görülen fiyat artışlarına
çözüm bulmak bir zaman gerektirir, bir planlamaya ihtiyaç olduğu açıktır. Ne
yapılabilir? Tarım arazisi yani toprak mülkiyetini tanzim etmek. Girdi
maliyetlerini düşürmek. Üreticilerin eğitilerek üretme kapasitelerini artırmak.
Sel, fırtına, hortum gibi afetlerle karşı karşıya kalan tarımsal tesis
sahipleri ve bahçecilerin daha korunaklı olmalarını sağlamak, buraları koruma
altına almak. Zirai kredilerin üretici lehine düzenlenmesi. TARSİM havuzunun
güçlendirilerek üreticilere kolaylıklar sağlanması. Üreticiye nakliye desteği.
Hallerin hızlı ve etkin hâle getirilmesi. Tüketici hallerinin güçlendirilerek
mahallerine mal transferinin en düşük maliyetle ulaştırılması. Yaş sebze ve
meyvede üreticilerin tüccarın insafına terk edilmemesi. Bu hususta,
tekelleşmenin karşısında yer alınması. Narenciye ve yaş sebze ve meyve
ithalatında kota uygulamasıyla yerli üreticinin korunması. Soğuk zincir
uygulamasının gerçek anlamda oturtulması. Bakınız, bu yapılmadığı için geçen
yıl ülkemizde üretilen toplam -kabaca- 40 milyon ton yaş sebze ve meyvenin 15
milyon tonu ıskartaya yani çöpe gitmiştir. Millî servetin bu şekilde heba
edilmesi içler acısıdır. Devam edersek, köprü ve otoyol geçişlerinde kamyoncu
esnafına kolaylıklar sağlayabiliriz. Mazot fiyatını indirebiliriz. Dağınık olan
üreticileri üretici kooperatifleri şeklinde örgütleyebiliriz. Tarım Kanunu
hükümleri uygulanmıyor, bunu uygulayabiliriz. Verilen hibe ve destekler farklı
mahfillere gidiyor, bunu gerçek üreticilere ulaştırabiliriz. Vatandaşın
üzerindeki aşırı vergi yükünü azaltabiliriz. Bunlar yapılıyor mu? Tabii ki
yapılmıyor ama “Sera ürünlerini mevsiminde yiyin, o zaman yüksek fiyat olmaz.”
diyen bir Tarım Bakanı, “Gıda işi olmasa enflasyon artmaz.” diyen bir Hazine ve
Maliye Bakanının idaresinde milyonlarca müstahsil nasıl hayatını idame
ettirecek? 
Değerli
arkadaşlar, ülkemizde yaklaşık 1,4 milyon dekar alanda narenciye üretimi
yapılmaktadır, toplam üretimin ise yüzde 70’i Çukurova bölgesinde
gerçekleştirilmektedir. Limonun sadece yüzde 60’ı Mersin ili Erdemli ilçesinde
üretilmektedir.
Turunçgil
üretiminde ülkemiz en ön sıralarda gözükmekte, bu da Türkiye'nin büyük bir gücü
olduğunu kanıtlamaktadır. Turunçgil sektörünün mağduriyetinin giderilmesi
hayati önem taşımaktadır. Eğer üretici ürününü hâlâ on yıl önceki fiyattan
satmaya zorlanırsa -ki gerçekler bunu ispat etmektedir- bahçeler bir bir
kesilerek ileride narenciye ithalatçısı bir ülke konumuna düşebiliriz. Geçmişte
aynı oyun zeytinde de oynanmıştı ama narenciyeye musallat olan vurguncu ve
fırsatçılara iktidar artık aman vermemelidir. 
(Mikrofon
otomatik cihaz tarafından kapatıldı) 
BAŞKAN
– Buyurun, devam edin. 
BEHİÇ
ÇELİK (Devamla) – Ama bugüne kadar verildi mi? Verildi. Çiftçi lehine, üretici
lehine politikalar üretmek, hayata geçirmek temel gaye olmalıdır. 
Değerli
arkadaşlar, narenciye üreticisinin sorunları katbekat artmış durumdadır. On yıl
önceki fiyattan ürünlerini satıyorlar. Ancak iyi bir gelişme var, o da 2020
yılında 14’üncü Uluslararası Turunçgil Kongresi Mersin’de toplanacak. Bu
konuda, Büyükşehir Belediye Başkanımız Sayın Kocamaz da Turunçgil Koleksiyon
Parkı’nı 2020 yılında hayata geçirmek için protokolü imzalamıştır. 
Dolayısıyla,
turunçgil üreticisinin sorunlarına, önergemizle parmak basmış oluyoruz, işaret
etmiş oluyoruz. Meclis araştırması önergemiz umarım bütün grupların nezdinde
yankı bulur. 
Önergemizin
kabulünü diler, saygılar sunarım. 
Teşekkür
ederim. (İYİ PARTİ sıralarından alkışlar) 
BAŞKAN
– Öneri üzerinde söz isteyen, Halkların Demokratik Partisi Grubu adına Siirt
Milletvekilimiz Sayın Meral Danış Beştaş. (HDP sıralarından alkışlar) 
Süreniz
üç dakika Sayın Beştaş.
HDP
GRUBU ADINA MERAL DANIŞ BEŞTAŞ (Siirt) – Sayın Başkan, değerli milletvekilleri;
evet, söz konusu önerge üzerine grubum adına söz almış bulunmaktayım. 
Bereketli
topraklar üzerinde binbir emekle yetişen narenciye üretimi de maalesef
başarısız ve öngörüsüz tarım politikalarının kurbanı olmaya adaydır ve şu anda
da ciddi sıkıntılar yaşanıyor. Özellikle son yıllarda Hükûmetin tarım
politikalarındaki istikrarsızlığı verimli toprakların heba olmasına yol açarken
diğer yandan da üretilen narenciyenin zarar görmesine -paralel olarak- yol
açıyor. Çukurova illerinin ve hatta Türkiye’nin tarımda söz sahibi olması ve
rekabet edebilir düzeye erişebilmesi amacıyla tarımın devam edegelen yapısal
sorunlarının çözülmesi, tarımsal üretim ve ticaret politikalarının
güçlendirilmesi, üretici eğitim ve refah düzeyinin yükseltilmesi, tarımsal
desteklemelerin amacına uygun olarak sürdürülmesi ve etkilerinin
değerlendirilmesi gerekir. Aynı şekilde, üreticinin örgütlenmesi, sorunlarının
çözülmesi, tarım işçilerinin sosyal güvenlik ve İş Yasası kapsamlı sorunlarının
giderilmesi, gıda güvenliğinin sağlanması, tarımsal danışmanlık sisteminin
etkin kullanılması da büyük bir önem arz ediyor. Ancak bu çalışmaların hiçbiri
yapılmamakta, mevcut durum her geçen gün daha da geriye düşmektedir. 
Küreselleşmenin
tarımda yansımalarıyla birlikte bu alanda ücretli çalışanların sorunları da
hızla artmaktadır. Bugün yüz binlerce tarım işçisi çalışma sürelerini
düzenleyen kurallardan, hafta tatili ve yıllık ücretli izin haklarından, işten
çıkartılmaya karşı koruyucu düzenlemelerden, ihbar ve kıdem tazminatlarından
yoksun olarak çalışmaya devam ediyor. Tabii ki mevsimlik tarım işçilerinin
sorunları da her geçen gün çözülmeden büyüyor. Bu vesileyle, mevsimlik tarım
işçisi Berivan Karakeçeli’nin bu zalimane
koşulların kurbanı olduğunu da ifade etmek istiyorum.
Evet,
Berivan Karakeçili’nin “Taş da yağsa çalışacaksınız.” diyen patronların
emirlerine uymak zorunda olması kendi canına mal olmuştur. 
Evet,
diğer bir husus, narenciyenin uygun koşullarda saklanmamasına dairdir. Üretim
aşamasından tüketime değin pek çok sorun narenciye üretimini ve üreticilerini
sıkıntıya sokarken, mevcut ekonomik kriz yurttaşların narenciyeye erişim
imkânlarını da zora sokmuş durumdadır. 
Hâl
böyleyken, ekolojik, demokratik, doğaya ve topluma zarar vermeyen, emekçinin
haklarını koruyan, tarımsal üretimde kadın-erkek eşitliğini gözeten ve
yurttaşlar için gıda sorununu çözen bir tarım politikası ihtiyacı zorunlu
olarak önümüzde duruyor ancak mevcut iktidar, bu sorunlara çözüm üretme öngörü
ve vizyonuna sahip değildir. Üzerinde bulunduğumuz bu bereketli topraklar iktidarın
beceriksiz ve hırslı müteahhitlerine peşkeş çekilmişken halklara açlık ve
yoksulluk dayatılmaktadır.
(Mikrofon
otomatik cihaz tarafından kapatıldı) 
MERAL
DANIŞ BEŞTAŞ (Devamla) – Bitiriyorum, çok az kaldı Sayın Başkan.
BAŞKAN
– Buyurun Sayın Beştaş.
MERAL
DANIŞ BEŞTAŞ (Devamla) – Bu gidişata “dur” demek için önümüzde bir fırsat var,
çok az bir süre kalan yerel seçimlerden söz ediyorum. 
Evet,
yerel seçimlerde irademize sahip çıkarak bu oyuna son verecek ve yerellerden
öreceğimiz politikalarla narenciye üretimine dair sorunları da, makro anlamda
tarım politikasızlığı sonucu ortaya çıkan vahameti de halkla birlikte tersine
çevireceğiz.
Bu
bağlamda, gerçekten bu önerge ve tarım politikalarına dair çok güçlü sorunlar
önümüzde duruyor ve yerel seçimlerde bunu tersine çevirmek için halkımıza
güveniyoruz; tarım üreticilerinin, işçilerin bu konuda gereken cevabı
vereceğine de inanıyoruz diyorum ve teşekkür ediyorum. (HDP sıralarından
alkışlar)
BAŞKAN
– Öneri üzerinde söz isteyen, Cumhuriyet Halk Partisi Grubu adına Mersin
Milletvekilimiz Sayın Cengiz Gökçel. (CHP sıralarından alkışlar)
Süreniz
üç dakika Sayın Gökçel. 
CHP
GRUBU ADINA CENGİZ GÖKÇEL (Mersin) – Sayın Başkan, değerli milletvekilleri;
hepinizi saygıyla selamlıyorum. 
Narenciye
dünyada en yaygın tüketilen meyve grubudur. Hem faydalı hem lezzetli olan bu
ürün ülkemizde hak ettiği değeri göremiyor. Narenciye bahçeleri günden güne
daralıyor, alnının terini tarlada bırakan çiftçi üretimden uzaklaşıyor.
Herhangi bir alandan bahsetmiyoruz arkadaşlar, 1 milyon 600 bin tonluk bir
ihracat büyüklüğünden ve yüzde 70’inden fazlası Çukurova bölgesinde yetişen
narenciyeden söz ediyoruz. Dolayısıyla narenciye üretiminin her aşamasındaki
sorunları etraflıca araştırıp çözüm üretmek zorundayız. 
Değerli
arkadaşlar, çiftçi ne ekip dikmiş olursa olsun zor günlerden geçiyor, üretim
maliyetleri ve piyasa arasına sıkışmış durumda. Narenciye üreticisi belki daha
da zor günler geçiriyor. Gübreden ilaca, sulamadan işçiliğe kadar tüm maliyet
kalemleri aşırı arttı. Üretim yapan çiftçiden toplayan işçiye, paketlemesinden
nakliyesine milyonlarca kişi geçimini narenciyeden sağlıyor ama narenciye
fiyatları on beş yılda 20 kuruş artmış. Mersin’de 2004’te 40 kuruşa satılan
portakal bugün 60 kuruş. Burada bir sorun yok mu sizce? Bence var. Üstelik
narenciye üreticisi çok maliyetli bir şekilde üretim yapıyor ve narenciye
üreticisi küçük ölçekli çiftçi. Üretim alanı küçüldükçe üretim maliyetleri daha
da artıyor. Türkiye’deki narenciye üretiminin dörtte 1’ini yapan Mersin’de
Erdemlili çiftçi limon bahçesini 1.100 liraya suluyor arkadaşlar. Bundan daha
büyük ayıp olur mu, daha büyük zulüm olur mu? 
Değerli
arkadaşlar, narenciye iç piyasada kendi tüketicimize pazarladığımız bir ürün.
Aynı zamanda narenciyeyi ihraç da ediyoruz. TÜİK verilerine göre 4 milyon tonun
üzerinde üretim yapıyoruz, bunun 1 milyon 600 bin tonunu ihraç ediyoruz. Üretim
rakamlarımız ÇKS’ye kayıtlı çiftçileri kapsıyor. Gerçek üretim bana göre 6
milyon ton dolayındadır. İhracatımızdan çok daha fazlasını üretiyoruz.
Dolayısıyla ihracata verilen teşvik hem ekonomiyi kayıt altına almaya yarıyor
hem de çiftçinin nefes almasını sağlıyor. 
(Mikrofon
otomatik cihaz tarafından kapatıldı) 
BAŞKAN
– Bir dakika ekliyorum Sayın Gökçel.
Buyurun.
CENGİZ
GÖKÇEL (Devamla) – 125 dolara kadar çıkan ihracat teşvikleri geçen sene 50
liraya düştü, bu sene de maalesef narenciye çiftçisine, ihracatçısına hiçbir
ihracat desteği verilmedi. 
Değerli
arkadaşlar, burada gerçekten bir narenciye üreticisi olarak konuşuyorum, köyde
yaşayan bir çiftçi olarak konuşuyorum. Eğer bu ülkede yaşayan milyonlarca
çiftçiye, köylüye, narenciye üreticisine, tarımdan geçimini sağlayan insanlara
Parlamentoda sorumlukla görev yapan milletvekilleri olarak ve yürütmenin başı
olarak, iktidarda olan partinin mensupları olarak bir katkımız olsun, bu
sorunlar yaşanmasın, insanlar yaptıkları işlerden zarar etmesin, tüketici ucuza
ürün tüketsin diyorsanız, sorumluluğunuzun gereği, gelin, bu öneriye, bu
araştırma önergesine “evet” deyin. Ben sonuna kadar neler yaşandığını
biliyorum, çözüm önerisi de Cumhuriyet Halk Partisinin 24 Haziran
seçimlerindeki tarıma dair seçim bildirgesinde var. 
(Mikrofon
otomatik cihaz tarafından kapatıldı) 
CENGİZ
GÖKÇEL (Devamla) – Bir saniye efendim… 
BAŞKAN
– Selamlamak için kısa bir süre veriyorum.
Buyurun.
CENGİZ
GÖKÇEL (Devamla) – Peki. 
İsterseniz
bu programı uygularsınız, isterseniz bu araştırma önergesine “evet” dersiniz,
araştırma neticesinde ortaya çıkan sonucu uygulamaya sokarsınız, bu sorunları
bir daha bu kürsülerden konuşmak zorunda kalmayız.
Hepinizi
saygıyla selamlıyorum, sağ olun, var olun. (CHP ve İYİ PARTİ sıralarından
alkışlar)
BAŞKAN
– Öneri üzerinde söz isteyen Mersin Milletvekilimiz Sayın Ali Cumhur Taşkın.
(AK PARTİ sıralarından alkışlar) 
Süreniz
üç dakika Sayın Taşkın.
AK
PARTİ GRUBU ADINA ALİ CUMHUR TAŞKIN (Mersin) - Sayın Başkan, değerli
milletvekilleri; Genel Kurulu saygıyla selamlıyorum. 
Ülkemizin
turunçgiller sektörü, son yıllarda yıllık ortalama 4,5 milyon ton üretimi, 2
milyar doları aşan ekonomik değeriyle özellikle Akdeniz ve Ege Bölgelerinde
doğrudan ya da dolaylı olarak 5 milyon kişinin geçimini sağladığı önemli bir
sektördür. Ülkemizin 2017 yılı toplam turunçgiller üretimi 4 milyon 769 bin 726
ton iken 2018 yılında ise yüzde 2,8 artışla 4 milyon 902 bin 52 ton olarak gerçekleşmiştir.

2018
yılında iklimsel faktörlere bağlı olarak meydana gelen değişimler hastalık ve
zararlı etmenlerin etkinliğini artırmış ve rekolte üzerinde baskı
oluşturmuştur. Ülkemizin turunçgiller pazarındaki payı yaklaşık yüzde 8
seviyelerindedir. 2018 yılında turunçgillerin toplam ihracatı 2 milyon ton
olmuştur. Portakalda 162 milyon dolar, mandalinada 311 milyon dolar, limonda
330 milyon dolar, greyfurtta ise 88 milyon dolar olmak üzere, toplam 890 milyon
dolar ülkemize döviz getirisi sağlanmıştır. 
Bakanlığımızca
2018 yılı için üreticilerimize standart fidan kullanarak turunçgiller grubu
ürünü için bahçe kurulumunda dekar başına 100 TL verilmiştir. Yine, sertifikalı
fidan kullanarak bahçe tesisine ise 280 TL verilmiştir. Yine, mazot ve gübre
desteği toplam 15,35 TL, organik tarım desteği 100 TL, iyi tarım uygulama
desteği 50 TL, biyolojik mücadele desteği 50 TL, biyoteknik mücadele desteği 80
TL, küçük aile işletmesi desteğiyse 100 TL olarak verilmiştir. Bu destek
uygulamalarına ilave olarak, Tarım Reformu Genel Müdürlüğünce, tarımsal
ürünlerin işlenmesi, depolanması ve paketlenmesine yönelik yeni tesislerin
yapımı, mevcut faal olan veya olmayan tesislerin kapasite artırımı ve teknoloji
yenilemesi ile kısmen yapılmış yatırımların tamamlanması için ise üst sınır 2
milyon TL olmak üzere, proje tutarının yüzde 50’si hibe olarak verilmektedir. 
2018
yılında iklimsel faktörlere bağlı olarak Akdeniz meyve sineği yoğun olarak
görülmüş ve Bakanlığımızca anında müdahale edilmiştir. Tarım ve Orman
Bakanlığımızca, bu doğrultuda, Akdeniz meyve sineğiyle mücadele için ilçe
müdürlüklerinde 27 ekip kurulmuştur ve bu zararlıyı takip etmektedir. Yine,
zararlıyla mücadele için yoğun olarak çiftçi eğitim programları düzenlenmiştir.
Üreticilerimize pilot proje kapsamında ücretsiz tuzaklar dağıtılmıştır. Yine,
artıkların toplanması için ücretsiz poşet dağıtılmıştır. Yine, aynı zamanda,
158 üreticiye 515 bin TL destek ödemesi yapılmıştır.
(Mikrofon
otomatik cihaz tarafından kapatıldı) 
BAŞKAN
– Sayın Taşkın, bir dakika ekliyorum.
Buyurun.

ALİ
CUMHUR TAŞKIN (Devamla) - Bu çalışmalar sonunda zararlı kontrol altına alınarak
başarılı bir mücadele çalışması yapılmıştır. Belirlenmiş olan bu program 2019
yılında da artarak devam edecektir.
Tarım
ve Orman Bakanlığımızca turunçgillerle ilgili uluslararası çalışmalar takip
edilmektedir. Bu kapsamda, 2020 yılında, 14. Uluslararası Turunçgil Kongresi
ilk kez ülkemizde ve seçim bölgem Mersin’de yapılacaktır. Bu bakımdan,
Mersin’imiz için ve ülkemiz için bu Turunçgil Kongresi’ni önemli görüyoruz. 
Tüm
çiftçilerimizi, aziz milletimizi ve Genel Kurulu saygıyla selamlıyorum. (AK
PARTİ sıralarından alkışlar)
BAŞKAN
– İYİ PARTİ grup önerisini oylarınıza sunuyorum: Kabul edenler… Kabul
etmeyenler… Öneri kabul edilmemiştir.
Sayın
milletvekilleri, Halkların Demokratik Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
2.- HDP Grubunun, Ankara Milletvekili Filiz Kerestecioğlu Demir ve
arkadaşları tarafından, Türkiye’de kadınların siyasette eşit temsilinin
önündeki engellerin kaldırılması amacıyla 19/2/2019 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 19 Şubat 2019 Salı günkü birleşiminde yapılmasına
ilişkin önerisi 
19/2/2019
Türkiye Büyük Millet Meclisi Başkanlığına
Danışma
Kurulunun 19/2/2019 Salı günü (bugün) yaptığı toplantısında siyasi parti
grupları arasında oy birliği sağlanamadığından, grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim. 
 Fatma
Kurtulan
 Mersin
 HDP
Grubu Başkan Vekili 
Öneri:

19
Şubat 2019 tarihinde Ankara Milletvekili Sayın Filiz Kerestecioğlu Demir ve
arkadaşları tarafından, Türkiye’de kadınların siyasette eşit temsilinin
önündeki engellerin kaldırılması amacıyla Türkiye Büyük Millet Meclisine
verilmiş olan (1535 sıra numaralı) Meclis araştırması önergesinin diğer
önergelerin önüne alınarak görüşmelerinin 19/2/2019 Salı günkü birleşiminde yapılması
önerilmiştir. 
BAŞKAN
– Şimdi önerinin gerekçesini açıklamak üzere Halkların Demokratik Partisi Grubu
adına Ankara Milletvekilimiz Sayın Filiz Kerestecioğlu. (HDP sıralarından
alkışlar)
Süreniz
beş dakika Sayın Kerestecioğlu. 
HDP
GRUBU ADINA FİLİZ KERESTECİOĞLU DEMİR (Ankara) – Teşekkürler Sayın Başkan. 
Değerli
milletvekilleri, siyasete kadınların katılımından söz edeceğim. “Siyasete
katılım nedir?” diye aslında sormak istiyorum. Makam araçları, patronaj
ilişkileri, kaba bir oy hesabı mıdır siyaset? Mevki, unvan peşinde koşarken
“Nasıl yaşamalı, ne yapmalı?” diye sormaktan vazgeç midir? 
Biz
kadınların bir sloganı var: “Kişisel olan, özel alan politiktir.” diyoruz. Ne
demektir bu? Hayatımıza, yapmak istediklerimize sınır koymaya çalışan her şey
siyasetle ilgilidir. Bizi eve, ev işine, aslında makbul kadınlık görevlerine,
rollerine hapsetmeye çalışan her şey bizim için siyasetin konusudur. Bu yüzden
Meclis kürsüsünde de sokakta da ısrarla varız diyoruz. 
Evet,
siyaset yalnızca makam, mevki sahibi olmak değildir. Temsil alanlarında eşitçe
var olma, bu alanları, mesela Meclisi dönüştürme mücadelesi siyasettir. Sokağa
çıkmak, eyleme gitmek, açıklama yapmak siyaset yapmak demektir. 
Geçtiğimiz
gün polisin herkesin gözü önünde taciz ettiği, şiddet uyguladığı genç kadın
Merve orada ne yapmaktadır sizce? Basbayağı siyaset yapmaktadır. Siyaset budur.
Eylem yaptı diye, topu topu 3 kişiyi gözaltına almak, taciz etmek, bir de
üstüne “Babası FETÖ’cü.” gibi tuhaf açıklamalarla yaptığını meşrulaştırmaya
çalışmak ise fütursuzluktur. 
Soruyorum
size: İktidarın en ufak bir açıklamaya dahi şiddetle karşılık verdiği bir
ortamda kadınların siyasete katılması nasıl mümkün olacak? Sadece emniyet değil
tabii, başka kurumlar da var. YÖK Başkanının açıklamalarına bakalım örneğin,
diyor ki Yekta Saraç: “Kadına yönelik her türlü şiddet, eşitsizlik ve
adaletsizliği önlemeye yönelik hazırlanan Tutum Belgesi’nden ‘toplumsal
cinsiyet eşitliği’ kavramını çıkaracağız.” Niye, niye çıkaracakmış? Bu kavrama,
murat edilenin dışında farklı anlamlar yüklendiği, bu anlamların toplumsal
değerlerimiz ve kabullerimizle mütenasip olmadığı ve toplumca kabul görmediği,
aslolanın aile değerlerimiz olduğu için. Bu ne demektir biliyor musunuz? “Biz
en doğrusunu düşünürüz, kadınlar bizim çizdiğimiz çizginin, sınırın dışına
çıkamazlar. Anayasa’yı, uluslararası sözleşmeleri çiğnemekten çekinmeyiz,
kadınların taleplerini ve eşitlik mücadelelerini görmezden gelmekte de beis
görmeyiz.” Bu yetmiyor, örneğin Yargıtay 2. Hukuk Dairesi Başkanı ne diyor
kadınların yoksulluk nafakasıyla ilgili? Sesleniyor kadınlara, diyor ki: “Siz,
erkeklerin seksen yıllık kazanılmış hakkını elinden aldınız.” Bu kişi hâlen
Yargıtay Başkanı olarak aile hukukuyla ilgili davalarda artık bir karar
verebilecek makamda durabilir mi? Erkeklerin seksen yıllık kazanılmış hakkını
elinden mi almaktadır yoksulluk nafakası? Erkek egemenliğini, yüzlerce yıllık
erkek egemenliğini o küçücük küçücük paralarla verilen yoksulluk nafakası mı
ortadan kaldıracak? Böyle bir şey mümkün mü? Ama siyasetin üst mevkilerini
tutanlar, üst düzey bürokratlar bu hâldeyken kadınların Meclise, yerel
yönetimlere, siyasi karar mekanizmalarına katılmaları gerçekten zor oluyor. 
Bu
sorunun yanıtını en iyi Meclisten görüyoruz aslında, durum ortada. 595 vekilin
sadece 104’ü kadın, oranları siz biliyorsunuz. Yaklaşan yerel seçimlere
baktığımız zaman, siyasete katılımda kadınların oranını yine aynı şekilde
görüyoruz. AK PARTİ’nin açıkladığı 1.297 adaydan sadece 24’ü kadın. Tüzüğünde
kadınlara yüzde 33 oranında temsil hakkı tanıyan Cumhuriyet Halk Partisinin
açıkladığı kadın aday sayısı 44 ve bu rakam, açıklanan aday sayısının yalnızca
yüzde 5,23’ü. Milliyetçi Hareket Partisinin açıkladığı 750 adaydan sadece 14’ü
kadın. Bugüne kadar 122 aday açıklayan İYİ PARTİ’nin sadece 5 kadın adayı
bulunuyor. Saadet Partisi de 2 kadın aday açıkladı. Kadınların seçilecek
yerlerden aday gösterilip gösterilmediği de tabii ayrı bir sorun. Evet,
partimiz HDP’de ise daha önceki seçimlerde olduğu gibi adaylarımızın yarısı
kadın olarak gösterildi.
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (Devamla) – Sayın Başkan…
BAŞKAN
– Buyurun Sayın Kerestecioğlu.
FİLİZ
KERESTECİOĞLU DEMİR (Devamla) – Erkek polis, erkek bürokrasi, erkek yargı,
erkek partiler, işte kadınların siyasete katılımı önündeki en büyük esaslı
engel budur. 
Bugün
size ben bu fırsatla aslında bir açıklama yapmak istiyorum, biraz sürpriz
aslında. Bu şehrin merkezindeki bu ayrımcılığa karşı çıkmak için, özellikle
belediye meclis üyeliklerinde kadınların varlığının önemine dikkat çekmek için,
erkek siyaset değil gerçek siyaset demek için, başkanlık odaklı siyaset değil
belediye meclisleri, mahalle meclisleri odaklı siyaset için, rant ve beton
odaklı değil yaya ve insan odaklı, yeşil alanlar, tarım odaklı bir siyaset için,
kadınlara her alanda söz ve karar hakkı için, tüm canlıların şehirde yaşam
hakkı için, başta Gülten Kışanak olmak üzere hukuksuzca rehin alınmış tüm kadın
belediye eş başkan adaylarımızın sesine ses katmak için, tekçilik değil
özgürlükler için Ankara Çankaya Belediye Başkanlığına aday olduğumu sizlere
ifade etmek istiyorum.
Teşekkür
ederim. (HDP sıralarından alkışlar) 
BAŞKAN
– Peki, teşekkür ederim.
Buyurun
Sayın Zengin, kısa bir açıklamanız olacak herhâlde.
V.- AÇIKLAMALAR (Devam)
30.- Tokat Milletvekili Özlem Zengin’in, Ankara Milletvekili Filiz
Kerestecioğlu Demir’in HDP grup önerisi üzerinde HDP Grubu adına yaptığı
konuşmasındaki bazı ifadelerine ilişkin açıklaması
ÖZLEM
ZENGİN (Tokat) – Sayın Başkanım, teşekkür ederim.
Ben
Filiz Hanım’a bir meslektaşım da olarak aynı zamanda başarılar diliyorum,
çıktığı yolda kolaylıklar diliyorum. 
Tabii,
şunu ifade etmek isterim: Ben çok uzun yıllar İstanbul Kadın Kolları Başkanlığı
yaptım. Kadın olarak siyasette var olmanın zorluğunu yaşadım, gördüm,
arkadaşlarım için mücadele ettim, özellikle meclis üyeliği ve belediye başkan
adaylıklarıyla ilgili olarak masalarda çok kavga ettim açıkçası, çok mücadele
ettim, bunun zorluğunu bilen birisiyim. Tabii, bu ithamları duyduğumuz zaman
-ben, bütün arkadaşlarım şu günlerde de o mücadeleden geçiyoruz zaten- bu işler
kolay olmuyor ve her bir siyasi parti de bence eminim büyük gayret sarf ediyor,
biz de öyle yapıyoruz, diğer kadın arkadaşlarımız da bunu yapıyorlar. Yani
burada birbirimizi itham etmeden bu konuda güç birliği yapmaktan yanayım. Zaten
çok zor bir iş yapıyoruz. Ama şunu görüyorum: Bakın, Meclis üyesi olabiliyoruz,
milletvekili olabiliyoruz ama ekip başı olmayla alakalı bir sıkıntı var, bütün
siyasi partilerde var. Yani tek kişi seçileceği zaman, belediye başkanı olacağı
zaman bir sorun yaşıyoruz. 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Zengin, buyurun.
ÖZLEM
ZENGİN (Tokat) – O yüzden, bunu aşmanın yolu da bu konuda birlik ve beraberlik
içinde olmamızdan geçer.
Biraz
evvelki konuşmamda zaten çok uzunca, Ankara’da yaşanan olayla alakalı
kanaatlerimi ifade ettim, tekrar söylemeye o sebeple gerek duymuyorum yani çok
net anlattığım kanaatindeyim. O yüzden, taciz vesaire bunları bence dengeli
kullanalım. Neyi kastettiğim de çok net anlaşılıyor. Ve nihayetinde de biz,
yoksulluk nafakasında da kadınların hakkının, hukukunun yanındayız ama
erkeklerin hakkını koruyarak onların yanındayız.
Teşekkür
ederim.
FİLİZ
KERESTECİOĞLU DEMİR (Ankara) – Sayın Başkan, bir açıklama yapabilir miyim?
BAŞKAN
– Buyurun Sayın Kerestecioğlu, sizin de mikrofonunuzu açalım. Bir adaylık
kampanyanızı Meclisten başlattınız.
31.- Ankara Milletvekili Filiz Kerestecioğlu Demir’in, Tokat
Milletvekili Özlem Zengin’in yaptığı açıklamasındaki bazı ifadelerine ilişkin
açıklaması
FİLİZ
KERESTECİOĞLU DEMİR (Ankara) – Yok, biz makam, mevki peşinde değiliz; gerçekten
siyasetin her alanda yapılması gerekliliği için adayım, onu o şekilde ifade
ettim.
Özlem
Hanım “itham” dedi, ben itham etmedim kimseyi, bir gerçeklikten söz ettim. Bunu,
bu gerçekliği, tabii ki ben orada, her partide kadınların nasıl mücadele
verdiğini bilerek söylüyorum zaten. Bu gerçekliği bilelim ve dayanışma içinde
olalım ki bu rakamları değiştirelim. 1.297 adaydan 24’ü kadınsa burada itham
değil, bir gerçeklik vardır, ifade etmek istediğim buydu.
Taciz
de tacizdir, bunun başka bir adı yoktur. “Hayır demek, hayır demektir” diye
kadınların bir sloganı vardır. Polis, özellikle kendi gücünü, makam, mevki
gücünü elinde bulunduranlar, sadece polis değil, öğretmen olabilir, Meclis
Başkanı olabilir, işte... 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Kerestecioğlu, diğer konuşmacıyı davet edeceğim, buyurun.
FİLİZ
KERESTECİOĞLU DEMİR (Ankara) – ...başka makamlarda olan birisi olabilir;
nüfuzunu kullanan herhangi birinin, hele de güç elinde olan, silah elinde olan
birinin yaptığına karşı çıkma gücü olmayan bir kadının o anda uğradığı muamele
tacizden başka bir şey değildir. Biz bunları Türkiye literatürüne geçirene
kadar aynı şekilde yıllarca ömrümüzü verdik. 
Teşekkür
ederim. 
BAŞKAN
– Dün Sayın Meclis Başkanının veda yemeğinde Sayın Meclis Başkanı 20’ye yakın
milletvekilimizin belediye başkanlıkları için aday olduğunu ifade etti; bugün
sayıyı 21 olarak düzeltiyoruz. Bakalım 31 Marttan sonra Meclisimizin
yapılanması nasıl olacak.
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Ankara Milletvekili Filiz Kerestecioğlu Demir ve
arkadaşları tarafından, Türkiye’de kadınların siyasette eşit temsilinin
önündeki engellerin kaldırılması amacıyla 19/2/2019 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 19 Şubat 2019 Salı günkü birleşiminde yapılmasına
ilişkin önerisi (Devam)
BAŞKAN
– Şimdi, İYİ PARTİ Grubu adına söz isteyen Erzurum Milletvekilimiz Muhammet
Naci Cinisli. 
Buyurun
Sayın Cinisli. (İYİ PARTİ sıralarından alkışlar) 
Süremiz
üç dakika. 
İYİ
PARTİ GRUBU ADINA MUHAMMET NACİ CİNİSLİ (Erzurum) – Sayın Başkan, değerli
milletvekilleri; Türkiye’de kadınların siyasette eşit temsilinin önündeki
engellerin kaldırılması amacıyla Meclis araştırması açılması önergesi üzerine
söz almış bulunuyorum. Genel Kurulumuzu saygıyla selamlarım. 
Dün
Afrin’de şehit düşen Erzurumlu hemşehrim Uzman Onbaşı Umut Öznütepe kardeşime
Allah’tan rahmet, ailesine ve aziz Türk milletine başsağlığı dilerim. Bizleri
de mübarek şehitlerimize layık kılmasını Cenab-ı Hak’tan niyaz ederim. 
Değerli
milletvekilleri, gündemimizdeki önergeyi ilk duyduğumda içimde bir sızı oluştuğunu
belirterek sözlerime başlamak isterim. Düşünün ki gerek millî gerekse manevi
hassasiyetlerimize rağmen bugün kadınlarımızın siyasette önlerinin açılmasını
haklı sebeplerle konu ediyoruz. Peygamber Efendimiz’in kadınların önemi ve hür
irade sergilemeleriyle ilgili sözlerine ve millî tarihimizdeki tecrübelere
rağmen bu konuda konuşma ihtiyacı hissediliyor. 
Tarihimizde
Millî Mücadele’mizin büyük aktörü Halide Edib Adıvar var, en çetin siyasi ve
savaş şartlarında inisiyatif almış bir abide kadın. Memleketim Erzurum’un millî
kahramanları deyince akla ilk iki kadın gelir: Kara Fatma ve Nene Hatun; savaş
şartlarında büyük fedakârlıklarla millete öncülük etmişler. Belki de bu ruh
yüzünden Erzurum’da ailelerin büyük hanımlarına “paşa” unvanı verilmiştir; erkek
dadaştır, kadın paşadır. 
Günümüze
gelirsek en çetin, zor şartlar altında, çok ağır ve korku salan siyasi
ortamımızda ortaya bir cesur kadın çıktı ve kendini tek otorite gören yönetici
güce “Yeter.” diyerek mensubu olduğum İYİ PARTİ’yi kurdu, siyasetin başaktörlerinden
biri oldu. Buradan, millî ruhu layığıyla temsil eden, bir kadın siyasetçi olan
Sayın Genel Başkanımız Meral Akşener Hanımefendi’ye şükranlarımı sunarım.
Değerli
milletvekilleri, gerek sosyal hayat gerek iş hayatında gerekse siyasi
platformlarda kadınların olmamasını düşünemeyiz. Günümüzde bu alanlardaki
yavanlık da kadınlara yeteri kadar önem verilmemesinden kaynaklanıyor. Hayatın
her alanında ama özellikle siyasette kaliteyi artıracağını düşündüğümüz
rekabeti, zaman zaman rezalete çevirebiliyoruz. Bunun da olmaması için
kadınların katılımı şart. 
Sözlerimin
sonunda, bir vatan hizmeti olarak gördüğüm milletvekilliği görevimi Türkiye
Büyük Millet Meclisindeki değerli milletvekili hanımefendilerle birlikte
yapmaktan onur duyduğumu belirtirim. 
Parlamentomuzda
görev yapmış kadın milletvekillerimizden vefat etmiş olanlara Allah’tan rahmet,
hayatta bulunanlara esenlikler diliyorum.
Genel
Kurulumuzu saygıyla selamlarım. (İYİ PARTİ sıralarından alkışlar)
III.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Levent Gök’ün, 19 milletvekilinin
belediye başkanlıkları için aday olduğuna ilişkin konuşması
BAŞKAN
– Değerli arkadaşlar, Kanunlar Dairesinden listeyi getirttirdim, 19
milletvekili arkadaşımız aday.
Sayın
Kerestecioğlu, sizinle beraber 19 milletvekilimiz aday. 
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Ankara Milletvekili Filiz Kerestecioğlu Demir ve
arkadaşları tarafından, Türkiye’de kadınların siyasette eşit temsilinin
önündeki engellerin kaldırılması amacıyla 19/2/2019 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 19 Şubat 2019 Salı günkü birleşiminde yapılmasına
ilişkin önerisi (Devam)
BAŞKAN
– Şimdi, öneri üzerinde söz isteyen Cumhuriyet Halk Partisi Grubu adına
İstanbul Milletvekilimiz Sayın Sezgin Tanrıkulu. (CHP sıralarından alkışlar) 
Süremiz
üç dakika Sayın Tanrıkulu.
CHP
GRUBU ADINA MUSTAFA SEZGİN TANRIKULU (İstanbul) - Sayın Başkan, değerli
milletvekilleri; hepinizi saygıyla selamlarım.
Öncelikle,
Türkiye’de kadın-erkek eşitliği mücadelesini hayatın her alanında geçirmeye
çalışan tüm kadınları kutlayarak ve selamlayarak konuşmama başlamak istiyorum. 
Maalesef,
kadınların siyasette ve kamuda olmamasının nedeni, bana göre, öncelikli olarak
mevzuat değil, öncelikli olarak erkek zihniyetidir. Bu zihniyet, kadınların
hayatın her alanında ve siyasette olmasının önüne geçmektedir. Bu eleştiriyi
aynı zamanda kendi partime de yapıyorum. Kadın-erkek eşitliğini veya cinsiyet
eşitliğini Anayasa’yla sağlayamazsanız, yasalarla sağlayamazsanız veya tüzükle
sağlayamazsanız ancak zihniyetle, bir zihniyet dönüşümüyle sağlayabilirsiniz.
Maalesef, Türkiye’de henüz, erkeklerde, erkek egemen zihniyette o zihniyet dönüşümü
olmamıştır. Nitekim bugün aslında kadınların yani yerel yönetimlerde olması
gereken kadınların, yerel yönetimlerdeki listelere baktığımızda neredeyse
kadının adının hiç olmadığını görüyoruz. Zihniyet şudur: Kadının adı yok ama
oyu var. Bu yaklaşımın değişmesi lazım ve eşitlikçi bir anlayışın hayatın her
alanına ve siyasete hâkim olması lazım. Ama Adalet ve Kalkınma Partisinin
yaklaşımları ve egemen erkek zihniyet bunun önüne geçiyor. Geçenlerde Anayasa
Mahkemesine bir üye atandı, ismini ilk duyduğumda sevindim ve “Aman ne güzel,
bir kadın atanmış.” dedim ama maalesef yani Yıldız hanım değil de Yıldız Bey
atanmış. Yani o, bir fırsattı ama o fırsat bile değerlendirilemedi.
Bu
vesileyle iki gün önce Yüksel Caddesi’nde gerçekleşen cinsel saldırıyla ilgili
birkaç şey söylemek istiyorum. İlk gün bu kadına ulaştım, kendisiyle konuştum
ve biraz önce de Kocaeli Milletvekili Gergerlioğlu’yla beraber, kadının
kendisiyle beraber Ankara Cumhuriyet Başsavcılığına suç duyurusunda bulunduk.
Yani bu, çok açık bir cinsel saldırıdır. Ankara Emniyet Müdürlüğünün açıklaması
da burada, birkaç kere okudum, açıklamanın kendisi sorunlu ve maalesef ama
maalesef söylenenin aksine, hiç gereği yokken ve yeri yokken babasının ve
ailesinin sıfatlarından ve işlediği suçlardan bahsediliyor. Bu, açıkça bu
cinsel saldırıyı meşrulaştırma ve saldırıyı yapanı koruma biçimidir. Bu, yeni
bir koruma yöntemi değil, öteden beri yani sonuçta, cinsel saldırı, işkence
suçlarına bir vesileyle karışan görevliler idarenin korumasından faydalanmaktadırlar.
Ben bu açıklamadan “Bir idari soruşturma da başlatılmıştır, her şeye rağmen.”
ibaresini beklerdim. Ama maalesef olmadı. Dolayısıyla saldırganı koruyan bu
açıklama reddedilmelidir ve Ankara Emniyet Müdürlüğü de bu vesileyle toplumun
tümünden özür dilemelidir.
(Mikrofon
otomatik cihaz tarafından kapatıldı)
BAŞKAN
– Toparlayın Sayın Tanrıkulu.
MUSTAFA
SEZGİN TANRIKULU (Devamla) – Bir konuya daha değinmem gerekiyor Sayın Başkan,
bu vesileyle Meclis kürsüsünden ifade etmeliyim: 13 Şubat tarihinde Ankara’nın
Altındağ semtinde Özgür Kaya ve Yasin Ugan isimli, 41 ve 43 yaşlarında,
arandıkları ifade edilen 2 yurttaşımız, Çamlık Mahallesi’ndeki kaldıkları
evlerden silahlı bir ekip tarafından alınmışlardır başlarına poşet geçirilerek
ve bu ekip kendilerini polis olarak tanıtmıştır. Eşinin, yakınlarının ve
avukatlarının tüm başvurularına rağmen bu saate kadar nerede oldukları
konusunda Ankara Emniyet Müdürlüğünden, Ankara Cumhuriyet Başsavcılığından bir
bilgi alınamamıştır. Zorla kaybedilme vakası insanlığa karşı suçtur ve bu zorla
kaybedilme vakası son iki buçuk yıldır Ankara’nın merkezinde birçok kez
tekrarlanmıştır. Buradan İçişleri Bakanına ve Ankara Emniyet Müdürüne çağrıda
bulunuyorum. Bu iki yurttaşımızın akıbeti konusunda kamuoyunu
bilgilendirsinler. 
Teşekkür
ediyorum Sayın Başkan. (CHP sıralarından alkışlar)
BAŞKAN
– Öneri üzerinde söz isteyen Adalet ve Kalkınma Partisi Grubu adına Çanakkale
Milletvekilimiz Sayın Jülide İskenderoğlu. (AK PARTİ sıralarından alkışlar) 
Süreniz
üç dakika Sayın İskenderoğlu. 
AK
PARTİ GRUBU ADINA JÜLİDE İSKENDEROĞLU (Çanakkale) – Sayın Başkan, değerli
milletvekilleri; HDP grup önerisi üzerinde AK PARTİ Grubumuz adına söz almış
bulunmaktayım. Bu vesileyle Gazi Meclisimizi saygıyla selamlıyorum. 
Sayın
Başkan, değerli milletvekilleri; öncelikle kadınlarla ilgili sorunları
aşacaksak bu konuyu partilerüstü bir mesele olarak görmemiz gerektiğini ifade
etmek istiyorum. Son on yedi yılda kadınların siyaset sahnesinde daha etkin rol
oynadığını görmeyi, kadın belediye başkanlarının ve kadın milletvekillerinin
sayısının artış göstermesini demokrasimiz adına son derece mutluluk ve umut
verici görüyoruz. Kadınlarımızın siyasetteki temsil oranları ile bürokrasideki,
sivil toplum kuruluşlarındaki, akademi dünyasındaki ve iş dünyasındaki sayılarının
birlikte artış göstermesi geleceğe daha güvenle bakmamızı sağlıyor.
Kadınlarımızın üstlendiği bu sorumlulukla birlikte karar mekanizmalarında daha
aktif yer almalarını önceliyoruz. Temel kanunlarımızda yapılan düzenlemelerle
kadın-erkek fırsat eşitliğini gözeten, cinsiyete dayalı ayrımcılığı ortadan
kaldıran düzenlemelerden bazılarını sizlerle paylaşmak istiyorum ki
yaptıklarımızın hepsini saymaya kalksam süremiz yetmeyecektir. Eğitimden
sağlığa, istihdamdan siyasal hayata katılıma kadar kadınımız için pozitif
ayrımcılık içeren pek çok çalışmayı hayata geçirdik. 
2004
yılında Anayasa’nın 10’uncu maddesine “Kadınlar ve erkekler eşit haklara
sahiptir. Devlet, bu eşitliğin yaşama geçmesini sağlamakla yükümlüdür.” hükmü
eklenmiş olup 2010 yılında yapılan son değişiklikle, “Bu maksatla alınacak
tedbirler eşitlik ilkesine aykırı olarak yorumlanamaz.” hükmüyle söz konusu
madde “pozitif ayrımcılık” hususunu da içinde barındıran oldukça güçlü bir
yapıya kavuşturulmuştur. 
2009
yılında Türkiye Büyük Millet Meclisimizde Kadın Erkek Fırsat Eşitliği
Komisyonumuzu kurduk. 
Ülkemizde
kadınların çalışma hayatına bakıldığında, 2005 yılında ülkemizde istihdam
edilen 5 milyon 108 bin kadın bulunurken, 2018 Ağustos itibarıyla bu rakamın 8
milyon 763 bine çıktığını ve önemli ilerlemelerin olduğunu görmekteyiz. 
Karar
alma mekanizmalarında ve siyasal hayata katılımda, 2002 genel seçimlerinde
Parlamentoda kadın milletvekili sayısı 24, kadın temsil oranı yüzde 4,4 iken 24
Haziran 2018 genel seçimlerinde ise kadın milletvekili oranı yüzde 17,4’e
yükselmiştir, Türkiye Büyük Millet Meclisinde kadın milletvekili sayısı 600
milletvekili içerisinde 104 olmuştur. Ayrıca, siyasete seçilmek üzere değil,
toplumun en önemli mimarlarından kadınlarımıza çeşitli makam ve görevlerde yer
veriyoruz.
24
Haziran 2018 seçimiyle uygulamaya konulan Cumhurbaşkanlığı hükûmet sisteminde
kabinede 2 bakan görev yapmaktadır. Ayrıca, Bakanlıkta görev yapan bakan
yardımcılarımızın 4’ü kadındır. Gazi Meclisimizde 2 kâtip üyemiz var. 
Bu
örnekleri aslında çoğaltmak mümkün.
(Mikrofon
otomatik cihaz tarafından kapatıldı) 
BAŞKAN
– Toparlayın.
JÜLİDE
İSKENDEROĞLU (Devamla) – Teşekkür ederim.
2019
yerel seçimlerinde kadın belediye başkanlarımızın sayısının artacağı
inancımızla, AK PARTİ olarak 25 kadın belediye başkan adayımızla “gönül
belediyeciliği”ne talip olduğumuzu belirtiyorum. 
Verilen
grup önerisinde, kadın milletvekili olarak bizlerin katıldığı ve katılmadığı
noktaların olduğunu vurguluyorum. Yıllardır partimizin kadın teşkilatlarından
gelen ve milletvekili olan bir siyasetçi olarak, son olarak bizler
kadınlarımıza sağladığımız her türlü eşitlik ve pozitif imkânlarla beraber
günün şartlarını dünya standartlarını göz önüne alarak düzelteceğimizi
belirtmek isterim. Kadınların her alanda eşitliğinin siyasi partilerin yanı
sıra, geniş bir çerçevede ele alınması gerektiğine inanıyoruz. 
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkürler.
ÖZLEM
ZENGİN (Tokat) – Bir cümle söyleyeceğim.
BAŞKAN
– Buyurun.
V.- AÇIKLAMALAR (Devam)
32.- Tokat Milletvekili Özlem Zengin’in, İstanbul Milletvekili Mustafa
Sezgin Tanrıkulu’nun HDP grup önerisi üzerinde CHP Grubu adına yaptığı
konuşmasındaki bazı ifadelerine ilişkin açıklaması
ÖZLEM
ZENGİN (Tokat) – Çok teşekkür ederim.
Sayın
Başkanım, Sayın Milletvekili Sezgin Tanrıkulu Bey’in konuşmaları başlangıç
açısından bizim için çok önemli, hemfikiriz; Yıldız Bey de arkadaşımız, orada
güzel görevler yapacağını düşünüyoruz ama bir kadının olmasını biz de her
hâlükârda çok arzu ediyoruz bu tarz görevlerde. 
Ben
Merve Demirel Hanımefendi’nin yapmış olduğu suç duyurusunu anlamlı buluyorum.
Parti olarak sonuna kadar bunun takipçisi olacağız. Bu noktada baktığımız zaman
durduğumuz yer aynı yer. Kim neyi yapmışsa… Biz mağdurun da yanındayız ama suçu
ispatlanmadan bir tacizci olarak tanımlanmasını da doğru bulmuyoruz bu eylemi
yapan, Emniyette çalışan beyefendinin. Bunun takipçisi olacağız.
Teşekkür
ederim.
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Ankara Milletvekili Filiz Kerestecioğlu Demir ve
arkadaşları tarafından, Türkiye’de kadınların siyasette eşit temsilinin
önündeki engellerin kaldırılması amacıyla 19/2/2019 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 19 Şubat 2019 Salı günkü birleşiminde yapılmasına
ilişkin önerisi (Devam)
BAŞKAN
– Öneriyi oylarınıza sunuyorum: Kabul edenler… Kabul etmeyenler… Öneri kabul
edilmemiştir.
Sayın
Gökcan, Milas’taki maden kazasıyla ilgili bir bilgi vereceğinizi ifade ettiniz.
Ben 60’a göre size bir dakika söz veriyorum. 
Sonra
Karaman Milletvekili olarak Sayın Ünver size söz vereceğim, Karamanlı bir
hemşehriniz Fikret Ünlü’nün vefatı nedeniyle.
Buyurun
Sayın Gökcan.
V.- AÇIKLAMALAR (Devam)
33.- Muğla Milletvekili Yelda Erol Gökcan’ın, Muğla ili Milas ilçesinde
maden ocağında meydana gelen göçükte hayatını kaybeden işçilere Allah’tan
rahmet dilediğine ve kazayla ilgili soruşturmanın devam ettiğine ilişkin
açıklaması
YELDA
EROL GÖKCAN (Muğla) – Teşekkür ediyorum Sayın Başkan.
Sayın
Başkan, değerli milletvekilleri; dün Milas ilçemizde özel sektör tarafından
işletilen maden sahasında maalesef bir göçük meydana gelmiştir. Göçüğü haber
alır almaz devletimiz teyakkuza geçmiş, başta AFAD olmak üzere, sağlık
ekiplerimiz, itfaiye, UMKE’yle ilgili tüm birimlerimiz kaza bölgesine intikal
etmiştir. İvedilikle arama kurtarma çalışmaları başlamıştır. Muğla Valimiz
Esengül Civelek ve milletvekili arkadaşım Mehmet Yavuz Demir’le birlikte biz de
hızlıca kaza bölgesine giderek arama kurtarma çalışmalarını yakından takip
ettik. Çalışmalar sonucu göçük altından maalesef 3 vatandaşımızın cansız bedeni
çıkartılmıştır. Hayatını kaybeden vatandaşlarımıza Allah’tan rahmet,
yakınlarına sabır ve başsağlığı diliyoruz. 
Kazanın
en başından itibaren Milas Cumhuriyet Başsavcısının koordinesinde 3 cumhuriyet
başsavcısı görevlendirilmiştir. Soruşturma kapsamında ilk anda maden mühendisi,
inşaat mühendisi ve iş güvenliği uzmanından müteşekkil bilirkişi ekibi
oluşturulmuş ve olay yerinde hazır tutulmuştur.
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Gökcan.
YELDA
EROL GÖKCAN (Muğla) – Kazayla ilgili soruşturma tüm yönleriyle devam
etmektedir. 
Bu
bilgiler ışığında yüce Meclisi saygılarımla selamlıyorum.
BAŞKAN
– Teşekkür ederim.
III.- OTURUM BAŞKANLARININ KONUŞMALARI (Devam)
4.- Oturum Başkanı TBMM Başkan Vekili Levent Gök’ün; Muğla ili Milas
ilçesinde meydana gelen göçükte hayatını kaybeden yurttaşlara Allah’tan rahmet
dilediğine ilişkin konuşması
BAŞKAN
– Ben de ölen yurttaşlarımıza Allah’tan rahmet diliyorum, tüm Milaslı
yurttaşlarımızın hepsine ve tüm Türkiye'ye de başsağlığı diliyorum.
Sayın
Ünver, buyurun.
V.- AÇIKLAMALAR (Devam)
34.- Karaman Milletvekili İsmail Atakan Ünver’in, Hemşehrisi ve 20, 21,
22’nci Dönem Karaman Milletvekili Fikret Ünlü’ye Allah’tan rahmet dilediğine
ilişkin açıklaması
İSMAİL
ATAKAN ÜNVER (Karaman) – Teşekkür ediyorum Sayın Başkanım.
Bugün
acımız büyük, hemşehrimiz 20, 21 ve 22’nci Dönem Karaman Milletvekilimiz,
56’ncı ve 57’nci cumhuriyet hükûmetlerinin gençlik ve spordan sorumlu Devlet
Bakanı, saygın siyasetçi ve devlet adamı Fikret Ünlü ağabeyimizi kaybetmenin
üzüntüsünü yaşıyoruz. 2001 yılında A Millî Basketbol Takımı’mızın Avrupa
2’ncisi, 2002 yılında A Millî Futbol Takımı’mızın dünya 3’üncüsü olduğu dönemin
Spor Bakanı, Türkiye’ye ve Karaman’a sayısız sporcu, spor ve eğitim tesisi
kazandıran, Karaman’ımızın gurur kaynağı Fikret ağabeyimize Allah’tan rahmet,
ailesine, yakınlarına, Ermenekli hemşehrilerime, Karaman’ımıza, Türkiye’ye, tüm
sevenlerine ve Cumhuriyet Halk Partisi örgütümüze başsağlığı ve sabırlar
diliyor, şahsımdan önceki son Karaman Cumhuriyet Halk Partisi Milletvekili
olması hasebiyle kendisinden bayrağı devralmış bir siyasetçi olarak hatırası
önünde saygıyla eğiliyorum. Allah mekânını cennet eylesin.
BAŞKAN
– Sayın Fikret Ünlü’nün vefatından dolayı ben de kendisine tekrar Allah’tan
rahmet diliyorum, sevenlerine başsağlığı diliyorum.
Yine
konuşmamın başında ifade etmiştim, İstanbul Milletvekili Trabzonlu Sayın Halil
Akyüz’ün de vefatı hepimizi sarstı, kendisine tekrar Allah’tan rahmet
diliyorum.
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Tokat Milletvekili Kadim Durmaz ve arkadaşları
tarafından, bankaların sicil affından yararlanamayan esnaf ve çiftçilerimizin
tespiti amacıyla 19/2/2019 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin ön görüşmelerinin, Genel Kurulun
19 Şubat 2019 Salı günkü birleşiminde yapılmasına ilişkin önerisi
BAŞKAN
- Cumhuriyet Halk Partisi Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım ve oylarınıza sunacağım:
19/2/2019
Türkiye Büyük Millet Meclisi Başkanlığına
Danışma
Kurulunun 19/2/2019 Salı günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisini
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Engin
Özkoç
 Sakarya
 Grup
Başkan Vekili
Öneri:
Tokat
Milletvekili Kadim Durmaz ve arkadaşları tarafından bankaların sicil affından
yararlanamayan esnaf ve çiftçilerimizin tespiti amacıyla 19/2/2019 tarihinde
Türkiye Büyük Millet Meclisi Başkanlığına verilmiş olan Meclis araştırma
önergesinin (769 sıra no.lu) diğer önergelerin önüne alınarak görüşmelerinin
19/2/2019 Salı günlü birleşimde yapılması önerilmiştir.
BAŞKAN
– Önerinin gerekçesini açıklamak üzere öneri sahibi Cumhuriyet Halk Partisi
Grubu adına Tokat Milletvekilimiz Sayın Kadim Durmaz. (CHP sıralarından alkışlar)

Süreniz
beş dakika Sayın Durmaz.
CHP
GRUBU ADINA KADİM DURMAZ (Tokat) – Sayın Başkanım, yüce Meclisin değerli
üyeleri, bizi izleyen aziz milletimiz; hepinizi saygıyla selamlıyorum.
Tabii,
AK PARTİ iktidarlarının on yedi yıl sonunda getirdiği sorunlar ve bunlara torba
yasayla çözüm arama alışkanlıkları devam ediyor. Tabii, 27 Ocak 2017’de Plan ve
Bütçe Komisyonunda görüşülüp daha sonra da Mecliste kabul edilerek yayınlanmış
bir sicil affı var arkadaşlar. Bu, komisyonda görüşüldüğünde gerçekten üreticiden,
çiftçiden, küçük esnaftan, KOBİ’den, sanatkârdan yana bir tasarı hâlindeydi ama
Bankalar Birliği temsilcileri o zamanki Gümrük ve Ticaret Bakanı Tüfenkci’yi
ikna edip bu konuda sonuna bir iki cümle ve kelime ekleyerek bu yasa toplum
kesiminin umudu olmaktan çıkarıldı. 
Bakın
değerli arkadaşlar, “19/10/2005 tarihli ve 5411 sayılı Bankacılık Kanununun ek
1 inci maddesi hükmü uyarınca kurulan Türkiye Bankalar Birliği Risk Merkezi
nezdinde tutulan kayıtları, söz konusu borçların ödenmesi geciken kısmının bu
maddenin yürürlüğe girdiği tarihten itibaren altı ay içinde tamamının ödenmesi
veya yeniden yapılandırılması halinde, bu kişilerle yapılan finansal işlemlerde
kredi kuruluşları ve finansal kuruluşlar tarafından dikkate alınmayabilir.”
diyor. Yani o bankaları bağlayan… Vatandaşın, KOBİ’nin, sanatkârın, emeklinin,
kredi kartı borçlusunun umutla beklediği şey bankaların inisiyatifine
bırakılmış yani canı isterse dikkate alıyor, isterse almayabiliyor. Böyle
olunca da cüzi bir para da lazım olsa, yeteri kadar ipotek ve teminat, kefil,
kefalet vermiş olsa da değerli arkadaşlar, kimse bunu aşıp o krediyi alamıyor.
Öyleyse, yüce Meclisin iyi niyetle çıkarmış olduğu yasaları dikkatle gözden
geçirip bu ülkede yaşayan insanların dertlerine, sorunlarına çözüm merkezli
olmasını diliyorum.
Birçoğumuz
esnaf kökenliyiz, memur kökenliyiz, çiftçi çocuğuyuz; küçük esnaf, sanatkâr
çocuğuyuz; bazılarımız hâlâ mahalledeki bakkal amcanın çocuklarıyız.
Arkadaşlar, küçük bir ödeme ihmaliniz oldu, çaresizlikten o duruma düştüyseniz,
işte bu sistem sizi acımasızca bir daha o bankalardan kredi -teminat evinizi de
verseniz, iş yerinizi de verseniz- almamayı önünüze getirdi. Hepimizin
yapacağı, hepimizin yapması gereken, bunu yeniden görüşüp, işte, görüşülmekte
olan torba yasanın içerisine koyup ve hatta bunun içerisine Türkiye’deki emekli
olmuş yüz binleri ilgilendiren intibak yasasına takılmış memurları da katarak
bunlara da bir çözüm bulmamız mümkündür. 
Değerli
arkadaşlar, bireysel kredi kartı borcunu ödemeyen kişi sayısı ekim itibarıyla 2
milyon 485 bin. On ayda takibe düşen kredi kartı borçlu sayısı 684.360 kişi.
Yine takipte olan 684.360 kişinin getirilen bu imkândan yararlanmadığını
görüyoruz. 2018 yılında da ülkemize -arkadaşlar, ilk defa bu bilgiyi de
sizlerle paylaşayım- 21,2 milyar dolara ulaşan, nereden geldiği belli olmayan
bir para girmiş. İşte, teamüllere uygun, kuruluş amacına uygun yönetilmeyen
ülkede bunlar da yaşanabiliyor.
2017
yılı sonunda 25,2 milyar TL civarında olan takipteki KOBİ kredilerinin miktarı
2018’in on bir aylık döneminde yüzde 60 artışla 40,1 milyar düzeyine çıkmıştır.
Bankaların KOBİ niteliğindeki müşteri sayısı 2018 yılında bir önceki yıla göre
159.604 kişi artmıştır değerli arkadaşlar. KOBİ’lerin kullandığı kredi miktarı
2018’in on bir ayında 2017’nin sonuna göre yüzde 21 artışla 621 milyar liraya
çıkmıştır. 2018 yılı başında KOBİ’ler toplamda 512 milyar 760 bin TL kredi
kullanırken takipteki kredi miktarı 25 milyarı aşmıştır. 
(Mikrofon
otomatik cihaz tarafından kapatıldı)
KADİM
DURMAZ (Devamla) – Sayın Başkan, toparlıyorum. 
BAŞKAN
– Bir dakika ilave ediyorum, buyurun. 
KADİM
DURMAZ (Devamla) - O dönemde kredi kullanan KOBİ sayısı 4 milyon 223 bin
163’tü, aradan geçen on bir aydan sonra kredi kullanan KOBİ sayısı düşerken hem
kullanılan kredi hem de batık oranı tehlikeli bir safhaya çıkmıştır. 
Arkadaşlar,
Çiftçi Kayıt Sistemi’nde 2 milyon 765 bin olan sayı bir yılda 2 milyon 132 bin
kişiye düşmüştür. Yine, 2 milyon çiftçinin yüzde 90’ı da borçludur değerli
arkadaşlar. Aldıkları krediler için tarlasını, evini ipotek eden, bankalara
borçlarını ödeyemeyen çok sayıda çiftçinin tarlasına el konulmaktadır.
Çiftçinin borcu sadece bankalara değil; mazota, ilaççıya, gübreciye, tohumcuya,
esnafa, piyasaya olan borçları da var. Şu anda üretim maliyeti ile devletin verdiği
fiyatlar arasında bir uçurum var. Örneğin, 1 kilo buğdayın maliyeti 1 lira,
verilen fiyat ise 1 lira 5 kuruştur. 
(Mikrofon
otomatik cihaz tarafından kapatıldı)
KADİM
DURMAZ (Devamla) - Sayın Başkanım, toparlıyorum. 
BAŞKAN
– Tabii, tabii, buyurun.
KADİM
DURMAZ (Devamla) – Yine, fındıkta, sütte, incirde, üzümde, zeytinde,
narenciyede bu ülkede benzeri durumda olan çiftçileri ifade etmekte, onların
çektiği sıkıntıları anlatmakta zorlanıyoruz. 
Bu
borcu bu şartlarda bu ülkenin köylüsünün, çiftçisinin, küçük esnafının,
KOBİ’sinin ödemesi mümkün değil. Yapılacak tek şey, işte, bu Gazi Meclisteki
her siyasi parti grubunun ortak bir anlayışla, Cumhuriyet Halk Partisi Grubu
adına vermiş olduğum bu araştırma önergesine destek verip yeniden bunların yani
o çiftçinin sicilini düzeltecek bir kapı aralayıp, hatta bileşenlerle görüşüp
şöyle bir yol da izleyebiliriz: Küçük esnaf ve sanatkâr için belli bir rakam,
KOBİ’ler için belli bir rakam, TÜSİAD üyeleri için belli bir rakam belirlenip
buna göre sicil affının çerçevesini belirleyebiliriz diyorum. 
Bu
anlamda araştırma önergesine desteklerinizi bekliyor, Gazi Meclisi saygıyla
selamlıyorum arkadaşlar. (CHP ve İYİ PARTİ sıralarından alkışlar) 
BAŞKAN
– Teşekkür ederim Sayın Durmaz.
Öneri
üzerinde söz isteyen, İYİ PARTİ Grubu adına Konya Milletvekilimiz Sayın
Fahrettin Yokuş. (İYİ PARTİ sıralarından alkışlar)
Süreniz
üç dakika Sayın Yokuş.
İYİ
PARTİ GRUBU ADINA FAHRETTİN YOKUŞ (Konya) – Sayın Başkan, değerli
milletvekilleri; İYİ PARTİ adına hepinizi saygıyla selamlıyorum.
Türkiye'de
esnaf ve sanatkârlarımızın durumunun iyileştirilmesi, işçinin, memurun,
çiftçinin gelirlerinin de iyi olmasına bağlıdır. Hâlen en büyük sorun,
piyasalardaki talep daralmasına bağlı azalma, iş hacmi ve bunun
yansımalarındaki sorunlardır. Öncelikle ülkemizde grosmarket, hipermarket ve
süpermarketlerin kontrolsüz bir şekilde mantar gibi çoğalmasıyla birlikte
oluşan haksız rekabet, uygulanan bölgesel teşvikler, hızla artan ithalat
girdileri ve kendi kontrolleri dışında gelişen piyasa koşulları… Bütün bu
olumsuzlukların yanında, esnaflarımızın önemli sorunları şunlardır: Uygun
koşullu finansman sorunu, yetersiz mevzuatlar, yetersiz pazarlama ve mesleki
bilgi eksikliği, planlama, adaletsiz vergi ve sosyal güvenlik sistemi, ihracat
ve danışmanlık hizmetlerinin yetersizliği ve eksikliği ana başlıklar olarak
esnaf ve sanatkârlarımızın başlıca sorunlarıdır. Çözüm olarak, ülke
ekonomisinin canlandırılması ve esnaf ve sanatkârlarımızın hak ettiği AB
ülkelerindeki meslektaşlarının seviyesine ulaştırılması için acilen yasal
düzenlemelerin yanında özel teşvik ve destek paketleri hazırlanmalıdır. 
Kısaca
sıralamak gerekirse; yeni iş yeri açacak esnafımızın beş yıl süreyle vergi
indirimi, diğer meslek gruplarında uygulanan akaryakıt indiriminin şoför
esnafına da sağlanması, şoför esnafının araçlarının yenilenmesi için bir kereye
mahsus olmak üzere ÖTV ve KDV alınmaması, SGK prim teşvikinin genişletilerek
esnafların istihdam ettiği işçiler için de uygulanması, çırak ve kalfaların SGK
primlerinin devletçe karşılanması, esnaf ve sanatkârların kullandığı enerjide
indirim sağlanması, düşük faizli kredi finansman desteğinin artırılması ve faiz
oranlarının düşürülmesi, sanayinin altyapısında istihdam edilecek kalifiye
eleman yetiştirecek kurumların ihdas edilerek yaygınlaştırılması, esnaf ve
sanatkârların prim borçlarının yeniden yapılandırılarak uzun vadeye yayılması,
prim borçlarına uygulanan gecikme faizlerinin yıllık enflasyon oranında olması,
emekli esnaflarımızdan kesilen sosyal güvenlik destek primlerinin kaldırılması,
AVM’lerin ilçe ve il dışına çıkarılması. 
(Mikrofon
otomatik cihaz tarafından kapatıldı) 
FAHRETTİN
YOKUŞ (Devamla) – Bir dakika...
BAŞKAN
– Buyurun Sayın Yokuş.
FAHRETTİN
YOKUŞ (Devamla) – Kısaca, Ahi kültürünün üstün vasıflarına mensup, devletine, milletine
bağlı, ülkesine hizmeti vazife ve şiar edinmiş, bilgi ve becerilerini alın
terine katarak ülkesine hizmet eden esnaf ve sanatkârlarımız ülkemiz ekonomisi
için sosyal ve siyasal yaşamlarında hak ettikleri yere mutlaka getirilmelidir
diyor; özellikle patlıcan, domates, biberde 1-2 liralık indirimlerle uğraşan
Hükûmetimize bir teşekkür etmek istiyorum! Allah sizden razı olsun, ne kadar
iyi bir Hükûmetsiniz ki benzine 27 kuruş zam yaptınız, depo başına vatandaşa 15
lira ek yük getirdiniz, hızınızı alamadınız ilaçlara yüzde 26 zam yaptınız,
emekliye, fakir fukaraya “Hastalanmayın, ölün.” dediniz, o bakımdan sizi
kutluyorum, sizi desteklemeye devam ediyoruz! 
Bu
önergeye de İYİ PARTİ olarak destek vermeye devam edeceğiz. 
Saygılarımla.
(İYİ PARTİ sıralarından alkışlar) 
BAŞKAN
– Teşekkürler. 
Öneri
üzerine söz isteyen, Halkların Demokratik Partisi Grubu adına İstanbul
Milletvekili Sayın Erol Katırcıoğlu. (HDP sıralarından alkışlar) 
Süreniz
üç dakika Sayın Katırcıoğlu. 
HDP
GRUBU ADINA EROL KATIRCIOĞLU (İstanbul) – Teşekkür ederim Sayın Başkan. 
Sayın
milletvekilleri, şimdi, konu olan önerge doğrudan doğruya KOBİ’lerin, esnafın
sicil affıyla ilgili olan bir önerge fakat bu önerge vesilesiyle birkaç cümle
de etmek istiyorum, Türkiye’deki ekonomik sorunların yapısallığıyla ilgili
olarak birkaç şey söylemek istiyorum. Bunlardan bir tanesi şu: “Sicil affı”
dediğimiz mesele, KOBİ ve esnaflarla ilgili bir mesele ama aslında, aynı
zamanda bankacılıkla da ilgili bir mesele. Yani bir anlamda bu konu iki ayağı
olan bir konu yani “sicil affı” dediğimiz mesele, KOBİ’lerin finansmana ulaşma
sorununun hâlâ devam ettiğini söyleyen bir mesele ama öte yandan da bankacılık
sektörünün de hâlâ eskisi gibi gayrimenkul ipoteğiyle kredi verme anlayışını
devam ettiren bir anlayışla yönetiliyor olmasıyla ilgili gerçeği işaret eden
bir mesele. Yani kısaca şunu demek istiyorum arkadaşlar: Evet, KOBİ’ler
geçmişte çok daha fazla öyleydi, yatırılabilir fonlar içinden çok az pay
alıyordu, yüzde 3 civarındaydı hatta rakam olarak söyleyecek olursam, şimdi
belki biraz daha artmış olabilir. Hâlâ KOBİ’lerin yani yeteneği olan, belki
yeni bir fikri olan, küçük olan şirketlerin finansmana ulaşımı çok daha kolay
olabilmelidir arkadaşlar ama bunun olabilmesi için de sizin rekabetçi bir
bankacılık sistemine sahip olmanız gerekir ama öyle değil. Yani bizdeki
bankacılık sistemi hem kendi içinde rekabetçi değil hem de demin ifade ettiğim
gibi zihniyet dünyası itibarıyla bankacılık hâlâ gayrimenkul ipoteğini kredi
karşılığı olarak alan bir anlayışla yönetilmektedir. 
Oysa
arkadaşlar, tanzim satışlarıyla enflasyonu önlemek gibi parlak fikirlerle yola
devam ediyor Hükûmet ama açıkçası, ülke ekonomisinin yapısal sorunları denilen
sorunları eğer dikkate almadan devam edecek olursa -ki almadığı kanaatindeyim-
gerçekten bu işi yürütemez gibi geliyor bana. Eğer bir şey yapılacaksa -bakın
söylüyorum- bankacılık sektörü daha rekabetçi hâle getirilmelidir ve aynı
zamanda KOBİ‘lerin krediye ulaşabilme imkânlarının artırılması lazımdır. Bu,
sadece devletin kredileriyle yürütülemez, yönetilemez arkadaşlar. Nitekim 2017
yılında çok yüksek -7,4 civarında- bir büyüme elde etmiş olmamız güzel bir şey
fakat geri plana baktığımızda bunun Kredi Garanti Fonu’ndan, üstelik de her kim
istediyse ona verilen kredilerden oluştuğunu görüyoruz. Hâlbuki arkadaşlar,
kredilerin KOBİ’lere, KOBİ’lerin yaratıcılıkları dikkate alınarak yani proje
bazlı verilmesi gerekir. Ama ne Hükûmetimizin böyle bir yaklaşımı var ne mevcut
ekonomideki yapısallaşma buna müsait değil.
(Mikrofon
otomatik cihaz tarafından kapatıldı)
BAŞKAN
– Buyurun Sayın Katırcıoğlu.
EROL
KATIRCIOĞLU (Devamla) - Dolayısıyla da böyle bir kısır döngü içinde devam edip
gidiyoruz.
O
bakımdan, sicil affı geçici olsa bile gerçekten de bir beyaz sayfa açmak için
gereken bir adımdır diye düşünüyorum. Kredi alıp da kredilerini ödeyemeyen,
gerçekten iyi niyetli olduğu hâlde ödeyemeyen birçok küçük esnaf ve zanaatkâr
olduğunu da biliyoruz. 
Dolayısıyla
da Cumhuriyet Halk Partisinin getirdiği önergeye Halkların Demokratik Partisi
olarak olumlu oy vereceğimizi söylüyorum. Hepinize saygılar sunuyorum. (HDP
sıralarından alkışlar) 
BAŞKAN
– Teşekkürler Sayın Katırcıoğlu.
Öneri
üzerinde Adalet ve Kalkınma Partisi Grubu adına söz isteyen Edirne
Milletvekilimiz Sayın Fatma Aksal.
Buyurun.
(AK PARTİ sıralarından alkışlar) 
Süreniz
üç dakika Sayın Aksal.
AK
PARTİ GRUBU ADINA FATMA AKSAL (Edirne) – Sayın Başkan, değerli milletvekilleri;
yüce heyetinizi ve aziz milletimi saygıyla selamlıyorum. 
Ülkemizde,
bugün, Esnaf ve Sanatkâr Bilgi Sistemi’ne kayıtlı 1 milyon 766 bin 950 esnaf
bulunmaktadır. Ekonomimizin belkemiğini oluşturan esnaf ve sanatkârlarımızın
sayısı her geçen gün artmaktadır. Esnaf ve sanatkârlarımıza yönelik olan
faaliyetlerimiz hız kesmeden devam etmektedir. Bu çalışmalar çerçevesinde, 9 Şubat
2019 tarihinde gerçekleştirilen Türkiye Esnaf Buluşması’nda Sayın
Cumhurbaşkanımız Recep Tayyip Erdoğan’ın belirttiği üzere, esnafın kullandığı
kredi faizleri yüzde 47’den yüzde 4,5 seviyesine düşürülmüştür. Kredi üst
limitleri yeniden düzenlenmiştir. Esnaf ve sanatkârlara ham madde ve döner
sermaye ihtiyaçlarına yönelik olarak kullandırılacak işletme kredisi şahıs üst
limiti esnafın risk grubuna bağlı olarak azami 200 bin TL, iş yeri ve sıfır
kilometre araç alımlarına yönelik olarak kullandırılacak yatırım kredisi şahıs
üst limiti 500 bin TL olarak 23 Ekim 2017 tarihinden itibaren uygulanmaya
başlamıştır. 
Esnaf
ve sanatkârlarımızın kredi borçları 2011, 2014, 2016 ve 2017 yıllarında yeniden
yapılandırıldı. İhtiyaç duyulan zamanlarda esnaf ve sanatkârların ticari
hayatlarına sağlıklı bir şekilde devam edebilmesi için yapılandırma tedbirleri
alınmaktadır. Esnaf ve sanatkârlara 2002 yılında Halkbank tarafından
kullandırılan kredi miktarı sadece 153 milyon TL idi. Bu tutar 2018 yılı sonu
itibarıyla 31,1 milyar TL’ye ulaşmıştır. 2019 yılı için 22 milyar TL yeni kredi
kullandırılması öngörülmektedir. 11 Ocak 2019 tarihli Resmî Gazete’de
yayımlanan Cumhurbaşkanlığı kararnamesine göre, esnaf ve sanatkârların
finansman ihtiyacını uygun koşullarda karşılamak üzere Halk Bankasınca
kooperatif kefaletiyle veya doğrudan esnaf ve sanatkârlara kullandırılan
bakiyesi 2019’a devretmiş ve 2019 yılı sonuna kadar bankalardan yeni
kullandırılacak kredilerde yüzde 50 faiz indirimi uygulamasına başlanmıştır.
Esnafımızın KOSGEB desteklerinden faydalanmasının önü açılmıştır. Esnafımızın
finansman kaynaklarının artırılmasına yönelik bu çalışmalar devam etmektedir.
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Aksal.
FATMA
AKSAL (Devamla) – Sayın Başkan, değerli milletvekilleri; tarımın içinde doğdum
ve geçimini tarım ve hayvancılıktan sağlayan bir ailenin evladıyım. Hükûmetimiz
döneminde, tarım sektörünün büyümesi ve gelişmesi için daima çiftçimizin
yanında yer aldık, devletimizin her türlü imkânını bu doğrultuda seferber
ettik. 2002 yılından bugüne kadar üreticimize toplam 123,1 milyar TL nakit hibe
desteği sağlamış olduk. Gübre ve yemden KDV’yi tamamen kaldırdık. Çiftçimize
“Mazotun yarısı sizden, yarısı bizden.” dedik. Hayvancılık destekleri
kapsamında 2003 yılından bugüne kadar toplam 29,5 milyar TL destek verdik.
Sayın
Başkan ve değerli üyeler; sözlerime burada son verirken hepinizi saygıyla
selamlıyorum. (AK PARTİ sıralarından alkışlar) 
BAŞKAN
– Teşekkürler Sayın Aksal.
Cumhuriyet
Halk Partisi grup önerisini oylarınıza sunuyorum: Kabul edenler... Kabul
etmeyenler... Öneri kabul edilmemiştir. 
Arkadaşlar,
60’a göre söz isteyenler -birleşim içerisinde ben onları değerlendiriyorum-
salonda bulunurlarsa bu olanaktan da yararlanırlar.
Sayın
Özyürek, buyurun. 
V.- AÇIKLAMALAR (Devam)
35.- Sivas Milletvekili Ahmet Özyürek’in, Türk Hava Yolları ve Pagasus’un
Sivas-Ankara, Sivas-İstanbul, Sivas-Antalya uçuşlarına devam etmesini talep
ettiklerine ilişkin açıklaması
AHMET
ÖZYÜREK (Sivas) – Sayın Başkanım, Sivas-Ankara, Sivas-İstanbul, Sivas-Antalya
Türk Hava Yolları uçuşlarının devam etmesini istiyoruz. Aynı zamanda, Pegasus
Hava Yollarının da uçuşlarının devamını istiyoruz çünkü Sivas’ta çok değerli
yatırımlarımız var, iş adamlarımız gelmek istiyor ama bu güzergâhtaki uçuşların
kalkmasından dolayı bir mağduriyet yaşanıyor. Bununla ilgili gereğinin
yapılmasını arz ediyorum.
Teşekkürler.

BAŞKAN
– Sayın Altıntaş…
36.- Ankara Milletvekili Ayhan Altıntaş’ın, yüksekokul mezunu olmayan
polis memurlarına bir defaya mahsus derece ve kademe verilerek ek
göstergelerinin 3600’e yükseltilmesini talep ettiğine ilişkin açıklaması
AYHAN
ALTINTAŞ (Ankara) – Teşekkür ederim Sayın Başkan. 
Huzur
ve güvenliğimizi sağlayan, vatanı için canını vermekten çekinmeyen, 300 bin
çalışanı, 148 bin emeklisi olan iç güvenlik ordusu polislerimizin ve
emeklilerimizin en büyük sorunu, ek gösterge sorunudur. Aynı nitelikte iş
yapan, İçişleri Bakanlığına bağlı kolluk kuvvetlerine mensup iki iç güvenlik
kurum personelinden Jandarma Genel Komutanlığına bağlı personelin emekliliğe
esas göstergesinin 3600, Emniyet teşkilatına bağlı personelin emekliliğe esas
göstergesinin 800, 1100, 1500 ve 3000 olması sebebiyle emeklilik aylığında maaş
farkı ve dolayısıyla ücret yönünden mağduriyet yaşanması, ek göstergelerdeki bu
farklılıktan kaynaklanmaktadır. Polis memurlarının talebi, askerî personele
yapılan intibak yasasında, bir defaya mahsus olmak üzere, yüksekokullu
olmayanlara da derece ve kademe verilerek ek göstergelerinin 3600’e
yükseltilmesidir. 
Teşekkür
ederim. 
BAŞKAN
– Sayın Tanal’dan sonra Karaman Milletvekilimiz Sayın Şeker’e de söz vereceğim.

Sayın
Tanal, buyurun.
37.- İstanbul Milletvekili Mahmut Tanal’ın, Cumhuriyet gazetesi
davasında verilen cezaların onanmasının kamu vicdanını sarstığına ve kararın
siyasi olduğuna ilişkin açıklaması
MAHMUT
TANAL (İstanbul) – Çok teşekkür ediyorum Değerli Başkanım. 
Sayın
milletvekilleri, hepinizi saygıyla, hürmetle selamlıyorum. 
Cumhuriyet
gazetesi yazarlarıyla ilgili ceza, istinaf mahkemesi tarafından onanmış durumda.
Ancak verilen bu karar, kamunun vicdanını sarsmakta; bu karar siyasidir, bu
karar hukuki değil. Siyasi olarak verilen bu karar, seçim öncesi, muhalefet
yapan televizyonlara, basın mensuplarına verilen bir gözdağıdır; seçim
öncesinde iktidarın yapacağı yanlışlıkları eleştirebilecek veyahut da kamuoyunu
doğru bilgilendirme açısından muhalif olan tüm yazarlara, tüm çizerlere, tüm
basın mensuplarına verilen bir gözdağıdır. Bundan demokrasimiz zarar
görmektedir. Lütfen, bu yanlışlıktan iktidarın, birinci partinin vazgeçmesi
lazım. Demokrasimizin daha gelişmesi için, basına daha özgür, radikal bir
şekilde yazı yazma imkânı tanımak lazım. 
Teşekkür
ediyorum, saygılarımı sunuyorum. 
BAŞKAN
– Sayın Şeker…
38.- Karaman Milletvekili Recep Şeker’in, hemşehrisi ve 20, 21, 22’nci
Dönem Karaman Milletvekili Fikret Ünlü’ye Allah’tan rahmet dilediğine ilişkin
açıklaması 
RECEP
ŞEKER (Karaman) – Teşekkür ediyorum Sayın Başkanım. 
20’nci,
21’inci Dönem DSP’den, 22’nci Dönem Cumhuriyet Halk Partisinden Karaman
Milletvekilliği yapan, 56’ncı ve 57’nci Hükûmette gençlik ve spordan sorumlu
Devlet Bakanlığı görevini yürüten Ermenek ve Karaman sevdalısı, ilimizin
gelişmesinde emeği olan Sayın Fikret Ünlü hemşehrimizin vefatını derin bir
üzüntüyle öğrenmiş bulunmaktayım. Kendisine Allah’tan rahmet, yakınlarına,
sevdiklerine ve hemşehrilerime başsağlığı diliyorum, saygılar sunuyorum Sayın
Başkanım. 
BAŞKAN
– Teşekkür ederiz Sayın Şeker.
VII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun çalışma saatlerinin yeniden
düzenlenmesine; bastırılarak dağıtılan 42 sıra sayılı Kanun Teklifi’nin kırk
sekiz saat geçmeden gündemin "Kanun Teklifleri ile Komisyonlardan Gelen
Diğer İşler” kısmının 1’inci sırasına alınmasına ve diğer işlerin sırasının buna
göre teselsül ettirilmesine; Genel Kurulun 19, 20 ve 21 Şubat 2019 Salı,
Çarşamba ve Perşembe günkü birleşimlerinde denetim konularının görüşülmeyerek
gündemin "Kanun Teklifleri ile Komisyonlardan Gelen Diğer İşler” kısmında
yer alan işlerin görüşülmesine; 42 sıra sayılı Kanun Teklifi’nin İç Tüzük’ün
91’inci maddesine göre temel kanun olarak bölümler hâlinde görüşülmesine
ilişkin önerisi 
BAŞKAN
– Değerli milletvekilleri, Adalet ve Kalkınma Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım. 
Buyurun.

Türkiye Büyük Millet Meclisi Başkanlığına
Danışma
Kurulunun 19/02/2019 Salı günü (bugün) yaptığı toplantıda oy birliği
sağlanamadığından, İç Tüzük’ün 19'uncu maddesi gereğince grubumuzun aşağıdaki
önerisinin Genel Kurulun onayına sunulmasını arz ederim.
 Özlem
Zengin
 Tokat
 AK
PARTİ Grubu Başkan Vekili
Öneri:
Bastırılarak
dağıtılan 42 sıra sayılı Kanun Teklifi’nin kırk sekiz saat geçmeden gündemin
"Kanun Teklifleri ile Komisyonlardan Gelen Diğer İşler” kısmının 1'inci
sırasına alınması ve diğer işlerin sırasının buna göre teselsül ettirilmesi,
Genel
Kurulun; 19, 20 ve 21 Şubat 2019 Salı, Çarşamba ve Perşembe günkü
birleşimlerinde denetim konularının görüşülmeyerek gündemin "Kanun Teklifleri
ile Komisyonlardan Gelen Diğer İşler” kısmında yer alan işlerin görüşülmesi,
19
Şubat 2019 Salı günkü (bugün) birleşiminde 42 sıra sayılı Kanun Teklifi’nin
görüşmelerinin tamamlanmasına kadar;
20
Şubat 2019 Çarşamba günkü birleşiminde 29 sıra sayılı Kanun Teklifi’ne kadar
olan işlerin görüşmelerinin tamamlanmasına kadar;
21
Şubat 2019 Perşembe günkü birleşiminde 17 sıra sayılı Kanun Teklifi’ne kadar
olan işlerin görüşmelerinin tamamlanmasına kadar çalışmalarını sürdürmesi,
42
sıra sayılı Kanun Teklifi’nin İç Tüzük’ün 91’inci maddesine göre temel kanun
olarak görüşülmesi ve bölümlerinin ekteki cetveldeki şekliyle olması
önerilmiştir.



42 sıra sayılı
Kütahya Milletvekili İshak Gazel ve 45
  milletvekilinin Ceza
Muhakemesi Kanunu ve Bazı Kanunlarda Değişiklik
  Yapılmasına Dair Kanun Teklifi (2/1578)




BÖLÜMLER


BÖLÜM MADDELERİ


BÖLÜMDEKİ MADDE SAYISI




1. BÖLÜM


1 ila 5 inci maddeler arası


5




2. BÖLÜM


6 ila 13 üncü maddeler arası


8




TOPLAM MADDE SAYISI


13



BAŞKAN
– Teşekkür ederim.
Öneri
üzerinde söz isteyen yoktur. 
Öneriyi
oylarınıza sunuyorum: Kabul edenler… Kabul etmeyenler… Öneri kabul edilmiştir. 
Danışma
Kurulunun bir önerisi vardır, öneriyi okutup oylarınıza sunacağım.
B) Danışma Kurulu Önerileri
1.- Danışma Kurulunun, Genel Kurulun 24 Şubat 2019 Pazar günü saat
12.00'de toplanarak Anayasanın 94'üncü ve İç Tüzük’ün 10'uncu maddeleri
uyarınca yapılacak TBMM Başkanı seçiminin bu birleşimde yapılması ve TBMM
Başkanı seçilinceye kadar çalışmalarına devam etmesi ve bu birleşimde başka bir
işin görüşülmemesine; Genel Kurulun 26, 27, 28 Şubat ile 5, 6, 7 Mart 2019
Salı, Çarşamba ve Perşembe günleri toplanmamasına; TBMM'nin çalışmalarına 12
Mart 2019 tarihinden başlamak üzere on beş gün ara verilmesine ilişkin önerisi
19/2/2019
Danışma Kurulu Önerisi
Danışma
Kurulunun 19/2/2019 Salı günü (bugün) yaptığı toplantıda aşağıdaki önerilerin
Genel Kurulun onayına sunulması uygun görülmüştür.
 Celal
Adan
 Türkiye
Büyük Millet Meclisi
 Geçici
Başkanı
 Özlem Zengin Engin
Özkoç
 Tokat Sakarya
 Adalet ve Kalkınma Partisi Cumhuriyet
Halk Partisi
 Grubu Başkan Vekili Grubu
Başkan Vekili

 Fatma Kurtulan Muhammed
Levent Bülbül
 Mersin Sakarya
 Halkların Demokratik Partisi  Milliyetçi
Hareket Partisi 
 Grubu Başkan Vekili Grubu
Başkan Vekili 

 Lütfü Türkkan
 Kocaeli 
 İYİ PARTİ
 Grubu Başkan Vekili
Öneriler:
1)
Genel Kurulun 24 Şubat 2019 Pazar günü saat 12.00'de toplanarak Anayasa’nın
94'üncü ve İç Tüzük’ün 10'uncu maddeleri uyarınca yapılacak TBMM Başkanı
seçiminin bu birleşimde yapılması ve TBMM Başkanı seçilinceye kadar çalışmalarına
devam etmesi ve bu birleşimde başka bir işin görüşülmemesi,
2)
Genel Kurulun 26, 27, 28 Şubat ile 5, 6, 7 Mart 2019 Salı, Çarşamba ve Perşembe
günleri toplanmaması,
3)
TBMM'nin çalışmalarına 12 Mart 2019 tarihinden başlamak üzere on beş gün ara
verilmesi,
önerilmiştir.
BAŞKAN
– Teşekkür ederim.
Danışma
Kurulu önerisini oylarınıza sunuyorum: Kabul edenler… Kabul etmeyenler… Danışma
Kurulu önerisi kabul edilmiştir.
Şimdi,
İç Tüzük’ün 37’nci maddesine göre verilmiş bir doğrudan gündeme alınma önergesi
vardır, okutup işleme alacağım ve oylarınıza sunacağım.
VI.- BAŞKANLIĞIN GENEL KURULA SUNUŞLARI (Devam)
A) Önergeler (Devam)
2.- Adana Milletvekili Burhanettin Bulut’un (2/992) esas numaralı
7/9/2018 tarih ve 193 Sayılı Gelir Vergisi Kanununda Değişiklik Yapılmasına
Dair Kanun Teklifi'nin doğrudan gündeme alınmasına ilişkin önergesi (4/22)
Türkiye Büyük Millet Meclisi Başkanlığına
TBMM
İçtüzüğü’nün 37’nci maddesi uyarınca TBMM Başkanlığına vermiş olduğum ancak
kırk beş gün içerisinde komisyonlarda görüşülmeyen (2/992) esas numaralı 193
sayılı Gelir Vergisi Kanunu’nda Değişiklik Yapılmasına Dair Kanun Teklifi’min
doğrudan Genel Kurul gündemine alınmasını arz ederim.
 Burhanettin
Bulut
 Adana
BAŞKAN
– Değerli milletvekilleri, öneri üzerinde teklif sahibi Adana Milletvekilimiz
Sayın Burhanettin Bulut’u kürsüye davet ediyorum. (CHP sıralarından alkışlar)
Süreniz
beş dakika Sayın Bulut. 
BURHANETTİN
BULUT (Adana) – Sayın Başkan, değerli milletvekilleri; hepinizi saygıyla
selamlıyorum.
Bu
27’nci Dönemin, yeni dönemin ruhuna, anlamına uygun bir yasa teklifiyle
karşınızdayım. Bir ek maddeyle 193 sayılı Gelir Vergisi Kanunu’nda bir
değişiklik yapılmasını teklif ediyorum. 
Buradaki
temel anlayış, temel bakış, basit usulde vergilendirilen esnaflara bir can
simidi vermek, özellikle de kazancı bugünkü asgari ücretin altında olanlardan
bu verginin kaldırılması. Tabii, burada bahse konu olan, küçük esnaf yani
esnaflarımız. Esnaflara ilişkin son dönemde sıkça tartışmalar yapılıyor; bugün
burada, kürsüde yapıldığı gibi. Örneğin, pazarcı esnafına ilişkin sözler sarf
ediliyor farkına varılmadan, örneğin halci esnafa ilişkin sözler ediliyor yine
farkına varılmadan, gizli, bilinçaltından vurgularla. Ne diyor? Biraz önce bir
dakikalık söz alan AK PARTİ’li bir milletvekili arkadaşımız dedi ki: “Artık biz
çiftçiden yani tarladan ürünü sadece bir nakliyeyle getirip vatandaşa
veriyoruz.” Ne oldu aradakiler? Aradakiler de yine bu Hükûmetin genel tanımının
içerisinde ya “tefeci” ya “ülkeye sıkıntı getiren kaosçu”, aklınıza ne gelirse,
her türlü tanımın içerisine alınan insanlar. 
Tabii,
burada, bu mevzuların gerçekten var olup olmadığını anlamak için rakamlara
bakmak lazım. Türkiye’de 1,7 milyon esnaf var. Bu esnafın dörtte 1’i, yani 500
bine yakın esnaf, kredi çekiyor ve bu kredi, geçen yılla bu yıl arasında yüzde
44 oranında artmış durumda, geriye dönüşü olmayanların oranı da aynı şekilde
artmış durumda. 
Diğer
bir vaka da geçtiğimiz yıl 106 bin esnaf kepenk kapattı. Bir önceki yıla
bakıldığında, 90 küsur bin ile 106 bine bakıldığında yüzde 15’lere yakın bir
oranda esnafların iş yeri kapatma sayısı arttı. İşsizlik oranları da ortada.
Tabii, böyle bakılınca, madem bu ürünler, çiftçinin ürünleri, pazarcının
ürünleri, markette satılanlar, bakkalda satılanlar pahalıysa ve buradan da bu
kazancı alanlar da esnaflarsa bu rakamlar nereden çıktı o zaman? O zaman bir
yanılgı var burada. Bunu, gördüğümüz kadarıyla iktidar yine bir seçim malzemesi
adına kullanıyor ama bu seçim malzemesinde kullanılan esnaflar Türkiye'nin bir
kültürü, kadim kültürümüzün en önemlisi olan, Ahilik sürdürücüsü olan
esnaflarımız bunlar. Bu esnaflarımız yardımlaşmanın, hoşgörünün, dayanışmanın da
sembolüdür. Hemen hemen herkes mahallesindeki bakkalını bilir, terzisini tanır,
onunla konuşur. Ya da bir eczacı olarak ben semtimdeki vatandaşımın sorunlarını
bilirim, çocukların dertlerini bilirim, bir kültür yaratmışız, o kültüre karşı
bir müdahale yaşanıyor. Bunun, ekonomik rakamların dışında böyle bir zarar
verici yanı da var. Bu kültürü, atalarımızdan kalan bu kültürü devam ettirmemiz
lazım, seçim malzemesi olarak kullanmamız gerekiyor.
Burada
temel konu şudur: Eğer ekmek fiyatı artmış ise, eğer sebze fiyatı artmış ise
buna akılcı bir çözüm bulmak gerekiyor. Eğer elektriğe siz 2 kat zam
yapıyorsanız, doğal gaza 2 kat zam yapıyorsanız doğal olarak ekmekçi de,
fırıncı da ekmeğine zam yapacaktır. Eğer şu anda zirai anlamda bir politikanız
yoksa, bir tarım politikanız yoksa doğal olarak yoka girersiniz ve yurt
dışından et ithal eder hâle gelirsiniz. Bu, esnafın sorunu değil, bu ülkeyi
yöneten iktidarın öngörüden yoksun olmasından kaynaklı bir durumdur. Burada
bizlerin ve yani bu Meclisin yapması gereken bu yeni dönemin ruhuna, anlamına
uygun olarak bu vatandaşlarımızı, bu esnafımızı rahatlatmamız.
Bir
devlet eğer esnafını kendine rakip görüyorsa orada ciddi bir sıkıntı vardır.
Eskiden bakkallar marketlerle savaşırdı, şimdi pazarcı esnafı devletle yarışır hâle
geldi. Böyle bir gelişme, bizi sadece ekonomik anlamda geliştirmediği gibi,
toplumda yeni düşmanlıklar yaratır. Bunun bize hiçbir faydası da yoktur.
(Mikrofon
otomatik cihaz tarafından kapatıldı) 
BURHANETTİN
BULUT (Devamla) - Son birkaç cümleyle bitireyim Sayın Başkanım.
BAŞKAN
– Buyurun.
BURHANETTİN
BULUT (Devamla) – Burada bizim teklifimiz çok açık, net; asgari ücretin altında
geliri olan esnaftan vergiyi çekiniz, hazineye de herhangi bir yük getirmez ama
sizlerden, iktidar partisinden, 1’inci partiden de beklentimiz, sarayın 5
müteahhidine yaptığınız o destekleri, o kredi yardımlarını bir tarafa bırakın,
gelin, bari, bu esnafın, bu bizim verdiğimiz teklifin yanında kira stopajını
kaldırın ve esnafın yanında çalışan bir işçiden de sigorta vergisini kaldırın.
Hepinize
çok teşekkür ediyorum.
Sağ
olun. (CHP sıralarından alkışlar)
BAŞKAN
– Öneriyi oylarınıza sunuyorum: Kabul edenler... Kabul etmeyenler... Öneri
kabul edilmemiştir. 
Birleşime
on dakika ara veriyorum. 
Kapanma Saati: 17.43
İKİNCİ OTURUM
Açılma Saati: 18.05
BAŞKAN: Başkan Vekili Levent GÖK
KÂTİP ÜYELER: Mustafa AÇIKGÖZ (Nevşehir), Rümeysa KADAK (İstanbul)
-----0-----
BAŞKAN
- Türkiye Büyük Millet Meclisinin 54'üncü Birleşiminin İkinci Oturumunu
açıyorum.
Değerli
milletvekilleri, alınan karar gereğince, denetim konularını görüşmüyor ve
gündemin “Kanun Teklifleri ile Komisyonlardan Gelen Diğer İşler” kısmına
geçiyoruz. 
Şimdi,
değerli milletvekilleri, 1’inci sıraya alınan, Kütahya Milletvekili İshak Gazel
ve 45 Milletvekilinin Ceza Muhakemesi Kanunu ve Bazı Kanunlarda Değişiklik
Yapılmasına Dair Kanun Teklifi ve Adalet Komisyonu Raporu’nun görüşmelerine
başlayacağız. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Kütahya Milletvekili İshak Gazel ve 45 Milletvekilinin Ceza
Muhakemesi Kanunu ve Bazı Kanunlarda Değişiklik Yapılmasına Dair Kanun Teklifi
(2/1578) ve Adalet Komisyonu Raporu (S. Sayısı: 42) (x)
BAŞKAN
– Komisyon? Yerinde. 
Komisyon
Raporu 42 sıra sayısıyla bastırılıp dağıtılmıştır. 
MAHMUT
TANAL (İstanbul) – Sayın Başkan, özür dilerim… 
BAŞKAN
– Buyurun Sayın Tanal. 
MAHMUT
TANAL (İstanbul) – Değerli Başkanım, mevcut olan yani şu anda Meclis Genel
Kuruluna gelen bu kanun teklifinde Ceza Muhakemesi Kanunu’nda değişiklik yapan
maddeler var. Aynı Ceza Muhakemesi Kanunu’yla ilgili Türkiye Büyük Millet
Meclisine vermiş olduğumuz (2/1013), (2/671), (2/589), (2/543), (2/537),
(2/535), (2/526), (2/450) esas numaralı Kanun Tekliflerimizde biz daha önce
bunları yenilemiştik ve şu anda Türkiye Büyük Millet Meclisinin Adalet
Komisyonunda bekliyor. Biz bu dilekçemizi Adalet Komisyonu Başkanlığına, bu
kanun teklifi görüşülürken, 13 Şubat 2019 tarihinde verdik. Sayın Adalet
Komisyonu Başkanlığı bizim bu dilekçelerimizi Komisyonda işleme almadı ancak
evrak kayıtta var. Aralarında bağlantı olması nedeniyle, İç Tüzük’ün emredici
hükümleri uyarınca, bu kanun tekliflerimizin de bunlarla birleştirilerek
birlikte görüşülmesini arz ediyorum. 
Selam
ve saygılarımı iletiyorum. 
BAŞKAN
– Teşekkür ederim Sayın Tanal. 
Sayın
milletvekilleri, alınan karar gereğince, bu teklif İç Tüzük’ün 91’inci maddesi
kapsamında temel kanun olarak görüşülecektir. Bu nedenle teklif, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır.
Şimdi
teklifin tümü üzerinde görüşmelere başlıyoruz.
Teklifin
tümü üzerinde ilk söz, Milliyetçi Hareket Partisi Grubu adına söz isteyen
Kırıkkale Milletvekilimiz Sayın Halil Öztürk’e aittir.
Buyurun
Sayın Öztürk. (MHP sıralarından alkışlar) 
MHP
GRUBU ADINA HALİL ÖZTÜRK (Kırıkkale) – Sayın Başkan, değerli milletvekilleri;
görüşülmekte olan 42 sıra sayılı Kanun Teklifi’nin tümü üzerinde Milliyetçi
Hareket Partisi Grubu adına söz almış bulunmaktayım. Genel Kurulu ve ekranları
başında bizleri izleyenlerin tümünü saygı ve sevgiyle selamlıyorum.
Saygıdeğer
milletvekilleri, görüşülmekte olan kanun teklifi, özünde 2004 sayılı İcra ve
İflas Kanunu, 2802 sayılı Hâkimler ve Savcılar Kanunu, 5235 sayılı mahkemelerin
teşkilatına ilişkin kanun ve 5271 sayılı Ceza Muhakemesi Kanunu’nda
değişiklikler öngörmektedir. 
Teklifte
yer alan düzenlemeler uygulayıcılar tarafından talep edilse de esasen adalet
sistemimize daha kapsamlı ve daha bütüncül yaklaşımı bir an önce kazandırabilmeliyiz.
2019 Yılı Programı’nda her 100 bin kişiye 11 hâkim düştüğü ifade edilmektedir.
Hâkim sayısı ile mahkemelere bağlı olarak çalışan adalet personeli sayısı
Avrupa Birliği üyesi ülkelerdeki ortalamaların altında kalmaktadır. Hâkim,
savcı ve yardımcı personel ihtiyacının hızla giderilmesi gerekmektedir. Resmî
istatistiklere bakıldığında, hâlen, yargıdaki iş yükü, çalışanların ihtiyaç
duyduğu maddi ve manevi iyileştirmelerin yanı sıra, fiziksel yatırımlara
duyulan ihtiyaçlar da had safhaya ulaşmış bulunmaktadır. Kamuoyuyla paylaşılan
son verilere göre, son on yılda gelen dosya sayısı Yargıtay Cumhuriyet
Başsavcılığında yüzde 12,5; Ceza Genel Kurulu ve ceza dairelerinde yüzde 40,9;
Hukuk Genel Kurulu ve hukuk dairelerinde ise yüzde 51,1 oranında artmış bulunmaktadır.
İstinaf mahkemeleri kurulmasına rağmen Yargıtaya 2017’de gelen dosya sayısı 300
bin civarındadır. Dünyada bizden sonra gelen Fransa’da ise Yargıtay kurumuna
yılda sadece 27 bin dosya gelmektedir. Her ne kadar mahkeme, hâkim, savcı,
adalet personeli sayısı artırılmaya çalışılsa da açıklanan istatistikler
yargıda iş yükünün her yıl yüzde 15 oranında artığına işaret etmektedir. 
Bu
çerçevede, yargıda, öncelikle, sadece sayısal artış değil, kalite ihtiyacı da
ön plana çıkmaktadır. Bu sebeple, öncelikle mevcut yargı kalitesinin
artırılması, sonrasında da bunun korunması önem arz etmektedir. 
OECD
teşkilatının 2018 yılı verileri bakımından, aranan niteliğe göre eleman bulma
zorluğu yüzde 66’lık orana sahiptir. Bu oran, bizi üye ülkeler arasında en kötü
2’nci sıraya yükseltmiştir. Yapılması gereken, her meslek dalında eğitim
kalitesinin artırılarak uygulamalı eğitime ağırlık verilmesini zorunlu
kılmaktır. Zira aranan özelliğe göre personel bulma zorluğu, az önce de ifade
ettiğim üzere, nitelikten ödün verme problemini de beraberinde getirmektedir. 
Saygıdeğer
milletvekilleri, yargıdaki nitelik problemine önümüzdeki teklifle sınırlı bir
düzenleme getirilse de, hâkim ve savcıların seçilmesi, meslek içi ve meslek
öncesi eğitimle de ilintilidir. Bu anlamda, mesleğe alım, sadece çoktan seçmeli
bir sınav ve objektifliği tartışma konusu olan bir mülakat sistemiyle
yapılmamalıdır. Genel kültürü ölçecek KPSS puanı sonrasında mesleki bilgi
sınavı yapılması, mülakat aşamasında uzmanların desteğiyle psikoteknik testlerin
uygulanması da yararlı olacaktır.
Mevcut
meslek öncesi staj dönemi, beklenen verimi sağlamamaktadır. Hâkim ve Savcı
Eğitim Merkezi veya yerine tekrar kurulacak olan Adalet Akademisi vasıtasıyla
verilecek oryantasyon, iş uyum eğitimi sonrası adayların hâkim ve savcı
yardımcısı olarak adliyelerde görevlendirilmesi ciddi manada fayda
sağlayacaktır. Meslek sırasında yabancı dil eğitimi yerine, hâkim, savcı
yardımcılarının, mülki idare amirlerinde olduğu gibi, eğitim döneminde altı ay
süreyle yurt dışına götürülmeleri ve orada eğitimlerine devam etmeleri daha
faydalı olacaktır. 
Diğer
taraftan, yargıda iş yükünü hafifletmek adına uygulamaya konulan ara buluculuğu
ve alternatif uyuşmazlık çözüm yollarını daha etkin hâle getirebilmeliyiz.
Zira, ihtiyari ara buluculuk istatistiklerine baktığımızda, dava şartı ara
buluculuk uygulamalarında anlaşma oranı yüzde 65’lerde kalmıştır. Bu rakamı
daha yukarı çekebilecek çalışmalar önem arz etmektedir. Açılan dava sayısına
oranla sulh ve feragat sayısının düşük olduğu bir yerde Arabuluculuk Kanunu’nun
tek başına işlevsel olacağını düşünmek doğru bir yaklaşım olmayacaktır. 
Değerli
milletvekilleri, ülkemizde hukukun sağlıklı işlemesi, adaletin doğru tecelli
etmesi şüphesiz ki hepimiz açısından hayati derecede önemlidir. 15 Temmuz hain
kalkışmasıyla da çok net anlaşılmıştır ki FETÖ yargıyı da olumsuz etkilemiş,
aklını ve vicdanını teröristlere kiralayanlar birçok vatandaşımızın yargı
eliyle mağdur edilmesine sebep olmuştur. Toplumda oluşan adalet sistemimize
yönelik güven tahribatının onarılması adına Adalet Bakanlığımız önemli
mesafeler almış olsa da tam olarak onarım kuşkusuz zaman alacaktır. Bu onarım
sürecinde Milliyetçi Hareket Partisi, görüş ve önerileriyle, tıpkı diğer
bakanlıklarda olduğu gibi Adalet Bakanlığının da yanında olmuş ve gerekli
destekleri sunmuştur, bundan sonra da sunmaya devam edecektir. Çünkü Milliyetçi
Hareket Partisi, vatandaşlarımızın adaletli ve hakkaniyetli bir düzen
içerisinde yaşamasının, hukukun üstünlüğü prensibinin hâkim kılınmasına, hak ve
özgürlüklerin uygulamada da güvence altına alınmasına bağlı olduğuna
inanmaktadır. Bu bakımdan, çeşitli güç unsurlarının hukuk devleti kurallarına
göre sınırlandırılması suretiyle güçlünün değil haklının korunmasının,
toplumsal ahengin ve huzurun tesisi adına önemli olduğunu düşünmekteyiz.
Vatandaşlarımızın hukukun üstünlüğüne ve hak arama özgürlüğünün bütün kurum ve
kurallarıyla uygulanmasına inandığı bir adalet anlayışının hâkim kılınması
adına bundan sonra da Milliyetçi Hareket Partisi olarak desteğimizi sunacağız. 
Saygıdeğer
milletvekilleri, Adalet Bakanlığı tarafından hazırlıkları son aşamasına
getirilen yargı reformu çalışmalarının içerisinde yer almasını düşündüğümüz
bazı önemli konu başlıkları bulunmaktadır. Bunlar şunlardır: Hâkim ve
savcıların mesleki gelişmeleri takip edebilmeleri ve niteliklerinin artırılması
için hizmet içi eğitim faaliyetlerinde devamlılık sağlanmalıdır. Hâkim ve
savcıların örgütlü suçlar, haksız rekabet, döviz işlemleri, kara para aklama,
sigortacılık, sermaye piyasası suçları gibi bazı özel alanlarda uzmanlaşması
adına adımlar atılabilmelidir. Mağdur haklarını korumaya yönelik bir düzenleme
bu reformun içinde yer bulmalıdır. Koruyucu ve önleyici hukuk yaklaşımı
yaygınlaştırılmalıdır. Reform kapsamında, yıllardır çıkarılamayan İdari
Yargılama Usulü Kanunu, bir an önce, ihtiyaçlara ve beklentilere cevap verecek
şekilde çıkarılmalıdır. Mahkemelerin iş yükünü azaltacak kurumlar
güçlendirilmelidir.
Kıymetli
arkadaşlar, Milliyetçi Hareket Partisi olarak, tüm vatandaşlarımızı kapsayacak
bir aile avukatlığı sistemi oluşturulmasını uzun zamandır dile getirmekteyiz.
Bu şekilde, vatandaşlarımızın muhatap olduğu hukuki sorunlar karşısında destek
almasını, hukuki problemlerin ortaya çıkmadan evvel önlenmesini ve
uyuşmazlıkların azaltılarak yargının yükünün hafifletilmesini, ayrıca, hukuki
koruma sigortasının yaygınlaştırılmasını doğru buluyoruz. Kadınlara, çocuklara,
engellilere, yaşlılara yönelik şiddet olaylarında dava zaman aşımının
kaldırılması ve mahkeme harçlarının ve sair giderlerin alınmaması gerektiği
kanaatindeyiz. Adalet hizmetlerinin yürütülmesinde önemli sorumluluk üstlenen
zabıt kâtiplerinin, infaz koruma memurlarının, hizmetlilerin, şoförlerin,
emanet memurlarının, veznedarların, icra memurlarının, icra ve yazı işleri
müdürlerinin, bilgi işlem memurlarının ve teknik personelin özlük haklarının
bir an önce iyileştirilmesi artık zaruri bir hâl almıştır. Bu beklentiler
karşılanabilmelidir. Öncelikli olarak da Devlet Memurları Kanunu’nda adalet
hizmetleri sınıfını oluşturabilmeliyiz. 
Diğer
yandan, konuşmamda ceza infaz koruma memurlarımız için de bir başlık açmak
istiyorum. Ceza infaz kurumlarında görev yapan yönetici ve personelin çalışma
şartlarının ağırlığının yanı sıra, tehdit alma, hakarete uğrama, yaralanma ve
hayatlarını kaybetme gibi riskler altında çalıştıklarını bir kez daha
hatırlatmak istiyorum. Hizmet sürelerinin büyük bir bölümünü hükümlülerle ve
tutuklularla aynı ortamda geçirdikleri, işe geliş ve gidişlerinde her gün üst
aramasına tabi tutuldukları gerçeğini unutmamamız gerekir. Bu bakımdan,
cezaevlerinde görev yapan personele yıpranma hakkı tanınmalı, maaş artışı veya
mesai ücreti gibi ek mali haklar tanınarak motivasyonları güçlendirilmelidir.
Ayrıca, güvenlikleri açısından gerekli tedbirlerin alınmasına yönelik tedbirler
geliştirilerek Avrupa ülkelerinde uygulanan modeller araştırılmalıdır. 
Yeri
gelmişken, uzun süredir dile getirdiğimiz, mübaşirlerimizin yardımcı hizmetler
sınıfından genel idare hizmetleri sınıfına geçme talepleri Bakanlık tarafından
olumlu karşılanmış ve Sayın Cumhurbaşkanımızın imzasıyla bu haklı talep yerine
getirilmiştir. Mübaşirlerimiz adına emeği geçenlere teşekkür ederken diğer
meslek gruplarındaki adalet çalışanlarımızın da taleplerinin tıpkı mübaşirlerde
olduğu gibi bir an önce çözüme kavuşturulmasını talep ediyoruz. 
Saygıdeğer
milletvekilleri, içtihat mahkemesi olarak hedeflenen ve Yargıtay ile Danıştayın
iş yükünün azaltılması amacıyla kurulan istinaf mahkemeleri henüz beklenen ve
istenen düzeye gelememiştir. Adli yargıda 2004’te bölge adliye, idari yargıda
ise 2014’te bölge idare mahkemelerinin kurulması yasalaşmış, 20 Temmuz 2016
tarihinde bölge adliye ve idare mahkemeleri faaliyete geçmiştir. Hâlen sayıları
11 olan bölge idare mahkemelerine Temmuz 2016’dan bu yana 1 milyon 364 bin
dosya gelmiştir, bunlardan 925 bini karara bağlanmıştır. Oran olarak
baktığımızda ise gelen dosyaların yüzde 67’si sonuçlanmıştır. Bu bakımdan,
teklifte yer alan bölge idare mahkemelerinin uygulamada yaşadıkları sorunları
telafi edici düzenlemeleri önemli ve gerekli görmekteyiz.
Saygıdeğer
milletvekilleri, Adalet Bakanlığına bağlı olan Adli Sicil ve İstatistik Genel
Müdürlüğünün son açıkladığı 2017 verilerine göre, Türkiye genelinde toplam 7
milyon 857 bin kişiye şüpheli sıfatıyla işlem yapılmıştır. Son yedi yılın rakamlarına
bakıldığında ilk kez kadın şüpheli sayısı 1 milyonu geçmiştir. Savcı başına
1.963, hâkim başına ise 929 dosya düşmüştür. Yine, verilere göre Türkiye
genelinde mal varlığına karşı işlenen suçlar listenin başında olup bunu
hırsızlık, dolandırıcılık ve mala zarar verme izlemektedir.
Evet,
biliyoruz ki suçtan arındırılmış bir toplum bulmak veya oluşturmak imkânsızdır.
Bu bakımdan, suç işlenmeden önce suçu önleyici politikaları
akademisyenlerimizle, sivil toplum kuruluşlarımızla, kamu ve ilgili diğer
kuruluşlarla masaya yatırmalıyız. Günümüzde etkin suç önleme ve topluma yeniden
katılım programlarının geliştirilebilmesi, kişilerin suça karışma ya da
cezaevinden çıktıktan sonra tekrar suç işleme ihtimalini ortadan kaldıran
etkenlerin doğru bir şekilde belirlenebilmesine bağlıdır. 
Dolayısıyla
daha ağır cezalandırıcı uygulamaların kişiler üzerinde özel bir caydırıcı
etkisi olup olmayacağı veya uygulanan bir toplumsal katılım programının tekrar
suçluluk ve suçlulukla ilişkili diğer değişkenler üzerinde istenen etkiyi
yaratıp yaratmayacağı gibi soruların birey düzeyinde yapılan bilimsel araştırma
bulgularına dayanması önemlidir. Bu da etkin bir istatistik çalışmasıyla mümkün
olabilecektir. Bu yüzden, hayata geçirilen politika ve programların
sonuçlarının uygulama sonrasında yine bilimsel yöntemlerle değerlendirilmesi
gerekmektedir.
Türkiye’de
suçluluğun boyutunun ve nedenlerinin araştırılıp önleyici programların hayata
geçirilmesi noktasında Türkiye Büyük Millet Meclisine de görev düşmektedir. Bu
çatı altında kuracağımız bir araştırma komisyonuyla suçu önleyici tedbirleri
gün ışığına çıkarabilir ve uygulanması için öncü olabiliriz. Bizce, yargıda iş
yükünü hafifletmek adına atılacak en önemli adım da budur. Bu bakımdan
önerimizin değerlendirilmesi ve Meclis Başkanlığımızın bu yönde girişimci bir
adım atması yerinde olacaktır.
Sayın
Başkan, değerli milletvekilleri; hukuktan söz edilen hemen her metinde devlet
ile bireyin ilişkisinden de söz edilmektedir. Devlet, bir yandan suç
işleyenlerin temel hak ve özgürlüklerini sınırlayarak onları cezalandırmakta,
diğer yandan da başka bireylerin temel hak ve özgürlüklerini korumaktadır. Öte
yandan, hukuk alanındaki gelişmelerle birlikte, cezanın tek başına bu amaca
ulaşmaktan uzak olduğu görülmüştür. Özellikle cezası sona eren bireylerin
toplum içinde yer bulamamaları ve bu durumun yeniden suç işlemeye uygun, hatta
bazen zorunlu bir ortam yaratması hâlen gündemde olan bir konudur.
Bize
göre, suç işlemek elbette doğru değildir. Ancak, herkese ikinci bir şans
tanınması gerektiğine inanıyoruz. Topluma kazandıracağımız her bir birey yeni
bir hayatın başlangıcını yapacaktır, bu başlangıçta da devletin onları her
yönden desteklemesi bizi ülke olarak daha gelişmiş ülkeler kategorisine
getirecektir. Belki maliyetli, uğraş isteyici bir çalışma olabilecektir ancak
sonunda yeni bir hayata başlayan eski bir suçlunun kendisi, ailesi ve ülkesi
adına yeni umutları daha büyük bir anlam taşıyacaktır.
Saygıdeğer
milletvekilleri, konuşmama son verirken seçim bölgem Kırıkkale’nin de çözüm
bekleyen bazı sorunlarına değinmek istiyorum.
Kırıkkaleli
çiftçilerimiz girdi fiyatlarında indirim sağlayacak tanzim satış beklerken,
diğer taraftan Tarım ve Orman Bakanlığının da Kırıkkale’ye kenevir ekim izni
vermesini istemektedir. Bu konuda Türkiye Büyük Millet Meclisine vermiş
olduğumuz yazılı soru önergesinin ve Sayın Bakanımıza yazdığımız samimi
mektubumuzun öncelikle cevabını beklemekteyiz.
Geçtiğimiz
günlerde, Savunma Sanayii Başkanının “Savunma sanayisinde Kırıkkale’yi etkin
kullanacağız.” yönündeki açıklamasını değerli bulduğumu ve öncelikli olarak
hemşehrilerimiz adına bu süreci yakından takip edeceğimi, şahsımın da bu amaçla
atılacak her adımda yanlarında olduğumun bilinmesini istiyorum çünkü iddiamız
ve önceliğimiz, yeni savunma sanayisi yatırımlarının Kırıkkale’ye
kazandırılmasıdır. Beraberinde ise, yine, Kırıkkale’ye petrol ve petrol
ürünleri sanayisi yatırımlarının yönlendirilmesini Sayın Sanayi ve Teknoloji
Bakanımızdan beklemekteyiz.
Yine,
Kırıkkale’nin yüksek işsizliği, İŞKUR vasıtasıyla toplum yararına
gerçekleştirilen altışar aylık geçici istihdamla düşmeyecektir. Geçici,
palyatif çözümler yerine, kalıcı yeni istihdam kapılarının Kırıkkale’ye
kazandırılması yerinde olacaktır.
Ayrıca,
Kırıkkaleli esnaf ve sanatkârlarımızın vergi ve prim yükü hafifletilmeli,
mevcut gecikmiş borçlarının faizi bir defalığına da olsa affedilmelidir.
Böylelikle, az da olsa nefes alacak esnafımızın yüzünü güldürebilmeliyiz.
Kırıkkale
denilince akıllara gelen Makina ve Kimya Endüstrisi Kurumu ile çalışanlarının
mevcut sorunlarına artık çözüm sunarak gerek maddi gerekse özlük haklarında
beklenen iyileştirmeler ve gerekse de modernizasyon konusunda gerekli adımlar
atılmalıdır. Yine, Makina ve Kimya Endüstrisi fabrikalarında çalışanların
tamamı daimî kadroya geçirilmelidir.
Buradan,
Sayın Genel Kurulun huzurunda Hükûmetimize, bakanlarımıza seslenmek istiyorum:
Şimdi, Kırıkkale milliyetçi ve muhafazakâr yönüyle bilinen bir il olmasına
rağmen kamu kaynaklarından yeterli ve verimli bir şekilde faydalanamayan bir
ildir. Kırıkkale, Cumhur İttifakı’na yüzde 60’ın üzerinde, yüzde 70’e yakın bir
destek vermiş, millî ve manevi hassasiyetleri çok yüksek, devletin ve milletin
bekasını temel alan, Ankara merkezli yerli bir siyaseti temel alan bir ildir.
Böyle bir il olması hasebiyle Kırıkkale’nin yatırımlar noktasında
desteklenmesini özellikle, hassaten, buradan Genel Kurul marifetiyle rica
ediyorum. 
Kırıkkaleli
garip ve öksüz kalmamalı. Kırıkkale’nin makûs talihini değiştirecek
yatırımlardan faydalanması lazım. Ankara’nın hemen dibinde yer alan, yarım
saatlik mesafedeki Kırıkkale, 43 şehri birbirine bağlayan kavşak noktasında
olmasına rağmen arzu ettiği yatırımları alamamaktadır. O bakımdan, Hükûmetin
Kırıkkale’ye yatırım yapması noktasında beklentilerimizi Kırıkkaleliler adına
dile getiriyorum. 
Yine,
Milliyetçi Hareket Partisi olarak destek vermiş olduğumuz kanun teklifinin
amacına ve hedefine ulaşmasını temenni ediyor, Genel Kurulu bir kez daha
saygıyla selamlıyorum. (MHP sıralarından alkışlar) 
BAŞKAN
– Teşekkürler Sayın Öztürk.
Söz
sırası İYİ PARTİ Grubu adına Kocaeli Milletvekilimiz, Grup Başkan Vekilimiz
Sayın Lütfü Türkkan’a ait. (İYİ PARTİ sıralarından alkışlar) 
Süreniz
yirmi dakika Sayın Türkkan.
İYİ
PARTİ GRUBU ADINA LÜTFÜ TÜRKKAN (Kocaeli) – Sayın Başkan, değerli milletvekilleri;
Ceza Muhakemesi Kanunu ve Bazı Kanunlarda Değişiklik Yapılmasına Dair Kanun
Teklifi hakkında söz aldım. Yüce heyetinizi saygılarımla selamlıyorum.
12
maddelik bu teklif, Ceza Muhakemesi Kanunu, İcra ve İflas Kanunu, Hâkimler ve
Savcılar Kanunu, Adli Yargı İlk Derece Mahkemeleri ile Bölge Adliye Mahkemeleri
Kanunu’nda bazı değişiklikler getiriyor. Getiriyor getirmesine de adalet
sistemimizle ilgili bir kanun görüşülürken öncelikle şu iki soruyu kendimize
sormamız gerekiyor: Birincisi, Türkiye’de hukuk tam anlamıyla uygulanıyor mu?
Merak ediyorum yani bunu cevaplayacak arkadaşımız var mı AK PARTİ sıralarında? 
Örneğin,
yerel seçimler sırasında, şu anda adaylar sahada çalışıyorlar. Geçtiğimiz
günlerde Afyon’da AK PARTİ mitingi vardı. Afyon Belediyesi İYİ PARTİ’nin adayı
Mahmut Koçak’ın bütün duvar afişlerinin üzerini bir bezle kapattı, tamamını.
Yani arkadaşlar, bu ne biliyor musunuz? Totaliter rejim dediğimiz aslında
budur. Kendinden olmayan kimseye hayat hakkı tanımaz totaliter ve diktatör
rejimler. Evrilip savrulduğumuz nokta bu maalesef, üzülerek beyan ediyorum. 
İkincisi,
yargı bağımsız mı? Adalet Bakanının Hâkimler ve Savcılar Kurulunun Başkanı
olduğu, kurul kararlarının yargı denetimi dışında tutulduğu, kurul kararlarına
karşı etkili bir itiraz yönteminin bulunmadığı bir ortamda hangi yargı
bağımsızlığından bahsedebiliriz? Türkiye’de artık yargı sisteminin çokça
tartışılır hâle geldiği, hukuka güvenin iyice azaldığı hatta hiç kalmadığı bir
dönemdeyiz arkadaşlar; bunu ne yazık ki üzülerek söylüyorum. Barolar Birliğinin
yaptığı açıklamaya göre ülkemizde yargıya olan güven yüzde 20’lere düşmüş. Yani
insanlarımız her 10 yargı kararından sadece 2’sinin adil olduğunu düşünüyor.
Bunları sadece biz değil hukukçular, her gün duruşmadan duruşmaya giren
avukatlar da söylüyorlar. Hukuk sisteminin her daim delindiği ve göz ardı
edildiği bir ortamda hukukçu olmak gerçekten çok zor. Çünkü hukuk
fakültelerinde öğrendiklerimizin gerçek hayatta karşılık bulmadığı ve açık açık
yasaların çiğnendiği bir ortamda mücadele ettiğimizi görüyorsunuz. Hukuk
sisteminin aslında en önemli sorunu bu, hukuku tanımamak. Türkiye’nin de en
önemli sorunu, bilerek ve isteyerek hukuku tanımamak. Bunun en yakın örneğini
Andımız meselesinde yaşadık. Danıştayın Andımız’ın okullarda okutulmasıyla ilgili
verdiği karar ısrarla uygulanmıyor hâlâ. Hatta AK PARTİ’de siyaset yapan
arkadaşlar, bunun uygulanmayacağını da her fırsatta dile getiriyorlar. İşte,
hukukun tanınmadığına dair en önemli örnek bu. 
Değerli
arkadaşlar, İsviçre’nin Bern şehrinde bir heykel var, bu heykelin adı Adalet
Heykeli. Bir elinde kılıç olan, diğerinde adalet terazisi tutan bu Adalet
Heykeli’nin ayaklarını bastığı kaidede 4 tane büst yer alıyor. Bu büstlerden 1
tanesi, Osmanlı İmparatorluğu’nun kırk yıl padişahlığını yapan Kanuni Sultan
Süleyman’a ait. Yani Kanuni, İsviçre’de adaletin 4 sembolünden biri olarak
yaklaşık beş asırdır halkını selamlıyor. Bunu niye söyledim biliyor musunuz?
Bizim ta Osmanlı’dan bu yana sahip olduğumuz adalet anlayışımız, bugün
Avrupa’nın bazı ülkelerinde hâlâ örnek gösterilirken ülkemizdeki adalet
anlayışının, adalet sisteminin geldiği noktaya bakın diye anlattım, on altı
yılda Adalet ve Kalkınma Partisinin ülkemizi getirdiği adalet anlayışına bakın
diye anlattım. 
Siz,
iktidarınızda 5 şeyi meşrulaştırdınız: Düşman hukuku ve düşmana her şey
mübahtır anlayışını meşrulaştırdınız, suçun şahsiliği ilkesine son verdiniz,
koşul ne olursa olsun “bizden” ve “bizden olmayan” ayrımının tanımlanmasına
gayret ettiniz, istismarın kurumsallaştığını itiraf ettiniz, taciz, tecavüz ve
işkenceye, mafyaya hoşgörüyle bakan bir toplum hâline getirdiniz. Tek kelimeyle
korkunç! Ama şu da bir gerçek ki bugün hukuku çiğneyenler de zamanı gelince
mutlaka hukukla yüzleşeceklerdir, hukuka ihtiyaç duyacaklardır. İşte o zaman
hukuk sistemini delik deşik etmenin ne kadar kötü olduğunu görecekler. 
Ömer
Hayyam’ın bir sözü var, diyor ki: “Adalet evrenin ruhudur.” Ama önce o ruhun
olması lazım. Sizde adalet de yok, maalesef o ruh da yok. Siz adaleti
sevmiyorsunuz, isminizde “adalet” var ama adaleti sevmiyorsunuz. Liyakati
seviyorsunuz ama kendi yandaşlarınıza, yakınlarınıza olan liyakati
seviyorsunuz. 
Geçtiğimiz
günlerde anlaştık, oturduk, konuştuk; büyükelçi, milletvekili, danışman yani
bir aileden 4-5 fert birden bir yerlerde görev alabiliyor. TRT Genel Müdürünün
soyadı Eren, Yurtdışı Türkler ve Akraba Topluluklar Başkanlığının başında
bulunan arkadaşın soyadı da Eren. Bugün, Kredi ve Yurtlar Kurumuna Sayın
Cumhurbaşkanımızın teyzesinin oğlu atanmış. 
Bunlar
toplumda iyi karşılanıyor mu zannediyorsunuz? Kendi seçmenleriniz arasında
değer görüyor mu zannediyorsunuz? Emin olun görmüyor. Size şu anda menfaatleri
karşılığı ses çıkarmayanlar, evlerine gidince bunları çok daha fazla
eleştiriyorlar. 
Yargıya
müdahale ettiğiniz yetmiyormuş gibi, yargı organlarına yaptığınız keyfî
atamalarla da yargıçları baskı altına alıyorsunuz. En yakın örnek, Elâzığ
hâkimliğine atanan Danıştay Başkanı Sayın Zerrin Güngör’ün kızı Gonca
Hatinoğlu, bir Hâkimler ve Savcılar Kurulu kararnamesiyle Yargıtay tetkik hâkimliğine
atanıyor bir günde. Şimdi soruyorum, bu gibi atamalar yargıyı siyasi iktidarın
arkabahçesi konumuna sokmak değil de ne? 
Geçen
yıl hem de sarayda kurayla atanan 1.236 hâkim ve savcıdan 113’ünün bir şekilde
Adalet ve Kalkınma Partisiyle bağı çıktı. Olaya bakar mısınız? Bir hâkim ve
savcı ya ilçe başkanı ya il başkanı ya kadın kollarında ya gençlik kollarında
ya milletvekili adayı yani yolu bir şekilde Adalet ve Kalkınma Partisinin
içinden geçmiş. Sayın Cumhurbaşkanı Erdoğan geçmiş dönemde Adalet Bakanlığı
yapan Sayın Mehmet Moğultay’ı seçim meydanlarında “Yargıda kadrolaştı.” diye
eleştirmişti ve doğru bir eleştiriydi bence ama kadere bakın ki her
eleştirdiğinizi de siz yapar oldunuz; aynı ambargo döneminde oluşan yağ, tüp
kuyrukları üzerinden siyaset üretip milletimizi domates, biber kuyruğuna mecbur
ettiğiniz gibi.
Sayın
Başkan, değerli milletvekilleri; getirdiğiniz düzenlemede, hâkim ve savcı
seçimi yapılırken sınav ve 70 baraj puanı uygulaması geri geliyor tekrar, bu
olumlu bir hadise. Fakat her işte yaptığınız gibi yine bir açık kapı
bırakıyorsunuz. Bu açık kapının ismi de “mülakat”; yüzde 60 yazılı sınav, yüzde
40 mülakat getiriyorsunuz. Yani “Biz istediğimize sınavı kazandırırız,
istediğimizi eleriz.” mantığıyla hareket ediyorsunuz. Yüzde 40 mülakatın olduğu
bir elemede adil bir sınav sisteminden bahsetmek mümkün değildir. 
Türk
yargısı, sayenizde dışarıya karşı da itibar kaybetti. Türkiye-Amerika
ilişkilerinde krize neden olan Rahip Brunson serbest bırakıldı ve hemen
Amerika’ya gitti örneğin. Yargıcın Rahip hakkındaki kararı da uluslararası
alanda Türk yargısının unutulmayan davası olarak yerini aldı.
Fetulahçı
terör örgütünün lideri Fetullah Gülen’i Amerika’nın iade etmesini isterken
Cumhurbaşkanı Erdoğan “Ver papazı, al papazı.” diyordu. Biz papazı verdik de ne
aldık? Brunson’ın gitmesinden başka elimize geçen ne?
Sayın
Cumhurbaşkanı “Bu fakir bu görevde olduğu sürece o teröristi alamazsın.” diye
Amerika’ya meydan okuyordu, Türk yargısının bağımsız olduğunu bütün dünyaya
haykırıyordu. Gelin görün ki bağımsız yargımız birdenbire papazı suçsuz
buluverdi. Papaz Brunson’ın serbest kaldığı 12 Ekimden günler önce Amerika’da
hazırlıklar yapıldı, duruşma başlamadan uçağı pist başına çekildi; papazı
verdiniz, gitti. Papazı verdiniz de ne aldınız, kimi aldınız, hiç belli değil.
Bu olay hukuk devletine, yargı bağımsızlığına leke düşüren bir olaydır.
Delillerin toplanmasından davanın açılmasına, gizli tanıklar vasıtasıyla
iddialar ortaya konulup bunların ifade değiştirmesine, bir büyük devlet
başkanının da araya girmesiyle beraber hukuk devletine, yargı bağımsızlığına
ters düşen, yargının itibarını sıfırlayan bir hadisedir bu. 
Bu
davadan alınacak ders şudur: Önce hukuk devleti olmanız lazım. Hukuk devleti
için de yargı bağımsızlığı esas. Bunlar yoksa orada devlet yok demektir. Bir
zamanlar insanlar davalar sırasında FETÖ’cü avukatlar arıyorlardı, kendi
deyimleriyle “cemaate yakın” avukatlar arıyorlardı. Şu anda insanlar
davalarında Adalet ve Kalkınma Partili avukat arıyorlar. Zira adalete
inanmıyorlar, yargının vereceği kararın doğru olacağına inanmıyorlar ancak
partili bir avukatla adaletin tecelli edeceğine -adaletin tecelli edeceğini
doğru söylemiyorum- kendi lehine tecelli edeceğine inanıyorlar. Bu, 220 volt
cereyanda yağmurun altında o kabloyu tutmak gibi bir şey, emin olun. Bir kişiyi
tuttuğu zaman bütün toplumu arka arkaya sürükler, bütün toplum o elektriğe
kapılır ve zebil olur, ziyan olur. Umuyorum, içinizde bunları düşünecek
aklıselim insanlar hâlâ vardır. Yoksa gerçekten, öyle bir yere savruluyoruz ki kendi
ailenizden dahi hukukun gadrine uğramışlara hukuk aramak zorunda kaldığınızda
benim bu söylediklerimi daha iyi anlayacaksınız.
Demokrasi
istiyorsak her şeyden önce hukuk devleti ilkelerine uymamız lazım. Alman
uyruklu Türk gazetecinin, Amerikalı rahibin Türk yargısını ne hâle düşürdüğünü
hepimiz gördük. Eğer yargının bağımsız olmadığı yönünde algı varsa ne
yaparsanız yapın, verilen her karar bu tür algılara maruz kalmaya açık
kalacaktır. Casusluktan –örgütten- otuz beş yıl hapis cezası istenen rahip nasıl
oldu da yirmi iki ay tutuklu kaldı, sonra tahliye edildi ve ardından serbest
bırakıldı, işte, bunun cevabını hiçbir zaman veremeyeceksiniz.
Bu
kanun görüşüldüğü sırada yıllardır sıkıntısı yaşanan bazı konulardan da
bahsetmek gerek diye düşünüyorum. Başkentimizde adliye binalarının şehrin
birbirinden uzak noktalarında konumlanması nedeniyle, gün içinde bir avukatın
bir mahkemeden diğer mahkemeye yetişmesi oldukça zorlaşıyor; aynı şey İstanbul
için de geçerli, birisi Kartal’da, birisi Çağlayan’da, bir avukatın iki ayrı
yerde duruşması varsa yolda iki saat, iki buçuk saate ihtiyacı var. Adalet
Bakanlığı ise sürekli olarak adliyelerin birleştirileceğini, yer bakıldığını,
gerekli çalışmaların yürütüldüğünü söylüyor. Ancak Bakanlık birleştirme
çalışmalarının ne zaman başlayacağını dahi söyleyemiyor, bu konuda gerekli
adımın bir an önce atılmasını istiyoruz.
Bu
kanun teklifinde Yargıtayın iş yükünü azaltmak, bölge adliye mahkemelerinin
daha etkin ve verimli çalışması da amaçlanmış. Ama bunu amaçlarken nasıl hareket
edeceksiniz gerçekten merak ediyorum. Bakın, şimdi, size bazı rakamlar
vereceğim, benden önce de bir arkadaşımız bazı rakamları sundu, benzerlikler de
olabilir. Ceza, hukuk mahkemeleri ve idari yargı dosyalarına bir bakın, ceza
mahkemelerine gelen günlük dosya sayısı 7.392, her gün ortalama 7.392 dosya
geliyor ceza mahkemelerine. Günlük karara çıkan dosya sayısı kaç? 2.463 yani
her gün yaklaşık 5 bin dosya birikmeye devam ediyor. Hukuk mahkemelerine günlük
gelen dosya sayısı 5.372, karar verilen dosya sayısı 2.243, bir 5 bin de hukuk
mahkemelerinden dosya birikmeye devam ediyor. İdari yargıya günlük gelen dosya
sayısı 1.862, günlük karar verilen dosya sayısı 589.
Kocaeli’de,
benim milletvekilliğini yaptığım Kocaeli’de durum nasıl biliyor musunuz? Kocaeli
Adliyesinde ve Gebze, Gölcük, Karamürsel ve Körfez ilçelerindeki adliyelerde
faaliyet gösteren icra dairelerindeki dosya sayısı 500 bini aşmış yani 2 milyon
nüfuslu Kocaeli’de her 4 vatandaştan 1’isi icralık. Artık, icra giden eve kimse
acıyarak bakmıyor çünkü onun da evinde bir icra var. Memleketin geldiği nokta
bu. Artık, dosyalar raflara sığmıyor, raflardan taşan dosyalar koridorlarda
diziliyor yani koridorlarda dosyalardan heykelcikler var, ciddi anlamda
birikmiş dosyalar. Bir avukatsanız -Sayın Özlem Zengin daha iyi bilir- bir
dosya aramaya kalktığınızda bir hafta, on gün sadece dosya arayacaksınız. 
ÖZLEM
ZENGİN (Tokat) – Eski hâlini bir bilseniz.
LÜTFÜ
TÜRKKAN (Devamla) - Nerede? Koridorlarda. Türkiye’nin hukuk noktasında, adalet
noktasında geldiği hazin nokta bu, on yedi senede getirdiğiniz nokta bu. Hâlâ
avukatlar koridorlarda dosya arıyor.
SÜLEYMAN
BÜLBÜL (Aydın) – Adliyeye gitmemiştir.
LÜTFÜ
TÜRKKAN (Devamla) - Orada eğer bir de tanıdık memurunuz yoksa o dosyaya
ulaşmanız bazen ayları da bulabilir. 
YILMAZ
TUNÇ (Bartın) – Onlar eskidendi ya, şimdi UYAP var. 
LÜTFÜ
TÜRKKAN (Devamla) – Gidin dosyaya bakın, UYAP’ta sadece neticeyi alırsınız;
içinden bir evrak bakmanız gerekirse, mutlaka dosyaya ulaşmanız gerekir; o
evraka ulaşmanız için dosyaya ulaşmanız gerekir. 
YILMAZ
TUNÇ (Bartın) – Evraklar tarandı.
LÜTFÜ
TÜRKKAN (Devamla) – Hiçbirinde öyle değil maalesef, gidin görün; keşke
dediğiniz gibi olsa. Sizin avukat arkadaşlarınız hiç şikâyet etmiyorlar mı
size, etmiyorlar mı?
MAHMUT
TANAL (İstanbul) – Ediyorlar, haklısın Başkan, haklısın. Onlar ayrı yerde
yaşıyorlar.
LÜTFÜ
TÜRKKAN (Devamla) – Korkuyorlar mı sizden yoksa? Belki de korkuyorlardır,
ondandır. Onlar da başımıza bir iş gelir diye korkuyorlardır. Hele havalar çok
soğuk, Silivri soğuk deyip size şikâyetten korkuyor olabilirler. 
MAHMUT
TANAL (İstanbul) – Şimdi sıcakmış Silivri, öyle diyorlar!
LÜTFÜ
TÜRKKAN (Devamla) – Ama siz neyle uğraşıyorsunuz, biliyor musunuz? Biber,
patlıcan, domates; geldiğimiz nokta bu. Vallahi üzülüyorum ya yani ne hayallerle…
Ben Avrupa Birliği Uyum Komisyonunda görev yaptım, ilk milletvekili olduğumda
da çok heyecanlandım Avrupa Birliği hayalimiz var filan diye. Gittim bir iki
toplantıya, üçüncü toplantıdan sonra bu işten bir şey olmayacağını anladım ama
bu serüvenin soğan depolarında sayım yaparken biteceğini hiç aklıma
getirmemiştim, maalesef öyle oldu. 
Evet
“Adaletin safında yer alanlar daima hayırla, minnetle yâd edilirken zalimler,
zulüm uygulayanlar lanetle, nefretle anılmaya devam edecekler.” Bu sözü Sayın
Cumhurbaşkanı Erdoğan söylemişti. Peki, Sayın Cumhurbaşkanı kendisini hangi
safta görüyor bunu söyledikten sonra? Nasıl anılacağını, nasıl düşünüleceğini
merak ediyor olmalı. Unutmayınız, adalet mülkün temelidir. Bu mülkü sadece
gayrimenkul olarak alanlara söylüyorum: Mülk varoluş sebebidir, bunun temeli de
adalettir; eğer oradan ayrılırsak varoluş sebebimiz de ortadan kalkıyor. 
Ben
birkaç konuya daha değineceğim. Sayın Süleyman Soylu geçenlerde meydanlarda HDP
milletvekilleri için “Ben onları milletvekili olarak kabul etmiyorum.” demiş.
Hayhay, başım üstüne. Yalnız bakın, bir şey söyleyeceğim: 7 Haziranda 2 HDP
Milletvekilini, Müslüm Doğan ve Ali Haydar Konca’yı bakan yaptı aynı iktidar.
Yani “Milletvekilliğini kabul etmiyorum.” dediğiniz, şu anda seçim meydanlarında
seçim için haykırdığınız bu şeye, 2 milletvekilini de bakan yaptınız, Müslüm
Doğan ve Ali Haydar Konca’yı.
YILMAZ
TUNÇ (Bartın) – O anayasal zorunluluk.
MERAL
DANIŞ BEŞTAŞ (Siirt) – Kabul etmek de anayasal zorunluluk. 
LÜTFÜ
TÜRKKAN (Devamla) – Seçime gitmek varken… Seçime gidebilirdiniz, o da anayasal
bir haktı.
ÖZLEM
ZENGİN (Tokat) – Bu da anayasal.
MAHMUT
TANAL (İstanbul) – Anayasa’ya göre seçilmişler. 
LÜTFÜ
TÜRKKAN (Devamla) – Gidemediniz ama bir şey söyleyeceğim: Sizin için terörist,
sizinle beraber olduğu zaman terörist değil. 
MAHMUT
TOĞRUL (Gaziantep) – Halk oy veriyor ve seçiliyoruz yani. Size kim oy veriyor?
LÜTFÜ
TÜRKKAN (Devamla) – Sizin için terörist, karşınıza geçtiği zaman terörist. Bu
iki noktayı ayırt edemediğiniz için her hâlükârda devamlı yalancı konumuna
düşüyorsunuz. 
Bir
şey daha anlatacağım size. Mart ayında üçüncü havalimanından uçmak için “Bilet
alın.” diye söylemiştim. “Mart ayında üçüncü havalimanında uçuş gözükmüyor.”
dediler. “Allah Allah, olur mu öyle bir şey?” dedim. “Yani mart ayında
uçulmuyor mu?” “Hayır.” dediler, “Mart ayında uçuş gözükmüyor.” 31 Ekimde
açılacaktı üçüncü havalimanı, 31 Aralığa ertelediler. 31 Aralıktan sonra 3 Mart
2019’a ertelediler. Müteahhit 5 firmadan 1’i kaçtı, diğer 4’ünün akıbeti
meçhul, bilemiyoruz şu an biz ama 1’i kaçtı. Devlet Hava Meydanları İşletmesi
Genel Müdürü aniden emekli oldu, hiç sebep yokken emekli oldu. Şimdi, merak
ediyorum, bilgisi olan varsa, cevaplarsa çok sevinirim. Şimdi, marttaki bu uçuş
niye kalktı? Neler oluyor üçüncü havalimanında? Bilen varsa, cevaplarsa
sevinirim.
ÖZKAN
YALIM (Uşak) – Bakıma girecek.
LÜTFÜ
TÜRKKAN (Devamla) – Çok teşekkür ediyorum, saygılar sunuyorum. (İYİ PARTİ
sıralarından alkışlar) 
BAŞKAN
– Teşekkür ederim Sayın Türkkan.
ÖZLEM
ZENGİN (Tokat) – Sayın Başkan, yerimden 60’a göre kısa bir söz rica ediyorum. 
BAŞKAN
– Buyurun. 
V.- AÇIKLAMALAR (Devam)
39.- Tokat Milletvekili Özlem Zengin’in, Kocaeli Milletvekili Lütfü
Türkkan’ın 42 sıra sayılı Kanun Teklifi’nin tümü üzerinde İYİ PARTİ Grubu adına
yaptığı konuşmasındaki bazı ifadelerine ilişkin açıklaması
ÖZLEM
ZENGİN (Tokat) – Sayın Başkan, çok değerli milletvekilleri; tabii yirmi
dakikalık bir konuşmanın içerisinde çok fazla mevzu var ama birkaç tanesini
ifade etmek istiyorum, Sayın Türkkan ismimi de zikretti. 
Adaletle
alakalı mekanizmada pek çok arkadaşım var Mecliste avukatlık yapan, hukukun
farklı alanlarında çalışmış olan. Her birimizin bu meslekte yapmış olduğu
fedakârlıklar var, çalışmalar var. Adliyelerin eski hâlini, yeni hâlini,
dağınık olduğu zamanları, şimdi bir araya gelmiş hâllerini, her birini
biliyoruz. Dosya aramak, evet, zor bir iştir ama UYAP sistemiyle beraber artık
dosya aramak başka bir formata geçti. O yüzden en azından UYAP üzerinden bizler
-Adalet Bakanlığının yaptığı en iyi işlerden bir tanesi, ödül aldı Türkiye’de
ve dünyada- dosyalarımızı çok net görme imkânına sahibiz ama bir mükemmellik
iddiasında da değiliz. Yani özellikle 15 Temmuzla beraber gördük ki çok ağır
bir darbe aldı yargı camiası, yaklaşık 5 bine yakın hâkimini kaybetti ve
geçmişte de Türkiye, adalet üzerinden çok imtihan oldu. 
CHP
sıralarından arkadaşlarım bana laf attılar, dediler ki: “Ne zaman gitti
duruşmaya, ne zaman gitti adliyeye?” Almıyorlardı ki duruşmaya gireyim. Benim
hayatım, icra dairelerinde...
(Mikrofon
otomatik cihaz tarafından kapatıldı) 
BAŞKAN
– Buyurun. 
ÖZLEM
ZENGİN (Tokat) – Yani alınmadığınız bir yerle ilgili...
SÜLEYMAN
BÜLBÜL (Aydın) – Son zamanlarda dedim, son zamanlarda Özlem Hanım.
ÖZLEM
ZENGİN (Tokat) – Siz önce, eskisi, yenisi...
BAŞKAN
– Sayın Zengin, siz konuşmanıza devam edin lütfen. 
ÖZLEM
ZENGİN (Tokat) – Şimdi, zaten son zamanlarda olamayışımın sebebi aktif olarak
avukatlık yapmıyorum, ben yıllardır milletvekilliği, Cumhurbaşkanı
Başdanışmanlığı yaptım. Bunlar kamu görevidir, zaten avukatlık yapmaya
engeldir. Avukatlık yaptığım zamanları gayet iyi bilen birisiyim. 
SÜLEYMAN
BÜLBÜL (Aydın) – Silivri’ye çok gelen oldu, Özlem Hanım, Silivri’ye AKP’li
milletvekili çok geldi. 
ÖZLEM
ZENGİN (Tokat) – Laf atmazsa arkadaşlarım sözümü tamamlamak istiyorum. 
BAŞKAN
– Siz devam edin, onlar zaten duyulmuyor, sizinkisi duyuluyor. 
ÖZLEM
ZENGİN (Tokat) – Ama ben onları duyuyorum, Sayın Başkan, ben duyduğum için...
Müsaade ederlerse efendice süremi tamamlamak istiyorum. Siz müsaade edersiniz,
ben size itimat ediyorum. 
BAŞKAN
– Süreniz bitiyor. Sizin nezaketinizi biz biliyoruz. 
Buyurun.

ÖZLEM
ZENGİN (Tokat) – Şöyle bağlayacağım: Bu yaptığımız çalışmaların hepsi adalet
sisteminin çok daha iyi çalışması içindir. Yani bizler bu işleri yaparken
arkadaşlarım diyorlar ki: “Açık açık yasaları çiğniyorsunuz.” Zinhar yani AK
PARTİ hükûmetleri hiçbir zaman… Açık açık yasaları çiğnemek ne mümkün ya?
Olabilir mi böyle bir şey ya? Buna biz müsaade etmeyiz, siz müsaade etmezsiniz;
yok böyle bir şey.
Andımız
örneğini veriyorsunuz.
(Mikrofon
otomatik cihaz tarafından kapatıldı)
ÖZLEM
ZENGİN (Tokat) – Bir cümle söyleyeceğim. 
BAŞKAN
– Peki, son cümle...
ÖZLEM
ZENGİN (Tokat) – Andımız’la ilgili karardan bahsettiniz Sayın Türkkan. Bu
kararı tekrar okumak lazım. Zaten Danıştayın verdiği kararlar “Siz bunu
okuyacaksınız.” diye verilemez. 
Burada
yönetmelikle alakalı bir maddede diyor ki: “Millî eğitimin ilkeleri
doğrultusunda araştırılarak bunun kaldırılması daha iyi olurdu.” Geriye dönüp
baktığımızda, zaten bu maddenin içinde olduğu yönetmeliği 2014’te kaldırmışız,
böyle bir yönetmelik yok zaten. Böyle bakıldığı zaman “Okumak zorundasınız.”
diye bir ibare yok, bir tabir yok; Danıştay da böyle bir karar veremez zaten.
Bu kararı tekrar okumanızı âcizane ben tavsiye etmiş oluyorum. 
Böyle
tamamlamış olayım. Bizim yapmaya çalıştığımız şey aslında yargı sistematiğini
her şeyiyle daha işleyen, daha herkesin içine sinen bir hâle getirmek için bir
gayrettir. 
Teşekkür
ederim. 
BAŞKAN
– Teşekkür ediyorum. 
MAHMUT
TANAL (İstanbul) – Sayın Başkan… 
BAŞKAN
– Sayın Tanal, sizinle ilgili bir durum yok, oturun. Ben daha sonra size söz
veririm. 
MAHMUT
TANAL (İstanbul) – Peki, efendim.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Kütahya Milletvekili İshak Gazel ve 45 Milletvekilinin Ceza
Muhakemesi Kanunu ve Bazı Kanunlarda Değişiklik Yapılmasına Dair Kanun Teklifi
(2/1578) ve Adalet Komisyonu Raporu (S. Sayısı: 42) (Devam)
BAŞKAN
– Değerli milletvekilleri, şimdi söz sırası Halkların Demokratik Partisi Grubu
adına İstanbul Milletvekilimiz Sayın Ahmet Şık’a aittir. (HDP sıralarından
alkışlar) 
Süreniz
yirmi dakika Sayın Şık. 
HDP
GRUBU ADINA AHMET ŞIK (İstanbul) – Sayın Başkan, size ve herkese merhaba. 
Aslında
konuşma planında yok ama şimdi Lütfü Bey de konuyu açınca iki çift kelam etmek
istiyorum yani. 
Sözü
baştan kuralım. Şuradan HDP’yi çıkardığımızda, bu Mecliste sanırım geri
kalanların konuşacak hiçbir şeyi olmayacak. Sizi asgari saygı sınırına davet
ediyorum, olanları ve olmayanları. Çeşitli sıfatlarla hakarete uğruyoruz. Ben
bunların hepsine ilişkin, Murathan Mungan’ın bir dizesiyle yanıt vermek
istiyorum: “Büyük konuşmasın hiç kimse, hayat kelimelerden daha büyük.” 
Yargıya
ilişkin yapmak istediğiniz değişikliklerin geneline baktığımızda, teknik bazı
düzenlemelerle tarafınızdan bozulanı iyileştirmeye yönelik adımlar atılıyor
gibi görünüyor ama takdir edersiniz ki sizden önümüze gelen her metne, her
teklife “Arkasında ne tür bir çapanoğlu var?” diye bakıyoruz. Hakikati eğip
bükmekte pek mahir olduğunuz için sizden de bu tekliften de kuşkulanmamak elde
değil çünkü iktidarınızın yasa yapma süreçlerini kısaca tanımlamak gerekirse
uzlaşma aramayan, müzakereye ve istişareye kapalı, belli çıkar ortamlarına ve
ortaklarına, lokal hedeflere dönük ısmarlama ve adrese teslim çalışmalar
oldukları şeklinde bir tarif yanlış olmaz. Bunun yanı sıra, birbiriyle herhangi
bir illiyet rabıtası içinde olmayan farklı düzenlemelerin zamanlaması bazen
anlaşılır olmadığı gibi, kullanışlı gündemler yarattıkları şeklinde de
yorumlara mahal veren bir takvim içinde, toptancı bir anlayışla şekillendirilen
torba teklifler bu dönemin en belirgin karakteristiği hâline geldi. Bu da aynı
şekilde bir torba kanun teklifi. Nitekim, 12 maddelik teklif, İcra ve İflas
Kanunu, Hâkimler ve Savcılar Kanunu, Adlî Yargı İlk Derece Mahkemeleri ile
Bölge Adliye Mahkemelerinin Kuruluş, Görev ve Yetkileri Hakkında Kanun ile Ceza
Muhakemesi Kanunu’na ilişkin değişiklikler içeriyor. 
Teklifin
geneline ilişkin itirazlarımızı Komisyonda dile getirdik. Hukukçu
arkadaşlarımız, hukuk bağlamındaki itirazlarını burada yineliyor ve
yineleyecekler. O yüzden, işi ehillerine bırakıp teklif maddelerinden ziyade,
artık hukuktan bağımsız hâle gelen yargının hâlipürmelaline dair iki çift söz
etmek daha yerinde olacak.
Eğer
yargıyı konuşacaksak sonda söyleyeceğimizi baştan da ifade edebiliriz: Kapısına
kilit vurup Anayasa ve yasaları çağdaş, evrensel hukuk normlarına uygun bir
yargı inşa etmek, mensuplarını ise biat edenlerden değil, liyakat sahibi
olanlardan seçmek. Çünkü hukuktan hak, adalet, vicdan ve liyakati
çıkardığınızda geriye kalan neyse Türkiye yargısı şu an odur. Yargının sorunlu
hâli bugüne ait bir problem değil ama bugünkü kadar eleştiri konusu edilip
güven duyulmayan bir aygıta dönüşmesi ise tamamıyla sizin eseriniz. Buna
ilişkin çok sayıda örnek vermek mümkün ama bir çırpıda aklıma gelenleri
sıralamak gerekirse: İddianamesi bile olmadan hapishanede 475’inci gününü
tamamlayan Osman Kavala’nın yaşadığı hukuksuzluktan başlayabilirim. 
Devletin,
egemenlerin sevmediği bir avukatlık faaliyeti içinde oldukları için bir kez
daha hapiste olan Halkın Hukuk Bürosu avukatlarını konuşabiliriz. Aynı
nedenlerle ve aynı sözde delillerle beş yıl önce de Fetullahçı çete tarafından
hedef alındıklarını, yine hapsedildiklerini ve bu konuyla ilgili davanın da
hâlen sürdüğünü konuşabiliriz. 
Bu
son hapislikle ilgili bir yıl sonra mahkemeye çıkarılıp her biri tahliye
edildikten sonra, aynı mahkeme tarafından iktidardan gelen talimat üzerine
tekrar tutuklama kararı verildiğini ve bu çelişkili karara imza atan mahkeme
üyelerinin ilk kararları nedeniyle sürgün edildiğini de konuşabiliriz. 
Selahattin
Demirtaş hakkında Avrupa İnsan Hakları Mahkemesinin ihlal kararı verip
salıverilmesine ilişkin hüküm açıklamasından sonra, “Karar bizi bağlamaz, karşı
hamlemizi yapar işi bitiririz.” diyen Cumhurbaşkanının bu konuşmasından altı
gün sonra bölge adliye mahkemesinin gerçekten işi bitirdiğinden söz edebiliriz.
Cumhurbaşkanının
sözünü kısa sürede mahkeme kararı şekline getiren yargının Türkiye’de kendisi
dâhil hiç kimsenin hukukla bağlı olmadığını ilan etmesini yani hukukun işinin
bittiğini konuşabiliriz. 
Yazdıkları
haberler ve sosyal medya paylaşımları nedeniyle hapsedildikten yedi ay sonra
mahkemenin serbest bıraktığı gazetecileri konuşabiliriz. Elbette serbest
bırakılmalarını değil, adliyeden tahliye edilmek üzere hapishaneye götürülene
dek suç vasıflarının değiştirilip ağırlaştırılarak aynı delillerle yeni bir
soruşturmanın sanıkları hâline getirilmelerini ve hapiste tutulmaya devam
edilmelerini ama hükmün ilk yargılandıkları dosyadan verildiğini de
konuşabiliriz.
İşkence
yapılarak hapsedilen ve tutuklanmasına gerekçe olan aleyhte ifade veren tüm
tanıkların mahkemede kendilerine işkenceyle zorla ifade imzalattırıldığını
söylemesine rağmen hapiste tutulmaya devam edilen gazeteci meslektaşım Nedim
Türfent’i de hapisteki diğer gazetecilerle birlikte anlatabilirim isterseniz.
Polis
ve yargı içindeki Fetullahçı çetenin kotardığı, ucu iktidarınıza dokunan tüm
soruşturma ve davaların yargı faaliyeti değil terör faaliyeti olduklarından
hareketle çoktan kapatılıp o polis, savcı ve yargıçlar kaçmış ya da
tutuklanmışken aynı çete tarafından “KCK” adıyla açılan soruşturma ve davalara
sahip çıktığınızı da konuşabiliriz.
Dahası
da var ama hepsini konuşmak için de yıllara ihtiyaç var. Muhtemel ki bu dönem
sona erip de umudum o ki evrensel hukuk normlarına uyan bir yargı tarafından bu
suçlar soruşturulduğunda her şey konuşulacak. Ama kayda geçmesi açısından,
İstanbul’dan bilinmeyen bir başka örnekle devam edeceğim. Eşi hakkında
yürütülen soruşturma sebebiyle, kocası yakalandığı sırada yanında olması
sebebiyle hukuka aykırı olarak gözaltına alınıp sonra tutuklanan, yargının
mağdur hâline getirdiği bu kadın hakkında size isim veremeyeceğim çünkü isminin
bilinmesi ve kamuoyunun önüne çıkması konusunda büyük endişeler taşıyor,
yaşayacağı sorunların büyüyeceğini düşünüyor. Öyle ki insanlar, yaşadıkları
haksızlıkların, hukuksuzlukların bilinmesinden dahi korktukları bir yargı
sisteminin eline düşmüş durumda şu an. 
Mağdur
“FETÖ üyeliği” suçlamasıyla tutuklanmış ve ilk derece mahkemesince silahlı
örgüt üyeliğinden yedi buçuk yıl cezaya hükmedilmiş, istinaf da başvurusunu
reddettiği için karar onanarak Yargıtaya taşınmış. Mağdur kocasıyla birlikte
evinin yakınlarındaki pazar yerine alışveriş için gittiği sırada polis
kendilerini durdurmuş ve eşi hakkında yakalama kararı olduğu kendilerine
söylenmiş. Mağdur hakkında hiçbir soruşturma, yakalama veya gözaltına alma
kararı yok. Ancak polisin yoğun telefon trafiğinden sonra kendisi hakkında da
gözaltı kararı verildiği söylenmiş ve on günlük gözaltının sonunda da sulh ceza
hâkimliği tarafından tutuklanmış.
Dava
dosyasına göre, gözaltı gerekçesi, aynı gün Emniyete e-posta yoluyla gelen
isimsiz bir ihbardan ibaret. İstanbul polisine sabah 07.30’da gelen ihbarda
isimler ve kullandıkları aracın plakası verilerek “Firari baş FETÖ’cü, avukat
karısı tarafından kaçırılacak. Şu adreste şu plakalı kırmızı araba içinde
gördüm. Yetişin, yakalayın.” yazmakta. Polis de bu ihbar üzerine akşam
saatlerinde belirtilen adrese gitmiş ve gözaltı işlemini gerçekleştirmiş.
O
gün için polisin mağdurla ilgili elindeki tek veri, e-posta yoluyla gelen
isimsiz bir ihbardan ibaret. İhbarda “FETÖ’cü” denilen karı kocanın görüldüğü
söylenen yer, evlerinin yakını; gözaltının yapıldığı yer de semt pazarı; “suç”
diye nitelenen, gerçekleştirilen fiil de pazar alışverişi yapmak ama ihbara
bakarsanız, kadın kocasını kaçırıyor. Buradan yola çıkarak “Suçüstü yapılmış.”
diyebilirsiniz. Peki, suç nedir, FETÖ’cü olduğu iddia edilen eşiyle birlikte
semt pazarından alışveriş yapmak mı? Hakkında hiçbir adli soruşturma yok,
suçüstü hâli yok ama iki yıldır süren bir hapislik var.
Bir
an için ihbarın bir soruşturma açılmasına yeterli bir veri olacağı kabul edilse
dahi savcıların temel görevi gerçeği araştırmak değil mi? Ceza Muhakemesi
Kanunu’nun 160/1’inci maddesi bunun için var, değil mi? Aynı maddenin (2)’nci
fıkrası da savcıların şüphelilerin haklarını korumakla yükümlü olduğundan
bahsediyor. Yasal mevzuat, düzenleme var ama masumiyet karinesi liyakatsiz
yargı mensuplarının elinde hukuktan mahrumiyet karinesine dönüştüğü için, değil
hukuka kanunlara bile bağlı bir savcı yok maalesef.
“Kadın
kocasını kaçırıyor.” denmiş ama araçlarında herhangi bir suç unsuruna rastlanmamış.
Evde 1 dizüstü bilgisayar, 2 tane telefon bulunmuş ama dava dosyasında bu
dijital delillerle ilgili herhangi bir inceleme, çözüm tutanağı, rapor yok ama
iddianamede şu var: “Dijital materyaller üzerinde yapılan inceleme işlemleri
Siber Suçlarla Mücadele Şube Müdürlüğündeki iş yoğunluğu nedeniyle henüz
tamamlanmamış olup inceleme sonuçları geldiğinde dosyasına gönderilecektir.”
Ama dijital inceleme sonucunu beklemeden dosya karara bağlanmış. Nasıl mı? Sulh
ceza hâkimlerinin ezber gerekçelerle tutukladığı şüpheliye yaklaşık bir ay
sonra iddianame düzenlenmiş, âdet olduğu üzere silahlı örgüt üyeliği suçlaması
yöneltilmiş. İddianameyi kabul eden mahkeme, tensip tutanağında Bilgi
Teknolojileri ve İletişim Kurumuna yazı yazarak şüphelinin byLock kullanıcısı olup
olmadığına dair bilgi ve içerik tespiti yapılmasını istemiş. Ancak davanın ilk
celsesinde mahkeme, byLock’la ilgili bu delillerin dosyaya bir katkı
sağlamayacağı kanaatine vararak toplanmaktan vazgeçilmesine karar vermiş; delil
toplanmasından vazgeçmekle kalmadığı gibi, daha ilk celsede esas hakkında
mütalaa için de dosyanın savcılığa verilmesine ve bir hafta sonraya da duruşma
günü verilmesine karar vermiş. Neyse ki bir hafta sonraki duruşmada savcı bey
ya da savcı hanım mütalaayı hazırlayamadığı için bu sefer aceleden
vazgeçmişler, iki ay sonraya gün vermişler. 
Mahkemenin
toplanmasından vazgeçtiği delillerden olan BTK’ye yazılan yazının cevabı da her
nasılsa bir sonraki celsede dosyaya girmiş. Mağdurun byLock kullanıcısı
olduğuna ilişkin BTK kaydı, adli yargıda delil olarak kullanılması yasak olan
MİT verilerine dayandırılmış. Kamuoyunda “Mor Beyin” olarak bilinen vakayla
MİT’in byLock’la ilgili iddialarının ne kadar güvenilir olduğu da ayrı bir
tartışma konusu ki sanığın da buna dair bir iddiası var. 
Mahkemenin
mahkûmiyet hükmünün de temelini oluşturan BTK kaydına göre, sanığın 2015
yılının son altı ayında toplamda 472 kez byLock denilen programa giriş yaptığı
iddia edilmiş. Ancak byLock bağlantısı olduğu iddia edilen kayıtlar ile HTS
kayıtları arasında tutarsızlık var yani byLock kaydı kendisini Ümraniye’de
gösterirken HTS kaydı Başakşehir’de olduğunu söylüyor. Tam Mor Beyin
meselesinde karşınıza çıkan bir iş bu yani. ByLock içerik kaydı ise dosyada
hiçbir zaman bulunmamış.
Karar
duruşmasını SEGBİS bağlantısı dahi olmadan ve sanıksız gerçekleştiren mahkeme,
daha önce, dosyaya katkı sağlamayacağı kanaatiyle toplanmasından vazgeçtiği
BTK’den gelen ve çelişkiler barındıran kayıtları bu kez de mahkûmiyet hükmünde
delil olarak değerlendirmiş. Şüphelinin ikametinde hukuka aykırı olarak el
konulan dijital materyallere ilişkin olan ve iddianamede iş yoğunluğu sebebiyle
yetişemediği söylenen rapor ise hüküm verildiği sırada dosyaya dahi girmemiş.
İddianamesi
fezlekeden, ilk derece mahkemesinin kararı iddianameden, istinaf mahkemesinin
kararı da ilk derece mahkemesinin kararından kopyalanarak hüküm kurulan bu
davada, sanığın atılı suçu işlediğine dair delil teşkil ettiği söylenen diğer
şeyler ise Bank Asya hesap hareketleri ve SGK kayıtları. Bank Asya hesabında 31
Aralık 2013 ile 24 Aralık 2014 tarihleri arasında gözlemlendiği iddia edilen,
“olağandışı” denilen kayda değer hesap artışı toplamda 17 bin lira ve örgüt
lideri Fetullah Gülen’in çağrısından neredeyse bir yıl sonra bu hesap hareketi
gerçekleşmiş. SGK kayıtlarında örgütle bağlantılı olduğu söylenen bir kısım
kurumlardan prim ödemesi yapılması işi ise yaygın bir Türkiye hikâyesi. Sanığın
kendi iddiasına göre, SGK kayıtlarında görünen çalışmaları emeklilik hakkı
kazanabilmek için kâğıt üzerinde ve düzenli olarak gerçekleştirilmemiş. Yirmi
üç yıl önce üniversiteden mezun olmasına rağmen prim ödeme toplam süresi sekiz
yılı geçmiyor.
Bu
savunma yalan dahi olsa, bu iddianın örgüt üyeliği suçlamasına delil teşkil
edebilmesi hukuken söz konusu olabilir mi? Öyle ise Bank Asyayla maaş ödemesi
anlaşması yapan ya da çeşitli kredi ilişkilerine giren kamu kurumlarının
sorumlularını ve onlara talimat verenleri tutuklatacak mıyız?
Günümüzün
muktedirleri olan sizler “AKP” adıyla yola çıktığınızda kendinizden
olmayanların desteğini de almıştınız. Onlar, o dönemin berbat hukukunun
düzeltilerek çağdaşlarıyla eşit düzeye getirilip hukukun üstün olacağına olan
inançla, hak etmediğiniz hâlde, ülkenin demokratikleşmesi umudunun taşıyıcısı
olarak sizleri görmek istediler. Sizlerden değillerdi ama sizleri de kendileri
gibi, değişmesi gereken sistemin karşıtı olarak kodlayan bir liberal iyimserlik
nedeniyle kandırılmaları zor olmadı. Bu kandırılma ilişkisinde, kısa süre sonra
iktidar ortağınız hâline dönüşecek olan ve şimdi “FETÖ” diye kodladığınız, bir
dizi hukuksuzluğa birlikte imza attığınız suç ortağınız Gülen cemaatinin
katkısı da yadsınamaz. Cemaat sizi hedef alana dek uyarı ve eleştirileri
dinlemeyip devleti tüm kurumlarıyla birlikte bu çeteye teslim eden, suçlarına
ortaklık yapan sizler, şimdi ise kandırıldığınıza inanmamızı istiyorsunuz;
hâlbuki birlikte kandırmaya çalıştınız. 
Tarihsel
geçmişinizdeki husumetlere bakarak “zoraki nikâh” diye tanımlayacağımız
cemaatle olan birlikteliğiniz, mal paylaşımı nedeniyle 15 Temmuz kalkışmasına
kadar uzanan çirkin bir boşanma süreciyle sona erdi. 15 Temmuz sonrasında
kadrolarının üçte 1’ini ihraç edip bir çoğunu tutukladığınız yargıda cemaatten
doğan boşluğu kendi kadrolarınızla doldurdunuz. Aslolan liyakat değil biat;
geçmişte Hocaefendi’ye secde edilirdi, şimdi “reis” dediğiniz liderinize
ediliyor. Bu yüzdendir ki liyakatle sahip olunamayan makam ve mevkilerde
oturanlar var güçleriyle adaletsizliğe tutunuyor, hukuksuzluğa göz yumuyor,
hukuksuzluk üzerine kurulu bir düzenin suç ortağına dönüşüyor. Geçmişte cemaat
yargısı aracı kılınarak yapılan hukuksuzluklar, şimdi AKP yargısı olduğu iddia
edilenler tarafından gerçekleştirilmekte. 
Bir
cemaat soruşturmasının unsurlarını sayarak cemaat yargısı nedir, nasıl işler,
hangi yöntemleri kullanırdı bir hatırlayalım: İsimsiz ihbar; gizli tanık;
sahte, uydurma delil; delilden suçluya gidilmesi yerine önce suçlu yaratılarak
sonradan delil toplanması ve kanıt yerine kanılarla yetinilmesi; kısıtlılık
kararı ve bunun savunmanın dosyadan bir çöp dahi alamayacağı şekilde
uygulanması; soruşturmanın gizliliği ihlal edilerek dosyanın yandaş medyaya
sızdırılması; kamuoyunun tutuklamalara inandırılması için bu sızdırılan
belgelere bire bin katıp yalan haber yapılması, masumiyet karinesine yandaş
medya saldırısı; terör örgütü üyeliği suçlaması; ne yasaya ne de uluslararası
sözleşmelere ve kararlara bakılmaksızın gerçekleştirilen hukuka bariz
aykırılıklarla sakat tutuklama; tutuklamaya ilişkin hükümler başta olmak üzere
ceza usul hukukunun devre dışı bırakılması; tutuklamanın önlem olmaktan
çıkarılarak cezaya dönüştürülmesi; tutuklamanın siyasal iktidarca yani sizler
tarafından sahiplenilmesi; polis fezlekesinin iddianameye dönüştürülmesi;
ilgili ilgisiz sayısız evrakı, içindeki özel hayata ilişkin verileri de gözetmeden
dosyaya boca edip içinde çok delil varmış algısı yaratmak ve nihayet tüm
bunları yürüten cemaatçi bir savcı. 
Aranızdan
bir tekiniz dahi, cemaatin yargı içindeki çetesinin bu yöntemlerinin şimdinin
yargı mensuplarınca hem de daha pespaye biçimde yapıldığına itiraz edemez. Ama
bunu dile getiremeyeceğinizi düşünüyorum çünkü kendinizden olmayanlar için
geçerli olan hukuki güvencesizlik eğer hakikati örtbas etmekten cayarsanız
sizler için de geçerli. İster iktidar yanlısı isterse muhalif olunsun
aslolanın, neye karşı geldiğimizden ziyade neyi savunamadığımız olduğunu
düşünüyorum. Doğrunun yanında duramıyor olabilirsiniz, bir doğru da görmüyor
olabilirsiniz fakat yanlışın, yalanın, riyanın yanında durulmaz. Bilmelisiniz
ki hakikati söylemenin gücü iktidara tapınmanın gücünden daha uzun sürer. 
Siyasal
tarih, hukuku, nefretinin aracı hâline getirerek yargı eliyle intikam almaya
kalkışmayı diktatörlerin yöntemi olarak tarif ediyor. Güçlülerin hukukunun
geçerli olduğu dikta rejimlerinde de adliyeler, adaleti yutan kara deliklere
dönüşürler. Hâl böyleyken güce sahip olan ile o güce biat edenlerin menfaatleri
arasındaki dengenin toplamından da adalet çıkmaz. Toplumun imkânsız bütünlüğünü
sağlayacak tek şey, sıklıkla yaptığınız üzere sahte birlik beraberlik
söylemleri değil; eşitlik, demokrasi ve barışla tesis edilmiş bir adaleti
kalıcı ve yaygın kılmaktır. Bu da ancak hukukun üstünlüğüne inanan ve bu
hâliyle toplumun ona duyduğu inançtan beslenen en önemli güvence olan bir
yargıyla gerçekleşebilir.
Böyle
gelmiş olabilir ama bilin ki böyle gitmez, gitmemeli. Ancak, mevcut tabloya
bakarak ve bugün zulmedenlerin yarın nelerle karşılaşacağını öngörebilecek
kadar deneyimimiz ve tarih bilgimize dayanarak söylüyoruz ki her türlü
hukuksuzluğunuzun örtüsü olan çoğunlukçuluğun verdiği yetkiyle böyle gitmesine
karar verirseniz, bilin ki hiç kimsenin garantisi yoktur, reisiniz dâhil sizin
de.
Beni
daha önce cemaatle birlikte “Ergenekoncu” olarak tutuklatmıştınız, yakın
geçmişte de bu sefer cemaatin tutukladığı birisi olmama rağmen “FETÖ’cü”
diyerek tutuklattınız. Bunun çelişkisini siz açıklarsanız uygun bir fırsatta...
İstinaf mahkemesi, bugün, benimle birlikte diğer Cumhuriyet gazetesi
çalışanları ve yöneticileriyle ilgili davamızda ilk derece mahkemesinin
kararını onadı. İlk derece mahkemesi ile istinat mahkemesinin tetikçiliği
arasında hiçbir fark yok. Bu karara diyeceğimi de zaten mahkemede söylemiştim,
tekrara gerek yok ama yargının hâlini bir kez daha ortaya koyan bu karara
ilişkin söyleyeceğimi, değişiklik yaparak Shakespeare’den bir alıntıyla
bitirmek istiyorum: “İn cin top oynuyor cehennemde, tekmili birden yargıya
doluşmuş iblislerin.” 
Teşekkür
ederim. (HDP sıralarından alkışlar) 
ÖZLEM
ZENGİN (Tokat) – Sayın Başkan…
BAŞKAN
– Sayın Zengin…
ÖZLEM
ZENGİN (Tokat) – Cevap vermek istiyorum 60’a göre izin verirseniz. 
BAŞKAN
– Buyurun, bir dakika. 
V.- AÇIKLAMALAR (Devam)
40.- Tokat Milletvekili Özlem Zengin’in, İstanbul Milletvekili Ahmet
Şık’ın 42 sıra sayılı Kanun Teklifi’nin tümü üzerinde HDP Grubu adına yaptığı
konuşmasındaki bazı ifadelerine ilişkin açıklaması
ÖZLEM
ZENGİN (Tokat) – Sayın Başkan, çok değerli milletvekilleri; çok ağır ithamlarla
dolu bir konuşma. Tabii, bunların içerisinde en önemsediğim mesele, secde etme
meselesi. Biz kimseye secde etmiyoruz, siz ediyorsanız bilemiyorum, siz
başkalarının sözünden çıkamıyorsanız bilemiyorum ama biz, arkadaşlarımız sadece
Allah’a secde ediyoruz, kimseye secde eden durumda değiliz. O sebeple, bunu
şiddetle kınayarak reddediyoruz. “Reise secde etme” ifadesinin bizim için
inanılmaz bir ağırlığı var. Hiç kimseye secde etmiyoruz, zaten Sayın
Cumhurbaşkanımız bu lafı duyduğu anda kendisi de şiddetle reddeder yani bu
nasıl bir ifadedir? 
Biz
burada bir kanun düzenlemesi yapmaya çalışıyoruz. Bunu yaparken hukuk
içerisinde olanlarla ilgili olarak… Hukuk bir mücadele -tek tek inşa edilerek-
yani bir adalet mücadelesi. Bu konuya dair FETÖ’nün bu ülkeye verdiği zararı
hep beraber defaatle burada konuştuk. 
Şimdi,
ben temel bir çelişki görüyorum: Bir taraftan, buradan doğan bir mağduriyet
anlatılıyor, bir taraftan da o ekiplerle beraber yola devam edilmeye
çalışılıyor. Eğer hukukla alakalı bir iyileşme yapacaksak bunu hep beraber
yapacağız, beraber yapmamız lazım. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Zengin.
FİLİZ
KERESTECİOĞLU DEMİR (İstanbul) – Nereden vardınız bu kanıya?
ÖZLEM
ZENGİN (Tokat) – Hakikatin gücünden bahsediyorsunuz. Bu ülkede hakikat niye
sadece sizin tekelinizde, anlayamıyorum. Çoğulculuk dediğiniz şeyde, evet,
tartışacağız ama günün sonunda bir karar verirken daha fazla sayısı olanın
dediği oluyor, bütün demokrasilerde böyle eğer doğrudan, bire bir demokrasiniz
yoksa, temsilî demokrasiniz varsa, bu. Demokrasiyle, bu yöntemle kazanmış
olmayı nasıl haksız addedersiniz, bunu anlamakta zorlanıyorum. 
Hakikat
-sizi bilmiyorum ama- bizim, her birimizin bir arayışı, hayatın kendisi bir
hakikat arayışı. Bir cümleyi Shakespeare’den söylediğinizde daha kıymetli
olmuyor, kendi hayatlarımız zaten buna şahit diye düşünüyorum.
Nihayetinde
de biz hayatımız boyunca, siyaset yaparken de hiç kimseye, hiçbir hocaya,
hiçbir şahsa asla ve kata secde etmedik ve etmeyeceğiz. Lütfen, bu kelimeleri
kullanırken dönüp kendinize bir sorun; hangi kararları nerede alıyorsunuz,
nasıl uyguluyorsunuz, dönüp lütfen kendinize bir sorun. 
Günün
sonunda verdiğiniz örnekle -ben de böyle pek çok örnek anlatabilirim, geçmişte
yaşanmış olan pek çok şey anlatabilirim ama- bu vakalar üzerinden yola çıkarak
Türk yargısını yerin dibine batırmaya da hiç kimsenin hakkı yok. Bu ülkede
işini gayet iyi yapmaya çalışan hâkimler, savcılar, yargıçlar, icrada
avukatlar, her yerde pek çok yargı personeli var. 
(Mikrofon
otomatik cihaz tarafından kapatıldı) 
BAŞKAN
– Teşekkür ederim. 
ÖZLEM
ZENGİN (Tokat) – Bir cümleyle bitirmek istiyorum. 
BAŞKAN
– Buyurun toparlayın. 
ÖZLEM
ZENGİN (Tokat) – Bu manada baktığımızda toptancı bir yaklaşımla insanları böyle
katletmeyi, hukuku katletmeyi de şiddetle kınıyoruz ve reddediyoruz. 
Teşekkür
ederim. 
BAŞKAN
– Teşekkür ederim.
MERAL
DANIŞ BEŞTAŞ (Siirt) – Sayın Başkan, ben de yerimden söz istiyorum.
BAŞKAN
– Buyurun Sayın Beştaş. 
Toparlayalım,
şimdi Cumhuriyet Halk Partisi Grubunun sözcüsüne…
MERAL
DANIŞ BEŞTAŞ (Siirt) – Henüz başlamadan toparlayamam, bir başlayayım, sonra
toparlayacağım.
BAŞKAN
– Yerinden söz olunca böyle oluyor. 
Buyurun.
41.- Siirt Milletvekili Meral Danış Beştaş’ın, Tokat Milletvekili Özlem
Zengin’in yaptığı açıklamasındaki bazı ifadelerine ilişkin açıklaması
MERAL
DANIŞ BEŞTAŞ (Siirt) – Sayın Başkan, doğrusu, hatibimizin konuşması, maalesef,
çarpıtıldı. Çok değerli bir konuşma yaptı, aslında hukuk ve yargı adına neler
yaşandığını somut örnekleriyle gayet yalın bir şekilde ifade etti.
Şunu
ifade etmek istiyorum…
ÖZLEM
ZENGİN (Tokat) – Neresi yalın ya? “Secde etmek” nasıl bir laf? 
MERAL
DANIŞ BEŞTAŞ (Siirt) – Ben sizi dinledim Sayın Zengin, müsaade ederseniz ben de
bitireyim. 
BAŞKAN
– Sayın Beştaş, Genel Kurula hitap edin siz.
Buyurun.

MERAL
DANIŞ BEŞTAŞ (Siirt) – Secde meselesini tuttu ama o arada bize de çok ağır bir
söz söyledi, sözde biz yürüyormuşuz Fetullahçılarla. Şunu ifade etmek
istiyorum…
ÖZLEM
ZENGİN (Tokat) – Evet, yürüyorsunuz. 
MERAL
DANIŞ BEŞTAŞ (Siirt) – Hâlâ “evet” diyor. Fetullahçılarla kimlerin yürüdüğünü…
ÖZLEM
ZENGİN (Tokat) – Fetullahçıların en çok oy verdiği parti sizsiniz, en çok şu
anda size veriyorlar. HDP, 1 numaralı parti, FETÖ’cülerin en sevdiği parti. 
BAŞKAN
– Sayın Zengin, lütfen…
Buyurun,
devam edin.
MERAL
DANIŞ BEŞTAŞ (Siirt) – Sayın Başkan, “Fetullahçı” denilen cemaatle bu ülkeyi ne
hâle getirdiklerini bütün Türkiye biliyor ve “Fetullahçılık” adı altında…
ÖZLEM
ZENGİN (Tokat) – Kapı kapı gezip size oy istediler FETÖ’cüler. 
FİLİZ
KERESTECİOĞLU DEMİR (Ankara) – Duyamıyoruz ama yani!
BAŞKAN
– Sayın Kerestecioğlu, lütfen…
MERAL
DANIŞ BEŞTAŞ (Siirt) – Evet, ben konuşamıyorum ki, nasıl konuşayım?
BAŞKAN
– Sayın Beştaş, siz deneyimli bir siyasetçisiniz. Lütfen, cümlenizi toparlayın,
ben diğer konuşmacıyı davet edeceğim.
ÖZLEM
ZENGİN (Tokat) – Burada da söyledim, kapı kapı HDP’ye oy istediler. 
BAŞKAN
– Sayın Zengin, lütfen, rica ediyorum, Sayın Beştaş siz konuşurken hiç müdahale
etmedi. 
Buyurun
Sayın Beştaş. 
MERAL
DANIŞ BEŞTAŞ (Siirt) – Sayın Başkan, lütfen, müsaade etsin, ben de ifade
edeyim. 
Bir
kere Fetullah Gülen’in “Mezardakiler de kalksın, referandumda oy kullansın.”
sözleri hâlâ hafızalarımızda canlı ve bugün de Fetullahçıların hâlâ
kendilerinin korumasıyla tahliye edildiğini ve işe iade edildiklerini de
duyuyoruz. Onlar en büyük ortaktılar ve ortaklıklarını, yıllarca bu ülkeyi
çalarak çırparak, hukuksuzluklarla, haksızlıklarla bugüne getirdiler.
(Mikrofon
otomatik cihaz tarafından kapatıldı)
BAŞKAN
– Teşekkür ederim.
MERAL
DANIŞ BEŞTAŞ (Siirt) – Bitmedi Sayın Başkan.
BAŞKAN
– Ama 60’a göre bu kadar veriyoruz.
MERAL
DANIŞ BEŞTAŞ (Siirt) – Ama ben…
BAŞKAN
– Son, toparlamanız için veriyorum.
Buyurun,
uzatmayalım.
MERAL
DANIŞ BEŞTAŞ (Siirt) – Ve bugüne kadar onların önünde secde edenler de
başlarını bağlayanlar da orada kuyruğa girenler de, hiçbir AKP’li yargılanmadı
ama AKP’ye muhalefet eden herkes maalesef çeşitli yaftalarla yargılandı ve
bugün de devam ediyor. Ve Fetullah’la en büyük ortaklıkları, bugün tutuklu olan
savcıların, ihraç edilen savcı ve hâkimlerin kararlarına sahip çıkmalarıdır.
Hâlâ Fetullahçı heyetlerin verdikleri mahkûmiyet kararları infaz ediliyor ve o
iddianamelerle yargılamalar devam ediyor. Hiç, böyle, kimseyi kandıramazlar;
ortaklıkları hâlâ devam ediyor.
BAŞKAN
– Peki.
ÖZLEM
ZENGİN (Tokat) – Sayın Başkan, bir cümle cevap vermem lazım.
BAŞKAN
– Sayın Zengin, şimdi Cumhuriyet Halk Partisi Grubunu davet edeyim, siz onları
da bir dinleyin.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Kütahya Milletvekili İshak Gazel ve 45 Milletvekilinin Ceza
Muhakemesi Kanunu ve Bazı Kanunlarda Değişiklik Yapılmasına Dair Kanun Teklifi
(2/1578) ve Adalet Komisyonu Raporu (S. Sayısı: 42) (Devam)
BAŞKAN
–Cumhuriyet Halk Partisi Grubu adına söz isteyen Mersin Milletvekilimiz Sayın
Alpay Antmen.
Buyurun.
(CHP sıralarından alkışlar)
Süreniz
yirmi dakika Sayın Antmen.
CHP
GRUBU ADINA ALPAY ANTMEN (Mersin) – Teşekkür ederim Sayın Başkan.
Sayın
Başkan, değerli milletvekilleri; Aristo “Hukuk ve adalet, devlet yönetiminin
egemen unsurlarıdır.” derken ünlü Roma hukukçusu Ulpian adaleti “Herkese kendi
payına düşeni verme konusunda sonsuz ve sürekli çaba.” olarak tanımlamıştı.
Değerli
milletvekilleri, binlerce yıldır adaletin sayısız tanımı yapıldı ve binlerce
yıldan bu yana bu tanımlamaların sürmesinin nedeni, adalete olan sonsuz
ihtiyaçtır. Şehirleşmenin başlangıcından bu yana üretim ilişkileri üzerinden
gelen sınıflaşma ve sömüren ile sömürülen arasındaki kavga, net bir şekilde hak
ve hukuk mücadelesini de beraberinde getirdi. Ancak açık olan şu ki sistemin
yarattığı mağduriyetleri koruyacak hak tanımları ve koruyucu yasalardan daha
önemli bir konu var, o da yasaların eksiksiz ve herkese eşit olarak
uygulanmasıdır.
Biliyorsunuz
Türkiye, Hukukun Üstünlüğü Endeksi’nde son sıralarda ve maalesef bazı Afrika
ülkelerinin bile gerisine düştü. Aynı listeye baktığımızda, endeksin üst
sıralarında olan ülkelerde adaletin sağlanması ekonomiye, sosyal hayata ve
siyasal alana etki etmiş ve o ülkeler refah seviyelerinde en üst sıralarda
yerlerini almışlardır. Peki, bu, tesadüf müdür? Elbette değil değerli
milletvekilleri. Bir ülkede adalet demek, ekonomide ve siyasette de adalet
demektir. Bugün “adalet” kavramından bahsetmemize neden olan yakıcı ihtiyaç,
beraberinde en basit tarihsel gerçekleri yeniden konuşma ve irdeleme ihtiyacı
da getiriyor önümüze. Zira, güzel ülkemizde bugün karşı karşıya kaldığımız, her
biri birbirinden büyük sorunun temelinde tamamlanmamış yani gelecek kuşaklara
aktarılamamış, kazanımları tüketen, aklı ve bilimi reddeden, adaleti yok sayan
bir anlayış var; temel hak ve özgürlüklerden tutun da ekonomiye, işsizliğe, yoksulluğa
kadar hep böyle. Biz dâhil birçok ülkede eşitlik anlayışı aynı yasaların zengin
ve fakire aynı şekilde uygulanması olarak tanımlanırken uygulamanın iktidarın
kontrolünde farklılaşması tüm ülkelerin üzerinde büyük bir baskı yaratıyor.
Değerli
milletvekilleri, dünya tarihi adaletsizliğin ve yargı bağımsızlığının
kaybedilmesinin çok acı örnekleriyle dolu. Örnek mi? Yıl 1933, dünya tarihinde
en kanlı diktatör olan Adolf Hitler’in beyin takımında yer alan bir SS lideri
Himmler var. Alman yargıçlarını topluyor ve şöyle sesleniyor: “Vereceğiniz
kararlar Hitler’in hoşuna gidecek kararlar olsun.” O esnada Nazi Partisi bir
karar alıyor ve Yahudi dükkânlarından alışveriş yapılmasını yasaklıyor ve fakat
Alman halkı bu kurala uymuyor. Bunu gören Himmler bu defa şiddet uygulamaya
başlıyor ve işkence odalarıyla dolu gizli cezaevleri kuruyor. Evet, yüz
binlerce insanın yakıldığı, esir edildiği ve öldürüldüğü kampların temeli orada
atılıyor. Bu esnada göstermelik mahkemeler var, yargıçlar var ve yargıçlar
Hitler’in hoşuna gidecek kararlar vermeye başlıyor. Yargı bağımsızlığını
savunan hukuk insanları ise ya sürülüyor ya öldürülüyor. O noktadan sonra ne
oluyor? İşte, bir avuç ırkçının elinde kalıyor ülke ve denetim olmadığı için,
demokrasi olmadığı için, “Dur.” diyecek bir mekanizma da olmayınca tarihin en
büyük katliamları ve İkinci Dünya Savaşı yaşanıyor. 
Peki,
size bahsettiğim Himmler’in yıllar önce darbe girişiminde yer aldığını ve
tutuklanmadan bırakıldığını biliyor musunuz? Almanya’da bağımsız, demokratik
bir ortam olsa, bu kişi hak ettiği cezayı alsa tarih acaba başka türlü olur
muydu?
Değerli
milletvekilleri, yargı bağımsızlığı oldukça hukukun üstünlüğünden söz
edilebilecektir. Sorarım size: Yargı bağımsız ve tarafsız değilse hukuk sistemi
neye göre karar verecek, siz kendinizi güvende hissedebilecek misiniz, halk
huzurlu olacak mı, ekonomi düzelecek mi? 2002’de AK PARTİ iş başına geldiğinde
yargıya müdahil değildi çünkü zamanın Cumhurbaşkanı Sayın Ahmet Necdet Sezer
atamalarda titiz davranıyordu, Danıştay kamu yararını gözeten kararlar veriyor,
Sayıştay raporları sümen altı edilmiyor, üniversiteler daha bağımsız
davranabiliyor, yargıçlar verecekleri kararları çekinmeden hukuka göre
verebiliyordu; yasama, yürütme ve yargı ayrı ayrı güçler olarak çalışıyorlardı.
Peki, sonra ne oldu? Ortaya bir ittifak çıktı. Kiminle? O sorunun da yanıtı 12
Eylül 2010 tarihinde değişen Anayasa’da saklıdır. 
2010
Anayasa değişikliğini hep beraber yaşadık, yargı yürütmenin eline teslim
edildi. Zira, HSYK iktidara doğrudan bağlı bir organ hâline geldi. Ardından,
çok iyi organize olan FETÖ mensupları HSYK’deki çoğunluğu eline geçirdi, bir
hafta içinde 81 ilin başsavcısının 74’ü değiştirildi, özel yetkili mahkemeler
tümüyle cemaatçi kadrolardan oluşturuldu; bir gün içinde cemaat kadrosundan 5
bin dolayında hâkim ve savcı içinden yaklaşık 160 kişi Yargıtay, 60 kişi
Danıştay üyesi yapılarak yüksek yargı kurumlarında kontrol FETÖ tarafından ele
geçirildi. Sonra iktidar ve cemaat arasında kaçınılmaz son; güç savaşı ve
birbirinden rahatsızlıklar gün yüzüne çıkmaya başladı. Zira, cemaat mensupları
kamuda her alanı ele geçiriyor, özel sektöre ne isterlerse yapıyorlardı. Göreve
yeni atananların neredeyse tümü cemaat kadrolarındandı, eğer hâkim ve savcılar
bu kadrolardan değilse cemaatin müfettişleri çalıştığı adliyelere denetime
giriyor, onlarla ilgili olumsuz siciller veriyordu. Bu durumda olan yargı
mensupları ya emekliliğe zorlanıyor veya sürülüyordu. Kendilerine yapılan
haksızlığa karşı çıkanlar ise kurgulu kanıtlarla haklarında açılan davalarla uğraşmak
zorunda bırakılıyordu. Peki, ardından ne oldu? Tarihi şan ve şerefle dolu olan
millî ordumuza tarihte görülmemiş, eşi, emsali olmayan bir kumpas kuruldu ve
davalar açıldı. Aydınlarımız uydurma iddialarla hapsedildi, Türkiye kaosa
sürüklendi. En son da yargıda açılan bu büyük gedik yüzünden 15 Temmuz hain,
alçak ve onursuz darbe girişimi gerçekleşti. Tarih tekerrür etmemeli değerli
vekiller. 
Yargının
bağımsız olmasına en çok hepimizin, sizlerin, bizlerin, herkesin ihtiyaç
duyduğunu, ihtiyacı olduğunu ne zaman anlayacağız? Çıkarılacak hiçbir kanunun
insana aykırı olmayacağını ne zaman idrak edeceğiz? Bir yasa kadar onun yapılış
şeklinin de önemli olduğunu ne zaman fark edeceğiz? AK PARTİ döneminde
2002-2007 arasında sadece 2 torba yasa çıkarken Kasım 2015’ten Kasım 2017’ye
kadar 23 tane torba kanun çıkmıştır. Bu dönemde çıkarılan 53 kanundan 23’ü
maalesef torba kanun. Torba yasalar yürütmenin etkisi ve güdümü altındaki
yasama meclisinin özensiz bir çalışma biçimi benimsemesidir. Torba kanunların
amacı iktidarın tasarladığı konuları çok kısa sürede kanunlaştırmak olunca
Meclis komisyonları işlevsiz hâle gelebilmekte ve İç Tüzük kuralları da ihmal
edilebilmektedir. Hele, bugün bile biraz sonra tartışacağımız yasa teklifi
hükümlerini içeren teknik hususlarda uzlaşma aranmaması son derece kötü bir
kanunlaştırma tekniğidir. Burada yapılması gereken, tüm değişiklikleri Meclis
çatısı altında temsil edilen parti grubu temsilcileriyle istişare ederek
Meclise getirmektir; böylece şimdikinden daha hızlı ve daha doğru kanunlar
yapabilirsiniz.
Değerli
milletvekilleri, hukuk devleti ilkesi çağdaş bir demokrasinin en olmazsa olmaz
koşuludur. Hukuk devleti; hukukun üstünlüğünün yaşama geçirildiği, yönetimde
keyfîliğin önlendiği, devletin hukuka bağlı olduğu, yargının bağımsız
niteliğiyle siyasal baskı ve karışmalardan etkilenmeden çalıştığı, hukuk
kurallarının herkese eşit şekilde uygulandığı, özgürlüklerin güvenceye
alındığı, vatandaşlara hukuk güvenliğinin sağlandığı bir sistem demektir. Tam
anlamıyla demokrasiden ve hukuk devletinden söz edebilmek için hukuk
kurallarının üstün olduğu ve herkese eşit şekilde uygulandığına bakmak
gerekmektedir. Hukuk kuralları halka uygulandığı kadar, aslında siyasi iktidarı
kullanan devlet organlarını ve yöneticilerini de bağlamaktadır yani aslında,
değerli vekiller, hukuk sistemi, vatandaşın devletten ve hükûmetten değil,
devletin ve hükûmetin vatandaşından korktuğu, çekindiği ve hesap verdiği
sistemin adıdır. 
Şimdi,
işin teknik kısmında önümüze 13 maddeyle gelen bir kanun teklifi var. Bu kanun
teklifinde gerçekten teknik düzenlemeler, belki de yargıda işe yarayacak,
istinafta, Yargıtayda ve yargının işleyişinde önümüzü açacak hükümler de var
ama böyle maddeler gelirken, böyle bir teklif gelirken bu teklif Adalet
Bakanlığı koridorlarında hazırlanıp sadece AKP’li, AK PARTİ’li değerli
milletvekilleri tarafından Meclise getirileceğine bir uzlaşma aransaydı, çok
daha iyi maddeler çok daha iyi şekilde, çok daha hızlı ve belki de aksaklığı
olan daha çok madde de içine konularak daha iyi bir kanun yapılabilirdi. 
Torba
kanunları bir yana bırakarak, torba kanunların kötülüğünü bir yana bırakarak,
Roma’da bile bundan binlerce yıl önce yasaklandığını bir yana bırakarak
önümüzdeki 13 maddelik kanun teklifine baktığımız zaman; ilk 3 madde, İcra ve
İflas Kanunu ile Hukuk Muhakemeleri Kanunu’ndaki istinaf ve temyiz sınırlarını
birbirine eşleştirmeye çalışıyor ama değerli milletvekilleri, adalete etkin bir
şekilde erişim hakkı, adil yargılanma hakkı, savunma hakkının kutsallığı…
Bizim, esasında, bu şekilde istinafı ve temyizi yani yargı yollarını
kapamamamız gerekiyor. Bizim teklifimiz, bütün sınırları kaldırarak
kesinleşmenin yerel mahkemede değil, istinafta ya da daha da üstte, Yargıtayda
olması gerekliliğidir. Bu nedenle esasında teklifin ilk 3 maddesinin teklif
metninden çıkarılması gerektiği kanısındayız. Maddeler üzerinde konuşma yapacak
arkadaşlarımız, hukukçu meslektaşlarımız, hukukçu milletvekilleri bunları daha
iyi ve daha ayrıntılı olarak anlatacaklar ama bu teklifin can alıcı, çok önemli
bir hükmü var. 
Değerli
milletvekilleri, dikkat buyurursanız madde 4’e bakalım. 2010 yılında yargıyı
ele geçiren Fetullahçı terör örgütü, 2014 yılında Yargıda Birlik Platformuyla
her siyasi görüşten olan hâkim ve savcılar tarafından en azından biraz geriye
püskürtüldü ama 2014’ten sonra, belli bir dönemden sonra, AK PARTİ’de görevli
olan, çalışan, il ve ilçede yöneticilik yapan, adayları olan avukat
arkadaşlarımız da dâhil olmak üzere, pek çok yeni hâkim alımında sadece ve
sadece yandaşlığa bakıldı. 
FETÖ
darbe girişimi 15 Temmuzda olduğunda yaklaşık 14-15 bin hâkim görevdeyken 6
binin üzerinde hâkim stajyeri vardı. 15 Temmuzdan sonra Fetullahçı terör
örgütüyle iltisaklı olan 4 bin civarında hâkim görevden alındıktan sonra, iki
yıllık süreçte ayrıca 4.000-4.500 hâkim ve savcı daha göreve başladı yani
yaklaşık şu an 20 bin hâkim ve savcı var. Yani 2014’ten sonra beş yıllık
süreçte 10 bin civarında hâkim ve savcı alındı. Ve bu teklife verilen muhalefet
şerhine baktığımız zaman neredeyse isim isim hangi AK PARTİ il ve ilçe
teşkilatı mensubunun hâkim olduğunu da görüyoruz.
Tabii
ki herkesin, tabii ki hâkim ve savcıların da siyasi görüşü olacak ama adalet
öyle bir idedir ki siz adalete siyasi görüşlerinizi, kişisel görüşlerinizi,
hiçbir görüşünüzü karıştıramazsınız. Adaletin sembolü olan heykelin bu nedenle
gözü kapalıdır değerli milletvekilleri. 
Bu
konuya nereden geldim? İşte, teklifin en can alıcı hükümleri 4’üncü ve 5’inci
maddelerde yer alıyor değerli milletvekilleri. Hâkim açığı bahanesiyle
sınavlardaki 70 barajı kaldırılarak herkes -çok amiyane tabirle- her önüne
gelen hâkim ve savcılık mesleğine intisap etti. Bundan yedi sekiz ay önceye
kadar fiilen avukatlık görevi yapan ve özel hukukta çalışan, baro başkanlığı
yapan bir avukat olarak şunu söyleyebilirim ki şu an -avukat meslektaşlarımız
biliyorlardır- inanın bir davada ne karar verileceğini artık en tecrübeli
avukat bile bilemiyor. Kesinlikle ve kesinlikle ne Yargıtay kararları
inceleniyor ne ilmî içtihatlar inceleniyor; göz çıkara çıkara, kafa yara yara,
sayın milletvekilleri, kararlar veriliyor. 
Değerli
milletvekilleri, yasama faaliyeti yapıyoruz. Bu belki de bir devletin en önemli
gücü çünkü sizin, burada şu an dinleyeceğiniz ve daha sonra hüküm vererek el
kaldıracağınız kanunlara Türkiye Cumhuriyeti’ndeki herkes uymak zorunda. 
Bakın,
70 barajı kaldırılmıştı hâkim ve savcılık sınavında, tekrar getiriliyor. Bu
barajın daha da artırılması gerekiyor. Türkiye'nin en nitelikli hukukçularının
hâkim ve savcı olması gerekiyor. 
Size
bir örnek vereyim değerli milletvekilleri: İngiltere’de hâkim olmak
istiyorsanız on beş yıl avukatlık yapmak zorundasınız. On beş yıl avukatlık
yaptıktan sonra, çok iyi avukatsanız size hâkimlik teklif ediliyor. Beş yıl
sulh hâkimliklerinde görev yaptıktan sonra, bir sonraki beş yıl ağır cezaya da
üye olabiliyorsunuz. Eğer ağır ceza mahkemesi başkanı olmak istiyorsanız, on
beş yıl hâkimlik yapmak zorundasınız. Yani otuz yıl hukukçuluk yapmayan, on beş
yıl avukatlık, on beş yıl hâkimlik yapmayan bir kişi ağır ceza reisi olamıyor.
Biz de dün mesleğe başlayanı yarın belki de birinci kurasında veya ikinci
tayininde ağır ceza reisi yapıyoruz, insanların kaderlerini ellerine veriyoruz.
O yüzden, en nitelikli hukukçuları seçip onları da en iyi şekilde yetiştirmemiz
gerekiyor, meslek içi eğitime de önem vermemiz gerekiyor değerli
milletvekilleri. 
Ama
bizim, Cumhuriyet Halk Partisinin bu teklifte en çok önem verdiği hüküm 5’inci
madde. Bu 5’inci madde hâkim ve savcı adaylarının eğitimiyle başlıyor ve
özellikle yazılı sınavın değerini azaltarak -teklif metnine bakın lütfen-
burada, yazılı sınavın yüzde 60, sözlü sınavın değeri yüzde 40 olarak alınarak
hâkimlik mesleğine kabul olmasını gerektiriyor bir adayın. Hâkimlik stajına
girişte bir sınav yazılı sınav -çok doğru- bir mülakat olmalı; bunun dışında, mesleğe
kabulde de bir yazılı sınav ve bir sözlü sınav olmalı. Ama burada iki önemli
şey var: Sözlü sınavların değerinin azaltılması, yazılı sınavların gücünün
artırılması gerekiyor, artı -zaten burada bir madde eklenmesiyle ilgili
teklifimiz de olacak- hâkim ve savcı sınavlarının mülakatlarının mutlaka sözlü
ve yazılı olarak kayda alınması gerektiğine inanıyoruz. Hiçbir şaibe olmasın,
objektif olsun, ondan sonra hiç kimse de “Benim hakkım yendi.” demesin. Bu
arada değerli milletvekilleri, önemli olan hukukun üstünlüğüdür. 
Ha,
bu arada Komisyonda çok doğru bir şey yapıldı, Anayasa Mahkemesinin sabah
yayımladığı bir kararı gereğince istinafta hükümlerin sanık aleyhine
kesinleşmesinin önü alındı. İşte uzlaşma yapılacak bir şeye örnek, uzlaşalım.
Biz burada kanun yapıyoruz, kanun yapmanın da önemi mutabakattır. Anayasa
metinlerinden tutun da tüm kanun metinleri aslında toplumsal uzlaşıya
dayanmalıdır. 
Değerli
milletvekilleri, fakat şöyle hükümler de geldi bu kanun teklifiyle: Bakın,
özellikle istinafta bir kararın sanık aleyhine kesinleşmesi vardı. Eğer yerel
mahkemede sanık beraat eder, bu da istinafa götürülürse istinaf iki yıldan az
bir ceza verdiği zaman, hürriyeti bağlayıcı ceza da olsa bu kesin hüküm
oluyordu. Anayasa Mahkemesi bunu iptal etti, komisyon bu konuda -birazdan
önümüze gelecek- yeni bir madde ihdas etti. Bunun bütün hükümlere teşmil
edilmesi gerekiyor yani hürriyeti bağlayıcı cezalarda, istinafta hükümlerin
kesinleşmesi adil yargılanma hakkını ihlal ediyor kanısındayız. 
Komisyonda
tartıştığımız çok önemli bir husus var: İstinaf mahkemelerinde yargılamada
sanık talep etmese de sanık delili olan hükümlerin uygulanıp uygulanmayacağı,
beraat olup olmayacağı konusunda. Biz bu konuda da bir değişiklik önergesi
verdik. Ceza hukukunun temeli nedir değerli milletvekilleri? Sanık lehine hüküm
kurması, sanık lehine yorum ilkesi ve resen araştırma ilkesi. Komisyonda da
bunları arz ettik, muhtemelen, belki de burada uzlaşıyla bunları da
düzelteceğiz ama bu kanunu yaparken gelin, biraz sonra göreceğiniz, biraz sonra
kanun maddeleri, metinler görüşülürken arz edeceğimiz kanun teklifi
değişikliklerini beraber yapalım, uzlaşıyla daha iyi hükümler kuralım. 
Bakın,
HMK’de ciddi sıkıntılar var, CMK’de ciddi sıkıntılar var. HMK’deki ön inceleme
yargının hızlanmasına sebep olmadı. Hâkimlerin iyi yetiştirilmesi gerekiyor.
Benim bu kürsüden arz ettiğim, mesela, mübaşirlerin genel hizmetler sınıfına
alınması, Sayın Cumhurbaşkanı tarafından bir kararnameyle sağlandı. İşte böyle
şeyler yapalım. Halk için, adalet için ne gerekiyorsa bunu birlikte yapalım ama
“Yok, hayır. Biz yaptık, oldu.” derseniz, ondan sonra yine bir gün gelir,
tekrar bunu düzeltmeniz gerekir. 
Adaletin
aslında en yılmaz savaşçıları olan avukatlar. Değerli milletvekilleri,
avukatlar yargının birincil aktörleridir ama yargı içinde ikincil olarak
görülmesi, ceza hukuku anlamında yargı görevlisi iken kendisine karşı suç
işlendiğinde, belki de sanığın bile alkışlanacak hâle gelmesi avukatlık
mesleğini öldürmektedir. Avukatların işlerinin kolaylaştırılması yargının da
hızlandırılması anlamına gelecek. Yargının hızlandırılması sadece bize değil,
sadece avukatlara değil, sadece adliyeye değil, tüm vatandaşlarımıza huzur
getirecektir.
Çok
teşekkür ediyorum, saygılar sunuyorum. (CHP sıralarından alkışlar)
ÖZLEM
ZENGİN (Tokat) – Başkanım…
BAŞKAN
– Sayın Zengin, iki konuşmacımız kaldı. Bence notlarınızı alın, ben ondan sonra
sizlere birer söz vereceğim, toparlayarak…
ÖZLEM
ZENGİN (Tokat) – Şimdi, şöyle Sayın Başkan: Anlamı kalmıyor. Mesela, Sayın
Meral Danış’a bir şey söylemeyeceğim artık, anlamı kalmıyor.
BAŞKAN
– Söyleyeceksiniz, ben söz vereceğim. Yani insicamı bozmamaya çalışıyorum,
sonra vereceğim. 
ÖZLEM
ZENGİN (Tokat) – Ama bu sefer de bir anlamı kalmıyor.
BAŞKAN
- Notlarınızı alın çünkü diğer arkadaşlar da konuşmalarını bitirsinler. Ben
yeterli söz de vereceğim size.
ÖZLEM
ZENGİN (Tokat) – Ben de anlamı kalmıyor diye düşünüyorum.
BAŞKAN
– Değerli arkadaşlar, şahıslar adına konuşmalara geçiyoruz.
Şahıslar
adına ilk söz, Aydın Milletvekilimiz Sayın Süleyman Bülbül’e aittir. (CHP
sıralarından alkışlar)
Süreniz
on dakika Sayın Bülbül.
SÜLEYMAN
BÜLBÜL (Aydın) – Değerli milletvekilleri, değerli arkadaşlar; yargının en
önemli hükümlerinden birisi, Türkiye’de yargının en büyük sorunlarından birisi
siyasetin yargıya müdahalesidir. Biraz önce, anayasa profesörümüz, İstanbul
Milletvekilimiz hocama sordum: “‘Siyasetin yargıya müdahalesi’ diye bir bölüm
açılsa üniversitelerde hangi konuya girer?” “Anayasa yargısına girer.” dedi.
“Hukuk fakülteleri böyle bir, ‘siyasetin yargıya müdahalesi’ diye bir bölüm
açabilir mi?” “Vallaha, Türkiye'nin bu durumunda açamaz; açanlar ya
rektörlükten gider ya dekanlıktan gider." dedi. Çok doğru söyledi
arkadaşlar, çok doğru. Arkadaşlar, sorun bu; siyasetin yargıya müdahalesi.
Siyaset yargıya müdahale ettiği sürece Türkiye’de demokrasi olamaz, yargı
bağımsızlığı olamaz, hâkimlerin tarafsızlığı olamaz, bağımsızlığı olamaz, hak
arama hürriyeti olamaz; Türkiye’de savunma hakkı ihlalleri had safhaya varır. 
Bakınız
arkadaşlar, Türkiye’de geçmiş dönemde birçok davalardan geçtik, kumpas
davalarından geçtik; Ergenekon, Balyoz gibi kumpas davalarından geçtik. Bu
süreç nerede evrildi? Şurada evrildi: On yedi yıllık AKP iktidarının hukuk
devletine yönelik en büyük müdahalesi, yargıya yönelik en büyük müdahalesi yani
siyasetin yargıya en büyük müdahalesi ise 12 Eylül 2010 tarihindeki
referandumda oldu, Anayasa düzenlemesinde oldu. O günlerde, AKP’li arkadaşlar
-yeni milletvekillerimiz pek hatırlamaz ama bayağı tecrübeli arkadaşlar
hatırlar- 12 Eylül 2010’da “Hukukun üstünlüğü mü, üstünlerin hukuku mu?” diye
diye “Yargıdan vesayeti kaldıracağız.” diye siz gittiniz AKP olarak yargıyı
FETÖ’cülere teslim ettiniz. Bu bir tespit. Bu tespitin karşısında olacak
arkadaşla her mecrada, her televizyonda –tabii televizyona çıkmamıza izin
verirlerse- her yerde tartışmaya hazırız. Burada da tartışmaya her zaman
hazırız. 12 Eylül 2010’da, yargıyı “üstünlerin hukuku değil hukukun üstünlüğü,
yargı vesayet altında” diyerek FETÖ’cülere teslim ettiniz. 
Daha
sonra yargıda bir evrilme oldu, geldik 15 Temmuza. 15 Temmuzda 4 bine yakın, 5
bine yakın FETÖ’cü iddiasıyla yargıçlar ve savcılar gözaltına alındı ve yargıda
bir deprem oldu. Bu depremden sonra ben Adalet Komisyonundaki, Adalet Bakanlığındaki
sorumlulara sordum: 15 Temmuz depreminden sonra, FETÖ’cü darbe girişiminden
sonra 1/2/2017 tarihli Kanun Hükmünde Kararname’yle siz 70 olan hâkimlik,
savcılık sınavındaki barajı neden kaldırdınız? Yoğunlukla AKP’li olan 6.728
yargıç ve savcıyı kadrolu olarak almak için kaldırdınız. (CHP sıralarından
alkışlar) İkinci müdahale bu oldu arkadaşlar. Birinci müdahale 12 Eylül 2010’da
oldu, ikinci müdahale ise 2017’de 70 puanlık sınırı kaldırmakla oldu. Adalet
Bakanlığının sorumlusu arkadaşımız dedi ki: “Biz bugüne kadar 6.728 yargıç ve
savcı atadık.” Neye göre atadınız? “70 barajını kaldırdık.” 40-50 alan,
yeterliliğe sahip olmayan, yazılı sınavı başaramayan kişileri yargıç olarak
atadınız. 
ZÜLFÜ
DEMİRBAĞ (Elâzığ) – 65’e düştü.
SÜLEYMAN
BÜLBÜL (Devamla) – Savcı olarak atadınız, sonra ne oldu? Sonra şu oldu: Üç gün
önce Adalet Komisyonunda -hukukçu olarak kendisine büyük saygı duyarım- Adalet
Komisyonu Sözcümüze sorduğumuz bir soru karşısında, Sözcümüz Hakkı Köylü
Milletvekilim…
ÖZLEM
ZENGİN (Tokat) – Başkan…
RAMAZAN
CAN (Kırıkkale) – Başkan…
SÜLEYMAN
BÜLBÜL (Devamla) – …70 puan şartının kaldırılması sonrasında mesleğe alınan
hâkim ve savcıların durumundan bahisle “Bence, dediğimiz gibi, yani
hâkimlerimiz maalesef yeterli eğitimi almadan kura çekip gittiler. Burada
söylemek doğru değil ama kafasına gözüne vurarak da gidiyor bazı şeyler.
İnşallah, yukarılarda, üst mahkemelerde düzeltilir diye ümit ediyoruz
şimdilik.” diye beyanda bulundu. İşte yargıya siz bu darbede bulundunuz. 
Şimdi
ne olacak? Kadrolaştınız, 20 bine yakın yargıç oluştu, yargıç kadrolaşması
bitti, 70’e çıkarıyorsunuz ama yetmiyor, ne yapıyorsunuz? Olağanüstü hâlin,
kanun hükmünde kararnamenin öncesine getiriyorsunuz yetmiyor, 4’üncü maddeyle
yazılı sınavın yüzde 70’ini, mülakatın yüzde 30’unu alıyorsunuz ama adaylık ve
eğitimle ilgili son sınavda ise yazılı sınavın yüzde 60’ını, mülakatın yüzde
40’ını alıyorsunuz. Bu ne anlama geliyor? Demek ki kadrolaşmanız daha bitmemiş,
daha “mülakat” adı altında alacağınız, AKP’li, teşkilatlarda çalışmış,
tarafsızlığını yitirmiş, objektifliğini yitirmiş birçok yargıç ve savcı adayını
da almaya hazırlanıyorsunuz. 
ZÜLFÜ
DEMİRBAĞ (Elâzığ) – Bu işi Moğultay başlattı. 
SÜLEYMAN
BÜLBÜL (Devamla) – Arkadaşlar, yargı bağımsızlığı… Siyasetin yargıya
müdahalesini ortadan kaldırmadığımız sürece biz burada çıkarız, devamlı
bunlardan bahsederiz. Türkiye zor bir ülke. Türkiye'nin zor bir ülke hâline
gelmesindeki sebep bizler değiliz, bizler muhalifiz. Muhaliflerin
konuşturulmadığı, muhaliflerin her konuşmasında tutuklama iddiasıyla,
tutuklamayla birlikte gönderildiği, üniversitelerde hocaların gözaltına
alındığı, avukatların -Ömer Kavili’den tutun, Çağdaş Hukukçular Derneğindeki
avukatların- babaları öldüğü hâlde bile ellerinde kelepçelerle mezarlığa
götürüldüğü bir ortamda siz çıkıp da yargı bağımsızlığından söz edemezsiniz.
(CHP sıralarından alkışlar)
Bakınız
arkadaşlar, adliye binaları yaptınız, çok güzel binalar yaptınız. Cemil Çiçek
Bakanıma buradan sesleniyorum: Sağ olsun, var olsun, adliyeleri saray hâline
getirdiniz ama içini dolduramadınız; adliyeleri saray hâline getirdiniz ama
saray talimatıyla, saray yargısıyla yargıyı, yargı bağımsızlığını ortadan
kaldırdınız; adliyeleri saray hâline getirdiniz ama içinde çalışacak
hâkimlerin, savcıların, savunma yapacak avukatların korkularını, karar vermek
korkularını, savunma yapacak arkadaşların “Savunma yaparsam, şunu söylersem
tutuklanabilir miyim acaba?” korkularını bir kenara koyamadınız. Yargıyı bu
hâle getirdiniz. 
Bakınız
arkadaşlar, talimat yargısı, açık ve net. Talimat yargısı neden net? Biraz
önce, benden önce konuşan arkadaşlar Papazı söyledi, anlatmama gerek var mı?
Yargıtay Başkanı, Danıştay Başkanının çay toplamasından önünü iliklemesine
kadar, Danıştay Başkanının en yakınının tayinine kadar, birinci sınıfa hâkim
ayırmalara kadar her şeyi biliyorsunuz ama AİHM’de verilen kararlara dahi
“Karar bizi bağlamaz.” diyen AKP Genel Başkanı Sayın Cumhurbaşkanının da
açıklamalarını biliyorsunuz. Genel Başkanımız hakkında verilen kararlarda,
açılan davalarda verilen doğal hâkime karşı yapılan haksızlıkları, hâkim tayinlerini,
karar verecek hâkimlerin yer değiştirmelerini biliyoruz. Türkiye’de hukuk
hepimize lazım, Türkiye’de yargı hepimize lazım. Eğer yargıyı
siyasallaştırırsanız, eğer yargıyı bu hâle getirirseniz, yarın bu yargının
altında sizler de kalırsınız arkadaşlar. Bunu açıklıkla söylüyorum. (CHP
sıralarından alkışlar)
Bakınız
arkadaşlar, size bir rakam vermek istiyorum, on yedi yıllık AKP iktidarındaki
yargının son hâli; Türkiye Ekonomik Özgürlük Endeksi’nin 2019 rakamını söylemek
istiyorum. Ülkelerin yargı bağımsızlığı, yargılama prosedürlerinin kalitesi ve
hükûmetlerin kararlardaki etkileri değerlendirildiğinde yargı etkinliği
bölümünde 2018’de 54,5 olan puanımız şu anda, 2019’da yüzde 49,8’e gerilemiş.
Kamuoyunda yüzde 30,8 vatandaşımız “Yargı Türkiye’de siyasallaştırılmıştır.”
kanaatinde ve yargıya güven tabana inmiş, yargıya güven düşmüş. Vatandaş
yargıya güvenemezse, vatandaş hâkimin, savcının tarafsız olduğuna inanamazsa,
vatandaş çıktığı mahkemede adil karar verileceğine inanamazsa bu memlekete
demokrasi de gelmez, bu memlekette ekonomi de düzelmez, bu memlekette Orta
Çağ’ın engizisyon mahkemelerinin durumuna düşeriz.
Bakınız
arkadaşlar, o kadar çok şey var ki neyi anlatacağımı şaşırdım. Grup başkan
vekilim dedi ki: “Yirmi dakika mı konuşacaksın, on dakika mı konuşacaksın?”
“Hepsine hazırız.” dedik. Sorun şu: Yargıda o kadar çok konuşacak şey
bıraktınız ki artık burada sabaha kadar konuşmaya kalksak, yargı bağımsızlığını
da anlatsak acaba anlayacak, dinleyecek misiniz? (CHP sıralarından alkışlar) 
Arkadaşlar,
bakınız…
(Mikrofon
otomatik cihaz tarafından kapatıldı)
SÜLEYMAN
BÜLBÜL (Devamla) – Sayın Başkanım…
BAŞKAN
– Toparlayın, bir dakika ilave ediyorum.
SÜLEYMAN
BÜLBÜL (Devamla) – Yargıçların korktuğu, “Vereceğim kararda acaba benim başıma
bir iş gelir mi?” diye düşündüğü, avukatların “Yapacağım savunmadan sonra
tutuklanabilir miyim? Tutuklandıktan sonra başıma bir iş gelir mi?” diye
savunma hakkının ihlal edildiği, kanunların uygulanmasında “Şu kararı verirsem
başka mahkemeye gider miyim? Şu kararı şimdi vereyim, daha sonra değiştireyim.”
diyecek korkular içinde bulunan yargıçların bulunduğu bir ortamda, Parti
Meclisi üyemiz Eren Erdem’e ilk başta tahliye, daha sonra tutuklamanın devamı
kararını veren yapılar devam ettiği sürece bu memlekette adalet de olmaz, bu
memlekette adalet çığlıkları olur.
Değerli
arkadaşlar, Sayın Cumhurbaşkanı AKP Genel Başkanı bir yerde söylemişti, her
zaman söylüyorum, “Bir memlekette adalet çığlıkları varsa o memlekette sorun
vardır.” demişti. (CHP sıralarından alkışlar) İşte, sorun var. Bu sorunu
çözecek yer yüce Meclistir. 
(Mikrofon
otomatik cihaz tarafından kapatıldı)
SÜLEYMAN
BÜLBÜL (Devamla) - Neyi öteleseniz, neyi örtseniz dahi Türkiye’de yargının
bağımsız olduğunu, adaletin olduğunu söyleyemezsiniz.
Arkadaşlar,
teşekkür ediyorum. 
Saygılar
sunuyorum. (CHP ve İYİ PARTİ sıralarından alkışlar)
BAŞKAN
– Sağ olun. Şahıslar adına son söz Kütahya Milletvekilimiz Sayın İshak Gazel’e
aittir.
Buyurun
Sayın Gazel. (AK PARTİ sıralarından alkışlar)
Süreniz
on dakika.
İSHAK
GAZEL (Kütahya) – Teşekkür ediyorum Sayın Başkanım.
Değerli
milletvekilleri, bugün Ceza Muhakemesi Kanunu ve Bazı Kanunlarda Değişiklik
Yapılmasına Dair Kanun Teklifi’ni görüşmek için bir araya gelmiş bulunmaktayız.

Teklifle,
farklı kanunlarda düzenleme altına alınan Ceza Muhakemesi Kanunu’nun istinafa
ilişkin hükümleri revize edilmekte, Hâkimler ve Savcılar Kanunu’nun hâkim ve
savcı adaylığı yazılı sınav ile eğitim ve staj sürecine ilişkin hükümlerinde
değişiklik yapılmakta, İcra ve İflas Kanunu’nun istinaf ve temyizde parasal
sınıra ilişkin hükümlerinde düzenlemeler yapılmaktadır. Teklif 13 maddeden
oluşmaktadır.
Değerli
milletvekilleri, teklifin esasını ceza istinaf kanun yoluna ilişkin
düzenlemeler oluşturmaktadır. Bu kapsamda kısaca istinaf kanun yoluna ilişkin
biraz bilgi vermek istiyorum. 
Son
on beş yılda yargıda etkinliğin ve verimliliğin artırılması, yargılamaların
makul sürelerde sonuçlandırılması ve adaletin eksiksiz gerçekleştirilmesinin
temin edilmesi amacıyla mevzuat düzenlemeleri ve idari ve fiziki yapılarda
çeşitli düzenlemeler ve güçlendirmeler yapılarak bir rekora imza atılmıştır. Bu
reform sürecinin önemli bir parçası da 20 Temmuz 2016 tarihinde bölge adliye ve
bölge idare mahkemelerinin faaliyete geçmesidir. Mahkemelerce verilen isabetli
kararlar ve makul süren yargılama, vatandaşların hukuki tatmini yanında bir
ülkedeki adil yargılanma hakkı ve hukuki güvence varlığının da aynı zamanda en
önemli göstergelerindendir. Bu hususların gerçekleştirilmesinde istinaf
mahkemeleri çok önemli bir işlev üstlenmişlerdir. İstinaf kanun yolu, yargı
sistemimizde var olan hukuki başvuru yollarını kuvvetlendirerek adil yargılanma
hakkını da daha koruyucu bir hâle getirmektedir. 
Kuşkusuz,
şu anda mevcut yargı sistemimizin en önemli sorunlarından birisi de yüksek
mahkemeler ile ilk derece mahkemelerindeki iş yükünün fazlalığıdır. Bu sorun,
yargılama süresinin uzamasına yol açmakta ve adil yargılanma hakkının ihlaliyle
sonuçlanmaktadır. Ayrıca, uzun yargılama süreleri, yargıya güveni de
azaltmaktadır. İstinafın hayata geçirilmesi, yargı teşkilatında bugüne değin
gerçekleştirilen en kapsamlı yapısal değişikliklerden birisidir. Zira, yargının
iş yükünün yönetilmesi ve kaliteli bir adalet hizmeti sunulması, en önemli
önceliktir. 
İstinaf
mahkemeleri şöyle bir fonksiyon da ifa etmektedir: Temyiz mahkemesi olarak aynı
Yargıtay ve Danıştay gibi bir pozisyon üstlenirken, bir hukuki denetim yaparken
aynı zamanda maddi anlamda bir vaka denetimi de yapmaktadır. Bu sebeple,
istinaf, bazen doktrinde birinci derece mahkeme olarak nitelendirilebilmektedir
de. İstinaf mahkemesi, yerel mahkeme kararını kaldırmak suretiyle kendisi ilk
derece mahkemesi gibi yeniden yargılama yaparak işin esası hakkında karar
verebilmektedir. Bu nedenle, istinaf kanun yolu, vatandaşımızın temel hak ve
hürriyetlerinin korunması bakımından daha büyük bir koruma sağlayacaktır.
İstinaf
yargılamasında birinci sınıf hâkimlerden oluşan istinaf mahkemelerinde
yargılama yeniden yapıldığı için yargılama süresinde oluşan hatalar da en aza
indirilmekte ve adaletin tam olarak tesisi sağlanmaya çalışılmaktadır.
Dosyalar, ilk derece mahkemesinin sahip olduğu tüm yetkilerle makul sürede
yeniden gözden geçirilmekte, gerekli görülen hâllerde delil toplanmakta, keşfe
gidilmekte, bilirkişi incelemesi yapılmakta ve tanık dinletilmektedir. İstinaf
mahkemeleri maddi ve hukuki gerçeklere ulaşmak ve adli hataları gidermek
bakımından yargı sistemimize yeni ve etkili bir yargısal mekanizma olarak
önemli bir katkı da sağlamaktadır. Uzmanlaşmayı ve daha iyi bir denetimi
sağlamaktadır. 
İstinaf
kanun yolunun faaliyete geçmesi Yargıtaya giden dosya sayısını da önemli ölçüde
azaltmıştır. Bölge adliye mahkemelerinin faaliyete geçtiği 20 Temmuz 2016’dan
31 Aralık 2018 tarihine kadar ceza davalarında verilen kararların yüzde 8’i,
hukuk davalarında ise verilen kararların yüzde 14’ü temyiz edilmiştir. 
Yıllardır
hazırlığı yapılan bu köklü değişikliğin Türk hukuk sistemine hem yargılama
süresinin azaltılması hem de yargılamamızı daha da kaliteli hâle getirmesi
noktasında katkı sağladığına inancımız tamdır. 
Değerli
milletvekilleri, istinafla yaptığımız değişiklikleri de genel hatlarıyla şu
şekilde ifade edebiliriz: Yargıtayda sonuçlanan dosyaların gönderileceği
mercilere ilişkin yeni bir düzenleme söz konusu bu teklifte. Mevcut uygulamada,
Yargıtay incelemesinden geçen dosyaların tamamı ilgili bölge idare mahkemesine
gönderilmekteydi. Onama ve düzeltme, düzelterek onama niteliğindeki kararlar
bölge idare mahkemesi tarafından yedi gün içerisinde ilgili ilk derece
mahkemesine aktarılmaktaydı. Bozma kararları ise temyiz öncesi kararı veren
bölge adliye mahkemesi tarafından yeniden incelenmekte ve bozmaya karşı yeniden
değerlendirilmekteydi. 
Teklifle,
Yargıtay tarafından verilen onama veya düzelterek onama kararının bölge adliye
mahkemesine uğramaksızın doğrudan ilk derece mahkemesine gönderilmesi
öngörülmektedir. Böylelikle bölge adliye mahkemesinde herhangi bir işlem
yapılması gerekmeyen ve ilk derece mahkemesi tarafından verilen kararı
kesinleştiren bu kararlar bakımından bir an önce infaz aşamasına geçilmesi,
diğer taraftan, bölge adliye mahkemesindeki kalem işleri azaltılmak suretiyle,
zaman ve emek kaybının da önüne geçilmesi sağlanmaktadır. 
Teklifle,
bölge adliye mahkemesi tarafından istinaf başvurusunun esastan reddine dair
verilen kararlar Yargıtay tarafından bozulduğunda dosyanın bölge adliye
mahkemesi yerine ilk derece mahkemesine gönderilmesi sağlanmaktadır. Bölge
adliye mahkemesi tarafından istinaf başvurusunun esastan reddi dışında verdiği
kararlarla ilgili olarak da Yargıtayca verilecek bozma kararları bölge adliye
mahkemesine gönderilmeye devam edilecektir. Böylelikle, ilk derece mahkemesi
kararında herhangi bir değişiklik yapmayan bölge adliye mahkemesi kanun yolu
incelemesi sonunda sistem dışı bırakılarak delilleri toplayan ve kararı veren
ilk derece mahkemesinin Yargıtay bozma kararı üzerine doğrudan işlem yapması
sağlanmakta ve yargılama süreci bu anlamda hızlandırılmaktadır. 
Ayrıca
teklifte istinaf kanun yoluyla ilgili yapılan değişikliklerle bağlantılı olarak
bölge adliye mahkemesince istinaf başvurusunun esastan reddine dair verilen
kararın Yargıtay tarafından bozulması ve ilk derece mahkemesince bozmaya
uyulması hâlinde verilen yeni karara karşı istinaf kanun yoluna
başvurulmaksızın doğrudan temyiz kanuni yoluna başvurulabilmesine imkân sağlanmaktadır.
Böylelikle yargılama süresinin de hızlandırılması öngörülmektedir.
Değerli
milletvekilleri, istinaf dairelerinin daha seri bir şekilde çalışabilmesi ve
eldeki kaynakların daha verimli kullanılması adına istinaf mahkemelerinin
dairelerinde birden fazla heyet oluşturabileceği de ve oluşturulan bu
heyetlerin başına Hâkimler ve Savcılar Kurulu tarafından başkan belirleneceği
de bu teklifle hüküm altına alınmaktadır. 
Ayrıca,
hâkim ve savcı adaylığı mülakatına katılabilmek için yazılı sınavdan en az 70
puan şartı getirilmektedir. 15 Temmuz 2016 tarihinde yaşanan hain darbe
girişiminin ardından ortaya çıkan acil hâkim ve savcı ihtiyacı nazara alınarak
2/1/2017 tarihli ve 680 sayılı Kanun Hükmünde Kararname’nin 6’ncı maddesiyle
“en az 70 puan almak kaydıyla” ibaresi yürürlükten kaldırılmıştı. Böylece
bundan sonraki hâkim alımlarında bu puan kalkmıştı ama şunu özellikle belirtmek
gerekiyor: Bu değişiklikten önce 2013, 2014, 2015 ve 2016 yıllarında yapılan
bazı sınavlarda mülakata çağırılabilecek kişi sayısının altında aday yazılı
yarışma sınavında başarılı olmuştu. 2017 yılında yapılan bu değişiklikte bu söz
konusu fiilî durum da dikkate alınmıştır. Şimdi, bu kapsamda 2802 sayılı
Hâkimler ve Savcılar Kanunu’nun 9/A maddesinde değişiklik yapılarak adli ve idari
yargı hâkim adaylığı mülakatına katılabilmek için yazılı yarışma sınavından en
az 70 puan alma şartı tekrar getiriliyor. Başarılı olanların sayısının, ilan
edilen kadronun 2 katı fazlasının altında kalması hâlinde, sadece başarılı
olanlar, bir başka ifadeyle 70 ve üzeri puan alanlar mülakata
çağırılacaklardır.
Yine,
bu teklifle, hâkimlik ve savcılık adaylık süresinin iki yıl, avukatlık
mesleğinden geçenler için bir yıl olduğu, bu sürenin eğitim ve staj dönemlerini
kapsadığı hüküm altına alınmakta, adayların eğitimlerinin sonunda yazılı ve
sözlü sınava tabi tutulacakları, yazılı sınavdan en az 70 puan alanların sözlü
sınava girmeye hak kazanacakları düzenlenmektedir. Önceden olduğu gibi, yazılı
sınav puanının yüzde 60’ı ile sözlü sınav puanının yüzde 40’ının toplamının en
az 70 olması da öngörülmektedir.
Ayrıca,
yine önceki düzenleme doğrultusunda, sınavlarda başarılı olamayanların
durumuyla ilgili de düzenleme yapılmakta, bu durumda olanların talepleri
hâlinde Bakanlıkça…
(Mikrofon
otomatik cihaz tarafından kapatıldı)
BAŞKAN
– Sayın Gazel, buyurun.
İSHAK
GAZEL (Devamla) – …merkez veya taşra teşkilatında genel idare hizmetleri
sınıfında kadroya atanabilecekleri, aksi hâlde bunların adaylığına Bakanlıkça
son verileceği hüküm altına alınıyor.
Değerli
milletvekilleri, bir de icra hukuk mahkemelerinde verilen kararlarla ilgili
temyiz sınırı 40 bin liradan 58.800 liraya çıkarılıyor. Bu miktar, asliye hukuk
ve iş mahkemelerindeki temyize ilişkin parasal sınırla eşit hâle getiriliyor ve
58.800 liralık parasal sınırın her yıl yeniden değerleme oranında artırılması
öngörülüyor. Tabii, bu da hukuk mahkemelerinde yapılan yargılamada bir uygulama
birliğinin sağlanması yönünde bir adım oluyor. 
Teklifimizin
hukuk sistemimiz ve yargı camiamıza hayırlı olmasını diliyor ve yüce heyetinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Gazel.
Değerli
milletvekilleri, soru-cevap işlemi yok.
Sayın
Zengin, bir talebiniz vardı.
Buyurun.
V.- AÇIKLAMALAR (Devam)
42.- Tokat Milletvekili Özlem Zengin’in, Mersin Milletvekili Alpay
Antmen’in 42 sıra sayılı Kanun Teklifi’nin tümü üzerinde CHP Grubu adına
yaptığı konuşma ile Aydın Milletvekili Süleyman Bülbül’ün şahıslar adına
yaptığı konuşmasındaki bazı ifadelerine ilişkin açıklaması
ÖZLEM
ZENGİN (Tokat) – Sayın Başkan, çok değerli milletvekilleri; tabii, torba cevap
olmuyor Sayın Başkan yani cevap dediğiniz şey, takıldığınız bir mevzu var,
kafanız canlı, ruhunuz canlı... Üzerinden bir sürü zaman geçti. Şimdi söylesem
yeniden bir tartışma açılacak, belki de bu yüzden, bu tartışmayı sonlandırmak
için böyle yaptınız, bilmiyorum ama bence Meclisin doğası torba cevaba müsait
değil. Yani burada biz canlı canlı iki laf konuşalım karşılıklı ve anlaşalım.
Yani sadece kayda geçsin diye bir şey söylemeyi ben buradaki arkadaşlarıma da
bir saygısızlık olarak addediyorum. O yüzden, şu anın ilham ettiği şeyleri
söyleyeceğim, diğerlerini yeri geldiğinde artık tekrar ifade ederim diye
düşünüyorum.
Bununla
ilgili olarak, şu 70 puan meselesini, puanın 70’e gelmesini ben çok anlamlı
buluyorum. Aslında dönüp baktığımız zaman, 70 barajını getiren de AK PARTİ,
2007 yılında gelmiş durumda. 1983 yılına, ilk sınavların yapıldığı dönemlere
bakıyoruz, hiçbir sınırlama yok, 50 de yok, 60 da yok, 70 de yok. 2007’de 70
puanı getiren AK PARTİ. Daha sonrasında, 15 Temmuzun öncesinde -arkadaşlarımız
söyledi, İshak Bey ifade ettiler- bu sınavlara girenlerde -maalesef diyeceğim-
mülakata çağrılması gereken sayıda muvaffak olan öğrenci yok, mezun arkadaş
yok. Böyle bakıldığı zaman, hakikaten…
(Mikrofon
otomatik cihaz tarafından kapatıldı)
ÖZLEM
ZENGİN (Tokat) – Toparlayacağım hızlıca.
BAŞKAN
– Devam edin, buyurun.
ÖZLEM
ZENGİN (Tokat) – 2013 yılına bakıyoruz, 600 kişi alınacak, 1.800 kişinin davet
edilmesi lazım, 517 kişi ancak bu barajı geçebilmiş. 1.500 kişi alınacak, 4.500
kişinin çağrılması lazım, 2.050 kişi ancak bu puanı alabilmiş ve aslında 15
Temmuzdan evvel gündeme gelmiş bir mevzu ama 15 Temmuzun hemen sonrasında da
yaklaşık 4 bin hâkim ve savcının ihraç edilmesi sebebiyle -maalesef diyeceğim-
50 puana çekildi. Yani, doğrusu, ben hiçbir zaman 50 puanı içime sindiremedim,
arkadaşlarım da öyle -defaatle, şartlar bunu getirdiği için- ve şu anda da 70
puana gelmesi çok anlamlı. Kaldı ki, Sayın Alpay Antmen de ifade etmişlerdi,
yani dünyanın gelişmiş hukuk sistemlerinde özellikle avukatlık yaptıktan sonra
hâkimlik mesleğine geçmek çok anlamlı. Şimdi, beş yıl avukatlık yapan
avukatlarımızın hâkimlik yapması önemli. Hayatları boyunca hiç avukatlık
yapmayan insanların kolay bir şekilde hâkim ve savcı olmaları mesleğin
icrasında başka problemleri beraberinde getiriyor. En azından, her ikisinin de
aynı anda var olmasının Türk hukuk sistemi için bir anlamı olduğu
kanaatindeyim.
Yani
çok şey var belki söylenebilecek, ben de cevap olarak çok şey söyleyebilirim
ama son bir şeyle bağlayacağım. Arkadaşlarımın pek çoğu ifade etti, biz de aynı
kanaatteyiz: Siyaset yargıya müdahil olmasın. Amenna, biz de aynı kanaatteyiz,
zaten müdahil de olmuyoruz. Burada yazılmış bazı şeyler var, Türkiye'de
insanların yüzde 50’sinin oyunu almış bir siyasi aklın hayatta insanlara
değmemiş olması mümkün değil, mesele siyasi fikirlerimize rağmen adil
olabilmek, bu olmalı. Hiç siyasete temas etmeyen insan olduğuna inanmıyorum
ben, siyasi fikirlerimize rağmen adil olmayı başarmamız lazım, ben şahsen bunu
önemsiyorum.
(Mikrofon
otomatik cihaz tarafından kapatıldı)
ÖZLEM
ZENGİN (Tokat) – Son bir cümle…
BAŞKAN
– Toparlayın.
Buyurun.
ÖZLEM
ZENGİN (Tokat) – Diğer taraftan da bu ülkede maalesef yargı siyasete çok ama
çok müdahil oldu. Önümüzde bunun bir sürü örneği var, 367 krizi böyle, bugün
geldiğimiz yere gelirken yargının bütün bu müdahaleleriyle bizler bu noktaya
geldik. Yargının yetmediği yerde bu ülkeye darbe yapıldı. Zaten eğer biz -bu
HSYK’yle alakalı yaptığımız çalışmalar- FETÖ'yle alakalı hâkim ve savcılarla
ilgili meseleyi halletmemiş olsaydık, onlar yargı üzerinden operasyonlarını
tamamlayabilselerdi darbeye gerek kalmayacaktı. Biz bu mücadeleyi yaparken pek
çok arkadaşımız sadece karşıtlık anlamında karşı cenahta durmayı tercih
ettiler. Yani bazı meselelerde, Türkiye'nin geleceğine dair bazı meselelerde,
yargı gibi, emniyet gibi hepimizi etkileyen, geleceğimizi çok yakından
etkileyen meselelerde siyasi fikirlerimize rağmen ortak bir noktada buluşmak
temennisiyle teşekkür ediyorum. (AK PARTİ sıralarından alkışlar)
BAŞKAN
– Teşekkürler.
Sayın
Ünsal, siz de 60’a göre sisteme girmişsiniz, ondan sonra birinci bölüme
geçeceğim.
Buyurun
Sayın Ünsal.
43.- Ankara Milletvekili Servet Ünsal’ın, yurttaşların ilaç firmalarının
kâr hırsına ve vicdanına teslim mi edileceğini, ilaçların tanzim satışta mı
satılacağını ya da ilaç mağduriyetini yaşatanlara engel mi olunacağını
yetkililerden öğrenmek istediğine ilişkin açıklaması
SERVET
ÜNSAL (Ankara) – Sevgili Başkan, değerli milletvekili arkadaşlarım; Sağlık
Bakanlığı yetkililerine: Maalesef bugün gelinen noktada yurttaşlarımız artık
zorunlu ihtiyaç ürünlerine rahat bir şekilde ulaşamamaktadır. Gıda ürünlerinde
yaşanan sıkıntılar ortadayken uzun bir süredir sağlık alanında da ilaç krizleri
yurttaşlarımızı mağdur ediyor. İlk başta, zam oranı açıklanmadığı için
bulunmayan çok sayıda ilaç olduğuna ve bu durumun bazı ilaç firmalarının zamlı
fiyat beklemelerinden kaynaklandığına dair açıklamalarımızı yaptık. Bu kez
yüzde 26,4’lük zam oranı açıklandı ancak yurttaşlarımız yine ilaca ulaşamıyor
çünkü şimdi elindeki ilacı zamlı fiyattan satmak isteyen firmalar var. Ve
Hükûmet yetkilileri bu mağduriyeti sadece izliyor.
Yetkililere
soruyorum: Yurttaşlarımızı firmaların kâr hırsına ve vicdanına teslim edecek
misiniz, yoksa sebze meyvede yaptığınız gibi işin içinden çıkamayıp ilaçları da
tanzim satışta mı satacaksınız ya da her hükûmetin normal olarak yapması
gerektiği gibi olağan bir şekilde sorumluluğu üstlenip ilaç mağduriyetini
yaşatanlara engel olabilecek misiniz?
Teşekkür
ediyorum. (CHP sıralarından alkışlar) 
BAŞKAN
– Teşekkür ederim. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Kütahya Milletvekili İshak Gazel ve 45 Milletvekilinin Ceza Muhakemesi
Kanunu ve Bazı Kanunlarda Değişiklik Yapılmasına Dair Kanun Teklifi (2/1578) ve
Adalet Komisyonu Raporu (S. Sayısı: 42) (Devam)
BAŞKAN
– Değerli milletvekilleri, teklifin tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler... Kabul etmeyenler... Kabul
edilmiştir.
Şimdi,
birinci bölümün görüşmelerine başlıyoruz.
Birinci
bölüm 1 ila 5’inci maddeleri kapsamaktadır. 
Birinci
bölüm üzerinde söz isteyen değerli milletvekillerimize söz vereceğim.
İlk
söz Halkların Demokratik Partisi Grubu adına söz isteyen Batman Milletvekilimiz
Sayın Ayşe Acar Başaran’a aittir.
Buyurun
Sayın Başaran. (HDP sıralarından alkışlar) 
Süreniz
on dakika Sayın Başaran. 
HDP
GRUBU ADINA AYŞE ACAR BAŞARAN (Batman) – Sayın Başkan, değerli milletvekilleri;
ben de herkesi saygıyla selamlıyorum.
Değerli
arkadaşlar, biz bu kürsüden yargıyla ilgili çokça konuştuk, çokça da konuşmaya
devam edeceğiz çünkü maalesef buraya yine bir torba kanun geldi Adalet
Komisyonundan. Ben bir üye olarak Komisyona katılamadım çünkü o anda İçişleri
Bakanının talimatıyla bize oluşturulan çemberin içerisinde yürümeye
çalışıyordum. Çünkü İçişleri Bakanı bir talimat vermişti, bizi yürütmeyecekti,
Leyla Güven’in açlık grevinin gündem olmasını istemiyordu, talebine gözlerini,
kulaklarını kapatmıştı ve gerçekten -bunu mecazi anlamda söylemiyorum- bir grup
polisle her durduğumuz yerde bize oluşturulan açık hava hapishanesiyle beraber
biz bir günümüzü, hatta iki günümüzü geçirdik, bazı arkadaşlarımız üç, dört
gününü geçirdi. Katılamadık ancak bu kanun Komisyona ilk geldiğinde ben “Nasıl
bir önemi var?” diye düşündüm, hani Meclis kapanmaya yakın, birkaç gün sonra
seçime gidiyoruz, Meclis kapanacak, bir tatile girecek, “Acaba ne kadar önemli
bir kanun?” diye düşündüm; açtım, baktım. Ya, gerçekten bu Meclis bu halkın
hangi derdine deva olacak ya da ne zaman gerçekten bu halkın derdine deva
olmaya çalışacak? Ben kanunu gördüğümde yine aynı şeyi düşündüm ve Sayın
Milletvekilimiz Ahmet Şık’ın dediği gibi “Acaba bunun altından ne çıkacak?”
diye bir hukukçu gözüyle de baktım, başka arkadaşlara danıştık, yok yani
Türkiye’deki bu hukuk sistemini, yargıyı, şu anda insanların adalete olan bakış
açısını değiştirmek için zerreyimiskal katkıda bulunmayacak, zaman öldürecek
bir kanunla karşı karşıyayız. 
Tabii,
yine, dediğim gibi, altında, böyle biraz deşince, AKP iktidarının yine
önümüzdeki süreç içerisinde belli planları olduğunu da gördük, özellikle bu
hâkimlerin tekrar, işte, 70 puan ve mülakat meselesiyle ilgili. Yine, istinafta
her nasılsa, işte, ayrı ayrı heyetlerle bazı dosyaları inceleme yetkisi vesaire
verilmiş. 
Şimdi,
değerli arkadaşlar, biz yargının tarafsız, bağımsız olduğunu söylerken nedense
bu sıralardan, böyle, sesler yükseliyor. Burası yargı temsilcisi mi? Bu kadar
net, aslında yargı ile iktidarın eşit olduğu, aslında nasıl bir tahakkümleri
olduğu burada yaptıkları konuşmalardan da açığa çıkıyor. Yani bu yargı eğer
bağımsız ve tarafsızsa niye bu yargıyı savunmak bu sıralara düşüyor? Bir
eleştiri varsa hepimiz yapalım, bir yanlış varsa hepimiz görelim ve bu yanlışı
düzeltmek için elden geldiğince çaba sarf edelim ama böyle yerimizden
zıplayarak bir çözüm bulamıyoruz arkadaşlar. Şimdi, insanlar niye bunu sürekli
söylüyorlar ve insanlar niye yargıya güvenmiyor? Biraz bunu açıklayalım. 
Şimdi,
yargıya güvenin en esaslı şeylerinden biri adil yargılanma hakkı değil mi?
Şimdi, adil yargılanma hakkı için ne gerekiyor ya da hangi esaslar gerekiyor,
onları biraz açıklayalım. Kendisine yöneltilen suçlamaların niteliği, sebebi
hakkında en kısa zamanda, anladığı bir dilde, ayrıntılı bir şekilde haberdar
edilmek; bu, adil yargılanmanın bir gereği. Şimdi biz nasıl öğreniyoruz ya da
toplum yargılandığı ya da suçlandığı konuyu nasıl öğreniyor? Basın üzerinden.
Anadolu Ajansı bir tebliğ biçimi olarak, özellikle muhaliflerle ilgili
başlatılan soruşturmalarda, açılan davalarda ilk elden bir linç kampanyası
şeklinde haber geçiyor. 
Bakın,
bugün, birkaç saat önce Eş Genel Başkanımız Sayın Sezai Temelli ile ilgili iki
ayrı soruşturmanın başlatıldığını biz Anadolu Ajansı üzerinden öğrendik ama
değerli arkadaşlar, hepimiz biliyoruz, burada hukukçu arkadaşlarımız da var,
soruşturmanın gizliliği var. Peki, neden muhatap daha öğrenmeden basına bu
soruşturmalar bir şekilde ulaştırılıyor? Tebliğ yeri basın mı? Hayır ama bu
süreçte yargı, muhalefeti baskılamanın bir aracı olarak karşımızda duruyor.
Muhalefet bir şey yapacak, en tepeden “Biz gereğini yaparız.” tehditleri
savrulacak ve akabinde yargı da sopalık görevini görüp bu şekilde müdahalelerde
bulunacak. 
Biz,
Sayın Eş Genel Başkanımızla ilgili başlatılan soruşturmanın içeriğinden hâlâ
haberdar değiliz. Eğer varsa -buradan seslenelim, basın da var burada- Anadolu
Ajansı bize bir de içeriği konusunda bilgi verirse gerçekten mutlu olacağız. Bu
duruma gelen bir ülke hâline geldik. Muhaliflerin yaptığı herhangi bir
konuşmanın, iktidarın hoşuna gitmeyen herhangi bir eylemin karşılığı olarak bir
soruşturmayla karşı karşıya kalıyoruz. Şu anda yargının en hızlı davrandığı
alan muhalefetle ilgili olanlar. Bunun örneğini daha önce defaatle burada da
söyledik.
Değerli
arkadaşlar, eski Eş Genel Başkanımız Selahattin Demirtaş ve yine Ankara
Milletvekilimiz Sırrı Süreyya Önder’le ilgili… Avrupa İnsan Hakları Mahkemesi
Sayın Demirtaş’la ilgili bir karar verdi. “Gereği yapılacak.” denildikten hemen
sonra istinaf mahkemesi, her nasılsa, önünde bekleyen dosyayı hiç inceleme
zahmetine bile girmeden, “HDK”nin orada “PKK” olarak yazıldığı gerçekliğini göz
ardı ederek, “gülistan”ın “kabristan” olduğu gerçekliğini göz ardı ederek jet hızıyla
onama verdi. Şimdi nasıl biz bunun adil bir yargılanma biçimi olduğunu
söyleyeceğiz? 
Yine
bir örnek daha vereyim arkadaşlar ya da adil yargılanmanın başka neler
gerektirdiğini anlatayım. Adil yargılanmanın bir gereği de kişilerin suçsuzluk
karinesi esasıyla bu yargılamalarının yürütülmesi. Peki, burada böyle mi
oluyor? Biri çıkıp bana gerçekten Türkiye’de insanların suçsuzluk karinesinden
yararlandığını söylesin. İçişleri Bakanı her gün çıkıp birilerini terörist ilan
ediyor; milletvekillerini, akademisyenleri, gazetecileri, herkesi. Daha sonra
soruşturmalar başlatılıyor. Bakın, bir örnek var. Peki, bunu yargı nasıl
düzeltecek, beraat verse bile nasıl düzeltecek? Nusaybin’de bir köyde sokağa
çıkma yasağı ilan edildi, köylüler gözaltına alındı -yaklaşık 39 kişi- feci bir
işkenceye maruz kaldılar, feci ve İçişleri Bakanı çıkıp dedi ki: “Bunlar
teröristleri barındırıyorlardı.” O insanlar beraat etti. Peki yaşadıkları,
bunun bir telafisi var mı? Hayır çünkü baştan suçlu başlamışlardı, işkenceyi
hak ediyorlardı, darbı hak ediyorlardı, her türlü kötü muameleyi hak
ediyorlardı. Bu tazminat bunu çözüyor mu? Bu da bunu çözmüyor. Bir defa,
Türkiye’de herkes baştan suçlu, önce suçlu, sonra kendini temize çıkarmaya
çalışıyor. Böyle bir hukuk anlayışı, böyle bir adalet anlayışı olamaz; en fazla
iktidarın buna karşı çıkması lazım. 
Bir
tane daha söyleyelim, insanlar müdafi avukat hakkından yararlanabiliyor değil
mi? Evet yararlanabiliyor ama birkaç gün önce Ankara’da yürütülen bir
operasyonda avukat arkadaşlarımız da gözaltına alınmıştı. Kendilerine
yöneltilen bir soru neydi? “Figen Yüksekdağ’ın duruşmasına katıldınız mı?” Yani
bir avukat herhangi birinin duruşmasına katıldığı için eğer yargı tehdidiyle,
eğer gözaltı tehdidiyle karşı karşıyaysa aslında bu hakkını da kullanmıyor
demektir ve bu, ilk yaşadığımız olay değil. Bu ülkede avukatlar, avukatlık
yaptıkları için mahkeme salonlarında hakarete uğruyor, mahkeme salonlarından
çıkarılıyor, darbediliyor, gözaltına alınıyor, tutuklanıyor. 
Bir
tane daha, Cumhuriyet davası... Şimdi, değerli arkadaşlar, bu dosyaların
hepsinin geçmişini hepimiz burada daha öncesinde de çokça ifade ettik, bizden
önceki arkadaşlarımızın da hakkını yemeyelim onlar da çok şey ifade ettiler.
Bunların cemaat operasyonu olduğunu söylediğimizde iktidar sıralarında yine
bugüne benzer tepkilerle karşı karşıya kalıyordu arkadaşlarımız, benzer hatta
bire bir tepkiler. O dönem, tabii, aynı yolda yürünüyordu, belli bir hedefe,
muhalefete kilitlenilmişti ve yine HDP dövülüyordu. Bugün, bakın o cemaatçilerle
araları bozulanlar, bir tek konuda aralarını bozmuyorlar, bir tek konuda hâlâ
cemaatin yaptığı her şeyi doğru kabul edip bunun üzerine cezalar yağdırıyorlar,
HDP’lilere ya da muhaliflere karşı yürütülen soruşturmalar. KCK operasyonları,
tıpkı Ergenekon, tıpkı Balyoz gibi cemaatin kumpasıyken şu anda içerisinde
milletvekili arkadaşlarımızın da olduğu arkadaşlarımız bu dosyalardan hâlâ
yargılanıyor, istinafta bu dosyalar onanıyor, Yargıtaya gönderiliyor. Yani
mesele muhalifler olunca cemaatle bir probleminiz yok sizin, mesele size
dokunduğu anda sorun, size dokunduğu anda adaletten söz ediyorsunuz ve çok
şaşırtıcı bir şey değerli arkadaşlar: Bir ülkede iktidarın, kendini, bütün güç
elindeyken bu kadar mağdur, mazlum gösterdiği bir ülke daha yok. Eğer bizim bu
söylediklerimizin gerçekliği konusunda da şüpheniz varsa bir komisyon kuralım,
kuralım ve adaletteki sorunları araştıralım. İşte o zaman bu toplumun derdine
derman oluruz. 
Son
bir örnek vereceğim: Bakın, Diyarbakır’da beş altı ay önce başlatılan bir soruşturmada
-gizli bir tanık üzerinden soruşturma başlatılmış- onlarca kişi gözaltına
alınmış, hatta 1’isi kadın 6 kişi tutuklu. Gizli tanıklık için yazı yazılıyor;
bugün, böyle bir gizli tanığın olmadığı ortaya çıkıyor. Olmayan gizli tanıkla
bir operasyon, insanlar tutuklanıyor ve en nihayetinde gizli tanığın olmadığı
ortaya çıkıyor. İşte, Türkiye’deki böyle bir adalet sisteminden, bir yargı
sisteminden söz ediyoruz. 
(Mikrofon
otomatik cihaz tarafından kapatıldı) 
BAŞKAN
– Buyurun. 
AYŞE
ACAR BAŞARAN (Devamla) – Eğer gerçekten bu halkın derdine derman olmak
istiyorsak gelin, bunlarla ilgili çabalayalım. 
Ha,
en son bir de hâkim güvencesini de söyleyeyim arkadaşlar. Bu ülkede doğal hâkim
güvencesi falan yok. Bir defa, hâkim, bir karar verirken nereye sürüleceğini,
başına ne geleceğini 10 defa, 20 defa düşünerek karar veriyor. Bunun
örneklerini de yaşadık. Bakın, Leyla Güven tahliye edildi, daha cezaevindeyken
tekrar hakkında tahliyesine itiraz edildi, daha cezaevinden salıverilmeden
heyet değiştirilip hakkında tutuklama kararı verildi. Ya, böyle bir ülkeden söz
ediyoruz. Ama son olarak buradan Sayın Leyla Güven’e selamlarımı iletmek
istiyorum. Leyla Güven bu Meclisin bir üyesi, tekrar hatırlatalım ve şu anda,
yüz dört gündür bir taleple sesini yükseltmeye çalışıyor. Bence eğer gerçekten
öncelikli bir işimiz varsa, bu Meclis tatil olmayacaksa Leyla Güven’in
talebiyle ilgili konuşmamızın daha yerinde olacağını düşünüyorum. 
Teşekkür
ederim arkadaşlar. (HDP sıralarından alkışlar)
BAŞKAN
– Söz sırası İYİ PARTİ Grubu adına söz isteyen Aksaray Milletvekilimiz Sayın
Ayhan Erel’e aittir. (İYİ PARTİ sıralarından alkışlar)
Süremiz
on dakika Sayın Erel. 
İYİ
PARTİ GRUBU ADINA AYHAN EREL (Aksaray) – Sayın Başkanım, değerli
milletvekilleri, çok kıymetli Komisyon üyeleri, büyük Türk milleti; Ceza
Muhakemesi Kanunu ve Bazı Kanunlarda Değişiklik Yapılmasına Dair Kanun
Teklifi’nin birinci bölümü üzerine İYİ PARTİ adına söz almış bulunmaktayım.
Hepinizi saygıyla selamlıyorum. 
Adaleti
gözetmek varken ekonomiyi, siyaseti, hukuku, sivil toplumu ve dinî kurumları,
kamu otoritesini kontrol altına almakla devleti güçlendirmiş olamazsınız. Tam
aksine, bu yolla sadece Türk milletinin ortak beşerî enerjisinden mahrum olur,
hukuki ve demokratik meşruiyetinizi kaybetmekle kalmaz, insanımızın Türk
devletine yönelik aidiyet bağlarının zayıflamasına sebep olursunuz. Türk
milletinin demokratik esaslarla gönüllü rızası ve enerjisini sistemin
mekanizmalarına yansıtmadan gerçek anlamda bir çıkış yolu bulamayacağımızı
unutmayalım. Demokrasi, hukukun üstünlüğü ve adaleti savunmak aynı zamanda
devletin bekasının savunulması demektir. Adalet duygusu, kendisi haksızlığa
uğramadan da insanda var olması gereken erdemdir. Bu anlamıyla bir insanın
sahip olacağı en büyük erdem adalet duygusuna sahip olmaktır. 
Sayın
vekiller, insanlığın yegâne erdemi olan bu duyguyu hep beraber çoktan
kaybettik. Etrafımızda her gün şahit olduğumuz ağır haksızlıklar karşısında
adalet telakkimiz kişinin inancına, etnik kökenine, şahsi yakınlığımıza ve
siyasi görüşüne bakmaksızın başkalarının haksızlığa uğraması hâlinde de karşı
çıkmamızı kapsamıyorsa hiç kimse kusura bakmasın, affedilmez bir ilkesizlik ve
vicdansızlık girdabı içine düşmüş bu tavrımızla geleceğimizi, millî
birliğimizi, sosyal barışı ve insanlık ölçülerimizi acımasızca tahrip ediyoruz
demektir. Unutmayalım ki bir toplumun geleceği için adaletsizlik algısından
daha yıkıcı, daha tehlikeli bir duygu mevcut değildir. Hâlihazırda sosyal,
siyasal ve ekonomik alanda yoğun olarak yaşadığımız adaletsizlik gerçeği ve
oluşan adaletsizlik algısından bir an önce kurtulamazsak millî birliğimizi ve
devletin bekasını da tehdit altına sokmuş oluruz. İddia edildiği gibi,
yapılacak yerel seçimlerin Türk devletinin bekasıyla hiçbir bağlantısı yoktur.
Bir şehirde “A” şahsının yerine “B” şahsının belediye başkanı seçilmesiyle
koskoca Türkiye Cumhuriyeti devleti beka sorunu yaşayacaksa –ki buna kimse
inanmıyor- devleti bu hâle düşüren iktidardaki siyasi iradeyi sorgulamak lazım.
Hem “Cumhuriyet döneminin en güçlü idaresiyiz, cumhuriyet döneminin en kuvvetli
iktidarıyız.” diyorsunuz, ondan sonra da tutuyorsunuz “Beka sorunu var.”
diyorsunuz. Bu nasıl bir yaman çelişkidir, anlamak mümkün değil.
Yine
günümüzde en çok kullanılan kelimelerden iki tanesi, biri “beka”, biri de
“zillet.” Her iki kelimenin de asla bir araya gelmemesi gerekirken maalesef,
başta Sayın Cumhurbaşkanımız olmak üzere, Sayın Cumhurbaşkanımız olmak üzere,
Sayın Cumhurbaşkanımız olmak üzere… Bakınız, “Cumhurbaşkanımız” diyorum. Oy
vermesek de Sayın Cumhurbaşkanı 82 milyonun Cumhurbaşkanıdır. Dolayısıyla
“zillet” dediği insanlar arasında şu anda Çanakkale’de kefensiz, koyun koyuna
yatan şehitlerimizin, Sakarya’da, Dumlupınar’da, Yemen’de bu vatan için canını,
kanını seve seve veren şehitlerimizin, Kore şehitlerimizin, yine İstiklal
Savaşı’nda mücadele veren insanlarımızın torunlarının ve Kıbrıs gazilerinin
bulunduğu bir gruba, yaklaşık 55 milyon insana “zillet” demek ne kadar yakışıklı
oluyor, bunu açıklamaya, açıkçası, bir eğitimci olarak, bir hukukçu olarak
benim terbiyem müsaade etmiyor. “Zillet” dediğiniz bu insanlar arasında beş
vakit namazını kılan, geçmiş seçimlerde AK PARTİ’ye oy veren ve Cumhurbaşkanı
için gerekirse seve seve canını vereceğini beyan eden insanlar var. Gene bu
insanlar arasında analarımız var, bacılarımız var, dayılarımız var, halalarımız
var. Yani bu insanlara diliniz, vicdanınız nasıl el veriyor da “zillet”
diyebiliyorsunuz? Açtım baktım “zillet” neyi ifade ediyor diye Türk Dil
Kurumunun sözlüğüne ama bir kez daha diyorum ki: Kusura bakmayın, ben bu “zillet”in
karşılığını 80 milyonun huzurunda söylemek istemiyorum. Ve Cumhurbaşkanımız 55
milyona yakın insana “zillet” diyerek Türkiye Cumhuriyeti devletinin bekasını nasıl
sağlayacak? Biz Kurtuluş Savaşı’nda kuzeylisi, güneylisi, batılısı, doğulusu
hep birlikte “Bu vatan bize mezar olmadan düşmana gülzâr olmaz.” diyerek
mücadele etmedik mi? Yediden yetmişe, bu bayrak dalgalansın, ezanlar dinmesin
diye hep birlikte savaşmadık mı? Ya o zaman da biz milleti şu veya bu
sıfatlarla ayırmış olsaydık Türk kurtuluş mücadelesi destanımsı bir başarıya
nasıl ulaşacaktı acaba? Eğer memlekette bir beka sorunu var diyorsanız, bu beka
sorununun sebebi sizlerin söylemleri ve Türk milletini bir elmanın yarısı gibi
ikiye ayırma eylemlerinizden kaynaklanmaktadır. Eğer sizce beka sorunu varsa ve
bu beka sorununu ortadan kaldırmak istiyorsanız yapılacak tek şey sevgi dilini
kullanmak, ikiye ayırdığınız bu milleti bir an önce tekrar kardeşlik hukuku
içerisinde bir araya getirip aynı duygularla, aynı düşüncelerle, sevgide
sevinen, kaygıda tasalanan bir Türk milletini yeniden onarmak, inşa etmek
zorundayız. Yoksa, arz ettiğim gibi, 55 milyona yakın insana “zillet” diyerek
beka sorununu ortadan kaldıramayız. 
Sayın
Başkanım, değerli milletvekilleri; Türk milletinde, İslam inancı ve kültür dairesine
dâhil olmamıza kadar, genel manada, milleti idare eden hakan ve hükümdarların
adil olması gerektiğine dair soyut ve genel temenniler ve bireysel uygulamaları
gösteren örnek olaylar adalet fikrinin dayanağını oluşturmuştur. Millette,
adalet ihtiyacını karşılamak için “töre” adını verdiğimiz sözlü kurallar adalet
fikrinin hayata geçirilmesinde yegâne kavram ve kurum olmuştur. 
Sayın
Başkan, değerli milletvekilleri; adaletsizlik bir toplum için en yıkıcı
duygudur. Bir ülkede devletin bekası ve millî güvenliğin tehdit altında olduğu
dönemlerde güvenlik endişesi her şeyin önüne geçer. Böylesi dönemlerde toplumu
kolayca idare edebilmek için muktedirler tarafından oluşturulan psikolojik
atmosferle hak, hukuk ve adalet sözleri ve arayışları genellikle ve geniş
kesimler tarafından fantastik talepler olarak karşılanır. Oysaki bir toplum ve
devletin en güçlü olduğu zamanlar, karar ve uygulamalarında toplumsal bünyeyi
sağlamlaştıracak şekilde hukuka uygun davrandığı ve adaletin tecelli ettiği
dönemlerdir. Aksine, karşılaştığımız müşkül meselelerde bile adaletsizlik
duygusunu uyandıracak her karar ve icraat, vatandaşlar nezdinde devlete
aidiyetin çözülmesine, kurumlara güvenin azalmasına ve genelde sisteme
yabancılaşma duygusuna atılmaktan başka bir işe yaramaz.
Hepimiz
hatırlayalım, hayatımızda muhatap olduğumuz en küçük adaletsizlik karşısında
bile bir infiale kapılırız. Toplumların yaşadığı yoksulluk, işsizlik gibi
hâller bile adaletsizlikle iç içe geçmemişse katlanılabilir, tahammül
edilebilir hâle gelebilirken toplumda haksızlık, adaletsizlik algısının artması
kadar katlanılmaz, tahammül edilemez, yıkıcı bir başka etki ve duygu söz konusu
bile değildir. Bir fikrin etkisinin geçici olarak kalmaması ve millî birlik
düşüncesinin kolayca tüketilmemesi için devletin uygulamaları kapsamında hukuk
ilkeleri doğrultusunda adalet fikrini zaafa uğratmamalı, aksine, toplumsal
dayanışmayı artıracak şekilde sonuna kadar hak ve adalet duygusunu
güçlendirmeliyiz. Adalet duygusunun güçlendirilebilmesi için bağımsız ve
tarafsız yargının iyi çalışması kadar devletin uygulamalarında ayrımcılığı,
taraf tutmayı önleyecek şekilde liyakat, ehliyet ve eşit işlem ölçülerini
sonuna kadar gözetmeliyiz. 
(Mikrofon
otomatik cihaz tarafından kapatıldı)
BAŞKAN
– Devam edin. 
AYHAN
EREL (Devamla) – Aksi durumda, ne kadar kuvvetli bir şekilde millî birlik ve
bütünlük lafları edersek edelim, ülkenin bütünlüğünü ve milletin birliğini
kendi ellerimizle tehdit ve tehlike altına sokmuş oluruz. Soruları çaldırılmış
bir KPSS sınavına girmiş ve istikbaliyle oynanma haksızlığına uğramış veya iş
başvuruları için “Nasılsa kimin alınacağı bellidir.” diye düşünen bir gencin
yaşadığı ülkeye yeteri kadar bağlılığını millî ve hamasi sloganlarla
sağlayamazsınız. Evrensel hukuk ilkeleri doğrultusunda adil yargılanma hakkı
ihlal edilecek şekilde, suçsuz insanları suçlulardan ayıramıyor ve haksızlığa
yol açıyor iseniz bu yıkıcı adaletsizlik duygusunu hiçbir şekilde telafi
edemezsiniz.
Devletin
bekası ve milletin birliğinin yegâne teminatı, toplumsal mutabakatla üretilmiş,
demokratik ve meşru hukuk içinde kalarak yönetme yetkisini kullanmaktan ve her
alanda adalet üretmekten geçmektedir.
Saygılar
sunuyorum. (İYİ PARTİ ve CHP sıralarından alkışlar) 
BAŞKAN
– Teşekkür ederim Sayın Erel.
Söz
sırası, Cumhuriyet Halk Partisi Grubu adına İstanbul Milletvekilimiz Sayın
İbrahim Özden Kaboğlu’na aittir. (CHP sıralarından alkışlar) 
Süreniz
on dakika Sayın Kaboğlu. 
CHP
GRUBU ADINA İBRAHİM ÖZDEN KABOĞLU (İstanbul) – Sayın Başkan, Divan, değerli
milletvekilleri; 42 sıra sayılı Yasa Teklifi üzerine grubum, CHP Grubu adına
söz almış bulunuyorum. 
Bu
teklif metni kitapçığı 45 sayfadan oluşuyor, bunun üçte 2’sinden fazlası
muhalefet şerhlerine özgülenmiş bulunuyor, yaklaşık 10 sayfa ana metinlerden
oluşmakta. Esasen, bu hacim ve dağılım da bu teklifin Komisyonda ne kadar
görüşüldüğü, ne kadar değiştirildiğini göstermesi bakımından anlamlıdır çünkü
Komisyon mutfak olma görevini yerine getirmek yerine, daha çok, bir tür,
yasanın kendi tekniğinden de anlaşıldığı gibi torba olarak geliyor ve torba
olarak çıkıyor yani açılmadan geçiyor Komisyondan diyebiliriz. 
Bu
itibarla, bu metni 3 açıdan, 3 başlık altında ele alacağım: Birincisi,
Komisyonda tartıştığımız üzere -gerçi çok kısa bir süreyle ancak tartışabildik
ama- esasen 4 temel yasada yapılan düzenleme, adil yargılanma hakkını esas
alarak, temel alarak bir düzenlemeyi beraberinde getirmeliydi ama bu olmadı.
Evet, olumlu kimi açılımlar yok mu? Var ama çok ciddi temel sorunlar var,
onlara değineceğim. 
Onlara
değinmeden önce, adil yargılanma hakkı açısından bazı temel ilkeleri
hatırlatmak istiyorum. Tabii ki yargı ve demokrasi ilişkisine girmeyeceğim.
Yargıç, demokrasi faktörü işlevini, aktörü ve antrenörü işlevini nasıl yerine
getirir, bu konuya girmeyeceğim. Fakat burada, adil yargılanma hakkının asgari
standartları diyebileceğimiz ilkelere değineceğim. Bir: Mahkeme giriş hakkı.
İki: Silahların eşitliği. Üç: Bağımsız ve tarafsız bir mahkeme hakkı. Dört:
Aleniyet ilkesi ve çabukluk ilkesi. Beş: Yargı kararlarını uygulama
yükümlülüğü. Altı: Suçsuzluk karinesi. Yedi: Savunma hakları. Bunları teker
teker ele almaya gerek yok. Keşke zamanımız olsaydı, ele alsaydık. Fakat sayın
vekillere şu soruyu yöneltsem: Acaba bu 7 ilkenin kaçı saygı görüyor? Herhâlde
buna “Şu saygı görüyor.” biçiminde bir olumlu yanıt vermek çok zor olsa gerek.
Birkaç örnekle bunu somutlaştırmak istiyorum ama esasen burada bizim,
Türkiye’de adil yargılanmadan ya da adil yargı hakkından söz ederken bunu
sadece ulusal mahkemelerle sınırlı tutmamamız gerekir; Avrupa Mahkemesi, Avrupa
Mahkemesinin kararları, gerekçeli karar hakkı ve Avrupa Mahkemesinin ikincillik
ilkesi çerçevesinde görev yaptığı ama kararlarının tıpkı iç hukukta verilen
kararlar gibi, Yargıtayın, Anayasa Mahkemesinin verdiği kararlar gibi, uygulama
mecburiyetinde bulunduğumuza değinmekle yetiniyorum.
Şimdi,
burada adil yargılanma açısından çok önemli bir sorun OHAL ve sonrası dönem.
Esasen Komisyonda da buna değindik 7145 sayılı Yasa’yı görüşürken, üç yıl daha
uzatılmasına dair kanunu konuşurken. Çünkü olağanüstü dönemde üç yıl daha
uzatıldı fakat bunun yanı sıra, olağanüstü dönemde yürürlüğe konulmuş olan
kararnamelerin hemen hemen tümü yasalaştırıldı. Şimdi, olağan dönemde
olağanüstü hâl kanunu geçerli olmadığına göre, acaba olağanüstü kanun hükmünde
kararnameler, “yasa” adı verilse de olağan dönemde geçerli olur mu? Bu durumu
tartışmak lazım, konuşmak lazım. Esasen bu tür yasal düzenlemelerde,
zannediyorum, bunun temel alınması gerekiyordu. 
Tam
iki yıl önce, dün gece kerhen de olsa istifa eden Başkanımız -o zaman Başbakandı-
“Biz, altında imzamızın bulunduğu kararnamelerin ek listelerinde kimlerin yer
aldığını bilemeyiz, basından öğreniyoruz. Kurunun yanında yaş da yanıyor.”
dedi. Ama hukukta kuru da yakılmaz, hukukta “yakmak” fiili yok. Tam bir ay
sonra yardımcısı “Biz bilemeyiz onu çünkü o listeleri MİT hazırlıyor.” dedi. Ve
tabii, şöyle dedi yardımcısı: “Hele bir Anayasa oylansın, 16 Nisandan sonra biz
bu haksızlıkları düzelteceğiz.” Fakat 16 Nisandan sonra yapılan, o
kararnamelerin teker teker yasalaştırılması oldu, hâlâ Sayın Yıldırım’ın
“Yanıyor.” dediği yakmak fiili şu anda da devam ediyor. Evet, OHAL İİK, OHAL
İşlemleri İnceleme Komisyonu kuruldu ama o mahkeme kapısını kapatmak için
kuruldu. 7145 sayılı Yasa’nın aslında içerdikleri, getirdikleri ve götürdükleri
de zaten uygulamada biliniyor. 
Burada
bu adil yargılanma hakkı ihlallerine girmeyeceğim, sayın vekiller
somutlaştırdılar bunları; avukatlara yönelik, seçilmişlere yönelik, öğretim
üyelerine yönelik, gazetecilere yönelik. Bunları ne yürürlükteki hukukla açıklamak
mümkündür ne de insanlıkla, insanlığın en asgari eşiğiyle açıklamak mümkündür. 
Şimdi,
torba özelliğine gelince, bu, esasen bizim görüşmekte olduğumuz kanun o denli
torba ki, evet, 4 temel kanun var fakat birbirinden dağınık biçimde. Biz
yapmamışız, Meclis yapmamış, altında imza sayısı çok çok fazla ama hiçbir vekil
bu metni dikkatli okumamış. Zannediyorum bu kitapçıklar milletvekillerince pek
okunmuyor, bunlar da okunmuyor ama bu metin de okunmamış çünkü yapılan
değişikliklerde mülakat komisyonunda hâlâ Adalet Bakanlığı müsteşarı, Adalet
Bakanlığı müsteşar yardımcısı gibi… 6771 sayılı Kanun’la tamamen hükûmet
kaldırıldığı hâlde, Sayın Erdoğan burada 1 Ekimde “Yürütme yok, benim, sadece
tek kişi yürütme.” dediği hâlde, yanlış olarak “Cumhurbaşkanlığı hükûmet
sistemi”ni kullanıyor olmakla birlikte bunun maske olarak kullanılmaması tabii
ki temenni edilirdi. Bu bakımdan, torba yasanın ne denli sorunlu olduğunu, bu
kadar sınırlı sayıda maddeyi içeren bu metin bile açıkça ortaya koymuş
bulunuyor, ortaya koymaktadır. 
Şimdi,
burada esasen üçüncü başlık altında değinmem gereken husus sınavlardır; biraz
önce belirtildi, puanların neden düşürüldüğü belirtildi. Kaç bin kişi atıldı,
kaç bin kişi alındı, bunlar hakkında fikirler verildi ama atılanların ne kadarı
suçlu, ne kadarı suçsuz, bu söylenmedi. Ve tabii ki bu yeni getirilen sınav
sistemiyle, üç kategori yargıç ve savcının ortaya çıkacağı, oluşacağı açıktır,
bilinmektedir. Şöyle ki: Bizim esasen Komisyonda ısrarla belirttiğimiz, 15
Temmuz gecesine gelinmesinde rol oynayan süreç yani jürilerin tarafsız
davranamaması. Bunun önüne geçilmesi için; bir, sözlü sınavın değil esasen
yazılı sınavın etkili olması ama sözlü sınavın saydam yapılması, kamerayla
kayıt altına alınması; iki, bu jürinin yargı mensuplarından değil aynı zamanda
üniversite öğretim üyelerinin katılımıyla oluşması; üç, stajdan sonra yapılacak
sınavın sadece hukuki muhakemeyle sınırlı tutulması yani artık sözlü
yapılmaması. Bu tür somut, açık önerilerimiz kabul görmedi, umarım burada kabul
edilir, kabul görür. Şimdi, bunlar, bu bizim dile getirdiğimiz hususlar neden
önemlidir? 
(Mikrofon
otomatik cihaz tarafından kapatıldı)
BAŞKAN
– Sayın Kaboğlu, bir dakika ilave ediyorum.
İBRAHİM
ÖZDEN KABOĞLU (Devamla) – Lütfen.
Şu
bakımdan önemli: 15 Temmuza kadar alınan yargıçlar birinci kategoriyi
oluşturuyor. Ara dönemde alınan yargıç ve savcıları mutlaka sınavdan geçirmemiz
gerekiyor. Eğer bundan böyle 15 Temmuz sürecinin bir daha yaşanmasını
istemiyorsak o zaman bizim dile getirdiğimiz önerilerin, saydam yapılması,
objektif yapılması gibi önerilerin kabul edilmesi gerekiyor. Eğer bunlar kabul
edilmezse o zaman yeniden daha büyük felaketlere sürüklenme riskimiz vardır. 
Benim
buradan sıkça değinilen hukukun iki yüzüne girmek için zamanım yok. Örneğin,
Sayın Cumhurbaşkanının 299’uncu maddeyi işletme tarzı. Pekâlâ AK PARTİ Genel
Başkanı olarak yaptığı konuşma nedeniyle Cumhurbaşkanlığı sıfatını kullanarak
299’u işletebiliyor. Bir Adalet Komisyonu bunu adil yargılanma hakkı temelinde
ele alabilirdi, almalıdır ama olmamıştır. 
Şimdi,
bu itibarla…
(Mikrofon
otomatik cihaz tarafından kapatıldı) 
İBRAHİM
ÖZDEN KABOĞLU (Devamla) – Sayın Başkan, sözlerimi toparlıyorum. 
BAŞKAN
– Lütfen, toparlayıp selamlayalım. 
İBRAHİM
ÖZDEN KABOĞLU (Devamla) – Toparlıyorum.
Şimdi,
bakın, Anayasa madde 83: “Seçimden önce veya sonra bir suç işlediği ileri
sürülen bir milletvekili, Meclisin kararı olmadıkça tutulamaz, sorguya
çekilemez, tutuklanamaz ve yargılanamaz.” Anayasa’nın hükmü çok açık. Acaba
buna rağmen, Anayasa’nın bu açık hükmüne rağmen, bu madde, bu hüküm kapsamına
giren ve davaları devam eden vekillerin durma kararı yerine 694 sayılı OHAL
Kanun Hükmünde Kararnamesi’yle davaları sürdüren yargıçlar ara dönemde alınan
yargıçlar mıdır, hukuku bilmedikleri için Anayasa’nın madde 11’ini, Anayasa’nın
138’inci maddesini ve bu maddesini okumadıkları için mi böyle yapıyorlar yoksa
bunlar üzerinde bir siyasal etki söz konusu olduğu için mi bunu yapıyorlar?
İşte, bunları sorgulamadığımız sürece bu tür torba kanunların adil yargılanma
hakkını sağlaması mümkün değildir. 
Saygılarımla.
(CHP ve İYİ PARTİ sıralarından alkışlar)
BAŞKAN
– Teşekkür ederim. 
Söz
sırası, Milliyetçi Hareket Partisi Grubu adına söz isteyen Gaziantep
Milletvekilimiz Sayın Sermet Atay’a aittir. (MHP sıralarından alkışlar)
Sayın
Atay’ın şahsı adına da söz talebi bulunmaktadır. Konuşmalarını birleştiriyoruz.
Süreniz
on beş dakika Sayın Atay. 
MHP
GRUBU ADINA SERMET ATAY (Gaziantep) – Sayın Başkan, değerli milletvekilleri; 42
sayılı Ceza Muhakemesi Kanunu ve Bazı Kanunlarda Değişiklik Yapılmasına Dair
Kanun Teklifi’nin birinci bölümü üzerine Milliyetçi Hareket Partisi Grubu ve
şahsım adına söz almış bulunmaktayım. Bu vesileyle hepinizi saygıyla
selamlıyorum. 
Görüşeceğimiz
kanun teklifi aslında bir gerekliliktir. Hâkim ve savcıların adaylık süresi ve
meslek öncesi eğitimleri daha önce 4954 sayılı Adalet Akademisi Kanunu’nca
düzenlenmekteyken Adalet Akademisi Kanunu’nun yürürlükten kaldırılmasıyla
mevzuatta bir boşluk meydana gelmiştir. Bu boşluğun giderilmesi amacıyla yasal
düzenleme yapılmış olup ilgili kanun teklifinin 5’inci maddesiyle hâkim ve
savcıların adaylık süresinin iki yıl olarak düzenlenmesini olumlu bir gelişme
olarak görüyoruz. Adaylık süresi sonunda hâkim ve savcı adaylarının yazılı ve
sözlü sınavlara tabi tutulması ve başarılı sayılma koşullarının yazılı sınavda
en az 70 puan alarak tespit edilmesi, yazılı sınavın yüzde 60’ının, sözlü
sınavın yüzde 40’ının başarı puanında değerlendirilmesiyle yazılı sınava
ağırlık verilmiş olup sözlü sınavın etkisi azaltılmış ve bu düzenlemeyle daha
hakkaniyetli bir hâkim, savcı alımı yapılmış olacaktır. 
Kanunla
getirilen en önemli düzenlemelerden biri de hâkim, savcı adaylarının mesleki
güvence altına alınması olup adaylar stajda hâkim ve savcı olarak birbirinden
ayrılarak eğitime tabi tutulacaktır. Hâkim ve savcıların adaylık sürecinde ayrı
eğitime tabi tutulmaları mesleki anlamda kendilerini daha rahat
geliştirmelerine olanak sağlayacak, hâkim ve savcılar çalışmış oldukları
alanlarda uzmanlaşabileceklerdir. 
Değerli
milletvekilleri, yargının hâkim ve savcıyla ilgili kısımlarının ötesinde, hukuk
eğitimi ve avukatlarla ilgili yasal düzenleme yapılması da bir zorunluluktur.
Ülkemizde adalet sisteminin temellerini atan hukuk eğitimine bir an önce
müdahalede bulunulmalıdır. Artan hukuk fakültesi sayısı hukuk eğitimini nitelik
bakımından olumsuz etkilemektedir. Sadece 1 profesörle eğitim hayatına devam
eden birçok hukuk fakültesi mevcuttur. Birçok hukuk fakültesinde öğretim
üyeleri kendi uzmanlık alanında olmayan alanlarda eğitim vermektedir. Örneğin
bir medeni hukuk hocası ceza hukuku dersi verebildiği gibi hukuka başlangıç
hocası bir usul dersi de verebilmektedir. Bu şekilde verilen eğitim sonucu
başarılı bir hukukçu yetiştirilmesi mümkün görülmemektedir. Bu sorunun çözümü
adına hukuk fakültelerindeki eğitim belirli kıstaslara tabi tutulmalı ve her
üniversitede hukuk fakültesi yer almamalıdır. Hukuk fakülteleri birleştirme
yoluyla azaltılmalı, birleştirilen fakültedeki öğrenci kontenjanları kademeli
olarak azaltılmalıdır. Böylelikle daha fazla öğretim üyesinin hukuk fakültesi
öğrencilerine daha nitelikli bir eğitim vermesinin önü açılacaktır.
Türkiye’de
35 devlet, 44 vakıf üniversitesinde ve Kıbrıs’ta 5 adet vakıf üniversitesinde
hukuk eğitimi verilmektedir. Hukuk fakültesi öğrenci kontenjanları, hukuk
fakültelerinin eğitim koşulları göz önüne alınarak tespit edilmeli, gerekli
koşulları sağlamayan hukuk fakültelerine gerekirse öğrenci kontenjanı
açılmamalıdır. 2018-2019 döneminde yaklaşık 72 bin hukuk öğrenimi görecek
öğrenci bulunmaktadır.
Hukuk
fakültelerinde toplam 383 profesör mevcuttur yani tüm Türkiye’de hukuk eğitimi
veren 383 hukuk profesörü vardır. Bunlardan İstanbul, Ankara, İzmir’de
bulunanların sayısı oldukça fazladır. Yaklaşık yüzde 85’i İstanbul, Ankara,
İzmir’de birikmiş olup Anadolu’da sadece 47 hukuk fakültesi profesörü ders
vermektedir. Anadolu’da yer alan hukuk fakültelerinde öğretim üyesi sayısı
yetersizdir. Örneğin, Atatürk Üniversitesi Hukuk Fakültesinde 1 profesöre 1.896
öğrenci, Sakarya Üniversitesi Hukuk Fakültesinde 1 profesöre 1.188 öğrenci,
Karadeniz Teknik Üniversitesi Hukuk Fakültesinde 1 profesöre 1.086 öğrenci,
Yalova Üniversitesi Hukuk Fakültesinde 1 profesöre 1.044 öğrenci düşmektedir.
Bunun en büyük nedeni, akademisyenlerin Anadolu’da bir hukuk fakültesinde ders
yükü altına girmemek için buralara tayin istememesi ve burada bulunmamasıdır.
Bu sebeple, hukuk fakültesine öğretim üyesi alımlarında akademisyenleri teşvik
edici düzenlemelerin getirilmesi şarttır.
Yargının
etkin ve adil çalışması için en önemli unsur avukatlık mesleğidir. Avukat
sayısı katlanarak artmaktadır. Avukat sayısının bu hızla artması, avukatlık
mesleğinin niteliğini düşürmektedir. Avukatlık mesleğinin kalitesinin
artırılması için bir an önce harekete geçilmeli; hâkim, savcıların adaylık döneminde
olduğu gibi avukatlık mesleğinde de adaylık dönemi sonunda avukatlık sınavı
getirilmelidir. Seçici ve kapsayıcı bir avukatlık sınavı bir an önce uygulamaya
konulmalı, avukatlık stajına kabul ve avukatlık sıfatını kazanma sınava bağlı
olmalıdır. Şu anda 25-30 bin stajyer avukatımız vardır. Hukuk fakültelerinde 70
bin öğrencimiz vardır. Türkiye genelinde çalışan avukat sayısı 120 bin civarına
ulaşmıştır. Bu sayı artışıyla avukatlık mesleğinin sürdürülebilir olması olanak
dışıdır. “Hiçbir şey olmayacaksam hukuk fakültesine gidip avukat olayım.”
anlayışıyla bir şekilde hukuk fakültesini bitiren gençlerimiz avukatlık
mesleğinin niteliğini sadece ve sadece düşürmektedir. Avukatlık sınavı
avukatlık mesleğinin belli bir nitelikte tutulmasına yardımcı olacak ve avukatlık
mesleğinin itibar kaybını durduracaktır. Avukatlık Kanunu’nda değişiklik
yapılarak “uzman avukatlık” unvanı getirilmeli ve unvan, keskin ve seçici
sınırlandırmalara tabi tutulmalıdır. Barolarıyla uyumlu bir şekilde,
avukatların mesleki sorunları tespit edilmeli, avukatların da hâkim ve savcılar
gibi yargının önemli bir unsuru olduğu gözetilerek yeşil pasaport ve kamusal
olanaklardan faydalanmasının önü açılmalıdır. Ayrıca, avukat stajyerlerinin de
avukatlık stajı döneminde -mevzuatta ve idari uygulamalarda- tüm ekonomik ve
sosyal haklardan yararlandırılması gerektiği düşüncesindeyiz. Milliyetçi
Hareket Partisi olarak, hukuk eğitimi, avukatlık mesleği gibi adaletin olmazsa
olmaz önemli konularında atılan her olumlu adımda Hükûmetle beraber olduğumuzu
açıkça deklare ediyoruz. Hukuk fakültesini bitirip avukatlığa, hâkimliğe,
savcılığa, noterliğe müracaat edecek tüm hukuk mezunlarının gireceği bir
sınavdan geçirilerek tüm hukuk fakültelerinin asgari bir kaliteye ulaştırılması
gerektiği düşüncesindeyiz.
Değerli
milletvekilleri, bölge adliye mahkemelerinin 20 Temmuz 2006 yılında faaliyet
geçmesiyle Türkiye uzun yıllardan beri beklediği önemli bir yargılama aşamasına
kavuşmuştur. Bölge adliye mahkemelerinin faaliyete geçmesiyle birlikte
yargılamalar bariz bir şekilde hızlandırılmıştır. Geçen bir buçuk yıllık süre
zarfında dosyaların birikmeye başlamasıyla birlikte istinaf yargılamasının
ivmesinde bir düşüş görülmeye başlanmıştır. İşbu kanun teklifinde getirilen
düzenlemeler istinaf yargılamasındaki bu yavaşlamayı tekrardan hızlandırmaya
yönelik olumlu düzenlemelerdir. Bu açıdan yapılan düzenlemeleri yargıdaki hızı
artıracak olması bakımından yararlı ve olumlu buluyoruz. Mevcut düzenlemeyle,
bölge adliye mahkemelerinde bulunan her daire karar vermek için 1 başkan ve 2
üyenin katılımıyla toplanmaktadır. Getirilen düzenlemeyle, dairelerde birden
fazla heyet oluşturulmasına imkân tanınmaktadır; böylelikle bölge adliye
mahkemesi, ceza ve hukuk dairelerindeki iş yükü azaltılacak, yargılama
hızlanacaktır. Bu düzenlemeyi etkin ve hızlı yargılama için olumlu buluyoruz.
Mevcut
düzenlemeyle, cezada indirim gerektiren şahsi sebeplerin mevcudiyeti hâlinde
bölge adliye mahkemesi önünde bulunan dosyalarda yeniden yargılama
yapılmaktadır. Getirilen düzenlemeyle, cezada indirim gerektiren şahsi
sebeplerin mevcudiyeti hâlinde bölge adliye mahkemeleri duruşma açarak
yargılama yapmaksızın bu hukuka aykırılığı düzelterek istinaf başvurusunu
esastan reddedebilecektir. Bu düzenleme, eski kanun sistemindeki Yargıtay
aşamasında düzelterek onamaya benzemektedir. Böylelikle yargılamanın uzaması
engellenmiş olacak, adalet daha hızlı bir şekilde tecelli edecektir.
Mevcut
düzenlemede Yargıtay, bölge adliye mahkemesinin esastan reddine ilişkin
kararında hukuka aykırılık görmesi hâlinde bozma ilamını bölge adliye
mahkemesine göndermektedir. Ancak bölge adliye mahkemesinin esastan reddine
ilişkin kararlarının bozulması hâlinde bozmadan sonra yapılacak incelemenin ilk
derece mahkemesi tarafından yapılacak olması sebebiyle bozma kararını içeren dosyanın
doğrudan ilk derece mahkemesine gönderilmesi daha yerinde bir tercih olacaktır.
Getirilen düzenlemeyle, Yargıtayın bozma kararından sonra izlenecek süreç
değiştirilmektedir. Bu düzenlemeyle, ilk derece mahkemesinin Yargıtay
aşamasından sonra daha hızlı bir şekilde yargılamaya başlamasının önü
açılmaktadır. Bu sebeple, getirilen düzenleme yargılamanın hızlandırılması
bakımından olumludur.
Mevcut
düzenlemede Yargıtayın verilen kararı bozması üzerine karara uyulması hâlinde
ilk derece mahkemesinde yargılamaya devam edilmekte ve ilk derece mahkemesinin
tekrar verdiği karar üzerine yeniden bölge adliye mahkemesi veya Yargıtaya
başvurulmaktadır. Getirilen düzenlemeyle, Yargıtayın bozma kararı vermesinden
sonra karara uyulmasına karar veren ilk derece mahkemesinde yapılacak yargılama
sonunda ancak Yargıtaya başvurulabilecektir. Diğer bir ifadeyle, bozma
kararından sonra karara uyulduğu takdirde bölge adliye mahkemesine kanun yolu
mercisi olarak başvurulamayacaktır. Yargıtayın vermiş olduğu bozma kararına
uyulması neticesinde verilen kararı yeniden kendisinin incelemesi makul
olanıdır. Bu sebeple, bozmaya uyma kararından sonra bu kararların doğrudan
Yargıtay denetimine tabi olmasını olumlu buluyoruz. Böylelikle adliye
mahkemesindeki istinaf aşaması atlanarak yargılama etkin bir şekilde
hızlandırılmaktadır.
Milliyetçi
Hareket Partisi olarak bu kanun teklifini olumlu buluyor ve destekliyoruz,
devamının gelmesini diliyoruz.
Genel
Kurulu saygıyla selamlıyorum. (MHP ve AK PARTİ sıralarından alkışlar) 
BAŞKAN
– Teşekkürler Sayın Atay.
Şahıslar
adına son söz, İstanbul Milletvekilimiz Sayın Erkan Baş’a aittir.
Buyurun
Sayın Baş. (HDP sıralarından alkışlar) 
ERKAN
BAŞ (İstanbul) – Sayın Başkan, değerli arkadaşlar; burada yasaları değiştirmek
için teklifler veriyor ve üzerine konuşuyoruz ancak elbette konu adaletse,
hukuksa hatırlatmamız gereken bazı şeyler var. Açık konuşmak gerekirse
-cumhuriyet tarihinin tümü için söyleyebiliriz- adaletin tecelli ettiği duygu
ve düşüncesinin emekçilerde, yoksul halkımızda ya da tarih önünde pek yaşandığı
bir ülke değiliz. Bakın, bu ülkenin bir devrimcisi, bir komünist siyasetçi
olarak söylüyorum: Bu ülkenin devrimcileri, komünistleri tarihin her döneminde
siyasi olarak söyledikleri her sözün karşısında yargıyı bir sopa olarak
kullanan iktidarları gördüler, her dönem bu oldu. Hani hepimizin bildiği,
herhâlde hepimizin ortaklaşacağı, en bilinen örneği Deniz Gezmiş ve
arkadaşlarının haksız, hukuksuz, adice katledilmesi ve sayısız örneği yaşamış
bir devrimci olarak konuşuyorum; her dönemde yargı belli ölçülerde iktidarın
sopası olarak kullanıldı ama hiçbir dönem, bu son dönemde olduğu kadar yargı
sadece ve sadece iktidarı ve iktidarın yandaşlarını korumak için kullanılan
basit bir sopaya dönüştürülmedi. 
Değerli
arkadaşlar, burada muhalefet sözcüleri konuştuğunda AKP sıralarında bir
hareketlenme oluyor, oturuyorlar, kalkıyorlar. Ne yapalım değerli arkadaşlar,
Türkiye’de yargı üzerine konuşurken Fetullah Gülen hakkında konuşmadan
değerlendirme yapmak mümkün mü? Peki, Fetullah Gülen’in yargı üzerindeki
tahakkümü üzerine konuşurken AKP’yle ortaklığı üzerine söz söylemeden konuyu
bütünlüklü değerlendirmek mümkün mü? Bakın, size yaşadığım bir örneği
anlatacağım. 
Biz,
bu ülkenin devrimcileri sokaklarda bildiri dağıtıyorduk, sokaklarda halka
Fetullah Gülen çetesinin Türkiye'yi nasıl bir karanlığa sürüklediğini anlatmaya
çalışıyorduk. Neyle karşılaşıyorduk, biliyor musunuz? O çeteler bize
saldırıyorlardı, yetmiyordu; polisler devreye giriyordu, gözaltı yapıyorlardı,
yetmiyordu; mahkemeler devreye giriyordu, bizleri yargılıyordu. 
Peki,
o arada ne oluyordu? O arada ben televizyondan Meclis Genel Kurulunu
izliyordum, Adalet ve Kalkınma Partisi üyesi Adalet Bakanı çıkıyordu bu
kürsüye, diyordu ki: “Fetullah Gülen bu ülkenin bir kıymetidir, ne yapıyorsa
bilgimiz dâhilinde yapıyor.” Biz bunun bedellerini sokakta ödüyorduk.
Değerli
arkadaşlar, çok açık bir soru soracağım: “Ben Ergenekon’un savcısıyım.” diyen
bir Cumhurbaşkanının olduğu ülkede adaletten söz edebilir miyiz, hukuktan söz
edebilir miyiz? 
SÜLEYMAN
BÜLBÜL (Aydın) – Hangi Hükûmetin Adalet Bakanı?
ERKAN
BAŞ (Devamla) – AKP Hükûmetinin tabii ki.
Şimdi,
biraz evvel sevgili Ahmet “Secde ediyorsunuz.” dedi, hemen itirazlar geldi.
Sanıyorum Ahmet bir mecaz kullandı, “Secde ediyorsunuz.” derken gözüyle gördüğü
maddi bir secdeden tabii ki söz etmiyor, bir mecazda bulunuyor ve bunun
anlaşılabileceğini düşünüyor, hemen itiraz geliyor. Tamam, ben izin verirse
Ahmet adına düzeltiyorum; secde etmediniz ama kaç AKP’li onun dizinin dibinde
oturdu, ben gözlerimle gördüm, sayısını bilmiyorum.
Değerli
arkadaşlar, kaç AKP’li Pensilvanya’ya gitti, geldi, sayısını bilmiyoruz. Tamam,
secde etmediniz de “Ne istediniz de vermedik?” diyen kimdi arkadaşlar? Ee,
şimdi, bunları konuşmadan Türkiye'de yargı üzerine, adalet üzerine konuşamayız.

Ben
gerçekten anlayabileceğiniz dilden söyleyeyim; hani beş yıl, altı yıl önceye
gittiğimizde, “Kimler kimlerle berabermiş!” diye sorasımız gelmiyor mu? Beş
yıl, altı yıl önceye gittiğimizde “Hepiniz oradaydınız be!” dediğimizde haksız
mı oluyoruz arkadaşlar? Şimdi, bunları hatırlattığımızda kızmayacaksınız.
Bunları hatırlatıyorsak, bu ülkenin, bu ülke halklarının çıkarlarını korumak
için anlatıyoruz. Bundan on sene önce de yargı birileri tarafından sopa olarak
kullanılıyordu, şimdi de aynı biçimde kullanılıyor. Koskoca adalet sarayları
yaptınız, sadece sarayın adaleti tecelli ediyor memlekette, bunun dışında
hiçbir işe yaramayan, beton yığınlarıyla dolu bir memlekete çevirdiniz. 
Değerli
arkadaşlar, nasıl bir adaletten söz edeceğiz ki? Bakın, dünyada basın
emekçilerinin en fazla tutuklandığı ülkelerden bir tanesiyiz. Galiba rekoru
kaybediyoruz diye paniğe kapıldınız, hemen seçim öncesinde bu rekor elimizden
gitmesin diye bugün 6 Cumhuriyet emekçisini daha yeniden cezaevine yollayacak
kararlar alınıyor.
Değerli
arkadaşlarım, hepiniz elinizi vicdanınıza koyarak bir soruya yanıt verin
istiyorum. Bu ülkede 301 maden işçisi gerekli önlemler alınmadığı için, bu
ülkede 301 maden işçisi sadece patronlar daha fazla para kazansın diye açıkça
bir cinayetle öldürüldüler.
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen, ben bir dakika ilave edeyim, tamamlayın. 
Buyurun.
ERKAN
BAŞ (Devamla) – Şimdi soruyorum size: Bu işçilerin öldürülmesine neden olan
insanlara ne ceza verdiniz? Peki, bu işçileri savunan Avukat Selçuk Kozağaçlı
şimdi Silivri Cezaevinde açlık grevi yapıyor arkadaşlar, biliyor musunuz? Hangi
adaletten, hangi hukuktan bahsediyoruz?
Değerli
arkadaşlar, söylenecek çok fazla şey var. Gerçekten utanıyoruz; hakkını arayan
bir kadının Ankara’da, Türkiye Cumhuriyeti devletinin başkentinde uğradığı
muameleyi anlatmaktan biz utanıyoruz, savunmaktan utanmayanları da kınıyoruz.
(HDP sıralarından alkışlar)
ÖZLEM
ZENGİN (Tokat) – Kim savundu bunu? Savunan bir kişi çıkmadı, bir kişi çıkmadı. 
ERKAN
BAŞ (Devamla) – Değerli arkadaşlar, bitiriyorum. 
Çok
net şu: Türkiye öyle bir noktaya geldi ki iktidar suç işliyor. İktidar
yandaşlarını koruyan, suçluları koruyan bir mekanizma oluşturmuş durumda ve
maalesef, ülkemiz halkı adaleti kendisi sağlamaya çalışıyor. O yüzden bu yasa
maddeleriyle, bu yamalarla uğraşmanın anlamı yok diyorum. Halkın, emekçilerin
sağlayacağı gerçek adalette herkes işlediği suçların cezasını çekecek diyorum.
(HDP ve CHP sıralarından alkışlar) 
BAŞKAN
– Sayın Zengin, buyurun, sıcağı sıcağına verelim şimdi. 
V.- AÇIKLAMALAR (Devam)
44.- Tokat Milletvekili Özlem Zengin’in, İstanbul Milletvekili Erkan
Baş’ın 42 sıra sayılı Kanun Teklifi’nin birinci bölümü üzerinde şahıslar adına
yaptığı konuşmasındaki bazı ifadelerine ilişkin açıklaması
ÖZLEM
ZENGİN (Tokat) – Çok teşekkür ederim -taze, fırında- sağ olun. 
Sayın
Başkanım, çok değerli arkadaşlar; sayın hatip son derece hararetli bir konuşma
yaptı. 
Şimdi,
şunu ifade etmek istiyorum: “Secde” kelimesi bizim için önemli bir kelime. Muhakkak
ki hitap ederken kelimeler bizim için önemli ama muhatap olduğumuz, hitap
ettiğimiz insanların zihin dünyasında nerede yer tuttuğunu düşünerek konuşmak
lazım. Secde etmek, bizim için, kendi inanç sistemi olan bir insan için dinden
çıkmakla eş değer bir şey. Yani bu kadar ağır bir şeyle itham ederken bunu bir
mecaz olarak kullanamazsınız, olamaz yani böyle bir şey. Varsa başka
kelimeleriniz bunu anlatacak, onları kullanın ama bize “Secde ettiniz.” vesair,
lütfen bunu söylemeyin, söylediğiniz zaman cevap vermek durumundayız, reddetmek
durumundayız. Amacınız neyse amacınızla doğru orantılı, onu anlatan kelimelerle
hitap edin ki doğru anlaşılabilesiniz.
Devamında
burada bağırılıyor: “Ne yaptınız? Ne yaptınız? Ne yaptınız?” Bir taraftan,
diyorsunuz ki: “Yargıya karışmayın, karışmayın, karışmayın.” Yargı verecek
kararı, ben mi vereceğim? Biz mi vereceğiz, Meclis mi karar verecek? Yargı
karar verecek. 
MERAL
DANIŞ BEŞTAŞ (Siirt) – Siz veriyorsunuz, yargı değil.
ÖZLEM
ZENGİN (Tokat) - Nihayetinde biz bütün haklılıkları savunan insanlarız. 
Bugün
bu Mecliste Ankara’da olan olayla alakalı hiç kimseyi savunan bir cümle
kullanmadım. Bakın, çok sakin geçti, bütün kadın arkadaşlarımız söz aldı,
konuştuk. Herhâlde arkadaşımızın kendisi burada değildi, dinlemedi. Hatta biz
böyle bir şeyin yargıya taşınmasından memnuniyet duyduğumuzu söyledik. Takip
edelim, nedir, ne olmuş, kim yapmış ama tek bir fotoğraf karesinden yola
çıkarak da bir polis memurunu “tacizci” addetmeyelim, görelim olayı. Eğer
yargıya itimat ediyorsak karar verin, yargıya taşınmış bir konu, kararını
versin yargı hep beraber… Ama bu arada da biz savunalım, gidelim,
arkadaşlarımıza görevler dağıtalım, bunu yapıyoruz zaman zaman, bu
yargılamaları takip edelim. 
(Mikrofon
otomatik cihaz tarafından kapatıldı) 
ÖZLEM
ZENGİN (Tokat) – Bitiriyorum Sayın Başkanım.
BAŞKAN
– Toparlayın Sayın Zengin.
ÖZLEM
ZENGİN (Tokat) - Biz hassaten kadınlarla alakalı bütün mevzuları, kadınlara
dair mağduriyet içeren bütün davaları elimizden geldiği kadarıyla takip etmeye
gayret ediyoruz, bunu da yapalım, hep beraber yapalım ve hiçbir kişi de sadece
avukat olduğu için, avukatlık mesleğini icra ettiği için bu meseleden dolayı
yargılanmıyor. Yani insanlar gazeteci “Elleyemezsin.” Milletvekili “Zinhar
elleyemezsin.” Yok efendim, işte bakıyorsunuz, hâkim… Herkese dokunulabilir,
bunun sınırları var. Çünkü suç işlemek… Her insan, maalesef ve maalesef
mesleğinden bağımsız olarak dünyada ve Türkiye’de suç işleyebilir, bütün mesele
hukuka uygun şekilde bu süreçlerin takip edilmesidir.
Teşekkür
ederim.
BAŞKAN
– Teşekkür ederim.
Sayın
Baş, buyurun.
ERKAN
BAŞ (İstanbul) – Kayıtlara geçsin diye söylüyorum. “Secde ettiniz.” demedim,
“Secde ettiğinizi görmedim.” dedim, dolayısıyla bir düzeltmede bulundum. Buna
cevap vermesi anlaşılmaz bir şey ama tabii, bu, aynı zamanda bir de ikrarı
bence barındırıyor.
ÖZLEM
ZENGİN (Tokat) – Niçin anlaşılmıyor, niçin anlaşılmıyor?
ERKAN
BAŞ (İstanbul) – Çünkü ben “Secde etmediniz, biat ettiniz, dizinin dibinde
oturdunuz.” dedim, bu iddiamda da ısrarcıyım. 
ÖZLEM
ZENGİN (Tokat) – Siz bence söylediklerinizi hatırlamıyorsunuz, kayıtlardan
çıkarın ve bakın Sayın Baş. Hatırlamıyorsunuz cümlelerinizi. 
BAŞKAN
– Sayın Zengin, bir saniye…
ERKAN
BAŞ (İstanbul) – Değerli arkadaşlar, sanıyorum, Grup Başkan Vekili, kendi
milletvekilleriyle beni karıştırıyor. 
ÖZLEM
ZENGİN (Tokat) – Hatırlamıyorsunuz cümlelerinizi.
ERKAN
BAŞ (İstanbul) – Ben Genel Kurulun her açık olduğu dönemde başından sonuna,
halkın verdiği görevi en iyi biçimde yerine getirmek üzere buradayım. Bütün
konuşmaları da dinliyorum. 
ÖZLEM
ZENGİN (Tokat) – Cümlelerinizi hatırlamıyorsunuz. 
ERKAN
BAŞ (İstanbul) – Bazı arkadaşların, özellikle iktidar grubundan, birinci parti
grubundan arkadaşların genelde kuliste geçirdikleri vakti, bana yakıştırmasını
doğru bulmuyorum. 
ÖZLEM
ZENGİN (Tokat) – Hiç alakası yok. Ben kendimle ilgili şeyden bahsediyorum. Ben
hep buradaydım, hiçbir yere ayrılmadım.
ERKAN
BAŞ (İstanbul) – Üçüncüsü, tek bir fotoğraftan sonuç çıkartmama doğrudur.
Kendilerinin tek bir fotoğraftan ne kadar sonuçlar çıkarttıklarını söylüyorum.
Ve
son olarak, gerçekten, arkadaşlar, bu ülkede herkes suç işleyebilir, size göre.
ÖZLEM
ZENGİN (Tokat) – Evet, herkes işleyebilir.
ERKAN
BAŞ (İstanbul) – …milletvekili suç işleyebilir, gazeteci suç işleyebilir,
avukat suç işleyebilir, sadece AKP’ye üye olanlar ve yandaşları suç işleyemez!
Ben de bunu kabul etmiyorum. (CHP ve HDP sıralarından alkışlar) 
ÖZLEM
ZENGİN (Tokat) – Hayır, hiç öyle söylemiyorum, zinhar. Herkes…
BAŞKAN
– Teşekkür ederim. 
Değerli
milletvekilleri, şimdi…
ÖZLEM
ZENGİN (Tokat) – Sayın Başkan…
BAŞKAN
– Buyurun.
ÖZLEM
ZENGİN (Tokat) – Çok net söylüyorum, herkes suç işleyebilir. İşliyorsa da bu
ülkede bunun cezasını çeker. Herkes çeker. 
MERAL
DANIŞ BEŞTAŞ (Siirt) – AKP’liler hariç!
ÖZLEM
ZENGİN (Tokat) – Laflarımızı alıp çevirip başka bir yere çekmeyiniz. Ben her
kelimesini -buradaydım altı saattir, bir yere gitmiyorum- tek tek dinledim yani
onu da ifade edeyim. Siz konuşmalarınıza tekrar bakın. 
BAŞKAN
– Peki, teşekkür ediyorum. 
FİLİZ
KERESTECİOĞLU DEMİR (Ankara) – Sayın Başkan…
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Kütahya Milletvekili İshak Gazel ve 45 Milletvekilinin Ceza
Muhakemesi Kanunu ve Bazı Kanunlarda Değişiklik Yapılmasına Dair Kanun Teklifi
(2/1578) ve Adalet Komisyonu Raporu (S. Sayısı: 42) (Devam)
BAŞKAN
– Değerli milletvekilleri, şimdi konuşmalar tamamlanmıştır. 
FİLİZ
KERESTECİOĞLU DEMİR (Ankara) – Sayın Başkan…
BAŞKAN
– Soru-cevap işlemi yok.
Birinci
bölüm üzerindeki görüşmeler tamamlanmıştır. 
FİLİZ
KERESTECİOĞLU DEMİR (Ankara) – Sayın Başkan, duymuyor musunuz? Bir şey.... 
BAŞKAN
– Ben sizi duyuyorum Sayın Kerestecioğlu ama ben bir işlem yapıyorum. 
Buyurun.
FİLİZ
KERESTECİOĞLU DEMİR (Ankara) – Ben siz başlamadan zaten “Sayın Başkan” dedim. 
BAŞKAN
– Buyurun, bir oturun ama.
FİLİZ
KERESTECİOĞLU DEMİR (Ankara) – Hayır, söz istemeyeceğim, sadece…
BAŞKAN
– Ama ben cümlemi tamamlayayım, ondan sonra söz vereceğim ben size. Ben
duyuyorum sizi. 
FİLİZ
KERESTECİOĞLU DEMİR (Ankara) – O zaman bir duyduğunuzu ifade edin. 
BAŞKAN
– Birinci bölüm üzerindeki görüşmeler tamamlanmıştır. 
Buyurun,
şimdi siz de bir kayıtlara geçirin sözünüzü.
FİLİZ
KERESTECİOĞLU DEMİR (Ankara) – Ben özellikle meslektaşım Selçuk Kozağaçlı’yla
ilgili söz almak istedim. “Avukatlık nedeniyle tutuklu değildir.” Bu da bir
yargıdır aslında. Daha devam eden bir yargılama için böyle bir ifade
kullanılamaz bir hukukçu tarafından. 
ÖZLEM
ZENGİN (Tokat) – Bizzat kendisi için söylemiyorum Sayın Başkan. 
FİLİZ
KERESTECİOĞLU DEMİR (Ankara) – Ayrıca şunu belirtmek isterim: Selçuk Kozağaçlı,
iki kez kendisi gitmiştir mahkemeye. Birinde yurt dışından gelerek gitmiş ifade
vermiştir ve tutuklanma nedeni, kaçma şüphesidir. Bu da kayıtlara geçsin. 
Teşekkür
ederim.
BAŞKAN
– Peki, teşekkür ederim.
Birleşime
beş dakika ara veriyorum arkadaşlar.
Kapanma Saati: 21.05
ÜÇÜNCÜ OTURUM
Açılma Saati: 21.08
BAŞKAN: Başkan Vekili Levent GÖK
KÂTİP ÜYELER: Mustafa AÇIKGÖZ (Nevşehir), Rümeysa KADAK
(İstanbul)
-----0-----
BAŞKAN
- Türkiye Büyük Millet Meclisinin 54'üncü Birleşiminin Üçüncü Oturumunu
açıyorum.
42
sıra sayılı Kanun Teklifi’nin görüşmelerine devam ediyoruz. 
Komisyon?
Yok. 
Ertelenmiştir.

Gündemimizde
başka bir konu bulunmadığından, alınan karar gereğince kanun teklifleri ile
komisyonlardan gelen diğer işleri sırasıyla görüşmek için 20 Şubat 2019
Çarşamba günü saat 14.00’te toplanmak üzere birleşimi kapatıyorum. 
Kapanma Saati: 21.09




(x) 42 S. Sayılı Basmayazı tutanağa
eklidir. 




