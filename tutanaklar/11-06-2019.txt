



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 87’nci
Birleşim
 11
Haziran 2019 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- ÖLÜM, SAYGI DURUŞU VE TAZİYELER
1.- 25, 26 ve 27’nci Dönem Denizli Milletvekili Kazım Arslan’ın vefatı
nedeniyle saygı duruşu

IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün, vefat eden 25, 26
ve 27’nci Dönem Denizli Milletvekili Kazım Arslan’a Allah’tan rahmet dilediğine
ilişkin konuşması
2.- Oturum Başkanı TBMM Başkan Vekili Levent Gök’ün, Türk halkının
hassas olduğu askerlik konusunda partilerin en yüksek uzlaşıyı göstereceklerine
inandığına ilişkin konuşması

V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Amasya Milletvekili Hasan Çilez’in, 12 Haziran Atatürk’ün Amasya’ya
gelişinin ve 22 Haziran Amasya Tamimi’nin yayımlanmasının 100’üncü yıl dönümüne
ilişkin gündem dışı konuşması
2.- Amasya Milletvekili Mustafa Tuncer’in, 12 Haziran Atatürk’ün
Amasya’ya gelişinin ve 22 Haziran Amasya Tamimi’nin yayımlanmasının 100’üncü
yıl dönümüne ilişkin gündem dışı konuşması
3.- Düzce Milletvekili Ümit Yılmaz’ın, Düzce ilinin sorunlarına ilişkin
gündem dışı konuşması

VI.- AÇIKLAMALAR
1.- Gaziantep Milletvekili İmam Hüseyin Filiz’in, vefat eden 25, 26 ve
27’nci Dönem Denizli Milletvekili Kazım Arslan’a Allah’tan rahmet dilediğine ve
Gaziantep ili Şahinbey ilçesi İyinacar Camisi imamının sözlerine karşılık
Diyanet İşleri Başkanlığının tutumunun ne olacağını merak ettiklerine ilişkin konuşması
2.- Mersin Milletvekili Baki Şimşek’in, A Millî Futbol Takımı’nı Fransa
karşısındaki galibiyetinden dolayı tebrik ettiğine ve A Millî Futbol Takımı’na
İzlanda’da yapılan saygısızlığa Türk misafirperverliği gösterilerek karşılık
verilmesi gerektiğine ilişkin açıklaması
3.- Osmaniye Milletvekili Mücahit Durmuşoğlu’nun, vefat eden 25, 26 ve
27’nci Dönem Denizli Milletvekili Kazım Arslan’a Allah’tan rahmet dilediğine,
10 Haziran Kırgız yazar Cengiz Aytmatov’un ölümünün 11’inci yıl dönümüne
ilişkin açıklaması
4.- Hatay Milletvekili Serkan Topal’ın, vefat eden 25, 26 ve 27’nci
Dönem Denizli Milletvekili Kazım Arslan’a Allah’tan rahmet dilediğine,
Hükûmetin genç işsizliğe çözüm için ne yapmayı düşündüğüne ve TBMM’de bu konuda
neden bir çalışma grubu oluşturulmadığını öğrenmek istediğine ilişkin
açıklaması
5.- Tekirdağ Milletvekili İlhami Özcan Aygun’un, vefat eden 25, 26 ve
27’nci Dönem Denizli Milletvekili Kazım Arslan’a Allah’tan rahmet dilediğine,
maaşları bayram öncesinde Suriyelilere ödendiği hâlde engelli vatandaşlara
neden ödenmediğini, yağlı tohum prim desteğinin eksik ödenen kısmının çiftçiye
ne zaman ödeneceğini ve tarımsal destek miktarının ne zaman belirleneceğini
öğrenmek istediğine ilişkin açıklaması
6.- Mersin Milletvekili Ali Cumhur Taşkın’ın, 11 Haziran Kızılayın
kuruluşunun 151’inci yıl dönümüne ilişkin açıklaması
7.- Kahramanmaraş Milletvekili Ali Öztunç’un, vefat eden 25, 26 ve
27’nci Dönem Denizli Milletvekili Kazım Arslan’a Allah’tan rahmet dilediğine, 2
Haziran Ahmed Arif’in ölümünün 28’inci ve 3 Haziran Nâzım Hikmet’in ölümünün
56’ncı yıl dönümüne, A Millî Futbol Takımı’na İzlanda’da yapılan saygısızlığı
kınadığına ilişkin açıklaması
8.- Eskişehir Milletvekili Utku Çakırözer’in, vefat eden 25, 26 ve
27’nci Dönem Denizli Milletvekili Kazım Arslan’a Allah’tan rahmet dilediğine,
Radyo ve Televizyon Üst Kurulu personelinin yaşadığı mağduriyetin gerekçesini
öğrenmek istediğine ilişkin açıklaması
9.- Denizli Milletvekili Gülizar Biçer Karaca’nın, vefat eden 25, 26 ve
27’nci Dönem Denizli Milletvekili Kazım Arslan’a Allah’tan rahmet dilediğine
ilişkin açıklaması
10.- Hatay Milletvekili Hüseyin Şanverdi’nin, vefat eden 25, 26 ve
27’nci Dönem Denizli Milletvekili Kazım Arslan’a, Suriye’nin Azez bölgesinde
şehit olan hemşehrisi Piyade Uzman Onbaşı Halil Kurt’a ve şehitlere Allah’tan
rahmet dilediğine ilişkin açıklaması
11.- Adana Milletvekili Müzeyyen Şevkin’in, vefat eden 25, 26 ve 27’nci
Dönem Denizli Milletvekili Kazım Arslan’a, Adana’dan Çanakkale’ye giden yolcu
otobüsünün kaza yapması sonucu hayatını kaybeden hemşehrilerine Allah’tan
rahmet dilediğine, Adana Büyükşehir Belediye Başkanının projelerinin
desteklenmesini ve yerli otomobil üretim üssünün Adana’ya kurulmasını talep
ettiklerine ilişkin açıklaması
12.- Uşak Milletvekili Özkan Yalım’ın, vefat eden 25, 26 ve 27’nci Dönem
Denizli Milletvekili Kazım Arslan’a Allah’tan rahmet dilediğine ve emeklilikte
yaşa takılanların mağduriyetinin giderilmesi gerektiğine ilişkin açıklaması
13.- Bursa Milletvekili Mustafa Esgin’in, vefat eden 25, 26 ve 27’nci Dönem
Denizli Milletvekili Kazım Arslan’a Allah’tan rahmet dilediğine, Türklerin ve
Müslümanların tutulduğu toplama kampı Belene’nin kuruluşunun 70’inci yıl
dönümüne ilişkin açıklaması
14.- Uşak Milletvekili İsmail Güneş’in, 5-11 Haziran Çevre Koruma
Haftası’na ilişkin açıklaması
15.- Gaziantep Milletvekili Derya Bakbak’ın, Kuzey Irak'ta yürütülen
Pençe Operasyonu'nun başarıyla devam ettiğine, vatan savunmasında şehit olan
Mehmetçikler ile vefat eden 25, 26 ve 27’nci Dönem Denizli Milletvekili Kazım
Arslan’a Allah’tan rahmet dilediğine ilişkin açıklaması
16.- Artvin Milletvekili Uğur Bayraktutan’ın, vefat eden 25, 26 ve
27’nci Dönem Denizli Milletvekili Kazım Arslan’a Allah’tan rahmet dilediğine,
Rize-Artvin Havalimanı inşaatı nedeniyle Arhavili kamyoncuların yaşadığı
mağduriyetin giderilmesi gerektiğine ilişkin açıklaması
17.- Ankara Milletvekili Ayhan Altıntaş’ın, vefat eden 25, 26 ve 27’nci
Dönem Denizli Milletvekili Kazım Arslan’a ve Ankara’da sağanak nedeniyle oluşan
selde hayatını kaybeden vatandaşlara Allah’tan rahmet dilediğine ilişkin
açıklaması
18.- Mersin Milletvekili Olcay Kılavuz’un, vefat eden 25, 26 ve 27’nci
Dönem Denizli Milletvekili Kazım Arslan’a Allah’tan rahmet dilediğine, A Millî
Futbol Takımı’na İzlanda’da yapılan saygısızlığı kınadığına, 669 sayılı KHK’nin
104’üncü maddesi kapsamında kapatılan askerî okul öğrencilerinin mağduriyetinin
giderilmesi gerektiğine ilişkin açıklaması
19.- Aksaray Milletvekili Ayhan Erel’in, vefat eden 25, 26 ve 27’nci
Dönem Denizli Milletvekili Kazım Arslan’a Allah’tan rahmet dilediğine, dolu
yağışı nedeniyle zarar gören Aksaraylı çitfçilerin mağduriyetinin giderilmesi
gerektiğine ilişkin açıklaması
20.- Kahramanmaraş Milletvekili İmran Kılıç’ın, vefat eden 25, 26 ve
27’nci Dönem Denizli Milletvekili Kazım Arslan’a, şehitlere ve Ramazan Bayramı
boyunca yaşanan trafik kazalarında hayatını kaybedenlere Allah’tan rahmet
dilediğine, trafik konusunun her yönüyle ele alınması gerektiğine ilişkin açıklaması
21.- Denizli Milletvekili Yasin Öztürk’ün, vefat eden 25, 26 ve 27’nci
Dönem Denizli Milletvekili Kazım Arslan’a Allah’tan rahmet dilediğine ilişkin
açıklaması
22.- İstanbul Milletvekili Yavuz Ağıralioğlu’nun, devletin merasim
bölüğüne dönüştürüldüğüne, devlet kurumlarından milletvekillerine gönderilen
bildiri, davet ve broşürlerin neden olduğu israfın önüne geçilmesi gerektiğine,
Cumhurbaşkanı Recep Tayyip Erdoğan’ın “İstanbul’u Konstantinopol yapmak isteyenlere
karşı yirmi iki günümüz var.” ifadesinin talihsiz bir beyan olduğuna ilişkin
açıklaması
23.- Sakarya Milletvekili Muhammed Levent Bülbül’ün, vefat eden 25, 26
ve 27’nci Dönem Denizli Milletvekili Kazım Arslan’a ve Antalya ilinde eğitim
uçağının düşmesi sonucunda, Ramazan Bayramı boyunca yaşanan trafik kazalarında,
Ankara’da yaşanan sel felaketinde hayatını kaybeden vatandaşlara Allah’tan
rahmet dilediğine, A Millî Futbol Takımı’na İzlanda’da yapılan saygısızlığı
kınadıklarına, Kıbrıs Türklerinin ve Türkiye’nin Doğu Akdeniz havzasındaki
haklarının gasbedilmesine müsaade etmeyeceklerine, ABD Temsilciler Meclisinde kabul
edilen karar ile ABD’nin S400 konusundaki şantajını şiddetle reddettiklerine
ilişkin açıklaması
24.- Mersin Milletvekili Fatma Kurtulan’ın, vefat eden 25, 26 ve 27’nci
Dönem Denizli Milletvekili Kazım Arslan’a Allah’tan rahmet dilediğine, hem
tarihin hem de yaşam alanlarının yok olmasına sebebiyet verecek olan Ilısu
Barajı’ndaki çalışmaların durdurulması gerektiğine, Türkiye’nin AKP döneminde
iş cinayetlerinde Avrupa birincisi olduğuna ve Meclisin bu konuda çalışmalar
yapması gerektiğine ilişkin açıklaması
25.- Sakarya Milletvekili Engin Özkoç’un, vefat eden 25, 26 ve 27’nci
Dönem Denizli Milletvekili Kazım Arslan’a Allah’tan rahmet, A Millî Futbol
Takımı’na İzlanda’da yapacağı maçta başarılar dilediklerine, devletin Türkiye
Cumhuriyeti’nin itibarını zedeleyici davranışlara karşı en ağır şekilde
karşılık vermesi gerektiğine, 22 Haziran Amasya Tamimi’nin yayımlanmasının
100’üncü yıl dönümüne, bir grup askerin “Devler gelir devler gider, bir tek dev
kalır Sedat Peker.” sloganıyla ilgili Millî Savunma Bakanı ile İçişleri
Bakanının açıklama yapmadığına ve Sedat Pekerlerin örnek alındığı bir Türkiye
Cumhuriyeti istemediklerine ilişkin açıklaması

26.- Çanakkale Milletvekili Bülent Turan’ın, geçmiş Ramazan Bayramı’nı
kutladığına, vefat eden 25, 26 ve 27’nci Dönem Denizli Milletvekili Kazım
Arslan’a Allah’tan rahmet dilediğine, A Millî Futbol Takımı’nı Fransa
karşısındaki galibiyetinden dolayı tebrik ettiğine, İzlanda’ya A Millî Futbol
Takımı'nın maruz kaldığı muamele nedeniyle nota verildiğine ve başarılı bir yasama
haftası geçirmeyi ümit ettiklerine ilişkin açıklaması
27.- Kayseri Milletvekili Mustafa Elitaş’ın, vefat eden 25, 26 ve 27’nci
Dönem Denizli Milletvekili Kazım Arslan’a Allah’tan rahmet dilediğine ilişkin
açıklaması
28.- Çanakkale Milletvekili Bülent Turan’ın, İstanbul Milletvekili
Hayrettin Nuhoğlu’nun HDP grup önerisi üzerinde İYİ PARTİ Grubu adına yaptığı
konuşmasındaki bazı ifadelerine ilişkin açıklaması
29.- Adana Milletvekili Ayşe Sibel Ersoy’un, vefat eden 25, 26 ve 27’nci
Dönem Denizli Milletvekili Kazım Arslan’a Allah’tan rahmet dilediğine ve 5-11
Haziran Çevre Koruma Haftası’na ilişkin açıklaması
30.- Mardin Milletvekili Tuma Çelik’in, Batman Belediyespor Kadın Futbol
Takımı’nın uğradığı saldırıyı kınadığına ilişkin açıklaması
31.- Şırnak Milletvekili Nuran İmir’in, Şırnak ili ile İdil, Silopi,
Cizre ilçelerindeki mezar taşlarının tahrip edilerek ne elde edilmek
istenildiğine, savcılıkların konuyla ilgili soruşturma başlatması, Meclis İnsan
Hakları İnceleme Komisyonunun yerinde inceleme yaparak kamuoyunu aydınlatması
ve Hükûmetin uluslararası sözleşmelere bağlı kalması gerektiğine ilişkin
açıklaması
32.- Diyarbakır Milletvekili Semra Güzel’in, açlık grevini sonlandıran
mahpuslara tedavi hizmetlerinin kimi cezaevlerinde neden uygulanmadığını ve bu
konuyla ilgili neden yeterli önlemlerin alınmadığını öğrenmek istediğine
ilişkin açıklaması
33.- Hatay Milletvekili Serkan Topal’ın, Hatay’ın Reyhanlı ilçesinde
IŞİD terör örgütü temsilcisi Abdulbasit El Sarut için yapılan cenaze töreninin
Hatay halkını derinden yaraladığına ve provokatif davranışlara karşı İçişleri
Bakanı ile Hükûmet yetkililerini göreve davet ettiğine ilişkin açıklaması
34.- Şanlıurfa Milletvekili Zemzem Gülender Açanal’ın, Şanlıurfa ili
Ceylânpınar ilçesi Saraççeşme Mahallesi’nde yıldırım düşmesi sonucu ekili
arazilerin zarar gördüğüne ve hemşehrilerine geçmiş olsun dileğinde bulunduğuna
ilişkin açıklaması
35.- Çanakkale Milletvekili Bülent Turan’ın, İzmir Milletvekili Dursun
Müsavat Dervişoğlu’nun 69 sıra sayılı Kanun Teklifi’nin tümü üzerinde İYİ PARTİ
Grubu adına yaptığı konuşmasındaki bazı ifadelerine ilişkin açıklaması
36.- Kocaeli Milletvekili Lütfü Türkkan’ın, Çanakkale Milletvekili
Bülent Turan’ın yaptığı açıklamasındaki bazı ifadelerine ilişkin açıklaması
37.- Tokat Milletvekili Özlem Zengin’in, vefat eden 25, 26 ve 27’nci
Dönem Denizli Milletvekili Kazım Arslan’a Allah’tan rahmet dilediğine ve İzmir
Milletvekili Mehmet Ali Çelebi’nin 69 sıra sayılı Kanun Teklifi’nin tümü
üzerinde CHP Grubu adına yaptığı konuşmasındaki bazı ifadelerine ilişkin
açıklaması
38.- Kocaeli Milletvekili Lütfü Türkkan’ın, Adalet ve Kalkınma Partisi
Grubunun Türk Silahlı Kuvvetlerinde yapısal değişikliği öngören Askeralma
Kanunu Teklifi’ni hangi saiklerle hazırladığını ve ülkeye neler kazandıracağını
açıklaması gerektiğine ilişkin açıklaması
39.- Çanakkale Milletvekili Bülent Turan’ın, Kocaeli Milletvekili Lütfü
Türkkan’ın yaptığı açıklamasındaki bazı ifadelerine ilişkin açıklaması


40.- Kocaeli Milletvekili Ömer Faruk Gergerlioğlu’nun, Kocaeli ili
Çayırova ilçesindeki Akpınar Tekstil’de çıkan yangına ilişkin Kocaeli
Valiliğince açıklama yapılmadığına ilişkin açıklaması
41.- Sakarya Milletvekili Engin Özkoç’un, Binali Yıldırım’ın sosyal
medyada “İstanbul Rum Ortodoks Patrikhanesi Ekümenik Patriği ve İstanbul
Başpiskoposu Patrik Bartholomeos'un isim gününü kutluyor, sağlık ve uzun
ömürler diliyorum.” ifadesinin yer aldığı “tweet’i atıp atmadığını öğrenmek
istediklerine ilişkin açıklaması
42.- Ankara Milletvekili Mustafa Destici’nin, vefat eden 25, 26 ve 27’nci
Dönem Denizli Milletvekili Kazım Arslan ile şehitlere Allah’tan rahmet
dilediğine, Askeralma Kanunu Teklifi’ni geneli itibarıyla desteklediklerine,
bir aylık temel eğitim, dövizli askerlik ve kısa dönem askerlik konularının
dikkate alınması gerektiğine ilişkin açıklaması

VII.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, görüşmeleri izlemek üzere Genel Kurulu teşrif etmiş
bulunan Parlamentolararası Birlik Grubu Başkanı ve üyelerine "Hoş
geldiniz." denilmesi

B) Tezkereler
1.- Türkiye Büyük Millet Meclisi Başkanlığının, ülkemizin Latin Amerika
ve Karayip ülkelerine yönelik açılım politikasının parlamenter diplomasi
boyutunun da güçlendirilmesi kapsamında TBMM'nin AND Topluluğunun danışma ve
denetim organı olan AND Parlamentosuna gözlemci üye olması TBMM Başkanlık
Divanının 3 Mayıs 2019 tarih ve 15 sayılı Kararı’yla uygun bulunduğuna ilişkin
tezkeresi (3/765)

C) Önergeler
1.- Tekirdağ Milletvekili İlhami Özcan Aygun’un (2/1551) esas numaralı
Karşılıksız Çek ve Protestolu Senetler ile Kredi ve Kredi Kartları Borçlarına
İlişkin Kayıtların Dikkate Alınmaması Hakkında Kanunda Değişiklik Yapılmasına
Dair Kanun Teklifi’nin doğrudan gündeme alınmasına ilişkin önergesi (4/32)

VIII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Kayseri Milletvekili Dursun Ataş ve 20
milletvekilinin, yüksek sayıda Suriyeli mültecinin ülkemize sığınmasının yol
açtığı sorunların incelenip çözüm yollarının tespit edilmesi amacıyla 22/5/2019
tarihinde Türkiye Büyük Millet Meclisi Başkanlığına verilmiş olan (10/1278)
esas numaralı Meclis Araştırması Önergesi’nin ön görüşmelerinin, Genel Kurulun
11 Haziran 2019 Salı günkü birleşiminde yapılmasına ilişkin önerisi
2.- HDP Grubunun, Grup Başkan Vekili Mersin Milletvekili Fatma Kurtulan
ve Grup Başkan Vekili İstanbul Milletvekili Hakkı Saruhan Oluç tarafından,
İstanbul Havalimanı’nın kamuya uğrattığı zararın ortaya çıkarılması ve güvenli
yolcu taşımacılığı için gerekli tedbirlerin alınması amacıyla 30/5/2019
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin ön görüşmelerinin, Genel Kurulun 11 Haziran 2019 Salı
günkü birleşiminde yapılmasına ilişkin önerisi 

3.- CHP Grubunun, Eskişehir Milletvekili Utku Çakırözer ve arkadaşları
tarafından, cezaevinde tutuklu ve hükümlülere yönelik hak ihlalleri
iddialarının araştırılması amacıyla 11/6/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 11 Haziran 2019 Salı günkü birleşiminde yapılmasına
ilişkin önerisi 
4.- AK PARTİ Grubunun, Genel Kurulun çalışma saatlerinin yeniden
düzenlenmesine; 11, 12, 13, 18, 19, 20, 25, 26 ve 27 Haziran 2019 Salı,
Çarşamba ve Perşembe günkü birleşimlerinde denetim konularının görüşülmeyerek
gündemin "Kanun Teklifleri ile Komisyonlardan Gelen Diğer İşler"
kısmında yer alan işlerin görüşülmesine ilişkin önerisi

IX.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- İstanbul Milletvekili Şirin Ünal ve Adalet ve Kalkınma Partisi Grup
Başkanvekili Tokat Milletvekili Özlem Zengin ile 49 Milletvekilinin Askeralma
Kanunu Teklifi (2/1940) ve Milli Savunma Komisyonu Raporu (S. Sayısı: 69) 

X.- YAZILI SORULAR VE CEVAPLARI
1.- Ankara Milletvekili Levent Gök'ün, yaş sebze ve meyve ihracat tırı
karantina işlemlerinin yavaşlatıldığı iddialarına ilişkin sorusu ve Ticaret
Bakanı Ruhsar Pekcan’ın cevabı (7/10821)
2.- Kırklareli Milletvekili Türabi Kayan'ın, 2002-2019 yılları arasında
Bakanlığın Kırklareli iline yaptığı yatırımlara ilişkin sorusu ve Ulaştırma ve
Altyapı Bakanı Mehmet Cahit Turhan’ın cevabı (7/10823)
3.- İstanbul Milletvekili Mahmut Tanal'ın, İstanbul'un Tuzla ilçesinin
Şifa ve Mimar Sinan Mahallelerinde toplu ulaşımda yaşanan aksaklıklara ilişkin
sorusu ve Ulaştırma ve Altyapı Bakanı Mehmet Cahit Turhan’ın cevabı (7/10824)
4.- Ankara Milletvekili Yıldırım Kaya'nın, Türksat'a borcu olan ve borcu
nedeniyle yayını kesilen tv kanallarına ilişkin sorusu ve Ulaştırma ve Altyapı
Bakanı Mehmet Cahit Turhan’ın cevabı (7/10825)
5.- Muş Milletvekili Gülüstan Kılıç Koçyiğit'in, 31 Mart Mahalli
İdareler Seçimleri için Muş iline ek uçak ve otobüs seferleri yapılarak
dışarıdan seçmen taşındığı iddialarına ilişkin sorusu ve Ulaştırma ve Altyapı
Bakanı Mehmet Cahit Turhan’ın cevabı (7/10826)
6.- Ankara Milletvekili Filiz Kerestecioğlu Demir'in, Atatürk
Havalimanı'nın ihale süresi dolmadan kapatılması nedeniyle ortaya çıkan zarara
ilişkin sorusu ve Ulaştırma ve Altyapı Bakanı Mehmet Cahit Turhan’ın cevabı
(7/10827)
7.- Hakkâri Milletvekili Sait Dede'nin, Hakkâri ili ve ilçelerindeki yol
yapım çalışmalarına ilişkin sorusu ve Ulaştırma ve Altyapı Bakanı Mehmet Cahit
Turhan’ın cevabı (7/10973)
8.- Adana Milletvekili İsmail Koncuk'un, Gebze-Halkalı arasındaki demir
yolu hattının güvenliğine ve yeni işe alınan makinistlerin yeterliliklerine
ilişkin sorusu ve Ulaştırma ve Altyapı Bakanı Mehmet Cahit Turhan’ın cevabı
(7/10974)
9.- Adana Milletvekili İsmail Koncuk'un, İstanbul Havalimanı apronunda
çalışan personelin hata durumunda dolar üzerinden ceza ödeyecek olmasına
ilişkin sorusu ve Ulaştırma ve Altyapı Bakanı Mehmet Cahit Turhan’ın cevabı
(7/10975)
10.- Adana Milletvekili İsmail Koncuk'un, Atatürk Havalimanı'nın
kapanması nedeniyle bir şirkete ödenecek tazminata ilişkin sorusu ve Ulaştırma
ve Altyapı Bakanı Mehmet Cahit Turhan’ın cevabı (7/10977)
11.- Malatya Milletvekili Veli Ağbaba'nın, Atatürk Havalimanı'nın
işletmesini 2021 yılına kadar üstelenen şirkete sözleşmenin feshedilmesi
nedeniyle ödenecek tazminata ilişkin sorusu ve Ulaştırma ve Altyapı Bakanı Mehmet
Cahit Turhan’ın cevabı (7/10978)
12.- İstanbul Milletvekili Mustafa Sezgin Tanrıkulu'nun, 2017-2019
yılları arasında yıllara göre Türk boğazlarından geçiş yapan gemilerin sayısına
ilişkin sorusu ve Ulaştırma ve Altyapı Bakanı Mehmet Cahit Turhan’ın cevabı
(7/10980)
13.- İstanbul Milletvekili Mustafa Sezgin Tanrıkulu'nun, 2017-2019
yılları arasında yıllar bazında Bakanlığa bağlı kurum ve kuruluşlarca yapılan
ve daha sonra iptal edilen ihalelere ilişkin sorusu ve Ulaştırma ve Altyapı
Bakanı Mehmet Cahit Turhan’ın cevabı (7/10982)
14.- İstanbul Milletvekili Mustafa Sezgin Tanrıkulu'nun, internet
erişiminin yaygınlaştırılması için yapılan çalışmalara ilişkin sorusu ve
Ulaştırma ve Altyapı Bakanı Mehmet Cahit Turhan’ın cevabı (7/10983)
15.- Kahramanmaraş Milletvekili Sefer Aycan'ın, Kahramanmaraş'ta son beş
yılda meydana gelen trafik kazalarının sayısına ve bu kazaları azaltmak için
alınması gereken önlemlere ilişkin sorusu ve Ulaştırma ve Altyapı Bakanı Mehmet
Cahit Turhan’ın cevabı (7/10984)
16.- Mersin Milletvekili Rıdvan Turan'ın, karayollarına yerleştirilen
maket trafik polis araçlarına ilişkin sorusu ve Ulaştırma ve Altyapı Bakanı
Mehmet Cahit Turhan’ın cevabı (7/10985)
17.- Siirt Milletvekili Meral Danış Beştaş'ın, Siirt'te Kasaplar
Deresi'nde viyadük yapılacağına dair iddialara ilişkin sorusu ve Ulaştırma ve
Altyapı Bakanı Mehmet Cahit Turhan’ın cevabı (7/11089)
18.- Kocaeli Milletvekili Haydar Akar'ın, Atatürk Havalimanının işletme
hakkını 2021 yılına kadar devralan şirkete sözleşmenin feshedilmesi nedeniyle
ödenecek tazminata ilişkin sorusu ve Ulaştırma ve Altyapı Bakanı Mehmet Cahit
Turhan’ın cevabı (7/11090)
19.- Kocaeli Milletvekili Lütfü Türkkan'ın, Kocaeli'nin Gebze ilçesine
bağlı Denizli Mahallesi'nde Kuzey Marmara Otoyolu çalışmaları nedeniyle yaşanan
sorunların çözümüne ilişkin sorusu ve Ulaştırma ve Altyapı Bakanı Mehmet Cahit
Turhan’ın cevabı (7/11091)
20.- Kocaeli Milletvekili Lütfü Türkkan'ın, Çeşme Alaçatı Havalimanı
inşaatına ilişkin sorusu ve Ulaştırma ve Altyapı Bakanı Mehmet Cahit Turhan’ın
cevabı (7/11092)
11 Haziran 2019 Salı
BİRİNCİ OTURUM
Açılma Saati: 15.00
BAŞKAN: Başkan Vekili Levent GÖK
KÂTİP ÜYELER: Şeyhmus DİNÇEL (Mardin), İsmail OK (Balıkesir)
----- 0 -----
BAŞKAN
– Türkiye Büyük Millet Meclisinin 87’nci Birleşimini açıyorum.
Toplantı
yeter sayısı vardır, görüşmelere başlıyoruz.
III.- ÖLÜM, SAYGI DURUŞU VE TAZİYELER
1.- 25, 26 ve 27’nci Dönem Denizli Milletvekili Kazım Arslan’ın vefatı
nedeniyle saygı duruşu
BAŞKAN
– Sayın milletvekilleri, iki gün önce Denizli Milletvekilimiz Sayın Kazım
Arslan’ın ani vefatıyla hepimiz sarsıldık. Birazdan onunla ilgili duygularımı
sizlerle paylaşacağım. 
Meclisimizi
açarken Denizli Milletvekilimiz Sayın Kazım Arslan’ın aziz hatırası önünde
Genel Kurulu bir dakikalık saygı duruşuna davet ediyorum: 
(Saygı
duruşunda bulunuldu)
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün, vefat eden 25, 26
ve 27’nci Dönem Denizli Milletvekili Kazım Arslan’a Allah’tan rahmet dilediğine
ilişkin konuşması
BAŞKAN
– Allah rahmet eylesin, ruhu şad olsun.
Denizli
Milletvekilimiz Sayın Kazım Arslan 25, 26 ve 27’nci Dönemde Parlamentomuz
çatısı altında çok başarılı hizmetler verdi. Kendisini çok genç yaşta yitirdik.
Kazım Arslan genç yaşına karşın gerek meslek hayatında gerek siyaset hayatında
çok önemli başarılara imza atmış, mümtaz bir şahsiyetti. Avukatlık mesleğinin
yanında Denizli’de tekstil sanayisi üzerinde önemli çalışmaları olup bu konuda
çok önemli bir girişimci ruhu olan bir arkadaşımızdı. 
Sayın
Kazım Arslan 25, 26 ve 27’nci Dönemde milletvekilliği görevini yaparken siyasi
ilkelerinden asla ödün vermedi, siyasi ilkelerinden ödün vermezken bir yandan
da bütün siyasi partilerdeki milletvekilleriyle, yöneticilerle son derece
nezaketli ve saygın bir ilişki gerçekleştirdi. Bugün Sayın Kazım Arslan’ın
nezaketine, onun duruşuna her zamankinden çok daha fazla ihtiyacımız olduğunu
düşünüyorum. Son derece sakin bir üslupla kendi görüşlerini aktarmaya ve bu
konuda da kimseye bir kırgınlık göstermemeye özen gösteren bir arkadaşımızdı.
Ayrıca, gerek grup başkan vekilliği yaptığım daha önceki dönemlerde gerekse
Meclis Başkan Vekili olarak yönettiğim bütün oturumlarda istisnasız şunu
söyleyebilirim ki: Sayın Kazım Arslan Meclisimizin en çalışkan
milletvekillerinden biriydi. Meclis açılma saatinde Meclise gelir ve Meclis
kapanana kadar da Meclisten ayrılmaz, sürekli okur, notlar alır, arkadaşlarıyla
paylaşır ve her zaman da görüşlerini ifade etmeye çalışırdı. 
Böylesine
çalışkan, zarif bir arkadaşımızı çok zamansız bir şekilde, ani bir şekilde
kaybetmenin büyük üzüntüsünü yaşıyoruz. Yeri doldurulamayacak arkadaşımız için
bütün çalışma arkadaşlarına, Meclisimize, sevenlerine ve Türk halkına tekrar
başsağlığı diliyorum, ruhu şad olsun. 
Sayın
milletvekilleri, gündeme geçmeden önce üç sayın milletvekiline gündem dışı söz
vereceğim. Daha sonra, sisteme giren arkadaşlarımızın ve grup başkan
vekillerimizin söz taleplerini karşılayacağım.
Gündem
dışı ilk söz, Amasya Genelgesi’nin yayımlanmasının 100’üncü yıl dönümü
nedeniyle söz isteyen Amasya Milletvekilimiz Sayın Hasan Çilez’e aittir.
Buyurun
Sayın Çilez. (AK PARTİ sıralarından alkışlar) 
Süreniz
beş dakikadır.
V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Amasya Milletvekili Hasan Çilez’in, 12 Haziran Atatürk’ün Amasya’ya
gelişinin ve 22 Haziran Amasya Tamimi’nin yayımlanmasının 100’üncü yıl dönümüne
ilişkin gündem dışı konuşması
HASAN
ÇİLEZ (Amasya) – Teşekkür ederim Sayın Başkanım.
12
Haziran Atatürk’ün Amasya’ya gelişi ve Amasya Tamimi’nin yayımlanmasının 100’üncü
yılı dolayısıyla söz almış bulunmaktayım. Konuşmamın başında aziz ve necip
milletimizi ve Gazi Meclisimizin kıymetli vekillerini en derin saygı ve sevgi
ve hürmetlerimle selamlarım. Rabb’imin rahmeti ve bereketi milletimizin üzerine
olsun.
Yüksekova’da
yol inşaatında çalışan 2 işçimiz hain terör örgütünce şehit edilmiştir. Rabb’im
şehadetlerini kabul etsin, ailelerinin ve milletimizin başı sağ olsun, hainler
kahrolsun.
İki
gün önce vefat eden Denizli Milletvekilimiz merhum Kazım Arslan’a Allah’tan
rahmet, kederli ailesine, Cumhuriyet Halk Partisine ve Denizlili
hemşehrilerimize başsağlığı ve sabırlar diliyorum.
Sayın
Başkanım, değerli vekiller; yüz yıl, tam yüz yıl önce bugünler, Türk esaret
altına alınmak isteniyor. Orduları dağıtılmış, tersanelerine kilit vurulmuş,
silahı elinden alınmış, tuzaklar kurulmuş, emperyal güçler oyunlarını
sahnelemeye başlamış, alt yüz yıllık Osmanlı çökertilmiş, son darbe vurulmak
üzere. Millet uzun süren savaşlar sonunda fakruzaruret içinde, genç nüfus
cephelerde şehadet şerbeti içmiş, Anadolu Türk olalı hiç böyle olmamıştı. Bir
kıvılcım lazım, her şeye rağmen, her olumsuzluğa inat göğsündeki imanla Anadolu
insanı esarete karşı kükremeye hazır. 19 Mayısta Samsun’a çıkan Mustafa Kemal
ve arkadaşları ilk kıvılcımı ateşlemiş, Havza’ya gelmiştir. Havza’daki
çalışmalarının sonunda Amasya’ya geçmeden önce Amasya Müftüsü Hacı Tevfik
Efendi’ye çektiği telgrafta Amasya’da nasıl karşılanacağı konusunda iklimi
öğrenmek istemektedir. Kısa sürede gelen cevabi telgraf şöyledir: “Amasya halkı
müdafayivatan, muhafazayidin ve devlet yolunda mücadele edenleri bağrına
basmakla müftehir olacaktır.” Beklentisinin ötesindeki bu cevap Mustafa Kemal
ve beraberindeki heyet için büyük bir moral olmuştu. 12 Haziran 1919 günü
Amasya’ya gelen Mustafa Kemal ve arkadaşları Amasya’da büyük bir coşkuyla
karşılanmıştır, “Paşam, bütün Amasya emrinizdedir, gazanız mübarek olsun.”
Saraydüzü Kışlası’na yerleşen heyet vatanın kurtuluşu için çalışmalarına burada
başlamıştır. Büyük zorluklarla ve tereddütlerle çıktığı istiklal mücadelesinde
Mustafa Kemal ve arkadaşlarının yüreğini, Amasyalılar, âdeta Yeşilırmak’ın
suyunu serperek rahatlatmışlardır. Ertesi gün, cuma namazında zekât-fitre
konusunda hutbe verecek olan Sultan Bayezid Camisi İmamı Abdurrahman Kamil
Efendi hutbesini değiştirerek vatanın kurtarılmasından bahsetmiştir. Namaz
çıkışı halka hitap eden Mustafa Kemal “Amasyalılar, burası, Havza’dan ötesi
Pontus oluyor, Sivas’tan doğusu Ermenistan’a kalıyor, memleket İngiliz mandası
altına giriyor. Tarihi büyük Türk milleti böyle bir esareti kabul edemez.”
diyerek durumu özetliyor. On günlük çalışmanın ardından Mustafa Kemal ve
arkadaşları, Amasya’dan ve Amasyalıdan aldığı büyük moral ve destekle, 22
Haziran 1919 günü Türkiye Cumhuriyeti’nin doğum belgesi, kurtuluş ve dirilişin
manifestosu Amasya Tamimi’ni dünyaya ilan ettiler. “Vatanın bütünlüğü, milletin
bağımsızlığı tehlikededir.” tespitini net olarak ortaya koymuşlar ve “Milletin
istiklalini yine milletin azim ve kararı kurtaracaktır.” diyerek yeni Türk
devletinin ilk şifrelerini vermişlerdir. Anadolu’da her türlü tesir ve
müdahaleden uzak bir yerde kongre toplanması karara bağlanarak Erzurum ve Sivas
Kongrelerinin önü açılır, Kurtuluş Savaşı’mız başlar, Türk’ün destanlarına yeni
destanlar eklenerek Türkiye Cumhuriyeti kurulur. “Milletin istiklalini yine
milletin azim ve kararı kurtaracaktır.” düsturu “Egemenlik kayıtsız şartsız
milletindir.” denilerek millet hâkimiyetinin tecelligâhı Gazi Meclisimize
yazılır. Amasya, tarihte oynadığı önemli rollerine birisini daha ekler.
Osmanlı’ya şehzadeler yetiştiren ilim irfan şehri, Anadolu’nun Oxford’u diye
tanımlanan, toprakları küçük ama verimli olan Amasya’mız, Fetret Devri’nden
sonra Osmanlı’nın ikinci kuruluşunu tesis etmiş, dirilişi başlatmış,
İstanbul’un fethinin önünü açarak devletten imparatorluğa geçişin başlangıcı ve
dayanağı olmuştur. Yine bu küçük şehir milletinin ihtiyacı olduğunda sahneye
çıkmış, Amasya Tamimi’yle Türkiye Cumhuriyeti’ni kuran şehir olma şerefine nail
olmuştur çünkü yeni devletin kurulma niyeti ve nasıl bir devlet olacağı burada
ortaya konulmuştur. Bu büyük mirasın sahipleri olarak bizler sorumluluğunu
müdrik insanlar olarak davranmak, tavır almak ve çalışmak zorundayız. Bu kadar
zorluklarla bize emanet edilen vatanımızı yeni nesillerimize güçlü ve kudretli
olarak teslim etmeliyiz. Bunun için sürekli tahrik ve tahrip tazyiklerini
üzerimize gönderenlere karşı millî birlik ve beraberlik içerisinde mücadele
etmemiz gerekmektedir. 
Beka
meselemiz millî meselemizdir, bunu bayağılaştırmak gaflettir, dalalettir; yok
saymak ihanete kadar gidebilir, günlük politik malzeme ve çatışma alanı
değildir.
(Mikrofon
otomatik cihaz tarafından kapatıldı)
BAŞKAN
– Devam edin, bir dakika daha ekleyelim. 
HASAN
ÇİLEZ (Devamla) - Bu meseleyi herkese anlatmak boynumuzun borcudur. Dün manda
ve himaye, Yunan işgali, Ermeni ve Rum Pontus faaliyetleri, Misakımillî
sınırları içerisindeki Musul, Kerkük ve diğer yerlerin elimizden oyunlarla
alınması neyse bugün de terör örgütleri ve onların destekçileriyle mücadele
etmek, güney sınırlarımızda kurulmak istenen terör devletini ne pahasına olursa
olsun kurdurmamak, Akdeniz’deki haklarımızı korumak, küresel emperyalist
güçlerin siyasal ve ekonomik baskılarıyla, darbeler ve 15 Temmuzdaki işgal
girişimleriyle mücadele etmek aynı şeydir. Biz bu oyunu biliyoruz, Allah’ın
izniyle dün nasıl bozduysak bugün de bozarız. Dün bozduk, istiklal
mücadelemizle Türkiye Cumhuriyeti’ni kurduk, bugün de bozarız, beka meselemizin
idrakiyle büyük ve güçlü Türkiye’yi kurarız. Bunun için tek dayanağımız dün olduğu
gibi bugün de milletimizin azim ve kararıdır. 
Gazi
Meclisimizi ve aziz milletimizi saygıyla selamlarım. (AK PARTİ sıralarından
alkışlar) 
BAŞKAN
– Teşekkür ederim. 
Gündem
dışı ikinci söz, Atatürk’ün Amasya’ya gelişinin ve Amasya Tamimi’nin yayımlanmasının
100’üncü yılı nedeniyle söz isteyen Amasya Milletvekilimiz Sayın Mustafa
Tuncer’e aittir. 
Buyurun
Sayın Tuncer. (CHP sıralarından alkışlar) 
Süremiz
beş dakika. 
2.- Amasya Milletvekili Mustafa Tuncer’in, 12 Haziran Atatürk’ün
Amasya’ya gelişinin ve 22 Haziran Amasya Tamimi’nin yayımlanmasının 100’üncü
yıl dönümüne ilişkin gündem dışı konuşması
MUSTAFA
TUNCER (Amasya) – Sayın Başkan, değerli milletvekilleri; yüce heyetinizi
saygıyla selamlıyorum. 
7
Haziran 2019 tarihinde kaybettiğimiz ve büyük üzüntü duyduğumuz, Türkiye Büyük
Millet Meclisinin en çalışkan, en naif ve beyefendi bir kişiliğe sahip olan
Denizli Milletvekilimiz Sevgili Kazım ağabeyimizi, Kazım Arslan ağabeyimizi
sevgi ve saygıyla anıyorum; yakınlarına, camiamıza, Türkiye Büyük Millet Meclisine
başsağlığı ve sabır diliyorum. 
Yarın
12 Haziran, Büyük Önder Mustafa Kemal Atatürk’ün Amasya’ya gelişinin ve
cumhuriyetimizin temellerinin atıldığı günün 100’üncü yılı. Amasyalılar olarak
bu günü büyük bir coşkuyla ve sevgiyle on gün boyunca kutlayacağız. 12-22
Haziran tarihi sadece Amasya için değil, Türkiye için en önemli tarihlerden
biridir, yeni kurulacak devletin müjdesi ve şeklinin söylendiği gündür. Bu
müjdenin Amasya’dan verilmesi ise bizler için gurur verici ve övünç doludur. 
Değerli
milletvekilleri, Mustafa Kemal Atatürk Nutuk’ta günün koşullarını ve Osmanlı
Devleti’nin son durumunu anlattıktan sonra sözüne şöyle devam eder: “Efendiler,
bu vaziyet karşısında bir tek karar vardı. O da hâkimiyetimilliyeye müstenit,
bilakayduşart müstakil yeni bir Türk devleti tesis etmek! İşte, daha
İstanbul'dan çıkmadan evvel düşündüğümüz ve Samsun'da Anadolu topraklarına ayak
basar basmaz tatbikatına başladığımız karar, bu karar olmuştur.” O dönemde
ülkenin durumunu çok iyi tahlil eden Mustafa Kemal, mevcut durumdan çıkışın
yolunun yeni ve bağımsız bir devlet olduğunu ve bu devletin temelini de “millî
egemenlik” ilkesinin oluşturacağını kafasına koyduktan sonra Samsun’a doğru
yola çıkmış, sonrasında Havza ve devamında, 12 Haziranda Amasya’ya geçmiştir.
Amasya’da on gün kalan Mustafa Kemal 21 Haziran akşamı arkadaşlarıyla Topçu
Kışlası’nda toplanmış ve sabaha kadar süren toplantı sonrasında tarihe altın
harflerle yazılan Amasya Tamimi okunmuştur. 
Amasya
Tamimi bir kurtuluş ve kuruluş belgesidir. “Vatanın tamamı, milletin istiklali
tehlikededir. Hükûmet merkezi itilaf devletlerinin etkisi ve denetimi altında
bulunduğundan, sahip olduğu sorumluluğun gereklerini yerine getirememektedir.
Bu durum, milletimizi adı var, kendi yok durumuna düşürüyor. Milletin istiklalini,
yine milletin azim ve kararı kurtaracaktır. Milletin durumunu ve davranışını
göz önünde bulundurarak haklarını dünyaya duyurmak için her türlü etki ve
denetimden uzak bir millî heyetin varlığı gerekmektedir.” Amasya Tamimi’nin
özeti budur.
Değerli
milletvekilleri, 100’üncü yılında Amasya Tamimi’ni çok iyi anlamalı ve
kendimize rehber edinmeliyiz. Özellikle ülkeyi yönetenler bu belgeyi
ezberlemeli ve özümsemelidir. Türkiye Cumhuriyeti’nin dış ve iç politikası
belirlenirken bu tamim içeriği rehber olarak alınmalıdır. Hele hele devlet
yönetiminde “egemenliğin kayıtsız şartsız millette olduğu” ilkesi asla
vazgeçilmeyecek veya tırpanlanmayacak şekilde kayıtsız ve şartsız korunmak
zorundadır. Aslında bu ilkeyi en iyi korumanın yolu ise 16 Nisan referandumuyla
geçilen tek adam rejiminden derhâl vazgeçmekten ve eksikleri giderilmiş güçlü
parlamenter rejime tekrar dönmekten geçmektedir. 
Sayın
Başkan, değerli milletvekilleri; sürem azalırken 100’üncü yılda biraz da
Amasya’nın sorunlarından bahsetmek isterim. Milletvekili olduğumdan beri her
konuşmamda, söz aldığımda sürekli bahsediyorum, yine bahsedeceğim. Yapımına
2007 yılında başlanan ve 11,3 kilometre uzunluğunda olacak olan Amasya Çevre
Yolu inşaatı on iki senedir devam etmektedir. Her sene “Bu sene sonunda bitecek
ve hizmete girecek.” diye açıklamalar yapılan çevre yolu bu sene de hizmete
giremeyecek gibi. 2015 yılında ilk milletvekilliği dönemimde “Bu sene hizmete
giriyor.” dendi ama ertelendi “2016 yılında hizmete giriyor.” dendi, ertelendi
“2017 yılında hizmete giriyor.” dendi, ertelendi, 2018 yılından sonra da artık
tarih verilmiyor. Çevre yolunun 2017 yılına kadar 550 milyon lira parası gitti,
şu an itibarıyla da yaklaşık 1 milyar lirayı buldu. Son on iki yılda ülkemizde
Avrasya Tüneli’ne başlandı ve bitti, üçüncü köprüye başlandı ve bitti, Osman
Gazi Köprüsü’ne başlandı ve bitti ama Amasya Çevre Yolu bitirilemedi.
(Mikrofon
otomatik cihaz tarafından kapatıldı)
MUSTAFA
TUNCER (Devamla) – Sayın Başkan…
BAŞKAN
– Devam edin Sayın Tuncer.
MUSTAFA
TUNCER (Devamla) – İnşaat başladığından beri ülkemizde 8 seçim, 2 referandum
oldu, 3 başbakan, 3 cumhurbaşkanı değişti ama Amasya Çevre Yolu bitirilemedi.
İnşaat başladığından beri Galatasaray 6 kez, Fenerbahçe 3 kez, Beşiktaş 3 kez,
Bursaspor 1 kez şampiyon oldu ama Amasya Çevre Yolu bitirilemedi. Şayet Ferhat
yaşasaydı ve bugünkü teknolojiye sahip olsaydı, değil 11 kilometre çevre yolu
yapmak, Amasya’nın tüm çevresini çevre yoluyla kaplardı. Lütfen bitsin artık bu
çevre yolu. 
Amasya’nın,
Amasyalıların bir diğer sorunu da soğan. Bildiğiniz üzere, Amasya, merkez ve
ilçeleriyle Türkiye’nin en önemli soğan üreticilerinden biridir. Çiftçiler,
elleriyle, tırnaklarıyla kazıyarak emeklerini, gündüzlerini, gecelerini,
paralarını, bütün maddiyatlarını vererek ürettikleri soğanlarını depolarına,
köylerindeki, evlerindeki kuruluklarına koyarlar ve belli bir süre sonra,
ihtiyaçları doğrultusunda, peyderpey de bu soğanlarını satarlar. 
(Mikrofon
otomatik cihaz tarafından kapatıldı)
MUSTAFA
TUNCER (Devamla) – Sayın Başkanım, bitiriyorum. 
BAŞKAN
– Selamlayalım. 
Buyurun.

MUSTAFA
TUNCER (Devamla) – Selamlıyorum. 
2018
yılında, maalesef, 47 yaşındayım, kırk yedi yıldır hiç görmediğim bir şey oldu,
o çiftçilerin, köylülerin evine girildi, o soğan koydukları kuruluklar,
ahırlar, depolar kontrol edildi, basıldı. Çiftçi bunu hiçbir zaman yaşamamıştı
ve özellikle de Amasya çiftçisi bunu hiçbir zaman hak etmemişti. O soğanı üreten
de yetiştiren de o çiftçinin bizzat kendisidir, satana kadar da o mal o
çiftçinin kendisine aittir. İster satar ister döker ister yakar, her türlü
tasarruf hakkına sahiptir. Hiç kimsenin, çiftçinin kendi ürettiği, köylünün
kendi yetiştirdiği soğanına el uzatma, deposunu basma, kuruluğuna girme gibi
bir hakkı yoktur diyorum, böyle bir uygulamanın bir daha olmamasını temenni
ediyorum. 
Yüce
heyeti saygıyla selamlıyorum. (CHP sıralarından alkışlar)
BAŞKAN
– Teşekkür ederiz. 
Gündem
dışı üçüncü söz, Düzce’nin sorunları hakkında söz isteyen Düzce Milletvekilimiz
Sayın Ümit Yılmaz’a aittir. 
Buyurun
Sayın Yılmaz. (MHP sıralarından alkışlar)
Süreniz
beş dakika. 
3.- Düzce Milletvekili Ümit Yılmaz’ın, Düzce ilinin sorunlarına ilişkin
gündem dışı konuşması
ÜMİT
YILMAZ (Düzce) – Sayın Başkan, değerli milletvekilleri; Düzce ilimizin
sorunları hakkında konuşma yapmak için söz almış bulunmaktayım. Genel Kurulu
saygıyla selamlıyorum.
Sayın
Başkan, Düzce kendi bölgesinde âdeta bir saklı cennettir. Bu saklı cennet
maalesef yeteri kadar değer görmemektedir. Özellikle Sinekli, Balıklı, Kardüz,
Pürenli, Derebalık, Topuk, Torkul, Odayeri başta olmak üzere sayıları 10’u aşan
yaylalarıyla; Akçakoca denizi ve kumsalıyla; Güzeldere, Samandere
Şelaleleriyle; Akçakoca’da Fakıllı ve Yığılca’da Sarıkaya Mağaralarıyla;
Cumayeri’nde raftingiyle; Gölyaka’da kuş cenneti Efteni Gölü’yle; Konuralp’te tarihî
Bitinya bölgesine ait Prusias şehri kalıntılarıyla âdeta turizm cenneti olması
gereken bir şehirdir. Bu özelliklerine rağmen maalesef yıllardır kötü
yönetilen, daha doğrusu yönetilemeyen il turizmi, turizm pastasından alması
gereken payı alamamaktadır. 
Düzce’nin
sorunu bu kadarla da kalmamakta, bir yıldır sorunları peyderpey dile
getirmemize rağmen sorunlar çözülememektedir. Ülkemizde çiftçilerin yaşadığı
sıkıntılar Düzce’yi de etkilemekte; bunun yanı sıra, çevre yolları
tamamlanmayan ilimizin trafik problemleri gün geçtikçe artmaktadır. Yığılca
yolunda yapılan çalışmalar devam etmesine rağmen hedeflenen yol yapımı,
ihtiyacı karşılamamaktadır. Gölyaka bağlantı gişelerinin ve Kaynaşlı
gişelerinin açılma aşamasına gelmesi, gecikmeye rağmen, sevindiricidir. 
Düzce
Devlet Hastanesinde yapılan çalışmalar neticesinde iyileşme olmuşsa da fiziki
problemleri ve kadro sıkıntısı hâlâ devam etmektedir. 
Akçakoca
Devlet Hastanesiyle ilgili hâlâ bir adım atılamamış olup hastanenin durumu
içler acısıdır. Akçakoca gibi yazın nüfusu 100 bini aşan bir ilçeye mevcut
hastane yakışmamakta, personel sıkıntısı bir türlü giderilememektedir. 
Değerli
milletvekilleri, Düzce’nin 740 bin dönüm tarım alanının 630 bin dönümü fındık
arazisidir. 630 bin dönüm fındık arazisinin 500 bin dönümüne zirai destek
verilmektedir. Yüzde 6 ve üzeri 3’üncü sınıf fındık arazilerine destek
verildiğini göz önünde bulundurursak Düzce’de tarımın tamamıyla fındığa
endeksli olduğunu ve 27 bin ailenin fındıktan geçindiğini görürüz. Karadeniz
Bölgesi’nde fındık üreticisinin yaşadığı sıkıntıların tamamı Düzce ekonomisine
yüzde 60’ın üzerinde katkısı olan fındık üreticisini de ve dolayısıyla Düzce’yi
de çok fazla etkilemektedir. Tarımda gerek Düzce’de gerekse Karadeniz’de
fındıkçının problemleri büyüktür. Defalarca fındık üreticisinin sorunlarını ve
beklentilerini dile getirmemize rağmen Tarım Bakanlığından konu hakkında bir
açıklama yapılmaması fındık üreticisini endişelendirmektedir. Tarım
Bakanlığının açıklama yapmadan birtakım dış kaynaklardan yapılan yıllık ürün
açıklamaları üreticinin endişelerini artırmaktadır. Üretici geçen sene yaşadığı
sıkıntıların aynısını çekmekten korkmaktadır. Tarım Bakanlığından bir açıklama
yapılmaması Karadeniz’de yaşayan yaşamayan tüm Karadenizli hemşehrilerimizi
sıkıntıya sokmaktadır. Hem fındık üretimini 1 milyon tona çıkarmak istediğinizi
söyleyip hem de fındıkçıyı kendi başına bırakmak, ülkemize ve üreticiye sahip
çıkmamak fındık tekeli oluşturmaya çalışan bir şirketten başkasına fayda
sağlamayacaktır. 
Fındık
üreticisinin üzerinde oynanan oyunlar bununla da kalmamaktadır. Üretici sadece
bir ay çalışıp âdeta yan gelip yatıyor gibi gösterilerek küçük düşürülmeye ve
diğer çiftçilerle arası açılmaya çalışılmaktadır. Özellikle son dönemde tekel
oluşturmaya çalışan bir şirketin yetkililerinin üretici hakkında “850 bin ton
yıllık ürün var. Fındık üreticisi rahat, yeterince çalışmıyor. Fındıkçı çok
para kazanıyor.” gibi söylemlerin tamamı asılsızdır. 
(Mikrofon
otomatik cihaz tarafından kapatıldı)
BAŞKAN
– Devam edin.
ÜMİT
YILMAZ (Devamla) - Bir fındık üreticisi olarak açık ve net bir şekilde
belirtmek isterim ki fındık dikili araziler çok eğimli ve başka tarım
alternatifi olmayan arazilerdir. Fındık öyle bir ay çalışılan değil, senenin en
az yedi ay tımarıyla, ilaçlamasıyla, çapasıyla, toplamasıyla, harmanıyla emek
harcanması gereken, üretimi zor bir tarım ürünüdür. Bu eğimde yapılan tarımın
maliyeti çok yüksektir. Son dönemde artan mazot, gübre ve zirai ilaç fiyatları
bütün çiftçilerde olduğu gibi fındık üreticisini de zor durumda bırakmıştır.
Fındık üreticisi bu sene umduğu fiyatı zamanında bulamazsa tarlaya gidemeyecek,
tarlasına bakım yapamayacak duruma gelmiştir. Bu durum yıllık ürünün bırakın 1
milyon tona çıkmasını daha da düşmesine neden olacaktır. Fındık üreticisinin
Tarım Bakanlığından beklentisi, derhâl, TMO’nun fındık fiyatı 3 doların altına
düştüğü anda müdahale yapacağını belirtmesidir.
(Mikrofon
otomatik cihaz tarafından kapatıldı)
BAŞKAN
– Toparlayıp selamlayalım.
ÜMİT
YILMAZ (Devamla) – Genel Kurulu saygıyla selamlamadan önce başta CHP camiası
olmak üzere bütün milletvekilli arkadaşlarıma başsağlığı diliyorum, Allah
rahmet eylesin diyorum. (MHP, CHP ve İYİ PARTİ sıralarından alkışlar)
BAŞKAN
– Teşekkür ederim Sayın Yılmaz.
Sayın
milletvekilleri, şimdi sisteme giren değerli milletvekillerimize yerlerinden
birer dakikayla söz vereceğim.
İlk
söz Sayın Filiz…
VI.- AÇIKLAMALAR
1.- Gaziantep Milletvekili İmam Hüseyin Filiz’in, vefat eden 25, 26 ve
27’nci Dönem Denizli Milletvekili Kazım Arslan’a Allah’tan rahmet dilediğine ve
Gaziantep ili Şahinbey ilçesi İyinacar Camisi imamının sözlerine karşılık
Diyanet İşleri Başkanlığının tutumunun ne olacağını merak ettiklerine ilişkin
konuşması
İMAM
HÜSEYİN FİLİZ (Gaziantep) – Teşekkür ediyorum Sayın Başkan.
Sözlerime
Denizli Milletvekili Kazım Arslan’a rahmet dileyerek başlıyorum.
Gaziantep’in
Şahinbey ilçesinde İyinacar Camisi İmamı bayram namazı hutbesinde “Yunanlıları
denize döktüler, nerede döktüler, hepsi yalan; keşke o gün savaşı kaybetseydik,
belki Osmanlı’yı daha sonra yeniden kurabilirdik.” şeklindeki sözleriyle
Kurtuluş Savaşı’nda verilen mücadeleyi yok sayıp şehitlerimizin ruhunu
incitmiş, Türk milletinin tarihini ve zaferlerini aşağılamıştır. Bu fitne
içerikli sözler “Keşke Yunan kazansaydı.” zihniyetinin uzantısıdır. Bu kirli zihniyet,
dedelerimiz Fransa’ya karşı Antep’te 6.317 şehit verirken iş birlikçilerin
İstanbul hükûmetiyle birlikte sergilediği ihanet zihniyetinin devamıdır. Asla
fırsat verilmemeli, bu gibiler camilerimizden uzaklaştırılmalı, yüce dinimizi
istismar etmeleri engellenmeli ve yasal işlem yapılmalıdır. Diyanet İşleri
Başkanlığının bu konuda ne yapacağını da merakla beklemekteyiz.
Saygılar
sunarım.
BAŞKAN
– Sayın Şimşek...
2.- Mersin Milletvekili Baki Şimşek’in, A Millî Futbol Takımı’nı Fransa
karşısındaki galibiyetinden dolayı tebrik ettiğine ve A Millî Futbol Takımı’na
İzlanda’da yapılan saygısızlığa Türk misafirperverliği gösterilerek karşılık
verilmesi gerektiğine ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkanım.
Sayın
Başkan, öncelikle, ben Fransa’yı 2-0 gibi net bir skorla yenen Millî
Takım’ımızı tebrik ediyorum. 
İzlanda’da
Türk Millî Takımı’na karşı yapılan saygısızlığa mutlaka bir karşılık verilmesi
gerektiğini ama onların beklediği şekilde değil, Türk misafirperverliğinin en
güzel şekli bunlara gösterilerek insanlık dersi verilmelidir. Türkiye’de
oynanacak olan Türkiye-İzlanda maçının da... Seçim bölgem Mersin’de
-Türkiye’nin en güzel statlarından bir tanesi Mersin’e yapıldı Akdeniz Oyunları
vesilesiyle- çok güzel bir stadımız var. Mersin’de bugüne kadar hiçbir millî
maç oynanmadı. Ben buradan Spor Bakanımız Muharrem Kasapoğlu’na ve Futbol
Federasyonu Başkanına çağrıda bulunuyorum ve bu konuda da bütün Mersin
milletvekillerini destek olmaya davet ediyorum. Mersinli hemşehrilerimiz
İzlanda’ya en güzel cevabı tribünden verecektir ve İzlandalıları oradan boynu
bükük bir şekilde gönderecektir diyor, saygılarımı, sevgilerimi sunuyorum. (MHP
sıralarından alkışlar) 
BAŞKAN
– Sayın Durmuşoğlu...
3.- Osmaniye Milletvekili Mücahit Durmuşoğlu’nun, vefat eden 25, 26 ve
27’nci Dönem Denizli Milletvekili Kazım Arslan’a Allah’tan rahmet dilediğine,
10 Haziran Kırgız yazar Cengiz Aytmatov’un ölümünün 11’inci yıl dönümüne
ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Denizli
Milletvekili Sayın Kazım Arslan Bey’e Allah’tan rahmet, ailesine, sevenlerine
ve Cumhuriyet Halk Partisi mensuplarına başsağlığı ve sabır diliyorum.
Çekimleri
1977 yılında Osmaniye’nin Kadirli ilçesinin Karatepe köyü civarında
gerçekleştirilen ve Türk sinemasının başyapıtlarından biri sayılan “Selvi
Boylum Al Yazmalım” romanıyla tanıdığımız ünlü Kırgız yazar Cengiz Aytmatov’un
aramızdan ayrılışının 11’inci yıl dönümündeyiz. Eserleri 150’den fazla dile
çevrilen, Stalin’in yok etmeye çalıştığı Kırgız kültürünün sesi olan ve Orta
Asya Türk kültürünün en önemli kalemleri arasında yer alan Cengiz Aytmatov,
Stalin’in emriyle katledilen babası Törekul Aytmatov mezarının bulunduğu
Çang-Taş köyünde Atabeyt Mezarlığı’nda yatmaktadır. Yaşadığı dönemi en iyi şekilde
yazan, ünü Kırgızistan sınırlarını aşan “Sevgi neydi? Sevgi emekti.” mottosu
unutulmaz bir klasik hâline gelen ve Türkiye’de eserleri en çok okunan yabancı
edebiyatçılardan biri olan bu usta yazarı gelecek nesillere de taşımanın
önemine yürekten inanıyorum. 
Bu
vesileyle edebî çalışmalarına ek olarak Sovyetler Birliği Parlamentosunda
milletvekili olarak da görev yapan Cengiz Aytmatov’u rahmetle yâd ediyor, Genel
Kurulu saygıyla selamlıyorum. 
BAŞKAN
– Sayın Topal…
4.- Hatay Milletvekili Serkan Topal’ın, vefat eden 25, 26 ve 27’nci
Dönem Denizli Milletvekili Kazım Arslan’a Allah’tan rahmet dilediğine,
Hükûmetin genç işsizliğe çözüm için ne yapmayı düşündüğüne ve TBMM’de bu konuda
neden bir çalışma grubu oluşturulmadığını öğrenmek istediğine ilişkin açıklaması
SERKAN
TOPAL (Hatay) – Teşekkür ediyorum Sayın Başkan. 
Denizli
Milletvekilimiz Sayın Kazım Arslan’a bir kez daha Allah’tan rahmet diliyorum.
Hepimizin başı sağ olsun, mekânı cennet olsun. 
Sayın
Başkan, önümüzdeki pazar günü yapılacak üniversite sınavlarına 2 milyon 446 bin
kişi girecek. Buradan tüm gençlerimize başarılar diliyorum.
Geçtiğimiz
yıl -açık öğretim dâhil- bir yükseköğretim kurumuna yerleşen öğrenci sayısı
sadece 857 bin yani başvuru yapan her 3 adaydan sadece 1’i yerleşiyor. Yani
18-24 yaş aralığında olan her 3 gençten 1’inin işsiz olduğu ülkemizde, 1 milyon
600 bin genç daha maalesef işsizler kadrosuna eklenecek.
Şubat
2019 verilerine göre İŞKUR’a kayıtlı 390 bin ön lisans, 470 bin lisans, 19 bin
yüksek lisans mezunu var.
Hükûmet
klasik önlemler dışında ne yapmayı düşünüyor? Genç işsizliğe çözüm geliştirecek
bir çalışma grubu TBMM’de neden oluşturulmuyor? Bu konuda Hükûmet ne yapacak,
herhangi bir programı var mı? 
Teşekkür
ediyorum. 
BAŞKAN
– Sayın Aygun…
5.- Tekirdağ Milletvekili İlhami Özcan Aygun’un, vefat eden 25, 26 ve
27’nci Dönem Denizli Milletvekili Kazım Arslan’a Allah’tan rahmet dilediğine,
maaşları bayram öncesinde Suriyelilere ödendiği hâlde engelli vatandaşlara
neden ödenmediğini, yağlı tohum prim desteğinin eksik ödenen kısmının çiftçiye
ne zaman ödeneceğini ve tarımsal destek miktarının ne zaman belirleneceğini
öğrenmek istediğine ilişkin açıklaması
İLHAMİ
ÖZCAN AYGUN (Tekirdağ) – Teşekkür ederim Başkan. 
Denizli
Milletvekilimiz, ağabeyimiz Kazım Arslan’ı kaybetmenin üzüntüsünü yaşıyoruz.
Merhuma Allah’tan rahmet, yakınlarına ve camiamıza başsağlığı diliyorum. 
Aile,
Çalışma ve Sosyal Hizmetler Bakanlığı Suriyelilere bayram öncesi maaşlarını
ödedi ama engelli vatandaşlarımızın maaşlarını ödemedi, bunun sebebi nedir?
Yine,
Tarım Bakanlığı çiftçimizin yağlı tohumlar desteğinin yüzde 70’ine tekabül eden
kısmını bayram öncesi ödemiştir. Kalan kısmını da takside bağlayarak ilk defa…
Ülkemizde taksitli satışları biliyorduk ama ilk defa taksitli prim desteğini de
öğrenmiş olduk. Bu kalan kısmı ne zaman ödemeyi düşünüyorlar? Yine, tarımsal
destek prim miktarlarını hasattan sonra mı belirlemeyi düşünüyor Sayın
Bakanlık?
Albert
Einstein’in bir sözü var: “Tarım ihmal edildiğinde o ülke intihar ediyor
demektir.” Acaba biz intihar etmek için neyi bekliyoruz? 
Teşekkür
ederim. 
BAŞKAN
– Sayın Taşkın…
6.- Mersin Milletvekili Ali Cumhur Taşkın’ın, 11 Haziran Kızılayın
kuruluşunun 151’inci yıl dönümüne ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan. 
Bugün,
11 Haziran 1868 tarihinde kurulan Türk Kızılay teşkilatımızın 151’inci kuruluş
yıl dönümü. Türkiye’de ve dünyada insani yardım hizmetinden model alınan,
insanların en zor anlarında yanında, saygın bir kuruluşumuz olan Türk Kızılay
teşkilatımızın kuruluş yıl dönümünü kutluyorum.
Aziz
milletimizin yardımseverlik, merhamet, şefkat ve dayanışma hasletlerinin
sembolü Türk Kızılay teşkilatının amacı, afetlerde ve olağan dönemde ihtiyaç
sahiplerine yardım sağlamak, toplumda yardımlaşmayı geliştirmek ve güvenli kan
teminini gerçekleştirmektir. Millî gururumuz Türk Kızılayının gücünü aziz
milletimizin yardım ve desteklerinden aldığını bir kez daha hatırlatıyor,
kuruluş yıl dönümü vesilesiyle tüm çalışanlarını ve gönüllülerini tebrik
ediyor, Genel Kurulu saygıyla selamlıyorum. 
BAŞKAN
– Sayın Öztunç…
7.- Kahramanmaraş Milletvekili Ali Öztunç’un, vefat eden 25, 26 ve
27’nci Dönem Denizli Milletvekili Kazım Arslan’a Allah’tan rahmet dilediğine, 2
Haziran Ahmed Arif’in ölümünün 28’inci ve 3 Haziran Nâzım Hikmet’in ölümünün
56’ncı yıl dönümüne, A Millî Futbol Takımı’na İzlanda’da yapılan saygısızlığı
kınadığına ilişkin açıklaması
ALİ
ÖZTUNÇ (Kahramanmaraş) – Teşekkür ederim Sayın Başkanım. 
Denizli
Milletvekili Kazım Arslan Hakk’a yürüdü. Kendisine Allah’tan rahmet diliyorum,
devridaim olsun. Çok düzgün, kibar, nazik ve ağır bir ağabeyimizdi. Bir kez
daha bütün ailesine başsağlığı diliyorum, Türkiye Büyük Millet Meclisine
başsağlığı diliyorum. Dünya böyle bir şey, yaşıyorsun ve bir gün ölüyorsun; o
yüzden, dünyada yaşarken kırmamak, gönül almak, hak yememek, özellikle kul
hakkı yememek gerekir diyorum. 
Aynı
zamanda, 2 Haziran büyük ozan Ahmed Arif’in ölüm yıl dönümü, 3 Haziran ise
Nazım Hikmet’in ölüm yıl dönümü. Her iki şairimizi, ustayı da sevgiyle ve
özlemle anıyoruz. 
Millî
Takım’ımıza karşı İzlanda’da yapılan saygısızlığı kınıyorum. Fransa maçındaki
başarıyı İzlanda maçında da göstermelerini bekliyorum. Spor Bakanımıza bir
çağrıda bulunuyorum: Belki bir eleme maçı olmayabilir ama bir hazırlık maçının
Kahramanmaraş’ta oynanması için kendisinden ricacı oluyoruz. 
Teşekkür
ediyorum, sağ olun. 
BAŞKAN
– Sayın Çakırözer…
8.- Eskişehir Milletvekili Utku Çakırözer’in, vefat eden 25, 26 ve
27’nci Dönem Denizli Milletvekili Kazım Arslan’a Allah’tan rahmet dilediğine,
Radyo ve Televizyon Üst Kurulu personelinin yaşadığı mağduriyetin gerekçesini
öğrenmek istediğine ilişkin açıklaması
UTKU
ÇAKIRÖZER (Eskişehir) – Teşekkür ederim. 
Sözlerime,
Denizli Milletvekilimiz Kazım Arslan’a rahmet, ailesine ve milletimize
başsağlığı dileyerek başlıyorum. 
Radyo
ve Televizyon Üst Kurulunda en kritik birimlerde çalışan 40’tan fazla liyakatli
personel, bayram öncesinde, fiziki olarak kurumun ana binası dışında olan
Stratejik Geliştirme Dairesine sürülmüştür. Bu rakamın 100’e ulaşacağı ve tıpkı
TRT’de olduğu gibi “istihdam fazlası personel” adı altında personelin
işlevsizleştirileceği ileri sürülmektedir. Yirmi-yirmi beş yıllarını RTÜK’e
adayan bu uzmanlar, kuruluşundan bu yana kuruma emek vermişlerdir. Bu
insanların birçoğu TV ve radyo kanallarının yayınlarını denetleyen kişilerdir.
Bu kişilerin hazırladığı raporlar kuruluşlara ceza verilip verilmeyeceğini
belirlemektedir. TRT ile başlayan, RTÜK’le devam eden kıyımın gerekçesi nedir?
RTÜK’te yeni yapılacak kadrolaşmaya zemin mi yaratılmaktadır? Bu ülkenin kıdemli,
yetişmiş memurlarının bu şekilde değersizleştirilmesi kabul edilemez. Giderek
yayılan bu politikadan bir an önce geri dönülmesini talep ediyoruz. 
Teşekkür
ederim. 
BAŞKAN
– Sayın Karaca…
9.- Denizli Milletvekili Gülizar Biçer Karaca’nın, vefat eden 25, 26 ve
27’nci Dönem Denizli Milletvekili Kazım Arslan’a Allah’tan rahmet dilediğine
ilişkin açıklaması
GÜLİZAR
BİÇER KARACA (Denizli) – Teşekkür ederim Sayın Başkan. 
Kırk
yıllık dürüst, ilkeli, siyasi yolculuğunu 25’inci, 26’ncı, 27’nci Dönem Denizli
Milletvekilimiz olarak sürdüren; hukukçu kimliğiyle saygın bir avukat, sanayici
kimliğiyle üreten Türkiye mücadelesinde saygın bir iş insanı, onlarca STK
üyeliğiyle eğitim, kültür alanlarında yardımsever bir yurttaş olan, siyasette
kavgadan çok uzlaşıyı, ayrıştırmaktan çok birleştirmeyi kendisine şiar edinmiş
örnek siyasetçi, hepimizin büyüğü, ilimizin, Denizli’mizin milletvekili değerli
ağabeyimiz Kazım Arslan’ı kaybetmenin derin üzüntüsünü yaşıyoruz. 
Türkiye
Büyük Millet Meclisinin bir mensubu olmanın haklı onurunu yaşayan ve bu
sorumlulukla bizlere örnek olmuş değerli milletvekilimiz Sayın Kazım Arslan’ı
saygıyla anıyor ve hepimize başsağlığı diliyorum. 
BAŞKAN
– Sayın Şanverdi…
10.- Hatay Milletvekili Hüseyin Şanverdi’nin, vefat eden 25, 26 ve
27’nci Dönem Denizli Milletvekili Kazım Arslan’a, Suriye’nin Azez bölgesinde
şehit olan hemşehrisi Piyade Uzman Onbaşı Halil Kurt’a ve şehitlere Allah’tan
rahmet dilediğine ilişkin açıklaması
HÜSEYİN
ŞANVERDİ (Hatay) – Teşekkür ediyorum Sayın Başkan.
Ben
öncelikle, Cumhuriyet Halk Partisi Denizli Milletvekili Kazım Arslan’a
Allah’tan rahmet diliyorum. 
İki
gün önce Suriye’nin Azez bölgesinde Türk Silahlı Kuvvetleri üssüne PKK/YPG’li
teröristlerce düzenlenen saldırıda şehit olan hemşehrimiz Piyade Uzman Onbaşı
Halil Kurt’a Cenab-ı Allah’tan rahmet niyaz ediyor; şehit ailemize, Türk
Silahlı Kuvvetlerimize ve aziz milletimize başsağlığı diliyorum. 
Terör
saldırısı sonrası bölgede yerleri tespit edilen teröristler etkisiz hâle
getirilmiş ve şehit olan kahraman askerimiz ile yaralılarımızın kanı yerde
bırakılmamıştır. Türk Silahlı Kuvvetlerinin terörle mücadelesinin son terörist
etkisiz hâle getirilene kadar azim ve kararlılıkla devam edeceği asla
unutulmamalıdır. 
Tüm
şehitlerimizi bir kez daha rahmetle anıyor, yüce heyetinizi saygıyla
selamlıyorum. 
BAŞKAN
– Sayın Şevkin…
11.- Adana Milletvekili Müzeyyen Şevkin’in, vefat eden 25, 26 ve 27’nci
Dönem Denizli Milletvekili Kazım Arslan’a, Adana’dan Çanakkale’ye giden yolcu
otobüsünün kaza yapması sonucu hayatını kaybeden hemşehrilerine Allah’tan
rahmet dilediğine, Adana Büyükşehir Belediye Başkanının projelerinin
desteklenmesini ve yerli otomobil üretim üssünün Adana’ya kurulmasını talep
ettiklerine ilişkin açıklaması
MÜZEYYEN
ŞEVKİN (Adana) – Aynı komisyonda görev yaptığımız, naif, çalışkan, beyefendi
kimliğiyle örnek insan Kazım Arslan ağabeyimize Allah’tan rahmet, ailesine ve
tüm camiamıza başsağlığı diliyorum. 
Ayrıca
gezi amacıyla Adana’dan Çanakkale’ye giden bir yolcu otobüsünün kaza yapması
sonucu 4 hemşehrimiz hayatını kaybetmiş, 42 hemşehrimiz de yaralanmıştır.
Hayatını kaybeden vatandaşlarımıza Allah’tan rahmet, yaralılara da geçmiş olsun
dileklerimi iletiyorum.
Sayın
Başkan, ekonomik kriz her alanda etkisini gösterirken Adana Büyükşehir Belediye
Başkanı Sayın Zeydan Karalar’la birlikte sivil toplum örgütlerinin üretim ve
istihdama büyük katkı sunacak projelerinin desteklenmesini bekliyoruz. 
Yıllardan
bu yana dillendirilen ancak bir türlü hayata geçmeyen yerli otomobil üretim
üssünün Adana’da olmasını istiyoruz. Sanayi ve tarım geçmişi olan, enerji ve
tabii kaynakları bulunan, kalifiye personel, yedek parça üretimiyle öne çıkan,
Orta Doğu’nun geçiş noktası olma özelliğiyle de…
(Mikrofon
otomatik cihaz tarafından kapatıldı) 
BAŞKAN
– Sayın Yalım…
12.- Uşak Milletvekili Özkan Yalım’ın, vefat eden 25, 26 ve 27’nci Dönem
Denizli Milletvekili Kazım Arslan’a Allah’tan rahmet dilediğine ve emeklilikte
yaşa takılanların mağduriyetinin giderilmesi gerektiğine ilişkin açıklaması
ÖZKAN
YALIM (Uşak) – Teşekkür ederim Sayın Başkan. 
Çok
değerli arkadaşım, değerli büyüğümüz, değerli ağabeyimiz, Denizli
Milletvekilimiz, üç dönemdir birlikte görev yaptığım Sayın Kazım Arslan’ı
kaybetmenin acısı içerisindeyiz. Kendisine Allah’tan rahmet, ailesine
başsağlığı diliyorum. 
Değerli
milletvekillerimiz ve de Hükûmet yetkilileri; sizlere özellikle seslenmek
istiyorum. Ülkemizde kendi vatandaşımız olan, emeklilikte yaşa takılanların
yani EYT’lilerin, bu kitlenin hakları yenmiştir. Bu kitlenin yani EYT’lilerin
haklarını sonuna kadar savunmaya devam edeceğiz. Emeklilikte yaşa takılanların
haklarının geri verilmesiyle ilgili Mecliste tüm gücümüzle çaba sarf etmeye
devam edeceğiz. Bu kitlenin haklarının bir an önce verilmesiyle ilgili
kesinlikle yanlarında olduğumuzu belirtmek istiyorum. 
Hepinize
teşekkür ederim. 
BAŞKAN
– Sayın Esgin…
13.- Bursa Milletvekili Mustafa Esgin’in, vefat eden 25, 26 ve 27’nci
Dönem Denizli Milletvekili Kazım Arslan’a Allah’tan rahmet dilediğine,
Türklerin ve Müslümanların tutulduğu toplama kampı Belene’nin kuruluşunun
70’inci yıl dönümüne ilişkin açıklaması
MUSTAFA
ESGİN (Bursa) – Teşekkür ederim Sayın Başkan. 
Sözlerime
Denizli Milletvekili Sayın Kazım Arslan’a rahmet dileyerek başlamak istiyorum. 
Bulgaristan’da
hüküm süren rejim tarafından, düşüncelerini, dinlerini veya Türklüklerini inkâr
etmedikleri için tutuldukları, işkence gördükleri toplama kampı Belene,
kuruluşunun 70’inci yılında. Bulgaristan’da yaşayan Türklerin, isimlerini
Hristiyan kökenli isimlerle değiştirmeye ikna olmadıkları için kapatıldıkları
toplama kampı Belene. Türkçe konuşmak, sünnetli olmak, geleneklerini
sürdürmekle suçlanan Türklerin kapatıldığı toplama kampı Belene. Fiziksel
şiddet, tecavüz ve psikolojik baskı gibi uygulamalarla insan haklarının hiçe
sayıldığı toplama kampı Belene. 23 binden fazla kişinin tutulduğu ve 8 bin
kişinin zulüm altında can verdiği toplama kampı Belene. Ve bugün paslı tel
örgüleri, boş gözetleme kuleleri, kırık camlı binaları ve bazı mahkûmların
ölüme yürüdükleri köprüsüyle kapanmayan…
(Mikrofon
otomatik cihaz tarafından kapatıldı) 
BAŞKAN
– Sayın Güneş…
14.- Uşak Milletvekili İsmail Güneş’in, 5-11 Haziran Çevre Koruma
Haftası’na ilişkin açıklaması
İSMAİL
GÜNEŞ (Uşak) – Teşekkür ederim Sayın Başkan.
Sayın
Başkan, değerli milletvekilleri; 5-11 Haziran Çevre Koruma Haftası’nı bugün
geride bırakırken temiz ve yaşanabilir bir çevrede yaşamak ve aynı şekilde
gelecek nesillerimize bırakmak arzumuzdur. Çevreye olan saygımızı bu haftayla
sınırlamayıp hayatımızın her alanına yaymalıyız. 
Uşak
ili şehir merkezinde bugün 217 bin kişi yaşamaktadır. İçme suyunun büyük kısmı
Murat Dağı’ndan akan doğal kaynak Çokrağan suyu ve Murat Dağı’nda olan Küçükler
Barajı’ndan temin edilmektedir. Ne yazık ki Murat Dağı’nda bir şirketin altın
madeni işletme esaslarına ilişkin ÇED raporu aldığını duymuş bulunmaktayız.
Olumlu raporu, işletme Kütahya ili sınırlarında olduğu için Kütahya ilindeki
kamu kurumları vermiştir fakat Uşak iliyle ilgili bir çalışma yapılmamıştır.
Burada yapılacak patlama ve diğer çalışmalardan Uşak halkı içme suyu üzerinden
zarar görecektir. Tüm Uşaklılar olarak bu çalışmanın durdurulmasını talep
etmekteyiz. Biz hem orman olarak hem doğal kaynaklar olarak Murat Dağı…
(Mikrofon
otomatik cihaz tarafından kapatıldı)
BAŞKAN
– Sayın Bakbak…
15.- Gaziantep Milletvekili Derya Bakbak’ın, Kuzey Irak'ta yürütülen
Pençe Operasyonu'nun başarıyla devam ettiğine, vatan savunmasında şehit olan
Mehmetçikler ile vefat eden 25, 26 ve 27’nci Dönem Denizli Milletvekili Kazım
Arslan’a Allah’tan rahmet dilediğine ilişkin açıklaması
DERYA
BAKBAK (Gaziantep) – Sayın Başkan, değerli milletvekilleri; millî gururumuz
Silahlı Kuvvetlerimiz tarafından yürütülen Pençe Operasyonu planı çerçevesinde
Kuzey Irak Hakurk bölgesindeki terör örgütünce kullanılan mağara ve
sığınakların imha edilmesi ve teröristlerin etkisiz hâle getirilmesi amacıyla
27 Mayıs 2019 tarihinde başlatılan harekât başarıyla devam etmektedir. Şu ana
kadar bölgede yürütülen harekât kapsamında PKK bölücü terör örgütü tarafından
silah, mevzi, barınak, sığınak ve mühimmat deposu olarak kullanılan hedefler vurulmuş
ve çok sayıda terörist etkisiz hâle getirilmiştir. 
Bu
vesilesiyle vatan savunmasında terörle mücadelede canlarını feda eden kahraman
şehitlerimize Allah’tan rahmet, gazilerimize acil şifalar diliyorum. Dualarımız
kahraman Mehmetçiklerimizle beraberdir diyor, Kazım Arslan’a da Allah’tan
rahmet diliyorum. 
Genel
Kurulu saygıyla selamlıyorum.
VII.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, görüşmeleri izlemek üzere Genel Kurulu teşrif etmiş
bulunan Parlamentolararası Birlik Grubu Başkanı ve üyelerine "Hoş
geldiniz." denilmesi
BAŞKAN
– Değerli milletvekilleri, Parlamentolararası Birlik Grubu Başkanı ve üyeleri
şu anda salonumuzu onurlandırmışlardır, kendilerine “Hoş geldiniz.” diyorum.
(Alkışlar)
Sayın
Bayraktutan…
VI.- AÇIKLAMALAR (Devam)
16.- Artvin Milletvekili Uğur Bayraktutan’ın, vefat eden 25, 26 ve
27’nci Dönem Denizli Milletvekili Kazım Arslan’a Allah’tan rahmet dilediğine,
Rize-Artvin Havalimanı inşaatı nedeniyle Arhavili kamyoncuların yaşadığı
mağduriyetin giderilmesi gerektiğine ilişkin açıklaması
UĞUR
BAYRAKTUTAN (Artvin) – Teşekkür ediyorum Sayın Başkan.
Ben
de sözlerimin başında Denizli Milletvekilimiz Sevgili Kazım Arslan’a Allah’tan
rahmet, sevenlerine başsağlığı diliyorum; hepimizin başı sağ olsun.
Yine,
ayrıca, seçim bölgem olan Arhavi’de deniz dolgusu yapılarak faaliyeti devam
etmekte olan Rize-Artvin Havaalanı’nın bütün taş dolgusu Arhavi’den
karşılanmaktadır. Yüklenici firma -dört ay önce vermiş olduğu bir söze
dayanarak- söz konusu taşıma işleminin Arhavi’deki Nakliyeciler ve Kamyoncular
Kooperatifi tarafından karşılanacağını söylemesine rağmen dört aydır bütün bu
taşıma işlemini Cengiz İnşaat kendi yapmaktadır. Bu konuda Arhavi ilçemizde AK
PARTİ, CHP, MHP, İYİ PARTİ İlçe Başkanlıkları ortak bir noktada buluşmuş,
Belediye Başkanımız, Ticaret ve Sanayi Odası bu konuda duyarlı olmuş olmasına
rağmen ne yazık ki yüklenici firma bu konudaki inadını sürdürmektedir. Ben
buradan, yüce Parlamentodan, Türkiye Büyük Millet Meclisinden, Cengiz İnşaatın,
yüklenici firmanın Arhavi Nakliyeciler Kooperatifine vermiş olduğu sözün
gereğini yerine getirmesini, bu konudaki mağduriyetlerin önlenmesi için gerekli
işlemleri yapmasını talep ediyorum.
Teşekkür
ediyorum.
BAŞKAN
– Sayın Altıntaş…
17.- Ankara Milletvekili Ayhan Altıntaş’ın, vefat eden 25, 26 ve 27’nci
Dönem Denizli Milletvekili Kazım Arslan’a ve Ankara’da sağanak nedeniyle oluşan
selde hayatını kaybeden vatandaşlara Allah’tan rahmet dilediğine ilişkin
açıklaması
AYHAN
ALTINTAŞ (Ankara) – Teşekkür ederim Sayın Başkan.
Öncelikle
Değerli Vekilimiz Kazım Arslan’ın kaybından dolayı tüm sevenlerine ve CHP
Grubuna başsağlığı diliyorum.
İki
gün önce Ankara’da yağan yağmur nedeniyle sel oluştu. Başkentimizde yirmi
dakikada yağmurla sel oluşması ciddi altyapı sorunları olduğunun delilidir.
Üstelik Etimesgut gibi şehrin yeni gelişen semtlerini dahi yirmi dakikada
suların basması şehrimizi yirmi beş yıldır yöneten siyasetçilerin eseridir. Bu
felakette hayatını kaybeden vatandaşlarımıza Allah’tan rahmet, yakınlarına
başsağlığı diliyor; Büyükşehir Belediyemizin bir daha bu tür acı olayların
yaşanmaması konusundaki duyarlılığının artarak devam etmesini temenni ediyorum.
Teşekkür
ederim.
BAŞKAN
– Sayın Kılavuz…
18.- Mersin Milletvekili Olcay Kılavuz’un, vefat eden 25, 26 ve 27’nci
Dönem Denizli Milletvekili Kazım Arslan’a Allah’tan rahmet dilediğine, A Millî
Futbol Takımı’na İzlanda’da yapılan saygısızlığı kınadığına, 669 sayılı KHK’nin
104’üncü maddesi kapsamında kapatılan askerî okul öğrencilerinin mağduriyetinin
giderilmesi gerektiğine ilişkin açıklaması
OLCAY
KILAVUZ (Mersin) – Sayın Başkan, değerli milletvekilleri; CHP Denizli
Milletvekili Kazım Arslan’a Allah’tan rahmet, acılı ailesine ve CHP camiasına
başsağlığı diliyorum.
İzlanda’da
Millî Takım’ımıza yapılan aşağılık hakareti kınıyorum. Türk milleti Millî
Takım’ımızın yanındadır; dualarımız, gönlümüz Millîlerimizledir. İnşallah, bu
akşam gereken cevap sahalarda verilecektir. 
669
sayılı KHK’nin 104’üncü maddesi kapsamında kapatılan askerî okul öğrencilerinin
haklarında devletin yetkili organları tarafından soruşturma yapılarak FETÖ’yle
bağlantısı olmadığı anlaşılan gençlerimizin üzerindeki KHK şerhinin
kaldırılması gerekmektedir. Dosyalarında bulunan KHK şerhinden dolayı suçlu
suçsuz ayrımı yapılmadan sınavlardan elenen gençlerimiz ümitsizliğe
sürüklenmekte, aileleri ve çevreleri de bu durumdan olumsuz etkilenmekte,
çeşitli hak kayıplarına da maruz kalmaktadırlar. Devletimizin hak ve adalet
anlayışının kamu vicdanına tesir etmesi adına son derece önemli ve isabetli bir
adım olacaktır.
(Mikrofon
otomatik cihaz tarafından kapatıldı) 
BAŞKAN
– Sayın Erel…
19.- Aksaray Milletvekili Ayhan Erel’in, vefat eden 25, 26 ve 27’nci
Dönem Denizli Milletvekili Kazım Arslan’a Allah’tan rahmet dilediğine, dolu
yağışı nedeniyle zarar gören Aksaraylı çitfçilerin mağduriyetinin giderilmesi
gerektiğine ilişkin açıklaması
AYHAN
EREL (Aksaray) – Ebedî âleme uğurladığımız Denizli Milletvekili Kazım Arslan’a
Allah’tan rahmet, ailesine, Cumhuriyet Halk Partisine ve yüce Türk milletine
başsağlığı diliyorum.
Nüfusunun
yüzde 80’inin geçimini tarım ve hayvancılıktan sağladığı Aksaray’ımızda dün
etkili olan dolu ve yağmur yağışı ekili tarım alanlarında büyük zarara yol
açmıştır. Dolu yağışı nedeniyle Ekecik bölgesindeki köylerde, İncesu ve Armutlu
başta olmak üzere birçok köyümüzde hububat ekili tarım arazilerinde büyük
zararlar meydana gelmiştir. Zaten büyük sıkıntı içerisinde bulunan köylümüzün
uğradığı bu zarar ve sıkıntıların bir an önce giderilmesini talep etmekteyim.
Teşekkür
ederim.
BAŞKAN
– Sayın Kılıç…
20.- Kahramanmaraş Milletvekili İmran Kılıç’ın, vefat eden 25, 26 ve
27’nci Dönem Denizli Milletvekili Kazım Arslan’a, şehitlere ve Ramazan Bayramı
boyunca yaşanan trafik kazalarında hayatını kaybedenlere Allah’tan rahmet
dilediğine, trafik konusunun her yönüyle ele alınması gerektiğine ilişkin
açıklaması
İMRAN
KILIÇ (Kahramanmaraş) – Teşekkür ederim Sayın Başkanım.
Sayın
Kazım Arslan ve şehitlerimize Allah’tan rahmet diliyorum.
Uzunca
bir bayram ve bayram tatili yaptık. Ramazan Bayramı tatilinde, alınan tüm
önlemler ve uyarılara rağmen yurdun dört bir yanında ölümler ve yaralanmalarla
sonuçlanan yüzlerce kaza meydana geldi. Ölenlere Allah’tan rahmet, yaralılara
acil şifalar diliyorum.
Trafik
(seyrüsefer) kara, hava, deniz taşıtları ile yayaların kendilerine özgü yollarda
gidip gelmesi olayı ve insanların, hayvanların, araçların, kara yolları
üzerindeki hâl ve hareketleridir. Trafik, sadece içerisinde akışın
yönlendirildiği yollar sistemi değil, aynı zamanda toplum bireylerinin bir
başka biçimde etkileşimde bulunmasıdır. Trafik sorunları günümüzde en temel,
güncel sorunlarımızın başında gelmektedir ve hayatımızın ayrılmaz bir
parçasıdır, yol açtığı problemlerle de herkes için ciddi tehdit
oluşturmaktadır. Trafik konusunun her yönüyle ve ciddiyetle ele alınması gerekir.
(Mikrofon
otomatik cihaz tarafından kapatıldı) 
BAŞKAN
– Son olarak Sayın Öztürk…
21.- Denizli Milletvekili Yasin Öztürk’ün, vefat eden 25, 26 ve 27’nci
Dönem Denizli Milletvekili Kazım Arslan’a Allah’tan rahmet dilediğine ilişkin
açıklaması
YASİN
ÖZTÜRK (Denizli) – Örnek bir şahsiyeti ahirete yolcu ettik. Kendisi
Denizli’mizin yetiştirdiği dürüst, karakterli, mümtaz bir şahsiyetti. Kazım
Arslan ağabeyimiz, nezaketi, güler yüzü ve samimiyetiyle herkese örnek teşkil
eden bir siyasetçiydi. Başta ailesi olmak üzere, Denizli’mizin, Cumhuriyet Halk
Partisinin, Meclisimizin ve ülkemizin başı sağ olsun. Cenab-ı Allah rahmetiyle
muamele etsin. 
Genel
Kurulu saygıyla selamlıyorum.
BAŞKAN
– Teşekkür ederim.
Değerli
milletvekilleri, şimdi söz sırası değerli grup başkan vekillerimizde.
İlk
olarak söz İYİ PARTİ Grubu adına Grup Başkan Vekilimiz Sayın Ağıralioğlu’nda.
Buyurun.
22.- İstanbul Milletvekili Yavuz Ağıralioğlu’nun, devletin merasim
bölüğüne dönüştürüldüğüne, devlet kurumlarından milletvekillerine gönderilen bildiri,
davet ve broşürlerin neden olduğu israfın önüne geçilmesi gerektiğine,
Cumhurbaşkanı Recep Tayyip Erdoğan’ın “İstanbul’u Konstantinopol yapmak
isteyenlere karşı yirmi iki günümüz var.” ifadesinin talihsiz bir beyan
olduğuna ilişkin açıklaması
YAVUZ
AĞIRALİOĞLU (İstanbul) – Sayın Başkan, değerli milletvekilleri; birkaç tane
davetiye örneği getirdim. Bunlardan epeyce miktarda size de geliyordur. Bunları
görmeniz lazım. İstanbul Valiliğinin gönderdiği, bir başka devlet kurumunun
gönderdiği; külliyetli, masraflı, zahmetli, şatafatlı davetiyeler bunlar.
Devlet bir merasim bölüğüne döndü. Bu harcama şehvetinden bir türlü
kurtulamadık. Ağırlama, uğurlama, alkışlama merasimlerinden ibaret bir cihaza
döndüğüne dair her geçen gün dehşetli şeyler yaşıyoruz. Bir yerlerde konuşma
hevesine kurban, devlet bürokrasisinin alkış tutma heveslerine kurban bir dünya
zaman israfına bir de kâğıt israfı eklendi. Buna derhâl bir çözüm bulmamız
lazım. İletişim çağındayız, e-mail diye bir şey var. Bu kâğıt israfının önüne
geçmek için ortak bir iradeyle -bir genelge mi yayınlanıyor, ne yapılıyorsa-
buna önlem alınması lazım. Bu kâğıt israfı ile tasarruf cümlelerini bir araya
getiremeyiz, bununla ilgili kesinlikle bir tedbir alınması lazım. Her gün
yüzlerce devlet kurumundan bize bildiri, davet, faaliyetlerle ilgili broşürler
geliyor. Bunlarla ilgili israfın önüne geçmek Meclisin boynuna borçtur.
Bir
ikinci husus Sayın Başkanım, değerli milletvekilleri; geçen hafta burada AK
PARTİ milletvekillerimizin canhıraş “Mehmet Tevfik Göksu size Rum imasında
vallahi bulunmadı.” seansı şeklinde geçti. AK PARTİ Grubu da destek mahiyetinde
“Biz de şahidiz ki size öyle bir imada bulunmadılar.” diye geçirdik geçen
haftayı. Ramazan Bayramı’na iki gün kala, Kadir Gecesi olabilme ihtimali yüksek
bir günde teravih namazından sonra Sayın Cumhurbaşkanının “İstanbul’u
Konstantinopol yapmak isteyenlere karşı yirmi iki günümüz var.” cümlesini çok
talihsiz bir beyan olarak gördüm.
(Mikrofon
otomatik cihaz tarafından kapatıldı) 
BAŞKAN
– Devam edin.
YAVUZ
AĞIRALİOĞLU (İstanbul) – Bu meselede Esenler Belediye Başkanının önünü arkasını
toplamaya çalışan AK PARTİ Grubunun Sayın Cumhurbaşkanının dediğinin arkasını
nasıl toplayacağını gerçekten merak ediyorum. Bazı cümleler vardır,
muhatabınıza ismiyle söylemek zorundasınızdır. Bir şeyi kastediyorsanız lafı
ortaya söyleyip bırakamazsınız, hele devlet adamıysanız ve devleti
yönetiyorsanız partili Cumhurbaşkanına bile yakışmaz bir cümleyi böyle uluorta
konuşup milleti istiskal edemezsiniz. Böyle bir mevzuda İçişleri Bakan
Yardımcısının “İstanbul’u bir Yunan kazanınca ekonomimiz düzelmez.” cümlelerini
de Trabzon mevzu olunca Pontusluk imalarını da düzeltecek, tedip edecek
olanlar Cumhurbaşkanlığı ya da icranın başında oldukları için yürütmenin
yetkilileridir, bakanlardır. 
(Mikrofon
otomatik cihaz tarafından kapatıldı)
BAŞKAN
– Devam edin Sayın Ağıralioğlu.
YAVUZ
AĞIRALİOĞLU (Devamla) - Düzeltmesi beklenen insanların yangına benzinle gidip,
düzeltsinler diye cümle kurmalarını beklediğimiz insanların hakaret cümlelerini
kendilerinin kuruyor olmasının önüne nasıl geçeceğiz bilmiyorum. Bazı cümleler
vardır, ortaya kuramazsınız; bazı cümleler vardır, iade edemezsiniz. Yani biz,
şimdi, Sayın Cumhurbaşkanının “İstanbul’u Konstantinopol yapmak isteyenlere
karşı yirmi iki günümüz var.” cümlesini devlet terbiyemizle ona iade bile
edemeyiz. Biz devletin başına Yunan imasında bulunamayız. Böyle bir laf -çok
affedersiniz- lağım çukurlarına ait bir laftır, bu lafı devletin başına iade
etmekten edep ederiz, böyle bir laf lağım çukurlarına iade edilebilir.
Dolayısıyla siyasetin bu cümlelerle seçim kazanma hevesinden kurtarılması
lazım. Trabzon’un üzerinden gelişen, geliştirilen… Her seçimde yeni bir
algıyla, yeni bir hakaret cümlesiyle siyaset alanı açma hevesinden lütfen
siyaseti kurtarın. 24 Haziran seçimlerinde FETÖ’cü, 31 Mart seçimlerinde
PKK’lı, 23 Haziran seçimlerinde Yunan, önümüzdeki seçim de Ermeni diyeceksiniz
millete.
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Ağıralioğlu.
YAVUZ
AĞIRALİOĞLU (Devamla) – Dolayısıyla, bu siyasetin bu hakaret cümleleriyle
yürüyebileceği bir yol kalmadı. Devletin partili Cumhurbaşkanı değil hiçbir
ferdinin kendilerine oy vermeyen kitleyi zımnen zan altında bırakacak şekilde
Yunan cümleleri kuruyor olmasını asla meşru görmüyoruz, böyle bir lafı sahibine
iade etmekten edep ediyoruz. Böyle bir laf hafızamızdan, dimağımızdan,
kalbimizden çıkarılmalıdır. 
Esas
olan şey –tamamlıyorum Başkanım- şudur: Ramazan Bayramı’nda teravih namazından
sonra kalbinin bu kadar kararmışlığına alamet cümleleri kurduran hissiyata
dikkat etmek lazımdır. Ben bu mevzuda, AK PARTİ Grubunun bazı seçkinci
değerlendirmeler içerisinde milletin cehaletine atıf yapan cümlelerle koyun
sayılmasına sitem eden hatırlı tepkilerini biliyorum. Dolayısıyla, milleti, AK
PARTİ’ye oy verenleri, AK PARTİ’yi seçenleri koyun gibi göstermeye çalışanlara
tepkinize neredeyse razı olacağız yani koyun gibi olana kurban olalım, Yunan
ettiniz milleti. Yani kendinizden olmayanlara, sizin gibi düşünmeyenlere
hakaret etme hevesinden lütfen hem siyasetin dilini hem partinizin itibarını
kurtarın.
Teşekkür
ediyorum efendim. (İYİ PARTİ sıralarından alkışlar)
BAŞKAN
– Söz sırası Milliyetçi Hareket Partisi Grup Başkan Vekili Sayın Bülbül’de. 
Buyurun
Sayın Bülbül.
23.- Sakarya Milletvekili Muhammed Levent Bülbül’ün, vefat eden 25, 26
ve 27’nci Dönem Denizli Milletvekili Kazım Arslan’a ve Antalya ilinde eğitim
uçağının düşmesi sonucunda, Ramazan Bayramı boyunca yaşanan trafik kazalarında,
Ankara’da yaşanan sel felaketinde hayatını kaybeden vatandaşlara Allah’tan
rahmet dilediğine, A Millî Futbol Takımı’na İzlanda’da yapılan saygısızlığı
kınadıklarına, Kıbrıs Türklerinin ve Türkiye’nin Doğu Akdeniz havzasındaki
haklarının gasbedilmesine müsaade etmeyeceklerine, ABD Temsilciler Meclisinde kabul
edilen karar ile ABD’nin S400 konusundaki şantajını şiddetle reddettiklerine
ilişkin açıklaması
MUHAMMED
LEVENT BÜLBÜL (Sakarya) – Teşekkür ediyorum.
Sayın
Başkan, değerli milletvekilleri; ben de konuşmamın başında, geçtiğimiz cuma
günü geçirmiş olduğu rahatsızlık nedeniyle vefat etmiş olan Cumhuriyet Halk
Partisi Denizli Milletvekili Sayın Kazım Arslan’a Allah’tan rahmet diliyor,
acılı ailesine, sevenlerine ve Cumhuriyet Halk Partisi camiasına, Türkiye Büyük
Millet Meclisine başsağlığı diliyorum.
Dün
Antalya’nın Manavgat ilçesi Kum mevkisinde bir sivil eğitim uçağı düşmüş,
emekli Pilot Yüzbaşı Levent Arslan ve bir öğrencisi hayatını kaybetmiştir.
Diğer öğrenci kardeşimizinse hastanede tedavisi devam etmektedir. Vefat eden
vatandaşlarımıza Allah’tan rahmet, yaralı kardeşimize acil şifalar diliyoruz. 
Bayram
tatilinde, her ne kadar trafik kazalarında ciddi bir azalma olduğu görülmüş
olsa da 86 vatandaşımızı kaybetmiş bulunuyoruz. Yine, Ankara’da yaşanan sel
felaketinde 3 vatandaşımızın hayatını kaybettiği haberini almış bulunuyoruz.
Ben yine hayatını kaybedenlere rahmet diliyor, yaralılara acil şifalar
diliyorum.
Sayın
Başkan, Millî Takım’ımız bugün İzlanda’yla oynanacak Avrupa Futbol Şampiyonası
eleme maçı için İzlanda’ya gitmiştir. Önceki gece uzun bir uçak yolculuğunun
ardından İzlanda’ya varan A Millî Futbol Takımı’mıza, havalimanında pasaport
kontrolü sırasında zorluk çıkartılmış ve skandal bununla da kalmayıp
futbolcularımızdan Emre Belözoğlu’na mikrofon tutar gibi tuvalet fırçası
görüntüsünde bir fırça uzatılmıştır. A Millî Futbol Takımı’mıza İzlanda’da
havalimanında sergilenen saygısız tutumu şiddetle kınıyoruz. İzlanda makamları
bu kasıtlı uygulama için özür dilemelidirler. Bu yanlışı telafi edecek adımları
beklediğimizi ifade etmek istiyorum. 
Devletimiz
ve milletimiz Millî Takım’ımızın yanındadır. 
(Mikrofon
otomatik cihaz tarafından kapatıldı) 
BAŞKAN
– Devam edelim. 
MUHAMMED
LEVENT BÜLBÜL (Sakarya) – İnanıyoruz ki en güzel cevabı bu gece Millî
Takım’ımız sahada verecektir. Millî Takım’ımıza bu akşamki maçında yürekten
başarılar diliyoruz. 
Sayın
Başkan, Güney Kıbrıs Rum Yönetimi’nin Fatih sondaj gemimizin çalışanları ve
TPAO’yla iş birliği yapan yabancı şirketlerin yöneticileri hakkında çıkarmış
olduğu tutuklama kararını basından öğrenmiş bulunmaktayız. Eğer bu karar
Dışişleri Bakanlığımızın açıklamasında ifade edildiği üzere doğru ise Kıbrıs
Türklerini yok sayan ve onların haklarını gasbeden Güney Kıbrıs Rum
Yönetimi’nin kendi haddini aşarak almış olduğu ve tarafımızca da hükümsüz
olarak addedilen bir karardır. 
Türkiye,
Güney Kıbrıs Rum Yönetimi’nin ne yapmaya çalıştığının son derece farkındadır. 
(Mikrofon
otomatik cihaz tarafından kapatıldı) 
BAŞKAN
– Devam edelim. 
MUHAMMED
LEVENT BÜLBÜL (Sakarya) – Hiçbir güç, hiçbir kuvvet Doğu Akdeniz havzasında
Kıbrıs Türklerinin ve Türkiye’nin hükümranlık haklarının gasbedilmesine müsaade
etmemizi bizden beklemesin. Türkiye Cumhuriyeti devleti, ortaya çıkan bu tablo
içerisinde lazım gelen tavrı bugüne kadar göstermiştir ve göstermeye devam
edecektir. Aksi bir tutum, Türkiye’nin ve Kıbrıs Türklerinin hükümranlık
haklarının gasbedilmesine rıza göstermek demek olacaktır. 
Bugün,
Doğu Akdeniz’deki oldubittilere sessiz kalınması, şanla şerefle verdiğimiz
İstiklal Harbi’mizin manasız kalmasına sebep olacaktır. Yine, ilhak edilen
Hatay’ımızın ve Kıbrıs Barış Harekâtı’nda büyük bir zaferle elde etmiş
olduğumuz Kıbrıs topraklarının elde edilmesini manasız kılacaktır. 
(Mikrofon
otomatik cihaz tarafından kapatıldı). 
BAŞKAN
– Toparlayalım. 
MUHAMMED
LEVENT BÜLBÜL (Sakarya) – Toparlıyorum. 
Türkiye’nin,
devletimizin bu hususlara ilişkin göstermiş olduğu tavrının Milliyetçi Hareket
Partisi olarak yanında olduğumuzu ifade etmek istiyorum. 
Sayın
Başkan, 10 Haziran tarihinde ABD Temsilciler Meclisinde kabul edilen “ABD-Türkiye
İttifakına Yönelik Endişelerin İfade Edilmesi" başlıklı karar, daha
öncesinden müttefiklik hukuku içerisinde ilişkilerimizi sürdürmüş olduğumuz
ABD’nin yeni bir skandal hamlesi olarak görülmüştür. Kararda, Türkiye’nin dış
politikası ve yargı sistemi hakkında mesnetsiz ve haksız ifadeler yer
almaktadır. Bu karar Türkiye’nin egemenlik haklarına bir tecavüz niteliğindedir
ve bir küstahlıktır. Bunu Milliyetçi Hareket Partisi olarak şiddetle
reddettiğimizi ifade etmek istiyorum. 
Yine
aynı şekilde… 
(Mikrofon
otomatik cihaz tarafından kapatıldı)
MUHAMMED
LEVENT BÜLBÜL (Sakarya) – Son olarak bağlıyorum efendim. 
BAŞKAN
– Toparlayın. 
MUHAMMED
LEVENT BÜLBÜL (Sakarya) – ABD Savunma Bakanlığının Türkiye’ye teslim edilen F35
savaş uçaklarında eğitim gören Hava Kuvvetleri personelimizin eğitimlerinin
durduğuna dair yapmış olduğu açıklama bizce sürpriz olmamıştır fakat
bilinmelidir ki ABD, Türkiye’nin uluslararası hukuk açısından da parasını
ödeyip her türlü imkânlarına sahip olup teslim aldığı uçakları şu an itibarıyla
gasbetme eğilimi içerisine girmiştir. Bunun hiçbir haklı gerekçeye
dayandırılması mümkün değildir. Türkiye’nin bu haklarının her ortamda, her
platformda savunulmasının gerektiğini ifade etmek istiyoruz. Türkiye’nin S400
alınmaması karşılığında bu şekilde ABD tarafından şantaja tabi tutulmasını
şiddetle reddediyoruz. 
Saygılar
sunuyorum. 
BAŞKAN
– Söz sırası Halkların Demokratik Partisi Grubu adına Grup Başkan Vekili Sayın
Kurtulan’da. 
24.- Mersin Milletvekili Fatma Kurtulan’ın, vefat eden 25, 26 ve 27’nci
Dönem Denizli Milletvekili Kazım Arslan’a Allah’tan rahmet dilediğine, hem
tarihin hem de yaşam alanlarının yok olmasına sebebiyet verecek olan Ilısu
Barajı’ndaki çalışmaların durdurulması gerektiğine, Türkiye’nin AKP döneminde
iş cinayetlerinde Avrupa birincisi olduğuna ve Meclisin bu konuda çalışmalar
yapması gerektiğine ilişkin açıklaması
FATMA
KURTULAN (Mersin) – Teşekkür ediyorum Sayın Başkan. 
Ben
de öncelikle hayatını kaybeden Denizli Milletvekili Kazım Arslan’a rahmet,
ailesine, CHP ailesine ve çalışma arkadaşlarına başsağlığı diliyorum. 
On
iki bin yıldır insanlığın yaşadığı ve 19’uncu yüzyıla kadar bölgenin en büyük
yerleşim yerlerinden birini oluşturan Hasankeyf Antik Kenti sular altında
bırakılmaya başlandı. Dicle Nehri üzerinde yapılan, ekonomik ömrünün elli yıl
civarında olması beklenen Ilısu Projesi’nin hayata geçirilmesiyle sadece
Hasankeyf Antik Kenti değil, 136 kilometre boyunca Dicle Vadisi de sular
altında kalıyor. Ilısu Barajı’nın yapıldığı bölge, resmî verilere göre,
Hasankeyf de dâhil toplam 289 arkeolojik sit alanını barındırıyor. Bu bölgenin
tamamında yüzey araştırması yapılabilirse sit alanı sayısının şimdikinin en az
2 katına çıkması bekleniyor. 
UNESCO’nun
10 kriterinden 9’una sahip evrensel bir değer olan Hasankeyf’in, uluslararası
bilim çevrelerinin yaptığı çalışmalara göre, yerleşik hayatın başlaması
konusunda Göbeklitepe’nin ikizi olduğu tahmin ediliyor. Ancak AKP iktidarının
politikaları sonucu Hasankeyf ve çevresindeki tarihî alanlar sular altına
gömülüp yok ediliyor. Resmî verilere göre 55 bin insanın etkileneceği bu
barajın tamamlanması hâlinde göç furyası da başlayacak. Sosyoekonomik hiçbir
getirisi olmayan Ilısu Barajı’ndaki çalışma derhâl durdurulmalı, hem tarihin
yok edilmesinin hem de yaşam alanlarının yok edilmesinin önüne geçilmelidir. 
Geçtiğimiz
hafta, bayramın 3’üncü günü Kocaeli’nin Çayırova ilçesinde bir fabrikada yangın
çıktı. Yangında 4 işçi yaşamını yitirdi, 4 emekçi üç kuruş için bayram günü
yanarak hayatını kaybetti. 
(Mikrofon
otomatik cihaz tarafından kapatıldı) 
BAŞKAN
– Devam edelim. 
FATMA
KURTULAN (Mersin) – AKP iktidarında iş cinayetleri âdeta olağanlaştırılmış,
patronlar cinayetlerden dolayı hesap vermez hâle getirilmiştir. İşçi
örgütlenmelerini darmadağın eden ve yerlerine kendisine bağlı yeni sendikalar
ikame eden AKP döneminde Türkiye iş cinayetlerinde Avrupa 1’incisi oldu. Sadece
geçtiğimiz mayıs ayında 163 kişi hayatını kaybetti; ölenlerin 12’si kadın, 9’u
çocuk, 6’sı göçmendi. 
2019’un
ilk 5 ayında en az 716 işçi iş cinayetlerinde yaşamını yitirdi. İşçi ölümleri
cinayetten başka bir şey değildir. Göz göre göre, ihmallerle, patronlar maddi
kayıp yaşamasın diye tedbirler alınmayarak insanların ölümüne davetiye
çıkarılmaktadır. Bu utanç daha fazla sürdürülmemelidir, Meclis olarak bunun
önüne geçecek çalışmalar yapılmalıdır diyorum, teşekkür ediyorum. 
BAŞKAN
– Söz sırası, Cumhuriyet Halk Partisi Grubu adına Grup Başkan Vekili Sayın
Özkoç’a aittir. 
Buyurun.
25.- Sakarya Milletvekili Engin Özkoç’un, vefat eden 25, 26 ve 27’nci
Dönem Denizli Milletvekili Kazım Arslan’a Allah’tan rahmet, A Millî Futbol
Takımı’na İzlanda’da yapacağı maçta başarılar dilediklerine, devletin Türkiye
Cumhuriyeti’nin itibarını zedeleyici davranışlara karşı en ağır şekilde
karşılık vermesi gerektiğine, 22 Haziran Amasya Tamimi’nin yayımlanmasının
100’üncü yıl dönümüne, bir grup askerin “Devler gelir devler gider, bir tek dev
kalır Sedat Peker.” sloganıyla ilgili Millî Savunma Bakanı ile İçişleri
Bakanının açıklama yapmadığına ve Sedat Pekerlerin örnek alındığı bir Türkiye
Cumhuriyeti istemediklerine ilişkin açıklaması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; öncelikle,
değerli ağabeyim, sevgili milletvekili arkadaşım, Denizli Milletvekilimiz Sayın
Kazım Arslan’ın hiç beklemediğimiz bir anda rahatsızlanarak bizlere veda
etmesini gerçekten üzüntüyle karşıladık. Kendisine Allah’tan rahmet,
sevenlerine başsağlığı, Cumhuriyet Halk Partisi ailesine sabır diliyoruz; bu
konuda taziyelerini bildiren herkese de teşekkürlerimizi sunuyoruz.
Sayın
Başkan, Millî Takım’ımıza İzlanda’da yapacağı maçta başarılar diliyoruz. Gerek
Millî Takım’ımıza gerekse Türkiye’yi temsil eden bütün komisyonlara, yurt
dışında eğer Türkiye Cumhuriyeti’nin itibarıyla oynanacak herhangi bir davranış
söz konusuysa devletimizin buna en ağır şekilde karşılık vermesinin
gerekliliğini bir kere daha ifade ediyoruz.
Sayın
Başkan, değerli milletvekili arkadaşlarım; içinde bulunduğumuz hafta
itibarıyla, 12-22 Haziran tarihleri arasında Amasya Genelgesi’nin 100’üncü
yılını kutluyoruz. Amasya Genelgesi, ulusal kurtuluş mücadelemizin kilometre
taşlarından biridir. Yol haritamızı ortaya koyan genelgede şu tarihî cümle yer
alır: “Milletin istiklalini yine milletin azim ve kararı kurtaracaktır.” Dün
olduğu gibi bugün de milletimizin makûs talihini yine milletimizin azim ve
kararı kurtaracaktır.
Milletimizin
ferasetine her zamankinden fazla ihtiyacımız var. Geldiğimiz nokta şudur: Bir
grup asker içtimada “Devler gelir, devler gider; bir tek dev kalır, Sedat
Peker.” gibi bir slogan attılar.
(Mikrofon
otomatik cihaz tarafından kapatıldı)
BAŞKAN
– Devam edelim.
ENGİN
ÖZKOÇ (Sakarya) – Kışlada izlenimi verilen bu rezaletle ilgili Millî Savunma
Bakanlığından hiçbir açıklama gelmedi. Video sosyal medyada dolaştı, iktidardan
da tık yok. Daha sonra bir grup askerin yine aynı sloganla çektiği yeni bir
video sosyal medyada dolaştı. Askerimizi, asker ocağımızı, devletimizi küçülten
bu saçmalığa karşı yine hiçbir açıklama yapılmadı. Kimdir Sedat Peker? Sedat
Peker, organize suç örgütünün sözde lideridir.
Yine,
geçen hafta, Çubuk’ta şehidimizin cenazesinde Sayın Genel Başkanımızı linç
etmeye çalışan saldırganlardan inek hırsızı Osman Sarıgül’ün elini öperek poz
veren Önder Gökçekaya, iki elinde iki silahla poz verdi.
(Mikrofon
otomatik cihaz tarafından kapatıldı)
BAŞKAN
– Devam edelim.
ENGİN
ÖZKOÇ (Sakarya) – “Soylu Bakanımın emirlerini bekliyoruz; vur derse vururuz,
öldür derse öldürürüz.” mesajı yayınlandı sosyal medyadan. Kimdir Süleyman
Soylu? Türkiye Cumhuriyeti’nin İçişleri Bakanı mıdır? Bakanlık görevi mi
yapıyor; siyasilere, belediye başkan adaylarına, yurttaşlarına saldırmakla,
tehdit etmekle, yalan propagandayla mı uğraşıyor, belli değil. Kendisine
Trabzon Havalimanı’nda “Akıllı ol.” diyen bir vatandaşa şöyle cevap veriyor,
diyor ki: “Bizim oralarda bu ‘Akıllı ol.’ ‘Akıllı ol, aklını alırım.’ anlamına
geliyor. Eğer Binali Bey’e saygım olmasaydı ben bunun gereğini yapardım.” Sizin
bir mafya babasından farklı bir ağız kullanmanız gerekiyor. Ellerinde
silahlarla mafya babasıyla ilgili övgü dolu sözler söyleyen ya da ona öykünen
askerlerimizle ilgili, bu konuda açıklama yapmanız gerekiyor.
(Mikrofon
otomatik cihaz tarafından kapatıldı)
BAŞKAN
– Devam edelim.
ENGİN
ÖZKOÇ (Sakarya) – Sedat Pekerlerin örnek alındığı bir Türkiye Cumhuriyeti
istemiyoruz; biz, bilim adamlarımızın, sporcularımızın, sanatçılarımızın,
öğretmenlerimizin, iş adamlarımızın, şerefli esnafımızın, onurlu işçilerimizin,
kurucu liderimiz Mustafa Kemal Atatürk’ün örnek alındığı bir Türkiye istiyoruz.
Saygılar
sunuyorum. (CHP sıralarından alkışlar)
BAŞKAN
– Söz sırası, AK PARTİ Grubu adına Grup Başkan Vekili Sayın Turan’a aittir. 
26.- Çanakkale Milletvekili Bülent Turan’ın, geçmiş Ramazan Bayramı’nı
kutladığına, vefat eden 25, 26 ve 27’nci Dönem Denizli Milletvekili Kazım
Arslan’a Allah’tan rahmet dilediğine, A Millî Futbol Takımı’nı Fransa
karşısındaki galibiyetinden dolayı tebrik ettiğine, İzlanda’ya A Millî Futbol
Takımı'nın maruz kaldığı muamele nedeniyle nota verildiğine ve başarılı bir
yasama haftası geçirmeyi ümit ettiklerine ilişkin açıklaması
BÜLENT
TURAN (Çanakkale) – Sayın Başkan, değerli milletvekilleri; sözlerimin başında,
tüm milletvekillerimizin ve milletimizin geçmiş Ramazan Bayramı’nı kutluyorum. 
Antalya’da
geçirdiği rahatsızlık sonucu yaşamını yitiren CHP Denizli Milletvekili Sayın
Kazım Arslan’ın vefatından büyük üzüntü duyduk. Denizli Vekilimiz Sayın Kazım
Arslan’a AK PARTİ Grubu adına rahmet diliyoruz; başta ailesi olmak üzere,
Cumhuriyet Halk Partisine, Gazi Meclisimize, yakınlarına ve sevenlerine sabır
ve başsağlığı diliyoruz. 
Sayın
Başkan, değerli milletvekilleri; son dünya şampiyonu Fransa’yı 2-0 yenerek
tarihî bir galibiyet alan Türkiye A Millî Futbol Takımı’mızı bir kez daha
yürekten kutluyorum. O gece, galibiyetten öte, sahada yürekleriyle oynayan
inanmış bir takım ve doksan dakika hiç susmayarak muhteşem bir atmosfer
oluşturan taraftarlarımız ve aynı şekilde, 82 milyon aynı anda atan kalp vardı.
Millî Takım oyuncularımızı, teknik heyeti ve tüm çalışanları tebrik ediyoruz,
bizlere yaşattıkları bu gurur ve mutluluk için her birine ayrı ayrı teşekkür
ediyoruz. 
Ayrıca,
Millî Takım’ımıza İzlanda’da havaalanında yapılan saygısız muameleyi de
kınıyoruz. Olaya ilk andan itibaren gereken tepki en üst düzeyde gösterildi.
İnsani olmayan, sporun ruhuna yakışmayan ve diplomatik açıdan kabul edilemeyecek
olan bu konu İzlanda için bir problemdir ve nota verilmiştir. Millî Takım’ımıza
bu akşam oynanacak İzlanda maçında da başarılar diliyoruz. 
Sayın
Başkan, değerli milletvekilleri; bugün, yasama haftamızın ilk günü. Askeralma
Kanunu Teklifi görüşmelerine başlıyoruz. Yüz binlerce gencimizin gözü kulağı bu
kanun teklifinin yasalaşması sürecinde. Tüm partilerin katkısıyla, geniş bir
uzlaşı imkânıyla bu hafta içerisinde yasalaşmasını ümit ediyorum. 
(Mikrofon
otomatik cihaz tarafından kapatıldı) 
BAŞKAN
– Devam edelim Sayın Turan. 
BÜLENT
TURAN (Çanakkale) – Başarılı bir hafta olması ümidiyle hepinizi saygıyla
selamlıyorum. 
BAŞKAN
– Değerli milletvekilleri, gündeme geçiyoruz. 
Başkanlığın
Genel Kurula sunuşları vardır. 
Türkiye
Büyük Millet Meclisi Başkanlığının bir tezkeresi vardır, okutup oylarınıza
sunacağım.
VII.- BAŞKANLIĞIN GENEL KURULA SUNUŞLARI (Devam)
B) Tezkereler
1.- Türkiye Büyük Millet Meclisi Başkanlığının, ülkemizin Latin Amerika
ve Karayip ülkelerine yönelik açılım politikasının parlamenter diplomasi
boyutunun da güçlendirilmesi kapsamında TBMM'nin AND Topluluğunun danışma ve
denetim organı olan AND Parlamentosuna gözlemci üye olması TBMM Başkanlık
Divanının 3 Mayıs 2019 tarih ve 15 sayılı Kararı’yla uygun bulunduğuna ilişkin
tezkeresi (3/765)
11/6/2019
Türkiye Büyük Millet Meclisi Genel Kuruluna
Ülkemizin
Latin Amerika ve Karayip ülkelerine yönelik açılım politikasının parlamenter
diplomasi boyutunun da güçlendirilmesi kapsamında TBMM'nin AND Topluluğunun
danışma ve denetim organı olan AND Parlamentosuna gözlemci üye olması Türkiye
Büyük Millet Meclisi Başkanlık Divanının 3 Mayıs 2019 tarih ve 15 sayılı
Kararı’yla uygun bulunmuştur.
Söz
konusu AND Parlamentosuna gözlemci üye olma hususu, Türkiye Büyük Millet
Meclisinin Dış İlişkilerinin Düzenlenmesi Hakkında 3620 sayılı Kanun’un 1’inci
maddesi gereğince Genel Kurulun tasviplerine sunulur.
 Mustafa
Şentop
 Türkiye
Büyük Millet Meclisi
 Başkanı
BAŞKAN
– Kabul edenler... Kabul etmeyenler... Kabul edilmiştir.
Değerli
milletvekilleri, İYİ PARTİ Grubunun İç Tüzük'ün 19’uncu maddesine göre verilmiş
bir önerisi vardır, okutup işleme alacağım ve oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Kayseri Milletvekili Dursun Ataş ve 20
milletvekilinin, yüksek sayıda Suriyeli mültecinin ülkemize sığınmasının yol
açtığı sorunların incelenip çözüm yollarının tespit edilmesi amacıyla 22/5/2019
tarihinde Türkiye Büyük Millet Meclisi Başkanlığına verilmiş olan (10/1278)
esas numaralı Meclis Araştırması Önergesi’nin ön görüşmelerinin, Genel Kurulun
11 Haziran 2019 Salı günkü birleşiminde yapılmasına ilişkin önerisi
11/6/2019
Türkiye Büyük Millet Meclisi Başkanlığına
Danışma Kurulu
11/6/2019 Salı günü (bugün) toplanamadığından grubumuzun aşağıdaki önerisinin
İç Tüzük'ün 19'uncu maddesi gereğince Genel Kurulun onayına sunulmasını
saygılarımla arz ederim.
 Yavuz
Ağıralioğlu
 İstanbul
 Grup
Başkan Vekili 
Öneri:
Kayseri
Milletvekili Dursun Ataş ve arkadaşları tarafından, yüksek sayıda Suriyeli
mültecinin ülkemize sığınmasının yol açtığı sorunların incelenip çözüm
yollarının tespit edilmesi amacıyla 22/5/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin diğer
önergelerin önüne alınarak görüşmelerin 11/6/2019 Salı günkü birleşimde
yapılması önerilmiştir.
BAŞKAN
- Önerinin gerekçesini açıklamak üzere, öneri sahibi İYİ PARTİ Grubu adına
Ankara Milletvekilimiz Sayın İbrahim Halil Oral konuşacak.
Süreniz
beş dakika Sayın Oral.
Buyurun.
(İYİ PARTİ sıralarından alkışlar)
İYİ
PARTİ GRUBU ADINA İBRAHİM HALİL ORAL (Ankara) – Sayın Başkan, değerli
milletvekilleri; öncelikle, Denizli Milletvekilimiz Kazım Arslan’a Yüce
Allah’tan rahmet, ailesine, Cumhuriyet Halk Partisi camiasına ve yüce
milletimize başsağlığı diliyorum; mekânı cennet olsun.
İYİ
PARTİ grup önerisi olarak Genel Kurula getirdiğimiz ve Kayseri Milletvekilimiz
Sayın Dursun Ataş tarafından hazırlanan, yüksek sayıda Suriyelinin ülkemize
sığınmasının yol açtığı sorunların incelenip çözüm yollarının tespit edilmesi
konulu araştırma önergesi üzerine söz almış bulunuyorum. Bu önemli meseleyle
alakalı yaptığı çalışmadan ötürü Kayseri Milletvekilimiz Dursun Ataş’a da
teşekkürü bir borç biliyorum.
Saygıdeğer
milletvekilleri, Göç İdaresi Genel Müdürlüğünün yaptığı açıklama, mayıs ayındaki
verilere göre bize Türkiye'de 3 milyon 606 bin 737 Suriyeli sığınmacının var
olduğunu göstermekte, bu rakamın gayriresmî olarak 5 milyonun üstüne çıktığı
bilinmektedir. Bu nüfusun yüzde 95’inin şehirlerimizde yaşadığı malumunuzdur.
Sizleri burada rakamlara boğmak niyetinde değilim, özellikle iktidar bu
rakamları çok iyi bilmektedir ancak bildiği hâlde görmezden geldiği bir mesele
vardır ki bunlar Suriyeli sığınmacıların ülkemizde yarattığı sorunlardır. 
Kıymetli
milletvekilleri, Türk milleti, tarih boyunca, kendisinden aman dileyen, sığınan
hiçbir millete kapısını kapatmamıştır; dil, din, ırk gözetmeksizin her mazlum
insana kucak açmıştır. Biz, büyük Türk milleti olarak, Suriye’de yaşanan
insanlık dramını görmezden gelmedik ve Suriyeli sığınmacıları misafir ettik
ancak bu misafirliğin süresi uzamış ve artık ülkemizin geleceğiyle alakalı
sorunlar yaratacak hâle gelmiştir. Ülkemize sığınan Suriyeliler, Türk
vatanının, Türk devletinin ve milletinin geleceğine dair haklı kaygılara yol
açmaktadır; bunları aşırılığa kaçmadan, aklıselimle düşünmek zorundayız, bu
işin yapılacağı yer de millet iradesinin tecelligâhı Türkiye Büyük Millet
Meclisidir. 
Suriyeliler
meselesi ülkemizde bir kutuplaşmaya da mahal vermektedir. Kutuplaşma ortamı
önemli ölçüde, yaşananların doğurduğu kaygılardan, endişelerden beslenmektedir.
Türkiye’nin demografik yapısı ve dolayısıyla toplumsal dokusu ciddi bir değişim
ihtimaliyle karşı karşıyadır. Savaştan kaçtıkları için ülkemize sığınanlara
kucak açmamız, yardım etmemiz ne kadar olağan ve gerekliyse savaşın bitmesini
ve onların yurtlarına dönmesini istememiz ve bunun için elimizden geleni
yapmamız da o kadar önemlidir. 
Sayın
Genel Başkanımız Meral Akşener Hanımefendi Suriyeli sığınmacıların büyük bir
bölümüyle Halep’te iftar sofrasında buluşmayı vadetmiştir. Biz İYİ PARTİ olarak
bu misafirliğin artık sona ermesini ve Suriyeli sığınmacıların vatanlarına
dönmesini istiyoruz. Biz “Suriye’de Emevi Camisi’nde namaz kılacağız.” diyerek
savaşı ve iç çatışmayı yani yangına körükle gitmeyi değil, coğrafyamızda barış
ve huzuru istiyoruz. 
Sayın
milletvekilleri, iktidar, Suriyeliler meselesini âdeta kırmızı çizgi, beka
meselesi hâline getirmiştir. İçişleri Bakanı Süleyman Soylu geçtiğimiz gün
katıldığı bir programda Suriyeliler hakkında öyle şeyler söylemiştir ki akıl
tutulmasıyla, dil sürçmesiyle izah edilmesi mümkün değildir. Sayın Soylu şöyle
diyor: “Biz, 15 Temmuzda nasıl kurtulduğumuzu zannediyoruz? Biz nasıl
kurtulduk? Kim ne derse desin, 450 bin çocukları doğdu bu ülkede. Allah o 450
bin çocuğun hatırına 15 Temmuzda şu hainlere ezdirmedi. Ben onu bilirim.” 
Bu
nasıl bir garabettir, bu nasıl bir aymazlıktır? Sayın Soylu kendince Suriyeli
politikasını savunmak isterken 15 Temmuz gecesi meydanlara inen, demokrasi için
mücadele eden, hain FETÖ kalkışmasını canları pahasına bastıran Türk milletine
hakaret etmiştir. Biz 15 Temmuzda 250 şehidimizin kahramanca mücadelesi
sayesinde bu hain kalkışmadan kurtulduk. Şehitlerimizin canları pahasına
savunduğu bu vatanı Suriyelilere mal etmek en hafif ifadeyle büyük bir
gaflettir, dalalettir. Bu ifadeleri şiddetle kınıyorum. 
(Mikrofon
otomatik cihaz tarafından kapatıldı) 
İBRAHİM
HALİL ORAL (Devamla) – Bitiriyorum Sayın Başkan.
BAŞKAN
– Toparlayalım Sayın Oral.
İBRAHİM
HALİL ORAL (Devamla) – Sayın Başkan, kıymetli milletvekilleri; Suriyeli
sığınmacılarla birlikte ülkemize El Muhaberat, IŞİD, PKK ve nice terör örgütü
ve istihbarat örgütü sızmıştır. İşte asıl beka meselesi budur. Türkiye Büyük
Millet Meclisi bu konuyu değerlendirmeli, bir araştırma komisyonuyla birlikte
sonuçları ortaya koymalı ve sorunu aklıselim bir kafayla çözmelidir. Ne var, bu
Meclis bir komisyon kursa ve üç ay çalışsa? Cumhur İttifakı’nın muhalefetin her
önerisini reddetmesinin hiçbir manası yoktur. Biz devletimize katkı yapmak için
buradayız.
Önerimize
olumlu cevap vereceğinizi umuyor, teşekkür ediyor ve Genel Kurulu saygıyla
selamlıyorum. (İYİ PARTİ sıralarından alkışlar)
BAŞKAN
– Söz sırası, Halkların Demokratik Partisi Grubu adına Gaziantep
Milletvekilimiz Sayın Mahmut Toğrul’a aittir. (HDP sıralarından alkışlar)
Süreniz
üç dakika Sayın Toğrul.
HDP
GRUBU ADINA MAHMUT TOĞRUL (Gaziantep) – Teşekkür ederim Sayın Başkan.
Bu
vesileyle Genel Kurulu ve Genel Kurulun sevgili emekçilerini, televizyonları
başında bizi izleyen halkımızı saygıyla selamlıyorum.
Ben
de öncelikle, Cumhuriyet Halk Partisi Denizli Milletvekili, bir dönem
komisyonda beraber görev yaptığımız Sayın Kazım Arslan’ın vefat haberini
gerçekten üzüntüyle öğrendim; kendisine Allah’tan rahmet diliyorum, ailesine,
sevenlerine, dostlarına, CHP camiasına başsağlığı dileklerimi iletiyorum. 
Değerli
arkadaşlar, tabii, mülteci sorunu gerçekten, Türkiye’de son zamanlarda ciddi
bir sorun hâline getirilmiş bulunuyor. Türkiye, maalesef, mülteci meselesini
hem iç politikada hem de uluslararası politikada bir araç olarak kullandığı
için… Hiçbir planlama yapmadan, şu anda sayıları muhtelif, resmî rakamlara göre
neredeyse 4 milyon ama gayriresmî rakamlara göre 5 milyon civarında Suriyeli
mülteci ülkemize gelmiş bulunuyor. Tabii, Türkiye’de, bir defa, mülteciliği
düzenleyen bir yasa yok, her şeyden önemlisi bu.
İkincisi:
Mültecilerin sorunları ile yaşam koşullarını denetleyen, örgütleyen bir sivil
toplum örgütü yok değerli arkadaşlar.
Bu
sorunu iki başlıkta ele almak gerekir: Birincisi, gelen Suriyelilerin yaşadığı
sorunlar; ikincisi ise bu kadar plansız, hesapsız ülke içine alınmasının
yarattığı sorunlar olmak üzere iki başlıkta ele alınmalıdır. 
Değerli
arkadaşlar “Suriyeliler burada çok mükemmel koşullarda yaşıyor.” gibi bir algı
yaratılıyor. Bakın “multeciler.org” sitesinde Suriyelilerle ilgili birçok
bilgiyi yanlış bildiğimizi düşünüyorum. Bakın “Suriyeliler hastanede sıra
beklemiyor.” gibi bir algı yaratılıyor. Yine “Suriyeliler su, elektrik, doğal
gaz parası ödemiyor.” “Devlet, Suriyeli öğrencilere 1.200 TL burs veriyor.”
“Suriyeliler devletten maaş alıyor.” “Suriyeliler istediği üniversiteye
sınavsız giriyor.” “Suriyeliler arabaları için vergi vermiyor.” ve bunun gibi
birçok yanlış bilgi maalesef mevcut. Yine, Hükûmet tutarsız bir şekilde “Biz
mülteciler için şu kadar para harcadık.” derken Avrupa Birliği fonlarından
alınan paranın görmezden gelinmesiyle yaratılan ciddi bir Suriye düşmanlığı
var. 
Bunlardan
en çok etkilenen kentlerden birinin milletvekiliyim. Bugün Gaziantep’te yaşayan
her 5 kişiden 1’i Suriyeli. Evet, gerçekten ciddi sorunlar yaşıyorlar ama aynı
şekilde, plansız, hesapsız bir mülteci akını, göçü olduğu için, çok ciddi
sorunlar da yaratıyorlar. Bakın, daha iki gün önce Kocaeli Çayırova’da 5 kadın
mülteci fabrikada cayır cayır yanarak can verdiler. Ucuz iş gücü olarak
kullanılıyorlar. Bunu denetleyen hiçbir mekanizma yok. Kadınlar, özellikle
Suriyeli kadınlar ve çocuklar birçok istismara maruz kalıyorlar.
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Toğrul.
Buyurun.
MAHMUT
TOĞRUL (Devamla) – Toparlıyorum Sayın Başkanım. 
Değerli
arkadaşlar, bu yanlış bilgiler de üstüne binince, bugün, açık bir şekilde ifade
ediyorum ki Antep’te her an bir Suriyeli-Türk çatışması, Suriyeli-Kürt
çatışması çıkma ihtimali son derece yüksek. Onun için, bu tür sorunları dile
getirirken değerli arkadaşlar, dilimize dikkat etmek durumundayız, bunun
yaratacağı sorunları görmek durumundayız ve en önemlisi, bugün bu insanlar
buraya nasıl geldiler? Eğer bizler Türkiye olarak Suriye’nin iç işlerine
müdahale etmeseydik, orada savaş koşullarının büyümesine su taşımasaydık, bugün
belki bu sonuç bu kadar ağır olmayabilirdi. 
Bugün
de yapacağımız en önemli şey, Suriye’de bir an önce savaş koşullarının
bitirilmesi ve bu insanların bir şekilde yurtlarına dönüşünün sağlanmasıdır
diyorum, Genel Kurulu saygıyla selamlıyorum. (HDP sıralarından alkışlar)
BAŞKAN
– Sayın Elitaş, bir söz talebiniz var. 
Buyurun.

VI.- AÇIKLAMALAR (Devam)
27.- Kayseri Milletvekili Mustafa Elitaş’ın, vefat eden 25, 26 ve 27’nci
Dönem Denizli Milletvekili Kazım Arslan’a Allah’tan rahmet dilediğine ilişkin açıklaması
MUSTAFA
ELİTAŞ (Kayseri) – Sayın Başkanım, çok teşekkür ediyorum. 
Geçtiğimiz
hafta Denizli Milletvekilimiz Sayın Kazım Arslan’ı kaybetmenin üzüntüsünü
yaşadık. Kazım Bey’le 26’ncı Dönemde de 27’nci Dönemde de milletvekili olarak
birlikte çalıştık, bu dönemde de Sanayi Komisyonunda birlikte mesailer
gerçekleştirdik. İyi bir dostu, iyi bir arkadaşı, iyi bir milletvekilini
kaybetmenin üzüntüsünü yaşıyoruz. Ailesine, tüm yakınlarına, sevenlerine
başsağlığı diliyorum. Allah’tan rahmet diliyorum. Cumhuriyet Halk Partisi
camiasının da başı sağ olsun diyorum. 
Hepinizi
saygıyla selamlıyorum. 
BAŞKAN
– Teşekkürler Sayın Elitaş.
VIII.- ÖNERİLER (Devam)
A) Siyasi Parti Grubu Önerileri (Devam)
1.- İYİ PARTİ Grubunun, Kayseri Milletvekili Dursun Ataş ve 20
milletvekilinin, yüksek sayıda Suriyeli mültecinin ülkemize sığınmasının yol
açtığı sorunların incelenip çözüm yollarının tespit edilmesi amacıyla 22/5/2019
tarihinde Türkiye Büyük Millet Meclisi Başkanlığına verilmiş olan (10/1278)
esas numaralı Meclis Araştırması Önergesi’nin ön görüşmelerinin, Genel Kurulun
11 Haziran 2019 Salı günkü birleşiminde yapılmasına ilişkin önerisi (Devam)
BAŞKAN
– Öneri üzerinde söz isteyen, Cumhuriyet Halk Partisi Grubu adına Ankara
Milletvekilimiz Sayın Gamze Taşcıer. (CHP sıralarından alkışlar)
Süreniz
üç dakika Sayın Taşcıer. 
CHP
GRUBU ADINA GAMZE TAŞCIER (Ankara) – Teşekkür ederim Sayın Başkan. 
Ben
de sözlerime başlarken çalışkan, nezaketli ve Atatürk ilkelerinin yılmaz
savunucusu, Denizli Milletvekilimiz, değerli ağabeyimiz Kazım Arslan’a
Allah’tan rahmet diliyorum. Partimizin, Denizli’nin ve tüm sevenlerinin,
ailesinin başı sağ olsun diyorum. Kendisini hep iyilikle, güzellikle, babacan
tavrıyla hatırlayacağız. Işıklar içinde uyusun. 
Değerli
milletvekilleri, Suriyeli sığınmacıların ülkemizde yaşadığı ve yaşattığı
sorunların çözümü için öncelikle sorunun temelini tespit etmemiz gerekiyor.
Suriyelilerin Türkiye’de olmasının nedeni AKP iktidarının bugüne kadar izlediği
yanlış dış politikadır. Biz, ilk günden beri, Suriye’de gerçekleşen iç savaşın
bir tarafı olmayın dedik, Orta Doğu’da yaşanan bu bataklığa Türkiye’yi
sürüklemeyin dedik, kardeşin kardeşi vurduğu bu savaşa, bu barut kazanına
ateşle gitmeyin dedik. Ama siz ne yaptınız? “Altı saatte Emevi Camisi’ne gidip
namaz kılacağız.” dediniz, oysa sizin gidemediğiniz yerden 4,5 milyon Suriyeli
bizim camilerimizde namaz kılıyor. 
Elbette
ki Suriyeli sığınmacılara düşmanlık beslemek doğru değil, onlar bizim
komşularımız, bizim akrabalarımız. Suriyeli sığınmacıların yaşadığı sorunlar
var ülkemizde ama yarattığı sorunlar da var. Dolayısıyla belki bunlara tekil
çözümler bulabiliriz ancak asıl yapılması gereken yine, sorunun kaynağını
çözmek. Sorunun kaynağı Suriye’de yıllardır süren iç savaş. O zaman bu savaşın
bir tarafı olmayı bırakıp savaşın sona ermesi için çaba göstermemiz gerekiyor.
Bazı grupların silahlanması için değil, silahların susması için çaba
göstermemiz gerekiyor. 
Çok
defa söyledik, yine söylüyoruz: Türkiye, bu coğrafyada barışı egemen kılmak
için adım atması gereken bir ülke. Orta Doğu barış ve iş birliği teşkilatını
kurarak burada barışı sağlayabiliriz; Orta Doğu’da hesapları olan emperyal
güçlerle değil, bu coğrafyanın ülkesi olan Irak’la, İran’la, Suriye’yle
birlikte oturup masanın başında kendi göbek bağımızı kendimiz keserek bu soruna
çözüm üretebiliriz. 
Ülkemizde
yaşayan milyonlarca Suriyelinin ülkesine dönmesini istiyorsak, onların da
evlerine, ailelerine, vatanlarına kavuşmalarını istiyorsak ülke olarak bize
görev düşüyor. Bu görevi gerçekleştirmek için de atmamız gereken ilk adım “Ben
yaptım, oldu.” anlayışıyla hayata geçirdiğiniz yanlış dış politikadan yüz
seksen derece geri dönmenizdir. 
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Öneri üzerinde söz sırası, Adalet ve Kalkınma Partisi Grubu adına Gaziantep
Milletvekilimiz Sayın Mehmet Erdoğan’a aittir. (AK PARTİ sıralarından alkışlar)
Sayın
Erdoğan, süreniz üç dakika. 
AK
PARTİ GRUBU ADINA MEHMET ERDOĞAN (Gaziantep) – Sayın Başkan, değerli
milletvekilleri; öncelikle, çok değerli ağabeyimiz, Milletvekilimiz Kazım
Arslan’ı rahmetle anıyorum. O, hakikaten komisyonda bizlerin gönlünde taht
kuran bir kardeşimizdi. Çok iyi çalışmalarımız oldu dört yıl boyunca, çok iyi
yasalar çıkardık. Allah rahmet eylesin. 
Tabii,
Suriyeli meselesinde -ben konuşmacıları dikkatle dinledim- söyleyeceklerim
zaten aynı şeyler. Yani büyük kısmı, Toğrul’un değindiği gibi, yalan yanlış
haberler. Bir başka arkadaşımızın değindiği gibi, özellikle Cumhuriyet Halk
Partili vekilimizin kastettiği, emperyal güçlerin coğrafyamız üzerindeki
hesaplarının bir sonucunun olması tabii, bunlarla ilgili politikamızı da
belirliyor. Hepimizin bildiği gibi, Türkiye’de, coğrafyamızda -bu coğrafyamızı
alırken Kafkaslardan Orta Doğu’ya, Balkanlara kadar- hep akraba olan milletler
iç içe yaşadı asırlardır. Ancak yine biraz önce bahsedildiği gibi, emperyal
güçlerin bölge üzerindeki hesapları, sıcak sulara inme hesapları, bir zaman
emperyalizmin, bir zaman komünizmin, bir zaman diğer yayılma politikalarının
getirdiği sonuçlar bölgenin büyük yükünü ülkemizin üzerine yıktı. Biliyorsunuz,
bir zamanlar Kırım Hanlığı vardı ve oradaki soydaşlarımız, Kırım Tatarları
sığınacak liman olarak Türkiye’yi buldular. Erbil’de Saddam’ın eziyetinden
kaçan oradaki Kürt kardeşlerimiz yine Türkiye’ye gelip sığındı. Jivkov’un
baskısından Bulgaristan Türkleri Türkiye’ye sığındı; Yunanistan’dan,
Gümülcine’den Türkiye’ye sığındı. Türkiye, Anadolu, bir ana kucağı.
Tabii,
Esed’in özellikle Halep’i yerle bir etmesi, Hama’yı yerle bir etmesi, Humus’u
yerle bir etmesi –Allah aşkına, Suriye’nin tamamı mı terörist?- milyonlarca
insanı katledip sürgüne göndermesi, tıpkı Kazak Türklerine zamanında yaptıkları
gibi, Stalin’in Türklere uyguladığı gibi… Peki, ne olacaktı bu insanlar? Atılan
sarin gazlarıyla, atılan varil bombalarıyla karşı karşıya olan o siviller
nereye gidecekti? Ürdün’e gittiler, Lübnan’a gittiler, Türkiye’ye geldiler.
Niye? Çünkü buralar sınır bölgeleri. Niye? Çünkü onlar bizimle akraba
milletler. Gaziantep’te Barak Ovası var. Barak Ovası’nın diğer kesimi, çok
büyük bir kısmı Suriye’nin içinde. O bölgenin insanlarının hepsi Gaziantep’te.
Hepsi bombalardan kaçmış, bire bir konuşuyoruz.
(Mikrofon
otomatik cihaz tarafından kapatıldı)
BAŞKAN
– Tamamlayalım Sayın Erdoğan.
MEHMET
ERDOĞAN (Devamla) – Sarin gazları atılmış, çocukların, gelenlerin üstünde hâlâ
izleri var. Bizim bu insanları nasıl göndermemiz lazım? Gönderme noktasında,
insanların doğdukları topraklarda yaşaması noktasında hepimiz Meclis olarak
aynı fikirdeyiz ama bölgede güvenliği sağlamazsanız, daha dün Azez’de Hataylı
Halil Kurt şehit olurken… Azez Gaziantep’e 8 kilometre, Gaziantep’in içi. Yine,
İdlib…
SERPİL
KEMALBAY PEKGÖZEGÜ (İzmir) – Savaşa benzin dökmeyin o zaman.
MEHMET
ERDOĞAN (Devamla) – Hangi savaştan bahsediyorsunuz? İdlib’deki sivillere atılan
sarin gazlarından mı bahsediyorsunuz? Bu mudur savaş? Savaş, alçakça, sivil
halkı vurmak değildir. Savaş, askerî güçler arasında orantılı olur.
Amerika
açıklama yapıyor, “Benim Doğu Akdeniz’de stratejik hesaplarım var.” diyor.
Peki, Suriye’deki stratejik hesabı ne? Binlerce silahı PYD’ye, YPG’ye ne diye
veriyor? Babasının hayrına mı veriyor? Rusya, rejimi boşuna mı destekliyor? 
(Mikrofon
otomatik cihaz tarafından kapatıldı) 
MEHMET
ERDOĞAN (Devamla) – Arkadaşlar, bölgede güvenli bölgeyi sağlamamız lazım. 
Peki,
Türkiye olarak ne yapıyoruz?
SERPİL
KEMALBAY PEKGÖZEGÜ (İzmir) – İdlib’e gönderdiğiniz silahları da anlatın.
BAŞKAN
– Selamlayarak bitirelim Sayın Erdoğan.
MEHMET
ERDOĞAN (Devamla) – Arkadaşlar, Türkiye olarak şunu yapıyoruz… Gaziantep
Havaalanı’na kadar füze parçası düşerken, Kilis’te her gün onlarca insan
yaralanırken ne yapmamız lazım? Gelecek bombayı mı beklememiz lazım? Terörü
yerinde kurutmak için Suriye’nin kuzey bölgesini güvence altına aldık ve
aldığımız bölgeye -Cerablus, Afrin, İdlib dâhil- tam 300 bin Suriyeli geri
gitti. Güvenli bölge oluşturursanız Suriyeli gider. 
SERPİL
KEMALBAY PEKGÖZEGÜ (İzmir) – Demokrasiyi tehdit ettiniz, demokrasiyi.
MEHMET
ERDOĞAN (Devamla) – Siz onlara hizmet ettiğiniz için öyle düşünürsünüz ama bu
insanların önce güvenliğini sağlayacağız, o bölgenin güvenlik altına alınması
lazım. Ama buna söz veren Trump’ın kendi Pentagon’una gücü yetmiyor. Öbür
tarafta Fransa, başka mülahazalarla girmiyor. Rusya, başka mülahazalarla
girmiyor. Peki, yük kime düşüyor? Bize düşüyor.
SERPİL
KEMALBAY PEKGÖZEGÜ (İzmir) – Hepiniz bir aradasınız.
BAŞKAN
– Selamlayalım.
MEHMET
ERDOĞAN (Devamla) – Arkadaşlar, önce, sizinle, herkesle hemfikir olduğum olay, bölgede
bir güvenli bölgenin sağlanması lazım. Ondan sonra da bu insanların gidecek
ortamını hazırlamamız lazım diyor, Parlamentoyu saygıyla selamlıyorum. (AK
PARTİ sıralarından alkışlar) 
BAŞKAN
– Öneriyi oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
İBRAHİM
HALİL ORAL (Ankara) – Bu söylediğiniz ile el kaldırmanız biri birine uyuyor mu?
MEHMET
ERDOĞAN (Gaziantep) – Vallahi sizin tamamen bu söyledikleriniz…
BAŞKAN
– Değerli arkadaşlarım, lütfen, karşılıklı olmasın.
İBRAHİM
HALİL ORAL (Ankara) – O zaman önergeye cevap ver. 
BAŞKAN
– Sayın Oral, lütfen…
Değerli
milletvekilleri, Halkların Demokratik Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
2.- HDP Grubunun, Grup Başkan Vekili Mersin Milletvekili Fatma Kurtulan
ve Grup Başkan Vekili İstanbul Milletvekili Hakkı Saruhan Oluç tarafından,
İstanbul Havalimanı’nın kamuya uğrattığı zararın ortaya çıkarılması ve güvenli
yolcu taşımacılığı için gerekli tedbirlerin alınması amacıyla 30/5/2019
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin ön görüşmelerinin, Genel Kurulun 11 Haziran 2019 Salı
günkü birleşiminde yapılmasına ilişkin önerisi 
11/6/2019
Türkiye Büyük Millet Meclisi Başkanlığına
Danışma Kurulu
11/6/2019 Salı günü (bugün) toplanamadığından grubumuzun aşağıdaki önerisinin
İç Tüzük'ün 19'uncu maddesi gereğince Genel Kurulun onayına sunulmasını
saygılarımla arz ederim.
 Fatma
Kurtulan
 Mersin
 Grup
Başkan Vekili 
Öneri:
30
Mayıs 2019 tarihinde Mersin Milletvekili Grup Başkan Vekili Fatma Kurtulan ve
İstanbul Milletvekili Grup Başkan Vekili Hakkı Saruhan Oluç tarafından verilen,
2587 grup numaralı, İstanbul Havalimanı’nın kamuya uğrattığı zararın ortaya
çıkarılması ve güvenli yolcu taşımacılığı için gerekli tedbirlerin alınması
amacıyla Türkiye Büyük Millet Meclisine verilmiş olan Meclis araştırması
önergesinin diğer önergelerin önüne alınarak görüşmelerinin 11/6/2019 Salı
günkü birleşimde yapılması önerilmiştir.
BAŞKAN
– Şimdi, önerinin gerekçesini açıklamak üzere, Halkların Demokratik Partisi
Grubu adına, öneri sahibi İzmir Milletvekilimiz Sayın Serpil Kemalbay Pekgözegü
konuşacaktır.
Buyurun.
(HDP sıralarından alkışlar) 
Süreniz
beş dakika.
HDP
GRUBU ADINA SERPİL KEMALBAY PEKGÖZEGÜ (İzmir) – Genel Kurulu saygıyla
selamlıyor, Denizli Milletvekili Kazım Arslan için başsağlığı dileyerek
sözlerime başlamak istiyorum.
Değerli
arkadaşlar, İstanbul Havalimanı dünyanın en önemli, en büyük projesi olarak sunuldu.
Üçüncü havalimanı projesiyle amaçlanan şey, büyük bir rant pastasının
paylaşılması, inşaat projelerine ve özellikle ticari fonksiyonlu projelere alan
açılmasıydı. Dolayısıyla aslolan ranttı, gerisi teferruattı. O yüzden de
gelişmeler buna göre devam etti. Yaşama, doğaya, ekosisteme, insana ve hukuka
aykırı olan bu proje olsa olsa dünyanın en aç gözlü, en vurdumduymaz projesi,
en sorumsuz projesi olarak adlandırılabilir. Eğer havalimanı olarak daha fazla,
daha büyük bir alana ihtiyacımız var idiyse Atatürk Havalimanı ve Sabiha Gökçen
Havalimanı’nda yapacağımız revizyonlarla çok daha ucuza ve ekolojik, doğayı,
yaşamı, insanı temel alan politikalarla bunu geliştirebilirdik. Fakat asıl
mesele o olmadığı için, asıl mesele rant olduğu için bu şekilde yaklaşılmadı.
Hafriyat çalışmalarıyla geniş orman alanları, 70 tür canlı yaşamını barındıran
göl ve göletler, akar ve kuru dereler, tarım alanları, mera alanları ortadan
kaldırıldı, canlı yaşamı yok edildi ve bugünlere gelindi.
Değerli
arkadaşlar, İstanbul Havalimanı projesi ilk günden bu yana insan odaklı olmama
yönünde büyük eleştiriler almıştır. Türk Mühendis ve Mimar Odaları Birliğinin
üçüncü havalimanı çalışma grubu tarafından hazırladığı rapor 2014 tarihlidir.
Bu rapora göre, havalimanının yapılacağı alanla ilgili olarak yılın yüz yedi
günü fırtına olacağı ve altmış beş günü ise yoğun bulutların olacağı söylenmiş,
tespit edilmiş ve hava taşımacılığı, piste iniş ve kalkışlarla ilgili olarak
fiziksel çevre şartlarının uygun olmadığı belirtilmiştir. Nitekim, bu uyarının
doğruluğu 17 Mayıs cuma günü 8 uçağın rüzgâr nedeniyle piste inemeyip Çorlu
Havalimanı’na inmesiyle kendini kanıtlamıştır. Ama tabii, ne önemi var, önemli
olan rant, önemli olan kârdır. 
Pistler
ise başlı başına bir sorun. Yapım çalışmaları sırasında ormanları kökünden
kazıma, tepeleri yontma, gölleri doldurma şeklinde yapılan bu işlemler sonucu
dolgu alanlarının oturması büyük risklere gebedir ve gelecek faciaları bize
bugünden göstermektedir. 
Hava
durumu izleme radarı konusunda bile sorun vardır. Dünyanın en büyük havalimanı
olmakla övünülüyor fakat hava durumu izleme radarının olmadığı da ortaya
çıkmıştır. 
Yine,
park yerine otomatik yaklaştırma sistemi olarak bilinen “Docking System” de
çalışmıyor ve manuel bir şekilde bu işlem çalışanlar tarafından
gerçekleştiriliyor. 
Pistlerin
ısıtma sisteminin olmadığı da ifade edilmektedir ki bu da büyük faciaları
çağırmaktadır. 
Üçüncü
havalimanı, İstanbul Havalimanı göçmen kuşların yolu üzerinde kurulmuştur.
Özellikle kuzey ormanlarıyla ilgili yapılan uyarılara kulak verilmediği için
göçmen hattında kurulan bu havalimanı gerçekten düşünmek istemediğimiz
tehlikeleri de barındırmaktadır. 
Değerli
arkadaşlar, 36 bini aşkın işçinin çalıştığı İstanbul Havalimanı sadece bu
yönleriyle değil, fiziki vasıflarıyla değil, aynı zamanda, kölelik koşullarını
ortaya koyan işçilerin başına gelenleri hatırladığımızda da ciddi sorunlar
barındırmıştır. 52’yi aşkın çalışanın üçüncü havalimanında yaşamını yitirdiği
bilinmektedir. Öyle ki “hop hopçu” diye tarif edilen, kamyonlara “Hop, hop”
diye çağırarak yön gösteren bir işçinin üç gün sonra yaşamını yitirdiği tespit
edilebilmiştir. O kadar büyük bir vurdumduymazlık vardır. 
(Mikrofon
otomatik cihaz tarafından kapatıldı) 
BAŞKAN
– Devam edin. 
SERPİL
KEMALBAY PEKGÖZEGÜ (Devamla) – Baktığımız zaman, Kolin, Limak, Kalyon, Cengiz,
MNG gibi şirketlere kaynak aktarılması ve yandaş sermayenin büyütülmesine
yönelik olarak bankalardan alınan kredilerle oluşmuş bir sermayeye dayanıyor ve
bu sermaye grupları içerisinde de ayrılanlar var ve yerine Türk Hava Yollarının
ikame edildiğini görüyoruz ki bu da şöyle bir düşünceyi ortaya çıkartıyor: Bu
şirketlerin borçlarının kamu kaynaklarından karşılanmak üzere bir planlama
içerisinde olunduğu görülüyor. Hazine garantisi gösterilen bu havalimanında
borçların tamamı kamuya aktarılacaktır. 
Bütün
bu bilgiler ışığında, İstanbul Havalimanı’nın kamuya uğrattığı, uğratacağı
zararların tespit edilmesi, havalimanında kaç işçinin yaşamını yitirdiğinin
tespit edilmesi, havalimanının kurulu olduğu alanın havalimanı olmaya
elverişsizliğinin tespit edilmesi ve… 
(Mikrofon
otomatik cihaz tarafından kapatıldı) 
BAŞKAN
– Toparlayalım, selamlayalım isterseniz.
SERPİL
KEMALBAY PEKGÖZEGÜ (Devamla) - Teşekkürler Sayın Başkan. 
…İstanbul
Havalimanı’nda güvenli yolcu taşımacılığı için gerekli tedbirlerin alınması
amacıyla ne yapabiliriz, bu saatten sonra nasıl güvenli bir havalimanı inşa
edebiliriz, güvenlik önlemlerini alarak halkımızın sağlığını koruyabiliriz, bu
konularda bir araştırmanın bir an önce gerçekleşmesini, Meclis araştırması
açılmasını burada savunuyoruz. 
Teşekkür
ediyorum. (HDP sıralarından alkışlar) 
BAŞKAN
– Öneri üzerinde söz isteyen İYİ PARTİ Grubu adına İstanbul Milletvekilimiz
Sayın Hayrettin Nuhoğlu.
Buyurun
Sayın Nuhoğlu. (İYİ PARTİ sıralarından alkışlar)
Süreniz
üç dakika.
İYİ
PARTİ GRUBU ADINA HAYRETTİN NUHOĞLU (İstanbul) – Sayın Başkan, değerli
milletvekilleri; Halkların Demokratik Partisinin İstanbul Havalimanı’yla ilgili
vermiş olduğu grup önerisi üzerine söz aldım, öncelikle selamlarımı sunuyorum.
İstanbul
Havalimanı projesini başından itibaren çok yakından takip edip birçok yönden de
karşı çıktığımızı ifade etmiştik. Özellikle büyük bir yolsuzluğun yapıldığı ve
bu yolsuzluğun Sayıştay raporlarıyla da tespit edildiği herkesçe malumdur. Ben
bu konuda daha önce fikirlerimi bu kürsüden birkaç defa beyan ettiğim için
tekrarlamayacağım, fırsat bulmuşken çok meşhur bir bakanımız hakkında birkaç
söz söylemek istiyorum. Genel Başkanımız Sayın Akşener’e dil uzatan sözleriyle
kime veya kimlere dalkavukluk yaptığı kolayca anlaşılabilen bu bakan özellikle
seçim döneminde ağırbaşlı, sakin, mümkün olduğunca da tarafsız davranması
beklenen İçişleri Bakanı Süleyman Soylu’dur. Kendisi bir Trabzonlu olmakla
beraber Trabzonlular için yapılan hakaretlere ve iftiralara karşı çıkması
gerekirken kendisi de benzer hakaretler yapmaktadır. Bunun sebebini anlamak
için onun bazı sözlerini sizlere aktarmak istiyorum. 2011 yılı Mart ayında bir
televizyon kanalındaki konuşmasından aldığım bazı cümleler şöyledir: “Bütün
dünyanın üzerinde ittifak ettiği, dünyanın her noktasında okullarıyla, eğitime
yapmış olduğu seferberliğiyle ve dünyanın her noktasında hem diyaloga hem
dinler arası bir şekilde uzlaşmayı sağlayabilecek, kavgayı, gürültüyü,
düşmanlığı, nefreti ortadan kaldırabilecek bir anlayışı ortaya koymaya çalışan
mümtaz bir şahsiyete ciddi bir saldırı vardır.” Atlıyorum. “Bugün niye Fetullah
Gülen Amerika’dadır? Bu Türkiye’nin ayıbıdır.” Atlıyorum gene. “Bütün dünyanın
övgüler düzdüğü, aslında bütün ülkemizin minnettar olması gereken, lazım gelen
bir anlayışa çirkin bir saldırıya da muhatap olmamak lazım. Çok samimi
söylüyorum, benim içim hazmetmiyor.” “Ankara’da bürokraside bulunurken elbette
her hükûmete kuyruk sallarken, bu adamın aldığı riski, Zekeriya Öz’ün aldığı
riski veya onun arkadaşlarının aldığı riski onlar alamazlar.” “En fazla
Genelkurmay Başkanı bağırdı bu ülkede.” Devam ediyorum söylediklerine, vakit
yetmeyecek: “Gölcük’teki belgeleri çıkardılar yetmedi. Türkiye’de neredeyse
insanları birbirine düşürecek…”
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Nuhoğlu. 
HAYRETTİN
NUHOĞLU (Devamla) – Sayın Başkan, bunlar önemli, İçişleri Bakanının
söyledikleri: “Millet bir Fetullah Gülen çıkartır, bin Fetullah Gülen çıkartır,
bir Zekeriya Öz çıkartır, bin Zekeriya Öz çıkartır, yani bu milletin canına tak
ettirmeyin, bunlar her zaman çıkar. Bu millet temel değerleriyle beraber
ayaktadır, Fetullah Gülen, Zekeriya Öz, hepsi milletin gönlünde yerlerini
almışlardır.” Şimdi, bu sözleri sarf eden kişi, kendisini temize çıkartmak için
saldıracak yer arıyor. Bayram namazındaki gaflarından, yardımcısının iftira ve
hezeyanlarından bahsetmeyeceğim, bugün biat ettiği kişi ve partisi için daha
önce söylediklerine de girmeyeceğim, Trabzon Havalimanı’ndaki garip davranışlarına
da girmeyeceğim, sadece bir hemşehrisi olarak kendisini uyarmak istiyorum. 
Sayın
Başkan, bitmek üzere. 
BAŞKAN
– Toparlayıp selamlayalım. 
HAYRETTİN
NUHOĞLU (Devamla) – Hani o Trabzon Havaalanı çıkışında protesto edenlerden
birisinin söylediği gibi, “Akıllı ol!” demek istiyorum.
(Mikrofon
otomatik cihaz tarafından kapatıldı)
BAHAR
AYVAZOĞLU (Trabzon) – Haddinize değil sizin. 
BAŞKAN
– Buyurun. 
HAYRETTİN
NUHOĞLU (Devamla) – Akıllı ol, hiç kimseyi de tehdit etme. Bugün devletin
imkânlarıyla, çok sayıda korumayla, partili yandaşlarınla dolaşıyorsun, yarın
görevin sona erince halkın arasına gireceksin, hemşehrilerin, dostların ve eski
arkadaşların sana lazım olacak, bunları asla unutma. Bugün dalkavukluk
yaptıkların yanında olmayacaktır. Gerçekten akıllı ol. (İYİ PARTİ sıralarından
alkışlar) 
ASUMAN
ERDOĞAN (Ankara) – Kendi hâlinize bakın, kendi hâlinizi konuşun.
ŞİRİN
ÜNAL (İstanbul) - Sen kendi aklına sahip ol yeter. 
BAHAR
AYVAZOĞLU (Trabzon) - Devletin İçişleri Bakanına sahip çıkman gerekirken söylediklerine
bak. 
BÜLENT
TURAN (Çanakkale) – Sayın Başkan…
BAŞKAN
– Buyurun Sayın Turan.
VI.- AÇIKLAMALAR (Devam)
28.- Çanakkale Milletvekili Bülent Turan’ın, İstanbul Milletvekili
Hayrettin Nuhoğlu’nun HDP grup önerisi üzerinde İYİ PARTİ Grubu adına yaptığı
konuşmasındaki bazı ifadelerine ilişkin açıklaması
BÜLENT
TURAN (Çanakkale) – Sayın Başkan, öncelikle, söz verdiğiniz için teşekkür
ediyorum. 
Az
önceki konuşmacının milletin takdirine bıraktığım seviyeyle ilgili konuşmasını
bir yere bırakıyorum ancak konu havalimanıydı. Konunun tamamen dışında bir
siyasi polemiği; kimseye faydası olmayan, sokak ağzıyla -tırnak içerisinde-
yapılan bu konuşmayı yakıştıramadım sayın hatibimize. Biz yaşından,
tecrübesinden daha iyi istifade etmek isterdik. Konu havalimanıydı;
yanlışların, doğruların tartışılacağı bir zemin vardı. Tutup da hemşehrisi olan
bir kişiyle ilgili bu kadar -yine özür dileyerek söylüyorum- sokak ifadesiyle
konuşmasını cidden ben yakıştıramadım. 
BAHAR
AYVAZOĞLU (Trabzon) – O yakıştırmış. 
BÜLENT
TURAN (Çanakkale) - Bu Meclisin bir mehabeti var, bu Meclis kürsüsünün bir
ağırlığı var. 
YAVUZ
AĞIRALİOĞLU (İstanbul) - Mecliste dikkat ediyoruz da dışarıda pek dikkat
edilmiyor.
BÜLENT
TURAN (Çanakkale) - Bu dil sokakta konuşulabilir, havalimanı konusunda bile
tartışılıyor olabilir ama buraya aynı ifadelerin taşınmasının ben yanlış olduğu
kanaatindeyim, takdirinize bırakıyorum, bu birincisi.
Sayın
Başkan, Sayın Soylu’nun FETÖ’yle ilgili söylediğini iddia ettiği ifadeler zaten
on sene önceki ifadeler. On sene önce neredeyse tüm partilerin başkanları okul
açılıyor diye, iyi yatırımlar yapılıyor diye bu insana destek oldular, herkes
benzeri şeyler söyledi. Fakat son dönemde yani FETÖ’nün terör örgütü olduğu
ortaya çıktıktan sonra en çok baskı yapan, tutukluluk imkânını ortaya çıkaran,
operasyon yapan bakanlık İçişleri Bakanlığı, Soylu’nun bakanlığı. Dolayısıyla,
on-on beş sene önceki konuşmaları buraya getirip de güya bugün FETÖ’yle ilgili
bir irtibat varmış iddiası ortaya koymak akla ziyan bir yaklaşımdır. Kamuoyunun
vicdanına bırakıyorum Sayın Başkanım. (AK PARTİ sıralarından alkışlar)
HAYRETTİN
NUHOĞLU (İstanbul) - Sayın Başkan…
BAŞKAN
– Yerinizden, buyurun.
Toparlayalım,
konumuza devam edelim Sayın Nuhoğlu.
HAYRETTİN
NUHOĞLU (İstanbul) – Çok kısa ama söylemem lazım.
BAŞKAN
– Çok kısa, buyurun. Ben kayıtlara geçsin diye söz verdim.
HAYRETTİN
NUHOĞLU (İstanbul) – Peki, teşekkür ederim Sayın Başkan. 
Bir
bakan, ağzına benim yakıştıramayacağım sözleri söylüyor, o bakanın yardımcısı
her türlü hakareti yapıyor. Kime? Sayın Genel Başkanımıza yapıyor, bütün
Trabzonlulara yapıyor. Bu yakışık alıyor, benim bunu eleştirmem mi yakışık
almıyor? 
BAHAR
AYVAZOĞLU (Trabzon) – Yalan söylüyorsunuz, yalan söylüyorsun.
HAYRETTİN
NUHOĞLU (İstanbul) - Ben şiddetle kınıyorum grup başkan vekilini de. 
BAHAR
AYVAZOĞLU (Trabzon) – Yalan konuşuyorsunuz. 
HAYRETTİN
NUHOĞLU (İstanbul) - Milletimizin beklediklerini söylüyorum, Trabzonluların
beklediklerini söylüyorum. 
BAHAR
AYVAZOĞLU (Trabzon) – Trabzonlular üzerinden siyaset yapmayın.
HAYRETTİN
NUHOĞLU (İstanbul) - Ve tekrar protesto ediyorum, kınıyorum. (İYİ PARTİ
sıralarından alkışlar)
BAHAR
AYVAZOĞLU (Trabzon) – Yalan konuşuyorsunuz. 
BAŞKAN
– Peki.
Sayın
Turan, toparlayarak kapatalım konuyu.
BÜLENT
TURAN (Çanakkale) - Sayın Başkan, bir hadisişerif var, der ki Hazreti
Peygamber: “Dilediğini yakıştırıyorsan yapmaya devam et.”
BAŞKAN
– Peki.
VIII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili Mersin Milletvekili Fatma Kurtulan
ve Grup Başkan Vekili İstanbul Milletvekili Hakkı Saruhan Oluç tarafından,
İstanbul Havalimanı’nın kamuya uğrattığı zararın ortaya çıkarılması ve güvenli
yolcu taşımacılığı için gerekli tedbirlerin alınması amacıyla 30/5/2019
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin ön görüşmelerinin, Genel Kurulun 11 Haziran 2019 Salı
günkü birleşiminde yapılmasına ilişkin önerisi (Devam)
BAŞKAN
– Öneri üzerinde söz isteyen Cumhuriyet Halk Partisi Grubu adına Uşak
Milletvekilimiz Sayın Özkan Yalım. (CHP sıralarından alkışlar)
Özkan
Bey, süreniz üç dakika.
MUSTAFA
ELİTAŞ (Kayseri) – Özkan Bey’e üç dakika yetmez.
CHP
GRUBU ADINA ÖZKAN YALIM (Uşak) – Doğru söylüyorsunuz.
Teşekkür
ederim.
İlk
önce, çok değerli milletvekili arkadaşlarım ve de bizi izleyen çok değerli
vatandaşlarım; hepinizi en içten duygularımla selamlıyorum. 
Değerli
Başkanım, Divanımızı da selamlıyorum. 
İki
gün önce vefat eden Denizli Milletvekili çok Değerli Ağabeyim Kazım Arslan’ı
tekrar buradan yâd ediyoruz, kendisine Allah’tan rahmet ve de ailesine
başsağlığı diliyorum. 
Şimdi,
biliyorsunuz, İstanbul Havalimanı dünyanın en büyük projesi olarak açıklandı,
sıkıntı yok. Biz yapılacak olan doğru işlerin her zaman yanındayız, sıkıntı yok
ama yapılan ihalelerde ve de yapılmış olan ihalenin yapım aşamasında ülkemizin,
vatandaşlarımızın, 81-82 milyon vatandaşımızın ödediği vergiler acaba doğru
şekilde ihalelerde kullanılıyor mu?
Değerli
arkadaşlar, bakın, İstanbul Havalimanı yapılırken -ilk önce size şunu
söyleyeceğim- yirmi beş yıllığına toplamda 22 milyar 150 milyon euroya beşli
bir gruba verildi, biliyorsunuz. Hatta bu gruptaki birisi de “Milletin anasını
bilmem ne yapacağım!” diyen o kişiydi, o zattı, o firma sahibiydi,
biliyorsunuz. Onun için bu grubu, bu gruptaki herkesin ismini buradan saymama
gerek yok ama milletimiz benim ne demek istediğimi anladı. 
Şimdi,
burada ilk önce size yolsuzluklardan bahsetmek istiyorum. Bir kere şu…
ASUMAN
ERDOĞAN (Ankara) – Ama böyle konuşamazsın.
NİLGÜN
ÖK (Denizli) – Terbiyesiz konuşma!
OYA
ERONAT (Diyarbakır) – Ayıp!
BAŞKAN
– Değerli arkadaşlar, karşılıklı olmasın.
ÖZKAN
YALIM (Devamla) – İtirazınız varsa birazdan çıkar söylersiniz. Bu kelimeyi dedi
mi demedi mi birazdan cevap verirsiniz. 
ASUMAN
ERDOĞAN (Ankara) – Böyle konuşamazsın.
ZAFER
IŞIK (Bursa) - Protesto ediyorum.
BAŞKAN
- Sayın Yalım, siz Genel Kurula hitap edin. 
ÖZKAN
YALIM (Devamla) – Şimdi, Cengiz İnşaatın sahibinden bahsediyorum, bakın, tekrar
altını çiziyorum.
Değerli
arkadaşlar, değerli vatandaşlarımız, şimdi, ihale yirmi beş yıllığına verildi
ancak kırk iki ayda tamamlanması gerekiyordu. Ne oldu? On iki değil, yirmi dört
ay yer teslimi geç yapıldı. Yani böylelikle yirmi beş değil, iki yıl daha fazla
işletme hakkına sahip oldu firmalar. Bakın, kaybımızı size hemencecik net
olarak söyleyeceğim, bunun altını çize çize de sizlerle paylaşmak istiyorum. Bu
sebepten toplamda bakın, 2 milyar 90 milyon euro -iki yıl geç teslim
edildiğinden dolayı- ekstra kazancı oldu bunların. Bakın, burası toplamda 10
milyar euroya filan mal oldu. Bu firmanın cebinden hiç para filan çıkmadı.
Nereden geldi bu paralar biliyor musunuz? Bizim kendi bankalarımızdan. Bakın
arkadaşlar, Ziraat Bankasından, Halk Bankasından, Garanti Bankasından,
Finansbanktan gelen finansmanlarla yapıldı bu iş. Yani havadaki kuşu elin
taşıyla vurdu birisi, “Milletin anasını bilmem ne…” diyen kişi zenginliğine
ekstra koydu bir daha. (AK PARTİ sıralarından gürültüler)
BAŞKAN
– Sayın Yalım…
BÜLENT
TURAN (Çanakkale) – Temiz dile çağırın Başkan.
BAŞKAN
- Sayın Turan, lütfen.
Değerli
arkadaşlar, lütfen, grup başkan vekiliniz var.
ÖZKAN
YALIM (Devamla) – Şimdi, sonuç itibarıyla, bu bölgedeki yaklaşık 66 tane göleti
imha edip… 
(Mikrofon
otomatik cihaz tarafından kapatıldı)
BAŞKAN
– Sayın Yalım, tamamlayalım lütfen.
Buyurun.
ÖZKAN
YALIM (Devamla) – Teşekkür ederim.
Bölgedeki
göletler imha olduktan sonra deniz seviyesinden 90 metre yükseklikte yapılması
gereken pist sadece 60 metre yükseklikte yapıldığından, 30 metre daha
şişirilmediğinden dolayı yaklaşık 3 milyar euro da oradan kazandı. Toplamda ne
yaptı biliyor musunuz? 5 milyar euro. Benim vatandaşımın ödediği vergileri siz
bu firmalara peşkeş çektirdiniz. (CHP sıralarından alkışlar) Evet, siz peşkeş
çektirdiniz çünkü kontrol etmiyorsunuz, işlerinizi doğru dürüst yapmıyorsunuz.
Ulaştırma Bakanı denen zat hiçbir işe yaramıyor orada. Bunun sonucunda –bir
kelime daha söyleyeceğim- havalimanı açıldıktan sonra… Sayın Bülent Turan,
sizin cevap vermenizi bekliyorum, havalimanın içinde bir restoran var.
BÜLENT
TURAN (Çanakkale) – Niye ben cevap veriyorum.
ÖZKAN
YALIM (Devamla) - Bu restoran kime ait? Sayın Bülent Turan, sizden bunun
açıklamasını bekliyorum.
Teşekkür
ediyorum değerli arkadaşlarım. (CHP sıralarından alkışlar) 
BÜLENT
TURAN (Çanakkale) – Sayın Başkan...
BAŞKAN
– Buyurun Sayın Turan.
BÜLENT
TURAN (Çanakkale) – Sayın Başkan, konuşma süresi üç dakika. Bir insan üç
dakikada niye bu kadar kızar, niye bu kadar bağırır, niye normal iletişimi
kullanmaz? Sözünün gücü olan normal konuşur. Kızarıncaya kadar, bozarıncaya
kadar bağırmanın hiç kimseye faydası yok.
ÖZKAN
YALIM (Uşak) – Benim 5 milyar euromu çaldırdığınız için...
BAŞKAN
– Sayın Yalım, bir dinleyelim lütfen.
BÜLENT
TURAN (Çanakkale) – Ayrıca, Sayın Başkan, İç Tüzük 67 -sizi bu konuda lütfen
tarafsız olmaya davet ediyorum- der ki: “Konuşmacı temiz bir dille konuşur.” Bu
konuşmanın neresi temiz ki. Dışarıda küfür olduğu iddia edilen ifadeleri
kullandığınızda ne farkınız kalıyor o insanlardan o zaman? Ha o, ha bu. Bu dili
reddediyoruz; cinsiyetçi, ayrımcı, küfürbaz dil. Yazıklar olsun Sayın Başkan.
(AK PARTİ sıralarından alkışlar) 
BAŞKAN
– Teşekkür ederim.
ÖZKAN
YALIM (Uşak) – Sayın Başkan...
BAŞKAN
– Sayın Yalım...
ÖZKAN
YALIM (Uşak) – Cevap vermek zorundayım.
BAŞKAN
– Bir saniye Sayın Yalım.
BÜLENT
TURAN (Çanakkale) – Özür dileyecekse dilesin Sayın Başkan.
BAŞKAN
– Kayıtlara geçmesi açısından bulunduğunuz yerden son cümlelerinizi söyleyin,
alalım.
ÖZKAN
YALIM (Uşak) – O zaman AK PARTİ grup başkan vekilinin sözüne şöyle cevap
veriyorum.
BAŞKAN
– Sakin, sakin...
ÖZKAN
YALIM (Uşak) – Benim milletimin ödediği vergileri, bunu korumadığından dolayı,
hatta bu vergilerden dolayı... İhalede yolsuzluk yapılıp ondan sonra millete
böyle bir söz söylediğinden dolayı ben bu vatandaştan değil özür dilemek, ben
bu vatandaş için gerekli her türlü kelimeyi sarf edeceğimin tekrar altını
çiziyorum.
BAŞKAN
– Peki.
ARSLAN
KABUKCUOĞLU (Eskişehir) – Lokanta kimin Sayın Yalım?
BÜLENT
TURAN (Çanakkale) – Sayın Başkan, o ifade ettiği küfrü kim kullandıysa
rezildir.
BAŞKAN
– Peki, teşekkür ederim.
ÖZKAN
YALIM (Uşak) – Ben de isim veriyorum, kişi, burada kayıtları belli. 
Sayın
Grup Başkan Vekili, demin size bir soru sormuştum, restoranın sahibini
söylemediniz. Vergi borcunu sildiniz mi, artı, bir de restoranı kim kullandı?
BAŞKAN
– Tamam Sayın Yalım. Sayın Yalım, lütfen oturalım, lütfen toparlayalım.
Arkadaşımız konuşacak.
BÜLENT
TURAN (Çanakkale) – Açın mikrofonu, konuşsun Sayın Başkan.
BAŞKAN
– Efendim?
BÜLENT
TURAN (Çanakkale) – Niye bağırıyor ki? Açın, konuşsun.
BAŞKAN
– Ben herkese gerektiği kadar söz veriyorum.
Sayın
Turan, toparlayalım.
BÜLENT
TURAN (Çanakkale) – Sayın Başkan, insanlar konuşarak anlaşır, bağrışarak değil.
Bu nasıl tarz ya?
Sayın
Başkan, kürsüden sorduğu soruyu da bana sormasının anlamını anlamış değilim.
Bir firma, bir iş yeri ihaleye çıkmış, lokantasını o almış, işletmesini bu
almış, kimse, ona sorsun. Yani Meclisin lokantasını kim işletiyor? Beyefendinin
aklındakini nereden bileceğim ben.
BAŞKAN
– Peki, teşekkür ediyorum, sağ olun.
ÖZKAN
YALIM (Uşak) – Sayın Başkan, son bir kelimeyle tamamlayacağım.
BAŞKAN
– Sayın Yalım, lütfen...
Öneri
üzerinde söz isteyen, Adalet ve Kalkınma Partisi Grubu adına İstanbul
Milletvekilimiz Sayın Serap Yaşar. (AK PARTİ sıralarından alkışlar) 
Süreniz
üç dakika Sayın Yaşar. 
AK
PARTİ GRUBU ADINA SERAP YAŞAR (İstanbul) – Teşekkürler Sayın Başkan. 
Sözlerime
başlamadan önce Cumhuriyet Halk Partisi Denizli Milletvekili Sayın Kazım
Arslan’a Allah’tan rahmet diliyorum, ailesine ve Cumhuriyet Halk Partisi
camiasına da sabırlar ve başsağlığı diliyorum. 
Öncelikle
Sayın Yalım’ın kullandığı cinsiyetçi ve kaba dili de ayıplıyorum. Bence Meclise
yakışan bir dil olmadı. Dolayısıyla, evet, en hafif tabiriyle bunu söylüyorum
kendisine. (AK PARTİ sıralarından alkışlar) 
Sayın
Başkan, saygıdeğer milletvekilleri; Halkların Demokratik Partisi tarafından
verilen grup önerisi üzerine AK PARTİ Grubu adına söz almış bulunuyorum. Gazi
Meclisimizi ve aziz milletimizi saygıyla selamlıyorum. 
Ülkemiz,
özelikle de İstanbul tarih boyunca hep stratejik bir öneme sahip olmuştur.
İstanbul Havalimanı’mızın hizmete girmesiyle Türkiye, kuzey-güney, doğu-batı
aksları arasında en önemli transit merkez konumuna gelmiştir. Havalimanımız
hitap ettiği bu geniş alanda 60 ülkeyi ve 20 trilyon dolarlık ekonomileri de
birbirine bağlamaktadır. Konumu ve özellikleriyle tarihe damga vuracak bu
eserin Türkiye’de inşa edilmiş olması da tesadüfi değildir. Tek başına bu eser
bile havacılık alanında ulaşılan seviyenin önemli bir göstergesidir.
Türkiye,
dünyanın en büyük 10 ekonomisinden biri olmaya, bölgesinde ve dünyada barışın,
huzurun, güvenliğin, refahın sembolü hâline gelmeye kararlıdır. Doğu ve batının
kesiştiği 5 kıtanın buluşma noktası olarak tüm fazları tamamlandığında İstanbul
Havalimanı’mız 200 milyon yolcuya da ev sahipliği yapacaktır.
İstanbul
Havalimanı’yla birlikte Türkiye sadece yolcu taşımacılığında değil, ticarette
de bir çekim noktası hâline gelecektir. Havalimanımız Türk ekonomisinde
yaratacağı katma değerle de birçok yap-işlet-devret projesinden ayrılmaktadır.
2025 yılında tüm fazların tamamlanmasıyla projenin doğrudan ve dolaylı olarak
sağlayacağı istihdam 225 bin kişiye kadar ulaşabilecek, hane halkı geliri ise
4,4 milyar dolara kadar çıkacaktır. 
Resmî
rakamlara göre, projenin yatırım bedeli 10 milyar 247 milyon euro, devlete
ödenecek kira bedeli ise 22 milyar 152 milyon eurodur. Kendi enerjisini üreten,
çevreci, engelsiz bu dev eserin her birimi uluslararası standartların üzerinde
son teknolojiye sahip şekilde tasarlanıp inşa edilmiştir. Eserin yapıldığı
yerin eski hâlini çok iyi bilen bir bölge milletvekili olarak sizlere hitap
ediyorum ve diyebilirim ki: Yapılmış olan dünyanın bu en büyük havalimanıyla
sadece atıl ve kötü durumdaki arazilerimiz değerlendirilmiş değil, aynı zamanda
bölgeye ve şehrimize büyük bir katma değer kazandırılmıştır. 
(Mikrofon
otomatik cihaz tarafından kapatıldı)
BAŞKAN
– Buyurun, devam edin. 
SERAP
YAŞAR (Devamla) – İstanbul Havalimanı, yalnız, uçakların inip kalktığı bir yer
değildir; mimarından mühendisine, işçisine, kadınlı erkekli 120 bin kişiye de
iş imkânı sağlayacaktır. Burada çalışmakta olan insanlar bu ülkenin
evlatlarıdır. Sadece politik, ideolojik nedenlerle böyle bir esere karşı
çıkmayı Türk siyaseti bakımından da üzücü buluyorum ve bu vesileyle HDP grup
önerisinin aleyhinde oy kullanacağımızı beyan ediyor, yüce heyetinizi saygıyla
selamlıyorum. (AK PARTİ sıralarından alkışlar) 
BAŞKAN
– Öneriyi oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
Sayın
Ersoy, sisteme girmişsiniz, bir talebiniz mi vardı? 
AYŞE
SİBEL ERSOY (Adana) – Evet. 
BAŞKAN
– Buyurun. 
VI.- AÇIKLAMALAR (Devam)
29.- Adana Milletvekili Ayşe Sibel Ersoy’un, vefat eden 25, 26 ve 27’nci
Dönem Denizli Milletvekili Kazım Arslan’a Allah’tan rahmet dilediğine ve 5-11
Haziran Çevre Koruma Haftası’na ilişkin açıklaması
AYŞE
SİBEL ERSOY (Adana) – Teşekkür ediyorum Sayın Başkanım. 
Ben
de öncelikle, değerli vekilimiz Kazım Arslan’ın mekânı cennet olsun diyor,
sevdiklerine de sabırlar diliyorum. 
5-11
Haziran Çevre Koruma Haftası. Dünya politikasının en şiddetli belirsizliği
iklim değişikliği ve çevresel felaket tehdidiyle ilgili ne yazık ki. İklim değişikliğinin
etkilerinin hissedilmesinden önceki uzun bekleyiş, seçilmiş politikacıların
erken önlemler almasını çok zor kılıyor. Bu politikacılar, parayı ödeyecek
insanların yararı görecek insanlar olmadığının gayet bilincinde. Yine de hiçbir
önlem almazsak ve günümüz bilimince ortaya konan korkunç senaryolar gerçeğe
dönüşürse sonuçlar bizi karşılıksız yakalayacak; bu gerçek, gelecek ve çevresel
yıkım tehdidi olmaktan çıkıp vakaya dönüşecektir. Devasa sel, korkunç bir hasat
felaketi, halkların büyük hareketleri ve başka bir savaş. Bu noktada demokratik
uyarlanabilirlik etkisini gösterecek ama belki o zaman çok geç kalınacak.
(Mikrofon
otomatik cihaz tarafından kapatıldı) 
BAŞKAN
– Sayın Çelik de sisteme girmiş. Arkadaşımızı da dinlendikten sonra CHP grup önerisini
görüşeceğiz.
Sayın
Çelik, buyurun.
30.- Mardin Milletvekili Tuma Çelik’in, Batman Belediyespor Kadın Futbol
Takımı’nın uğradığı saldırıyı kınadığına ilişkin açıklaması
TUMA
ÇELİK (Mardin) – Geçtiğimiz pazar günü Kayseri’de bir kadınlar maçı yapıldı.
Batman Belediye Spor ile Kayseri Gençler Birliği Spor arasında yapılan bu maçta
Batman Belediye Sporun kadın futbolcuları kendi aralarında Kürtçe konuştukları
için ciddi bir saldırıya maruz kaldılar ve bu saldırı sırasında hakemin
gösterdiği tavır, insanların kendi arasında sporun bir barış dili olması
vesilesiyle istedikleri dilde konuşabileceklerini söylemesine rağmen Kayseri
Gençler Birliği kadın takımının oyuncuları, futbolcuları, Batman Belediye
Sporun oyuncularına saldırmaya devam ettiler ve bu saldırılar daha sonra
yöneticiler ve etrafta bulunan seyirciler tarafından da gerçekleştirildi. 
Ben
bunu kınıyorum. Türkiye’de yaşayan bütün dillerin, Türkiye’de yaşayan bütün
kimliklerin…
(Mikrofon
otomatik cihaz tarafından kapatıldı) 
BAŞKAN
– Evet, elimizden gelen budur değerli arkadaşlar. 
VIII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Eskişehir Milletvekili Utku Çakırözer ve arkadaşları
tarafından, cezaevinde tutuklu ve hükümlülere yönelik hak ihlalleri
iddialarının araştırılması amacıyla 11/6/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 11 Haziran 2019 Salı günkü birleşiminde
yapılmasına ilişkin önerisi 
BAŞKAN
- Cumhuriyet Halk Partisi Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım ve oylarınıza sunacağım:
29.05.2019
Türkiye Büyük Millet Meclisi Başkanlığına
Danışma Kurulu
11/6/2019 Salı günü (bugün) toplanamadığından, Grubumuzun aşağıdaki önerisinin,
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Engin
Özkoç
 Sakarya
 Grup
Başkan Vekili
Öneri:

Eskişehir
Milletvekili Utku Çakırözer ve arkadaşları tarafından, "Cezaevinde tutuklu
ve hükümlülere yönelik hak ihlalleri iddialarının araştırılması” amacıyla
11/6/2019 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin (980 sıra no.lu), diğer önergelerin önüne
alınarak görüşmelerinin 11/6/2019 Salı günlü birleşimde yapılması önerilmiştir.
BAŞKAN
– Teşekkür ederim. 
Önerinin
gerekçesini açıklamak üzere öneri sahibi, Cumhuriyet Halk Partisi Grubu adına
Eskişehir Milletvekilimiz Sayın Utku Çakırözer… (CHP sıralarından alkışlar)
Süreniz
beş dakika Sayın Çakırözer. 
CHP
GRUBU ADINA UTKU ÇAKIRÖZER (Eskişehir) - Sayın Başkan, değerli milletvekilleri;
yüce Meclisimizi saygıyla selamlıyorum. 
Zamansız
ölümüyle hepimizi yasa boğan, nezaketi, saygısı ve çalışkanlığıyla hepimiz için
örnek bir isim olan Denizli Milletvekilimiz Kazım Arslan’a Allah’tan rahmet,
acılı ailesine, Denizli’mize ve Meclisimize başsağlığı dileyerek sözlerime
başlamak isterim. 
Değerli
arkadaşlarım, bayram sırasında Genel Başkanımız Kemal Kılıçdaroğlu’nun
talimatıyla illerimizde cezaevlerini ziyaret ettik. Tutuklu ve hükümlü
yurttaşlarımızla, aileleriyle bayramlaştık, özveriyle çalışan infaz koruma
memurlarımızla bayramlaştık, sohbet ettik, sıkıntılarını, dertlerini dinledik.
Bu
vesileyle Genel Başkan Yardımcımız Veli Ağbaba’nın koordinasyonuyla Türkiye’nin
dört bir yanında bu ziyaretleri gerçekleştiren milletvekili arkadaşlarımıza
teşekkür ederken, ortak gözlemlerimizi sizlerle paylaşmak isterim. 
Öncelikle,
cezaevleri tıka basa dolu. 10 kişilik koğuşlarda 20-25 kişi, hatta bazen daha
fazlası kalmakta. Ziyaret ettiğim 1.400 kişilik Eskişehir Cezaevinde 2.300 kişi
yatıyor. “Nasıl oluyor?” derseniz: İnsanlar ya nöbetleşe uyuyorlar yani bir
grup gece uyuyor, aynı yataklarda ikinci grup gündüz uyuyor ya da yerlerde,
hatta tuvalet önlerinde uyuyorlar. Doluluk nedeniyle memleketlerine uzak
cezaevlerinde kalmak zorunda olanlar var; eşi, çocuğu, anası, babası uzaklık
nedeniyle ziyaretlerine dahi gidememiş. Kalabalık nedeniyle mahkûmlar haftada 1
yerine 15 günde, ayda 1 kez sosyalleşme saatine çıkabiliyorlar. 
Cezaevlerinde
insan haklarına aykırı tecrit uygulaması yürürlükte. Bakın, Silivri’de
görüştüğüm sivil toplum aktivisti Yiğit Aksakoğlu’na aylardır insan yüzü
gösterilmiyor, yanına kimse verilmiyor, boşluk olan diğer koğuşlara
gönderilmiyor. Düşünebiliyor musunuz, sosyalleşme saatine bile tek başına
çıkarılıyor, kimseyle görüştürülmüyor. Aslında yargı kararı olmadan bizden
hiçbir farkı olmayan masum birine karşı bu nasıl bir adaletsizlik, nasıl bir
peşin ceza kesmektir? 
Değerli
arkadaşlarım, özellikle hasta mahkûmların tedaviye ve ilaca erişimde yaşadığı
sorunlar ve nakil araçlarının yetersizliği de çözülmesi gereken önemli
sorunlar. Sadece kapalı cezaevlerinde değil açık cezaevlerinde de sıkıntı
büyük. Orada da balık istifi gibi yatmak zorundalar. Hijyen problemleri büyük.
Birçok mahkûm bu sıkıntılar nedeniyle infazlarını yakmak pahasına açık
cezaevlerine geri dönmüyor.
Kadın
cezaevlerine ziyaretlerimizde anneleriyle kalmak zorunda olan çocukların
dramını üzülerek yerinde gördük. Artık Türkiye’yi cezaevinde büyüyen çocuklar
ayıbından kurtarmak zorundayız. 
Cezaevlerinde
on binlerce öğrenci var, eğitim hakları ellerinden alınmakta. Kitap, gazete,
mektup bile içeride bir sorun hâline gelmiş değerli arkadaşlarım.
Hepimizin
“Hakan Kara” olarak tanıdığı gazeteci Hakan Karasinir’e soyadı “Kara” yazıldı
diye kırkyıllık dostu Profesör Emre Kongar’ın mektupları verilmiyor.
Kimi
yerde Cumhuriyet, BirGün, Sözcü kimi yerde Yeni Yaşam, Evrensel, Karar yasaklı;
bir türlü ulaşılamıyor. 
Değerli
milletvekilleri, artık mazide bıraktık diye düşündüğümüz işkence ve kötü
muamele iddiaları da maalesef gün geçtikçe artmakta. Cezaevlerinden intihar
haberleri gelmekte. Bakınız, ülkemizin iki büyük barosu üzerinde ciddiyetle
durmamız gereken iki önemli işkence raporu yayımladı. Çıplak aramalar,
kelepçeli muayeneler, kaba dayak, siyasi tutuklulara terörist muamelesi
yapılması, hücre cezalarından sürgün gibi sevk uygulamalarına birçok keyfî disiplin
cezası, hepsi cezaevlerindeki insani krizi derinleştirmekte. Cezaevinde de olsa
insan onuru korunmalıdır. İşkence ve kötü muamelenin insanlık suçu olduğu hiç
unutulmamalıdır.
Değerli
arkadaşlarım, gittiğimiz her cezaevinde af ya da infaz düzenlemesi
söylentilerinin mahkûmları ve ailelerini umutlandırdığını, ciddi beklentiye
soktuğunu gördük, işittik. Türkiye’de tüm sorunlarda olduğu gibi bu meselenin
çözüm yeri de burası yani Türkiye Büyük Millet Meclisi olmalıdır. Eğer siyasi
partiler bu konudaki söylemlerinde samimilerse düzenleme Parlamentoya
getirilmeli ve tüm siyasi partilerin konuya ilişkin görüşleri dinlenmelidir. 
Ziyaretlerimiz
sırasında cezaevlerinde olağanüstü gayretle görevlerini yapmaya çalışan infaz
koruma memurlarımızla da bayramlaştık, dertleştik. Cezaevlerinin doluluğu
onların omuzlarındaki iş yükünü, sorumluluğu daha da artırıyor. Herkes bayram
yaparken onlar fedakârca çalışıyorlardı. Özverili hizmetleri için buradan
teşekkür ederken, onların bizlerden talep ve beklentilerinin bir an önce yerine
getirilmesi gerektiğini anımsatmak isterim. Kadroları mutlaka emniyet hizmetleri
sınıfına aktarılmalı, 3600 ek göstergeden mutlaka yararlandırılmalıdırlar.
Değerli
arkadaşlarım, konuşmamın sonunda bir konuya da özel olarak değinmek isterim.
Önce gazeteci, sonra da milletvekili olarak 2010 yılından bu yana cezaevlerinde
gazetecileri ziyaret etmekteyim. İlk kez Mustafa Balbay’ı, Tuncay Özkan’ı,
Soner Yalçın’ı, Deniz Yıldırım’ı ziyaret etmiştim on yıl önce. Dün, terörist
olmakla suçlanan, yılları çalınan bu isimlerin tamamı beraat ettiler; kimi
Meclisimizde, kimi basında bu memleket için, hepimiz için çalışmakta, fikir
üretmekte.
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Çakırözer.
UTKU
ÇAKIRÖZER (Devamla) – Tabii Sayın Başkanım.
Ama
on yıl sonra yine gazeteciler bayramı cezaevinde geçiriyorlar. Musa Kart eline
kalem dışında taş dahi almayan bir çizer, Ayşe Düzkan hayatını hep eşitlik
uğruna, insanca yaşam uğruna geçiren bir yazar; ne günahları var, niye
hapisteler?
On
yıl önce Profesör Mehmet Haberal’ı, Profesör Hilmioğlu’nu ziyaret ediyordum
cezaevlerinde, terörist oldukları iddia edilen. Bakın, her ikisi de çıktılar.
Şimdi Sayın Haberal Dünya Organ Nakli Derneğinin Başkanı, Türkiye’nin yüz akı,
gururumuz; ülkemizin vatandaşlarımızın eğitimine, sağlığına katkı sağlıyor. Ama
yine akademisyenler bu bayramda cezaevindeydi. Profesör Füsun Üstel sadece
düşüncesi nedeniyle Eskişehir Kapalı Cezaevinde geçirdi bayramı. 
O
dönem Doğu Perinçek yatırılıyordu, Tuncay Özkan yatırılıyordu cezaevinde
“Elimizde belge, kayıt var.” diyerek; şimdi de Eren Erdem var, Sırrı Süreyya
var, Selahattin Demirtaş var. 
Ergenekon
kumpasında bu ülkenin yüz aklarından Türkan Saylan gözaltına alınarak zayıf
bedeni ölüme itiliyordu; şimdi de Osman Kavala, Yiğit Aksakoğlu cezaevlerinde
yok yere çürütülüyorlar.
Olmaz
değerli arkadaşlarım, bu bizim kaderimiz olmaz, olmamalıdır.
(Mikrofon
otomatik cihaz tarafından kapatıldı) 
BAŞKAN
– Toparlayın.
Buyurun.
UTKU
ÇAKIRÖZER (Devamla) – Cumhuriyetimizin 100’üncü yılını kutlayacağız. Yazan,
çizen, düşünen insanlarımızı, bu ülkenin büyük yatırım yaptığı bilim
insanlarını zindanlarda çürüterek beraberlik bağlarımızı güçlendiremeyiz. Artık
bu son olsun; bundan beş, on, yüz yıl sonra bu onurlu kürsüye gelen
milletvekilleri benim yaptığım gibi “On yıldır, cezaevinde gazetecileri,
akademisyenleri ziyaret ediyorum.” demesin “Bilim insanlarımız içeride
çürüyor.” demesin. Bana, bize, size, hepimize düşen temel görev, ülkemizi
insanca, kardeşçe yaşanan bir memleket hâline getirmektir. Bunun yolu
demokrasidir, hukuk devletidir, bağımsız yargıdır. Gelin, el ele bunun yolunu
açalım. 
Teşekkür
ediyorum. (CHP ve HDP sıralarından alkışlar) 
BAŞKAN
– Öneri üzerinde söz isteyen, İYİ PARTİ Grubu adına Antalya Milletvekilimiz
Sayın Feridun Bahşi. (İYİ PARTİ sıralarından alkışlar) 
Süreniz
üç dakika Sayın Bahşi. 
İYİ
PARTİ GRUBU ADINA FERİDUN BAHŞİ (Antalya) – Sayın Başkan, değerli
milletvekilleri; Cumhuriyet Halk Partisi grup önerisi üzerinde söz aldım.
Hepinizi saygıyla selamlıyorum.
CHP
Denizli Milletvekilimiz Kazım Arslan’a rahmet diliyor, yakınlarına sabır
diliyorum. Ruhu şad olsun. 
Hak,
hukuk ve adalet her toplumun olmazsa olmazıdır. Ülkemizin içinden geçtiği bu
zor dönemde ülkemizi ayakta tutabilecek tek değer adalettir. Hukuk düzeninin
son on yedi yılda tamamen şirazeden çıkmasıyla cezaevlerinde de sıkıntılar had safhaya
ulaşmıştır. 2002 yılından günümüze, tutuklu ve hükümlü sayılarına bakacak
olursak, 2002 yılında hükümlü 30.637, tutuklu 28.550, toplam 59.187’dir. 2008
yılında 43.157 hükümlü, 57.943 tutuklu, toplam sayı 101 bindir yani altı yılda
2 katına çıkmıştır. Adalet Bakanlığı verilerine göre, Türkiye'de 2019 Mayıs
sonu itibarıyla 294 kapalı ceza infaz kurumu, 75 müstakil açık ceza infaz
kurumu, 4 çocuk eğitim evi, 9 kadın kapalı, 8 kadın açık, 7 çocuk kapalı ceza
infaz kurumu olmak üzere toplam 397 tane kurum bulunmaktadır. Bu kurumların
toplam kapasitesi 221.932’dir ancak şu an itibarıyla ceza ve infaz kurumlarında
kapasitenin 50 bin fazlasıyla yaklaşık 270 bin civarında tutuklu ve hükümlü
bulunmaktadır. Bu durum başlı başına zaten bir hak ihlali niteliğinde, en ağır
hak ihlallerinden biridir. 
Değerli
milletvekilleri, cezaevlerinin kapasite yetersizliği ya da tutuklu ve hükümlü
fazlalığı sebebiyle insanlar yatakları bile nöbetleşe kullanmakta, en temel
ihtiyaçlarını karşılayamamaktadır. Cezaevlerindeki aşırı kalabalıktan dolayı
tutuklu ve hükümlüler oturacak sandalye dahi bulamamakta, yerlerde oturmakta ya
da ayakta vakit geçirmektedir, yeterince havalandırma hakkından
yararlanamamaktadırlar. Hastane sevklerinde muayene esnasında kelepçeleri
açılmamakta, kelepçeyle muayeneyi kabul etmeyenler muayene olmadan geri dönmek
zorunda bırakılmaktadır. Bu, zamanla sağlık sorunlarının büyümesine ve
artmasına neden olmaktadır. Cezaevi girişinde asker ve cezaevi personeli
tarafından çıplak arama gibi onur kırıcı dayatmalarda bulunulmakta, buna
yapılan itirazlar ise disiplin cezalarına gerekçe yapılmaktadır. 
Anayasa
Mahkemesi, yine, tutuklu ve hükümlülerin abone oldukları süreli yayınların
teslim edilmemesi sebebiyle hak ihlali kararı vermiştir. 
(Mikrofon
otomatik cihaz tarafından kapatıldı)
BAŞKAN
– Buyurun.
FERİDUN
BAHŞİ (Devamla) – Anayasa Mahkemesinden yapılan açıklamada “Yüksek güvenlikli
ceza infaz kurumlarında bulunan başvurucuların satın aldıkları dergi ve gazete
gibi süreli yayınların çeşitli nüshaları, infaz kurumu, eğitim kurullarının
aldıkları kararlar uyarınca başvuruculara teslim edilmemiştir. Bu süreli
yayınlar hakkında verilmiş bir toplatma ya da el koyma kararı bulunmamaktadır.”
denilerek bu durum, Anayasa’nın 26’ncı maddesinde güvence altına alınan ifade özgürlüğünün
ihlali niteliğinde denmiştir.
Hepinizi
saygıyla selamlıyorum. (İYİ PARTİ sıralarından alkışlar)
BAŞKAN
– Öneri üzerinde söz isteyen, Halkların Demokratik Partisi Grubu adına Mersin
Milletvekilimiz Sayın Rıdvan Turan. (HDP sıralarından alkışlar)
Süreniz
üç dakika Sayın Turan.
HDP
GRUBU ADINA RIDVAN TURAN (Mersin) – Sayın Başkan, değerli milletvekilleri; ben
Yeni Yaşam gazetesinin imtiyaz sahibiyim. Gazete hakkında herhangi bir toplatma
kararı yok, herhangi bir karara bağlanmış bir durum yok, bir yargı kararı yok,
buna rağmen Yeni Yaşam gazetesinin tutsakların birbiriyle haberleşme ihtimaline
binaen herhangi bir hukuki gerekçesi olmadan cezaevlerine girmesi engellenmiş
durumda. Buna ilişkin sorularımızı sorduk, inşallah çıkmaz ayın çarşambası olmadan
sorularımıza cevap alacağız. 
Değerli
arkadaşlar, cezaevleri ülkelerin demokratik kalitesini gösteren yerlerdir.
Cezaevlerinde ne kadar insan kalıyor, bunlar hangi suçlardan dolayı
cezaevindeler ve nasıl cezaevinde yatıyorlar sorularının cevabı ülkenin demokrasi
kalitesini gösteriyor. Bakın, 800 çocuk var cezaevinde. AKP’nin on yedi yıllık
döneminde 3.500 hasta tutsak hayatını kaybetti ve yine, bine yakın hasta tutsak
-ki bunlar ciddi hayati risk içerisindeler- şu anda cezaevlerinde.
Cezaevlerinde özellikle politik tutsaklara dönük bir tür düşman hukuku
uygulaması söz konusu yani cezaevinde yatan o ülkenin vatandaşı değil, bu
sebeple de düşman hukukuna maruz bırakılarak deyim yerindeyse tutsaklık
içerisinde bir başka tutsaklık işkencesi yaratılmak suretiyle bir tür hesap
sorma biçiminde bu süreç devam ediyor. Hakkında toplatılma kararı olmayan
kitaplar içeriye verilmiyor. Örneğin Ayşe Düzkan benim gazetemin yazarıdır,
kendi yazdığı makalesini cezaevinde Yeni Yaşam gazetesi gelmediğinden dolayı
okuyamıyor. Kelepçeli muayene yine en önemli insan hakları ihlallerinden bir
tanesi. Askerî garnizonmuş gibi ayakta sayım dayatması, çıplak arama -ki son
derece onur kırıcı bir saldırı yöntemi, bir işkence yöntemi- bütün
cezaevlerinde yoğun biçimde uygulanmakta. Belki duymuşsunuzdur, “süngerli oda”
diye çığlığınızın dışarıya ulaşmasını, başka mahkûmlar tarafından duyulmasını
engelleyen, etrafı süngerle kapatılmış işkencehaneler var. Belki duyan
olmuştur, gören olmamıştır belki ama duyan olmuştur. Cezaevlerinde bunlar yaygın
olarak arkadaşlar yürürlükte. 
Şunu
üzülerek ve utanarak söylüyorum: Türkiye Cumhuriyeti cezaevlerinde kötü muamele
ve işkence kurumsallaşmış durumdadır. 
(Mikrofon
otomatik cihaz tarafından kapatıldı)
BAŞKAN
– Toparlayalım.
RIDVAN
TURAN (Devamla) – Açlık grevleri sebebiyle ziyaret ettiğimiz, hayati bakımdan
risk taşıyan 4 bin civarında tutsağı deontolojik olarak ve bilimsel olarak, tıp
deontolojisi açısından ve tıp bilimi açısından gerekli müdahaleler hâlâ
yapılmış durumda değil ve bu hayati riskin giderek boyutlandığını üzülerek
ifade etmek istiyorum. AKP’yse önümüzdeki beş yılda 193 cezaevi açmak
suretiyle, sözüm ona cezaevlerinin içerisinde olduğu sorunu yok edecek, bu
meseleyi çözümleyecek.
Değerli
arkadaşlar, ne kadar çok cezaevi açarsanız o kadar çok tutsağı içine
doldurursunuz, böyle bir zihniyetle, Terörle Mücadele Kanunu denen ucube, temel
hak ve özgürlüklerle, uluslararası anlaşmalarla uzaktan yakından alakası
olmayan bu ucube ortadan kaldırılmadan, Ceza Kanunu insanî esaslar temelinde
yeniden yapılandırılmadan, hele OHAL kanun hükmündeki kararnamelerinin âdeta
bir yasaymış gibi sürgit devam ettiği koşullarda cezaevlerini boşaltmak mümkün
değildir. 
Bu
söylediklerimde abartı yok, çok daha fazlası var. Ben bunların canlı tanığıyım,
çok merak eden varsa abartı olduğuna ilişkin, kuliste de görüşebiliriz. Türkiye
cezaevlerinde –tekrar üzülerek ifade ediyorum- kötü muamele ve işkence almış
başını gidiyor.
Teşekkür
ederim. (HDP sıralarından alkışlar)
BAŞKAN
– Öneri üzerinde söz isteyen, Adalet ve Kalkınma Partisi Grubu adına
Afyonkarahisar Milletvekilimiz Sayın İbrahim Yurdunuseven. 
Süreniz
üç dakika. (AK PARTİ sıralarından alkışlar)
AK
PARTİ GRUBU ADINA İBRAHİM YURDUNUSEVEN (Afyonkarahisar) – Sayın Başkan, değerli
milletvekilleri; Cumhuriyet Halk Partisinin grup önerisi üzerine partim adına
söz almış bulunmaktayım, bu vesileyle Gazi Meclisi saygıyla selamlıyorum.
Konuşmama
başlamadan önce, ben de geçtiğimiz hafta Rahmetirahman’a kavuşan Denizli
Milletvekilimiz Kazım Arslan Bey’e rahmet, yakınlarına ve Cumhuriyet Halk
Partisi camiasına başsağlığı diliyorum. 
AK
PARTİ olarak, ceza infaz kurumlarını, başta Avrupa İnsan Hakları Sözleşmesi
olmak üzere, uluslararası sözleşmelerin belirttiği standartlara uygun hâle
getirdik. Ceza infaz sisteminde tutuklu ve hükümlülerin haklarını koruyacak
gerekli tüm tedbirleri aldık. Bu sayededir ki geçmişte ülkemizi mahcup eden
Avrupa İnsan Hakları Mahkemesi kararları da artık tarihe karışmış
bulunmaktadır. 
Adalet
Bakanlığımız tarafından ceza infaz kurumlarında görev yapan personelin
yeterliliğinin artırılması amacıyla dünya standartlarında 5 adet eğitim merkezi
kurulmuştur. Bugün itibarıyla 397 tane olan ceza infaz kurumumuz yıl sonuna
kadar açılışı yapılacak 28 tane kurum sayısıyla birlikte 425 tane olacaktır.
İnfaz rejimine uygun olmaması, yeterli eğitim ve iyileştirme çalışması
yapılamaması, çok eski yapılardan oluşması ve bazılarının da taş bina olması
nedeniyle bugüne kadar 301 infaz kurumu da kapatılmıştır. 
Sayın
Başkan, değerli milletvekilleri; ceza infaz kurumlarında sağlık sorunu olan
hükümlü ve tutukluların ilk muayene, tedavi ve reçete edilen ilaçlarının temini
hizmetleri kurum revirinde verilmektedir. Hükümlü ve tutuklular kurum hekimi,
aile hekimi veya diş hekiminin uygun gördüğü durumlarda tetkik ve tedavi için
devlet hastanelerine, ileri hizmet gerektiren hâllerde de üniversite
hastanelerine sevk edilmektedir. Acil durumlarda derhâl 112 Acil Servise haber
verilerek gerekli tıbbi müdahalede bulunulmakta ve gerekli görülmesi hâlinde de
ambulansla hastaneye sevki yapılmaktadır. 
Değerli
milletvekilleri, örgün eğitime devam ederken kurumlara giren kişi sayısı
1.848’dir. Bu kişilere eğitimlerini sürdürme imkânı sağlanmaktadır hâlâ. 2017
yılında gerçekleştirilen eğitim öğretim faaliyetlerinden yararlanan mahkûm ve hükümlü
sayısı 37.266’dır. Aynı zamanda, hükümlülere terzilik, aşçılık, kuaförlük,
marangozluk, bilgisayar kullanımı, fotoğrafçılık gibi değişik iş ve meslek
kursları da verilmektedir. 
Bir
diğer konu da hükümlü ve tutukluların kitaplarıyla ilgili olup hükümlü ve
tutukluların odalarına kurum kütüphanesinde bulunan tüm kitapların listesi
gönderilmektedir. Hükümlü ve tutukluların kurum kütüphanesinde mevcut olmayan
süreli ve süresiz yayınları -kanun içeren yayınlar dâhil olmak üzere- bedelini
kişisel emanet para hesabından karşılamak suretiyle kurum dış kantini
aracılığıyla sağlamaları mümkündür. Ayrıca, kurum kantininde birçok çeşit
kantin malzemesi satılmaktadır. Burada gerekli fiyat araştırması yapılarak en
uygun fiyatlı ürünlerin alımı yapılmakta ve ilgililere sunulmaktadır. Kurum
kantininde bulunmayan ihtiyaçların görevli personel tarafından da karşılanarak
mevzuat çerçevesinde gerekli temini yapılmaktadır. 
Sayın
Başkan, değerli milletvekilleri; Hükûmete geldiğimiz günden bugüne kadar
yargının modernizasyonu, Cezaevi Reformu Projesi, Model Cezaevi Projesi, Eğitim
ve Çalışma Projesi, Uzaktan Eğitim Projesi, Elektronik İzleme Projesi gibi
uluslararası birçok projeyi de tamamlamış bulunmaktayız. 
(Mikrofon
otomatik cihaz tarafından kapatıldı)
BAŞKAN
– Tamamlayalım. 
İBRAHİM
YURDUNUSEVEN (Devamla) – Bu arada, Sincan Cezaevine tutuklu ve hükümlü
komisyonu üyesi olarak yaptığımız ziyaret neticesinde, yaptığımız inceleme ve
alınan raporlarla birlikte, su ve ısınma sorunları tespit edilmiş, gerekli
yerlere iletilmiş ve Bakanlık tarafından su ile ısınmayla ilgili ihalelerin yapıldığı
sonucuna da ulaşılmıştır. Bu nedenle bu tür ziyaretleri, cezaevlerindeki
sorunların tespiti ve çözüme ulaştırılması anlamında yapılan ziyaretleri de
önemsiyorum.
Bugüne
kadar cezaevlerinin iyileştirilmesiyle ilgili proje ve yatırımlardan dolayı,
başta Sayın Cumhurbaşkanımız Recep Tayyip Erdoğan olmak üzere, gerekli
hassasiyeti gösteren başta Sayın Adalet Bakanım Abdulhamit Gül olmak üzere
bugüne kadar görev yapmış tüm Adalet Bakanlarımıza, görev yapan tüm taşra ve
merkez teşkilatındaki elemanlarımıza ve cezaevi personelimize, özellikle de
büyük bir özveriyle çalışan infaz koruma memurlarına büyük bir teşekkürü de
buradan borç biliyorum.
Bu
nedenle, Cumhuriyet Halk Partisinin vermiş olduğu öneriye aleyhte oy
kullanacağımı belirterek Gazi Meclisi tekrar saygıyla selamlarım. (AK PARTİ
sıralarından alkışlar)
BAŞKAN
– Öneriyi oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
Sayın
İmir, sisteme girmişsiniz. 
VI.- AÇIKLAMALAR (Devam)
31.- Şırnak Milletvekili Nuran İmir’in, Şırnak ili ile İdil, Silopi,
Cizre ilçelerindeki mezar taşlarının tahrip edilerek ne elde edilmek
istenildiğine, savcılıkların konuyla ilgili soruşturma başlatması, Meclis İnsan
Hakları İnceleme Komisyonunun yerinde inceleme yaparak kamuoyunu aydınlatması
ve Hükûmetin uluslararası sözleşmelere bağlı kalması gerektiğine ilişkin
açıklaması
NURAN
İMİR (Şırnak) – Teşekkür ediyorum Sayın Başkanım. 
Kanayan
yaraların iyileşmesine ne yazık ki izin verilmiyor. Bayram vesilesiyle,
yakınlarını kaybeden ailelerle birlikte mezarlıklara yaptığım ziyarette,
İdil’de, Silopi’de, Cizre’de ve Şırnak’ta yüzlerce mezar taşının tahrip
edildiğine tanıklık ettim. Bu korkunç saldırıyı kınayarak sormak istiyorum:
Mezar taşlarına bile tahammülü olmayan bu gayriahlaki saldırılardan haberiniz
var mı? Yakınlarını kaybeden ailelerin acısını yakmakla ne elde edilmek
isteniyor ve ne kazanılmak isteniyor? Ailelerin kayıplarının acılarını dahi
yaşamasına izin vermeyen bu saldırılar politikanın bir parçası mıdır? İlgili
savcılıkların bir an önce soruşturma başlatmasına, Meclis İnsan Haklarını
İnceleme Komisyonunun yerinde inceleme yapmasına ve bu anlamda kamuoyunun
aydınlatılmasına ve Hükûmeti de uluslararası sözleşmelere bağlı kalmaya çağırıyorum.

Teşekkürler.

BAŞKAN
– Sisteme giren arkadaşlarımıza ara ara söz veriyorum. 
Sayın
Güzel…
32.- Diyarbakır Milletvekili Semra Güzel’in, açlık grevini sonlandıran
mahpuslara tedavi hizmetlerinin kimi cezaevlerinde neden uygulanmadığını ve bu
konuyla ilgili neden yeterli önlemlerin alınmadığını öğrenmek istediğine
ilişkin açıklaması
SEMRA
GÜZEL (Diyarbakır) – Teşekkür ediyorum Sayın Başkan.
Hakkâri
Milletvekili Leyla Güven, binlerce siyasi mahpus, 3 milletvekilimiz ve onlarca
aktivist iki yüz günü aşan bir açlık grevini 27 Mayıs 2019 tarihinde
sonlandırdı. Türk Tabipleri Birliği grev sonlandırmadan önce açlık grevlerinin
hemen bitiminden sonra uygulanması gereken tedavi yöntemlerini yayınlamıştır
fakat grev bittikten sonra art arda gelen hak ihlalleriyle karşı karşıya
kaldık. Çoğu eylemci mahpus hastaneye sevk edilmedi, edilenler de birçok hak
ihlaliyle karşı karşıya kaldı. Mahpusların kelepçeli tedavi edilmesi,
serumların ayakta takılması, rencide edici davranış ve sözler ve hatta darba
varan ihlaller yaşandı. Diyet programları birçok cezaevinde uygulanmadı. Elâzığ
1 Nolu Cezaevinde durumu ağır olanların hastaneye sevki yapılıp herhangi bir
işlem yapılmadan geri gönderildi. 2 Noluda ise 3 kişi kan kusmasına rağmen
sevki yapılmamıştır. Bunun gibi onlarca şikâyetle karşı karşıya kaldık.
Mahpuslarda oluşabilecek kalıcı hasarların oluşmaması için önerilen tedavi
hizmetleri ve diyet programları kimi cezaevlerinde neden uygulanmamıştır?
Hastaneye sevk edilen mahpusların sağlıklarından…
(Mikrofon
otomatik cihaz tarafından kapatıldı) 
SEMRA
GÜZEL (Diyarbakır) – …Adalet Bakanlığı ve Sağlık Bakanlığı sorumlu iken bu
konuyla ilgili yeterli önlemler neden alınmamıştır? 
VIII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun çalışma saatlerinin yeniden
düzenlenmesine; 11, 12, 13, 18, 19, 20, 25, 26 ve 27 Haziran 2019 Salı,
Çarşamba ve Perşembe günkü birleşimlerinde denetim konularının görüşülmeyerek
gündemin "Kanun Teklifleri ile Komisyonlardan Gelen Diğer İşler"
kısmında yer alan işlerin görüşülmesine ilişkin önerisi
BAŞKAN
– Adalet ve Kalkınma Partisi Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım:
11/6/2019
Türkiye Büyük Millet Meclisi Başkanlığına
Danışma Kurulu
11/6/2019 Salı günü (bugün) toplanamadığından, İç Tüzük’ün 19’uncu maddesi
gereğince, grubumuzun aşağıdaki önerisinin Genel Kurulun onayına sunulmasını
arz ederim.
 Bülent
Turan
 Çanakkale
 AK
PARTİ Grup Başkan Vekili
Öneri:
Genel
Kurulun;
11,
12, 13, 18, 19, 20, 25, 26 ve 27 Haziran 2019 Salı, Çarşamba ve Perşembe günkü
birleşimlerinde denetim konularının görüşülmeyerek gündemin "Kanun
Teklifleri ile Komisyonlardan Gelen Diğer İşler" kısmında yer alan işlerin
görüşülmesi,
11
Haziran 2019 Salı günkü (bugün) birleşiminde 69 Sıra Sayılı Kanun Teklifi’nin
birinci bölüm görüşmelerinin tamamlanmasına kadar,
12
Haziran 2019 Çarşamba günkü birleşiminde 69 Sıra Sayılı Kanun Teklifi’nin
ikinci bölüm görüşmelerinin tamamlanmasına kadar,
13
Haziran 2019 Perşembe günkü birleşiminde 69 Sıra Sayılı Kanun Teklifi’nin
görüşmelerinin tamamlanmasına kadar çalışmalarını sürdürmesi önerilmiştir.
BAŞKAN
– Öneri üzerine söz talebi yok.
Öneriyi
oylarınıza sunuyorum: Kabul edenler… Kabul etmeyenler… Öneri kabul edilmiştir.
İç
Tüzük’ün 37’nci maddesine göre verilmiş bir doğrudan gündeme alınma önergesi
vardır. Okutup işleme alacağım ve oylarınıza sunacağım.
VII.- BAŞKANLIĞIN GENEL KURULA SUNUŞLARI (Devam)
C) Önergeler
1.- Tekirdağ Milletvekili İlhami Özcan Aygun’un (2/1551) esas numaralı
Karşılıksız Çek ve Protestolu Senetler ile Kredi ve Kredi Kartları Borçlarına
İlişkin Kayıtların Dikkate Alınmaması Hakkında Kanunda Değişiklik Yapılmasına
Dair Kanun Teklifi’nin doğrudan gündeme alınmasına ilişkin önergesi (4/32)
Türkiye Büyük Millet Meclisi Başkanlığına
İç
Tüzük’ün 37’nci maddesine göre, (2/1551) esas numaralı Kanun Teklifi’min
değerlendirilmek üzere gündeme alınması hususunda gereğini arz ederim.
Saygılarımla.
 İlhami
Özcan Aygun
 Tekirdağ

BAŞKAN
– Önerinin gerekçesini açıklamak üzere teklif sahibi Tekirdağ Milletvekilimiz
Sayın İlhamı Özcan Aygun. (CHP sıralarından alkışlar)
Süreniz
beş dakika.
İLHAMİ
ÖZCAN AYGUN (Tekirdağ) –Teşekkür ederim Başkanım.
Sayın
Başkan, değerli milletvekilleri; karşılıksız çek ve protestolu senetler ile
kredi ve kredi kartı borçlarına dair kayıtların dikkate alınmaması konusunda
vermiş olduğum kanun teklifi hakkında söz almış bulunuyorum. Yüce heyetinizi ve
ekranları başında bizleri izleyen değerli, saygıdeğer yurttaşlarımızı selamlıyorum.
Değerli
milletvekilleri, verdiğim yasa teklifiyle, her geçen gün derinleşen ekonomik
krizde esnafa can suyu vermeyi amaçlıyoruz. Zira esnafımız borç batağına
düşmüş, kredilerini ödeyemez hâle gelmiş, çaresizce çırpınmaya başlamıştır.
2001’deki krizi hatırlarsınız. O zamanlar yazar kasa atılan bir tablo vardı.
Bunu her ortamda dile getiriyorsunuz ama AKP’yle beraber bugünlerde
karşılaştığımız bu tablo içimizi acıtmaktadır. İnsanlar kendini yakarak
hayatlarına son vermektedirler.
Evet,
geçim sıkıntısı, borç batağı aileleri yok etmekte. Geçen yıl, Çorum’da
borçlarını tahsil edemeyen oto lastikçisi kardeşimiz Bektaş Keçebaşoğlu üzerine
benzin dökerek hayatına son vermişti. Ağır yaralanan kardeşimizi kurtaramadık,
kendisine tekrar Allah’tan rahmet diliyorum. Yine, biliyorsunuz ki, yirmi gün
önce de Gaziantep’te işsizlik sebebiyle bunalıma giren Eyüp Dal kardeşimiz de
kendini yakarak hayatına son verdi ve eşi devlete hakkını helal etmediğini
açıkladı. Dal için de üzgünüm, Allah’tan rahmet dilerken eşi için de sabırlar
diliyorum. Geçim sıkıntısı dünyanın en büyük sıkıntısıdır, ekmek kavgası en
yorucu kavgadır. Evine aş götüremeyen vatandaşlarımız birer birer intihar
ediyor, geride kalanlar acı çekiyor ve devlete hakkını helal etmiyorlar. Bunun
için helal etmiyorlarsa bunu düşünmemiz gerekiyor. Gerekli tedbiri almak,
istihdam olanaklarını genişletmek ve borca düşen esnafımızı daha rahatlatmak
zorundayız. 
Değerli
milletvekilleri, bakın şu anda ekonomiye, alev alev yanmaktadır; dövizde
istikrar yok, Türk lirası hâlen dolar ve avronun karşısında değer kaybetmeye
devam etmektedir. 2014 Haziran ayında dolar 2 lira 12 kuruşken 2017 Haziran
ayında 3 lira 51 kuruş oldu, şu andaysa 6 lira civarında seyretmektedir,
üstelik fiyatlar çok oynaktır. Döviz kurları sürekli yükseliyor, faizler
artıyor, hâliyle borçlar da artmaya devam ediyor. Böylesi istikrarsız bir
ortamda var olma savaşı veren esnafımız bankalardan çektiği kredilerini, kredi
kartlarını ve vadesi gelmiş olan borçlarını ödeyemez hâle gelmiştir; sadece
esnaf değil tüccar, çiftçi, memur, işçi yani kısacası 82 milyonun birçoğu
ödeyemez hâldedirler. Büyük işletmeler konkordato yoluyla borçlarını yeniden
yapılandırırken krizi atlatmayı başarıyorlar. Konkordato yoluna başvuramayan
esnafsa krizle baş başa kalmış, kendisi korunmasız hâldedir. 
Değerli
milletvekilleri, isterseniz son rakamlara bakalım. Bu yılın ilk dört ayında
protesto edilen senet tutarı geçen yılın aynı ayına göre yüzde 57 artmış yani 7
milyar liraya ulaşmıştır. Bakınız, yine yılın ilk dört ayında karşılıksız çek
tutarına baktığımızda bu rakam yüzde 84 artarak 12 milyar liraya ulaşmıştır. Bu
rakamlar çok ürkütücüdür. Karşılıksız çek, senet tutarının geçen yıla göre
yüzde 84 artması demek geminin güverte kısmından su almaya başladığını ve
geminin battığını bize ifade etmektedir. Peki, ya vatandaş? Gırtlağına kadar
borca batmış durumda. Maalesef 2019 yılının ilk üç ayında vatandaşların
tüketici kredisi borcu 178 kat artarak 402 milyar liraya ulaşmıştır, bireysel
kredi kartı borcu ise aynı dönemde tam 24 kat artarak 104,5 milyar liraya
ulaşmıştır. 
TOBB’un
açıklamasına göre nisanda kapanan şirket sayısı geçen yıla göre yüzde 13
artmış, 726 şirket kepenk indirmiştir. Kapanan şirket sayısının daha hızlı
artacağı da aşikârdır çünkü kriz gittikçe derinleşmektedir. Tablo vahimdir.
Kapanan şirketler istihdamı olumsuz yönde etkilemektedir. İşsizlik almış başını
gitmektedir. En vahimi de iyi koşullarda yaşamak için eğitim alan üniversite
mezunu gençlerimizin iş bulamamasıdır. Yine Şubat 2019’da, kendi bölgem olan
Tekirdağ’da Saffet Günay kardeşim iş bulamadığı için hayatına son vermiştir.
Kendisine Allah’tan rahmet, ailesine sabırlar diliyorum. Çok acı örnekler
verdim. 8 milyon işsizimiz var arkadaşlar. Her 100 işsizden 24’ü üniversite
mezunu. Ziraat mühendisleri, eğitim fakültesi mezunları atanmayı bekliyorlar.
Bakın, üniversite mezunu işsiz sayısı 1 milyonu aşmış, ziraat mühendisliği,
eğitim fakültesi mezunları iş bulamaz hâle gelmiş. Eğitimin de tarımın da
gelmiş olduğu nokta aslında burada saklıdır. Donanımlı gençler yerine eş dost,
ahbap ilişkisi olan, torpilli isimler atanıyor, tam bir çürüme var. Torpilleri
engellemek için getirilen KPSS yerine sözlü sınavlarla eleman alımlarına devam
edilmektedir. Yazıktır, günahtır! Sonra, Cumhurbaşkanımız çıkıyor “Her bir
üniversite mezunu iş bulur diye bir kural yok.” diyebiliyor. Üniversiteye evde
oturmak için mi gidilir?
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Aygun.
İLHAMİ
ÖZCAN AYGUN (Devamla) – Değerli milletvekilleri, uzun lafın kısası, esnafın
kendisi borç batağında, oğlu ya da kızı da iş derdinde. Esnaf aileleri bu
tabloda açlık ve sefalete mahkûm olsun mu? Aileler dağılsın mı? Yazıktır,
günahtır bu ülkeye. 
Değerli
milletvekilleri, getirdiğimiz düzenlemeyle KOBİ esnaf ve işletmelerin kredilerini
veya vadesi gelmiş çeklerini ödemekte güçlük çeken ya da kredi kartı borçlarını
ödeyemeyen gerçek ve tüzel kişilerin borçlarının yeniden yapılandırılmasını
istiyoruz. En basit ifadeyle kara listeye düşen esnafımıza ve vatandaşımıza af
getiriyoruz. Bu düzenlemeyle beraber bankalar üzerindeki, Risk Merkezindeki olumsuz
kayıtların da dikkate alınmamasını istiyoruz. Esnaf kardeşlerimiz ekonominin
omurgasıdır; ailelerimizin, toplumsal hayatımızın can suyudur. Esnafın çökmesi
demek -ya da krize girmesi- ailelerin dağılması, toplumsal huzurun
bozulmasıdır. Esnafımızın batması domino taşları gibi tüm ülkeyi batıracaktır.
Bu yüzden esnafın borçları yeniden yapılandırılmalı, taksitlendirilmeli,
bankalarla işlerini temizlemeliyiz.
Bu
duygularla konuşmama son verirken yüce Meclisi saygıyla selamlıyorum. İnşallah,
bu teklifime “evet” oyu verirsiniz, hep beraber esnafımızın nefes almasını
sağlarız diyorum. 
Saygılarımla,
teşekkür ederim. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Kabul
edilmemiştir.
Sayın
Topal…
VI.- AÇIKLAMALAR (Devam)
33.- Hatay Milletvekili Serkan Topal’ın, Hatay’ın Reyhanlı ilçesinde
IŞİD terör örgütü temsilcisi Abdulbasit El Sarut için yapılan cenaze töreninin
Hatay halkını derinden yaraladığına ve provokatif davranışlara karşı İçişleri
Bakanı ile Hükûmet yetkililerini göreve davet ettiğine ilişkin açıklaması
SERKAN
TOPAL (Hatay) – Teşekkür ediyorum Sayın Başkan.
Geçtiğimiz
pazar günü “Alevilerin kökünü kazıyacağız.” diyen IŞİD terör örgütü temsilcisi
bir şahsın Reyhanlı’da yapılan gösterişli cenaze töreni Hatay halkını derinden
yaralamıştır. Bu provokatif davranışın Reyhanlı’da yapılmış olması Hatay’ın
birliğine dinamit koymakla eş değerdir. Sayın Kaymakamın açıklaması
sevindiricidir ancak yeterli değildir. Hatay’ın birliği ve barışı konusunda
hassasiyetini bildiğimiz Sayın Valimizden beklentimiz, olabilecek bu tür
provokatif eylemlere asla izin vermemesi gerektiğidir.
Hatay’ın
birliği her türlü siyasi kaygıdan uzak olmalıdır. Hiçbir değer birliğimizden
daha kıymetli olamaz. Hatay’ın 15 ilçesinde yaşayan tüm vatandaşlarımızın
Hatay’ın barışı, kardeşliği, birlik ve beraberliği için ne kadar hassas
olduklarını biliyoruz. Halkımızın sağduyusuna güveniyor ve bu tür eylemlerin
birliğimizi bozmaya yetmeyeceğini ve Hatay halkının bu tür oyunlara
gelmeyeceğini ifade ediyorum. Sayın İçişleri Bakanını ve Sayın Hükûmet
yetkililerini göreve davet ediyorum.
Teşekkür
ediyorum.
BAŞKAN
– Sayın Orhan… Yok.
Sayın
Açanal…
34.- Şanlıurfa Milletvekili Zemzem Gülender Açanal’ın, Şanlıurfa ili
Ceylânpınar ilçesi Saraççeşme Mahallesi’nde yıldırım düşmesi sonucu ekili
arazilerin zarar gördüğüne ve hemşehrilerine geçmiş olsun dileğinde bulunduğuna
ilişkin açıklaması
ZEMZEM
GÜLENDER AÇANAL (Şanlıurfa) – Sayın Başkan, değerli milletvekilleri; 9 Haziran
2019 günü saat 21.00 sıralarında Ceylânpınar ilçesi kırsal Saraççeşme Mahallesi
TİGEM Beyazkule Tarım İşletmesinde buğday, arpa ve mercimek ekili olan arazide
yıldırım düşmesi neticesinde yangın çıkmıştır. Çıkan yangında ekili olan ve
hasadı yapılmamış yaklaşık 3 bin dönüm arazi ve içerisinde sulama amacıyla
kullanılan 12 adet pivot yanarak kullanılmaz hâle gelmiştir. Ceylânpınar,
Viranşehir ve TİGEM’e ait itfaiye ekipleri müdahale ederek yangın
söndürülmüştür. Çevre köyler ve şahıslara ait ekili araziler yangından zarar
görmemiştir. TİGEM tarafından, yanan ekili alanla ilgili hasar 3 milyon lira
olarak tespit edilmiştir. Ceylânpınarlı hemşehrilerime geçmiş olsun dileklerimi
iletiyorum.
BAŞKAN
– Değerli milletvekilleri birleşime on beş dakika ara veriyorum.
Kapanma Saati: 17.41
İKİNCİ OTURUM
Açılma Saati: 18.00
BAŞKAN: Başkan Vekili Levent GÖK
KÂTİP ÜYELER: Şeyhmus DİNÇEL (Mardin), İsmail OK (Balıkesir)
----- 0 -----
BAŞKAN
– Türkiye Büyük Millet Meclisinin 87’nci Birleşiminin İkinci Oturumunu
açıyorum.
Değerli
milletvekilleri, alınan karar gereğince denetim konularını görüşmüyor ve
gündemin “Kanun Teklifleri ile Komisyonlardan Gelen Diğer İşler” kısmına
geçiyoruz. 
1’inci
sırada yer alan, İstanbul Milletvekili Şirin Ünal ve Adalet ve Kalkınma Partisi
Grup Başkanvekili Tokat Milletvekili Özlem Zengin ile 49 Milletvekilinin
Askeralma Kanunu Teklifi ve Milli Savunma Komisyonu Raporu’nun görüşmelerine
başlayacağız. 
IX.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- İstanbul Milletvekili Şirin Ünal ve Adalet ve Kalkınma Partisi Grup
Başkanvekili Tokat Milletvekili Özlem Zengin ile 49 Milletvekilinin Askeralma
Kanunu Teklifi (2/1940) ve Milli Savunma Komisyonu Raporu (S. Sayısı: 69) (x)
BAŞKAN
– Komisyon yerinde.
Komisyon
Raporu 69 sıra sayısıyla bastırılıp dağıtılmıştır.
Sayın
milletvekilleri, alınan karar gereğince, bu teklif İç Tüzük’ün 91’inci maddesi
kapsamında temel kanun olarak görüşülecektir. Bu nedenle, teklif, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylarınıza sunulacaktır. 
Şimdi
teklifin tümü üzerindeki görüşmelere başlıyoruz. 
İlk
olarak, Milliyetçi Hareket Partisi Grubu adına Bursa Milletvekilimiz Sayın
Mustafa Hidayet Vahapoğlu. (MHP sıralarından alkışlar)
Süreniz
yirmi dakika.
Sayın
Bahçeli, hoş geldiniz Genel Kurulumuza.
MHP
GRUBU ADINA MUSTAFA HİDAYET VAHAPOĞLU (Bursa) – Teşekkür ederim Sayın Başkan.
Sayın
Başkan, değerli milletvekilleri; gündemimizde yer alan Askeralma Kanunu Teklifi
hakkında Milliyetçi Hareket Partisi Grubu adına söz almış bulunmaktayım.
Konuşmama başlarken Gazi Meclisimizi saygıyla selamlıyorum.
Türk
milleti asker millet olarak tanımlanır. Türk askeri de kanları ve
kahramanlıklarıyla, yazılan destanlara konu olmuş ve bu tanımı hak etmiş ender
askerlerdendir. Kamu vicdanı askerimizi farklı bir yere oturtmuştur. Buna
rağmen askere diş bileyenler, askeri önlerinde engel olarak görenler alçakça
hakaret etse, iftiraya maruz bıraksa da Türk askeri asildir, vakurdur; haini,
satılmışı, iş birlikçiyi umursamaz, görevine devam eder. 
Son
zamanlarda, değişik zeminlerde, Türk ordusunun rütbeli personeline hakaret eden
meczuplar türemiş bulunmaktadır. Bu cesareti kimden aldıklarını ya da asıl
maksatlarının ne olduğunu, Atatürk’ün Afyon’da subaylarla yaptığı bir
görüşmenin satırları arasında dikkatlerinize sunmak istiyorum. Bu görüşmeden
belli pasajları sizlere aktaracağım: 
“Mütareke
şartlarının tatbikatı ile silahlarımızı, cephanelerimizi, bütün müdafaa
vasıtalarımızı elimizden almaya çalıştılar. Sonra kumandanlarımıza ve
subaylarımıza tecavüz ve taarruza başladılar. Askerlik izzetinefsini yok etmeye
gayret ettiler. Ordumuzu tamamen lağvederek, milleti, bağımsızlığını muhafaza
için muhtaç olduğu dayanak noktasından mahrum etmeye teşebbüs ettiler. Ordu,
düşmanlarımızın birinci taarruz hedefi oldu. Orduyu imha etmek için mutlaka
subayları mahvetmek, aşağılamak lazımdır. Buna da teşebbüs ettiler. Bundan
sonra milleti koyun sürüsü gibi boğazlamakta engeller ve müşkülat kalmaz.
Milletimiz
hür ve bağımsız yaşamak lüzumuna tam bir iman ile kani olmuş ve buna kati azim
ile karar vermiştir. Zaman zaman, şurada burada üzüntü verici
karaktersizliklerin görülmüş olması, hiçbir vakit milletimizin genel kanaatine,
hakiki imanına sekte vurmamıştır ve vuramayacaktır.” demektedir.
Ergenekon,
Balyoz, casusluk vesaire kumpasları derken 15 Temmuz hain darbe girişimine
giden yolu ve hainlerin özellikle mahkemede sarf ettiği sözleri birlikte değerlendirmek,
fotoğrafın tüm parçalarını birlikte görmek, oradan neden sonuç ilişkisini
çıkarmamız gerekmektedir.
Değerli
milletvekilleri, tarih, milletlerin, dinî grupların ve devletler ile bu
devletlerin oluşturdukları açık ya da kapalı menfaat ortaklıklarının diğerleri
üzerinde engelleme, hâkimiyet kurma, egemen olma mücadelesi üzerine kuruludur.
Bu mücadele, açık ya da gizli, sıcak ya da soğuk, askerî ya da siyasi,
diplomatik, ekonomik, kültürel şekillerde cereyan edegelmiştir. Değişmeyen tek
gerçek sürekli mücadelenin varlığıdır ve hak olarak görülmesidir. Bunun için
her yol meşru görülmekte ve devletler arası hak ve menfaatlerin çatışması
yaşanmaktadır. 
Bilindiği
üzere, genel hatlarıyla, devletlerin görevleri arasında iki konu öne
çıkmaktadır: Bunlardan birincisi, egemenlik alanında yaşayanların refahının
sağlanması; ikincisi ise yine egemenlik alanında güvenliğin sağlanmasıdır.
Güvenliğin sağlanmasında, çoğu zaman, küresel belirleyici durumdaki devletlerin
ilgi ve hedef alanına giren bölgelerdeki devletler üzerinde planlı
uygulamaların yapıldığı, millî hak ve menfaatlerine göre şekillendirilmesi
gereken güvenlik stratejilerinin etkilenerek yanlış yönlendirildikleri, koruma
şemsiyesi altında olduğu hissiyle hareket etmesi sağlanarak ileride kapatılması
imkânsız açıklara, hatalara itildiği bilinmektedir. Bunun için uygulanan en
önemli taktiklerden birisi, doğrudan hedef alındığı hissettirilmeden, üçüncü
unsurlar kullanılarak ülkelerin kendi iç işleriyle uğraşılır hâlde
tutulmasıdır. Bunu yıllardır Türkiye yaşamaktadır ne yazık ki. 
Bu
şartları esas alarak Türkiye’ye bakacak olur isek şu manzara karşımıza
çıkmaktadır: Türkiye, küresel anlamda oluşturulan iki kutupluluğun etkisinde
kalmıştır. Bu kutuplardan birinin etki alanına hapsolmuş ve onun çizdiği alanın
dışına çıkmasına izin verilmemiş, dolayısıyla soğuk savaş şartlarına göre
güvenlik politikalarını oluşturmuştur. İç tehditlerle uğraştırıldığı için bunun
dışına çıkamamıştır. Neoliberal yapılanmanın kendisi, bölgesi ve tarihî,
kültürel bağı olan bölgeye yönelik hedeflediği riskleri görememiş ve bunları
güvenlik öngörüleri arasına alamamış ya da öncelikler zincirinde geriye
itmiştir. Dolayısıyla risk ve tehdit algılamasında dahi ileride tartışılacak
tercihler yapma durumunda kalmıştır. 
Bugün
dile getirdiğimiz “Biz yetmiş yıl önce uçak bile yapıyorduk, mühimmat
fabrikamız vardı. Bize bölgenin jandarmalığını, NATO’nun ileri karakolluğunu
yaptırdılar. Fakir ülkemize NATO’nun en kalabalık 2’nci ordusunu beslettiler.
İdeolojik kavgaya sokarak kardeşi kardeşe kırdırdılar, nesillerin yok olmasına
sebep oldular. Darbelerin, rejim ve toprak bütünlüğümüze saldıran örgütlerin
arkasında dost bildiklerimiz mi var?” endişeleri hep önceki izahım çerçevesinde
değerlendirilmelidir. Tarihî süreci objektif olarak değerlendirmemiz ve neleri
tehdit olarak algıladığımıza bakmamız, güvenlik politikalarımızın hangi somut
şartların yönlendirilmesinde geliştiğini anlamamız, “intoksikasyon” “influence”
ve “dezenformasyon” ajanlarının etkisinden kurtularak algılarımızı kendimiz
yönetmemiz gerekmektedir. Bundan sonraki aşamada millî hak ve menfaatlerimizi
gerçekçi olarak belirleyip tüm dünyaya deklare etmemiz zaruridir. Millî hak ve
menfaatlerimizi kırmızı kaplı kitapçıkların sayfalarında saklayarak koruduğumuz
yanılgısından kurtulmamız gerekmektedir. Millî hak ve menfaatlerimizin
çiğnenmesine izin vermeyeceğimiz kırmızı çizgilerimiz olmalıdır. 
Günümüz
dünyasında artık gizli saklı bir şey kalmamıştır. Gölgesine sığınıp “Aman,
husumetinden, hiddetinden korunalım. Aman ha, bize dokunulmasın da
yaptıklarına, yapacaklarına göz yumalım, hatta katlanalım.” dediğimiz küresel
ve bölgesel aktörler ne yazık ki tüm mahremimize nüfuz edebilecek duruma gelmiş
bulunmaktadırlar. 
Sayın
Başkan, değerli milletvekilleri; ordusuz devlet yoktur. Tarihin her döneminde
devletler silahlı kuvvetlere sahip olmuşlardır. Lüksemburg’un ve bağlantısız
ülkelerden İsviçre’nin dışarıdan gelebilecek askerî tehditlere karşı kara ve
hava kuvvetleri, hatta İtalya’nın himayesi altındaki Vatikan’ın dahi sözde,
Papa’yı korumakla görevli silahlı gücü bulunmaktadır. Korunma ve savunma
zorunluluğundan hareketle, hiçbir tehdit altında olmayan ülkelerin bile değişik
ihtimalleri esas alarak savunma sistemlerini oluşturdukları bilinmektedir.
Almanya’nın 180 bin, Japonya’nın 250 bin, İran’ın 540 bin, Mısır’ın 455 bin,
Rusya’nın 798 bin, ABD’nin 1 milyon 374 bin, Çin’in 2 milyon 260 bin kişilik
silahlı kuvvetlere sahip oldukları bilinmektedir. Almanya ve Japonya’nın İkinci
Dünya Savaşı sonrası özel durumları bir tarafa konulduğunda, ülkelerin nüfus
oranlarıyla bağlantılı sayıda mevcut olan silahlı kuvvetlere sahip oldukları,
özellikle asker sayısının teknolojik imkânlara sahip olan ülkelerde daha az
olduğu görülmektedir. Dikkat çeken husus, sanayi ve teknolojik gelişimini
sağlamış ülkeler ile iç güvenlik sıkıntısı yaşayan ya da başkası adına görev
üstlenme ihtimali olan ülkelerin arasındaki farklılıklardır. 
Türkiye
tüm eksikliklere rağmen, coğrafyasının zorunlu kıldığı şartlar nedeniyle
dünyanın en güçlü ordularından birine sahiptir. Aynı zamanda, NATO’nun 2’nci
büyük askerî gücü Türk Silahlı Kuvvetleridir. Türkiye Cumhuriyeti’nin, bu
bölgede yaşayacaksa olmazsa olmaz şartlarından biri güçlü bir orduya sahip
olmasıdır. 
Sayın
Başkan, değerli milletvekilleri; bilindiği üzere, 1111 sayılı Askerlik Kanunu
21 Haziran 1927 tarihlidir. Bu kanun o tarihten günümüze kadar İkinci Dünya
Savaşı, NATO’ya girişimiz, Kıbrıs Barış Harekâtı gibi önemli gelişmelerin
yanında, günün şartlarına uygun olarak değişikliklere tabi tutulmuştur. Bedelli
askerlik, dövizli askerlik gibi konular bunlardan en fazla bilinenlerdir. Bugün
gündemimizde yer alan yeni Askeralma Kanunu Teklifi de bu kapsamdadır.
Gündemimizdeki kanun teklifiyle yapılan değişiklikler genel olarak; yükümlü
erbaş ve erlerin temel eğitim ve kıta yükümlülük süresinin on iki aydan altı
aya indirilmesi, ilk altı ayın sonunda gönüllü ve ücretli, ikinci altı ayın
tercihe bırakılması, askerliğin ertelenmez sürelerine getirilen sınırlama ve
kısıtlamalar, yedek subaylık uygulamasının getirilmesi, bedelli askerliğin
sürekli kılınması, bedelli ve dövizli askerlik yapacakların ödeyecekleri
miktarın sabitlenmesi, yedek astsubaylığın eğitim dâhil on iki ay olarak
uygulanması, yükümlü erbaş ve erlerin temel eğitim sürelerinin bir ay, yedek
astsubay ve yedek subay temel eğitim sürelerinin iki ay olarak uygulanması,
başarı ve liyakat durumuna göre sözleşmeli erbaş ve erlerin astsubaylığa,
astsubayların ise subaylığa geçişlerine ilişkin esaslar, öğretmenler, emniyet
hizmetleri sınıfı, Jandarma Genel Komutanlığı ve Sahil Güvenlik Komutanlığı
mensupları ile tabiplerin askerlik hizmetlerine ilişkin yeni esaslar, terör
örgütleriyle devletin millî güvenliğine karşı faaliyette bulunanların silah
altına alınmalarına ilişkin düzenleme, yükümlülere sağlanacak haklar, barışta,
olağanüstü hâl ve seferberlik hâllerinde veya savaş hâlinde muaf tutulacaklara
ilişkin Sayın Cumhurbaşkanının yetkilendirilmesi konularıdır.
Sayın
Başkan, değerli milletvekilleri; Silahlı Kuvvetlerin yurt savunmasında
üstlendiği görevin ve oynadığı rolün öncelikli unsuru eğitilmiş, nitelikli,
motivasyonu yüksek insan gücüdür. İçinde bulunduğumuz coğrafya ve İslam
dünyasına yönelik oynanan küresel oyunlar Silahlı Kuvvetlerimizin hiçbir zaman
zafiyet göstermeden kendisinden beklenen görevi yapacak şekilde hazır olmasını
gerekli kılmaktadır çünkü ordunun yerine başka bir gücü ikame etme imkânı
yoktur. Günümüz orduları konvansiyonel silahlardan kimyasal, biyolojik ve
nükleer silahlara, hatta yakın bir süre içinde akıllı silaha ve mühimmata
geçmiştir. Dolayısıyla silah gücü, sonucu belirlemede geçmiş yıllardan daha
etkin hâle gelmiştir. Bu nedenle, profesyonelleşmiş ve vuruş gücü, sebep
olacağı tahribat gücü yüksek silahlı kuvvetler daha etkili olma imkânını ele
geçirmiştir. Robot teknolojisindeki gelişmeleri takip edenler bilecektir ki
geliştirilen teknolojinin asıl kullanım alanı, yakın gelecekte, savaş alanları
olacaktır. Bu gelişmelerin de yakinen takip edilmesi ve Silahlı Kuvvetlerimize
robot ve akıllı silah, mühimmat dâhil, yeni teknolojik imkânların sağlanması özel
önem arz etmektedir. Zira, tüm imkânlara ve dünyanın sayılı, NATO’nun 2’nci
güçlü ordusu olmasına rağmen Türk Silahlı Kuvvetlerinin yeterli teknolojik
silaha ve mühimmata sahip olmadığı ve temininde güçlük çekilen silah ve
mühimmat ile yetişmiş personel sıkıntısını zaman zaman yaşadığı inkâr
edilemeyecek bir gerçektir. Nitekim, F35 uçaklarının temini ve S400 hava
savunma sisteminin tedariki konusunda yaşananlar ortadadır. Türkiye, ihtiyaç
duyduğu silahları üretene kadar tek tedarikçi ve belirleyici konumunu muhafaza
etmek isteyen ülkelerin tahakkümünden kurtulmak zorundadır. Bu nedenle, Sayın
Cumhurbaşkanının ve sayın bakanların takındığı tavrın yerinde olduğu ve bugüne
kadar izlenen politikanın ve tavrın sürdürülmesi gerektiği inancındayız. Bu
konuda ortaya konulan iradeyi Milliyetçi Hareket Partisi olarak destekliyoruz
ve ısrarla sürdürülmesini bekliyoruz.
Askeralma
Kanunu Teklifi’nde yer alan askerlik süresinin kısaltılmasının doğuracağı bazı
problemler olabilecektir. Temennimiz, terhislerle birlikte Silahlı
Kuvvetlerimizde zafiyete sebep olmayacak şartların sağlanması ve bölgesel ve
küresel şartların iyi okunarak sağlıklı bir değerlendirme yapılmış olmasıdır.
Komisyonda ilgililerden aldığımız bilgiye göre askerlik çağına gelen 700 bin
erkek nüfusa karşılık Türk Silahlı Kuvvetlerinin 400 bin ihtiyacı
bulunmaktadır. Bu silah altına alınanların beşte 3’ü Kara Kuvvetleri, diğeri de
Deniz ve Hava Kuvvetleri tarafından görevlendirilebilmektedir. Yükümlülerin
askerliğe katılımı yıllar itibarıyla da değişiklik göstermektedir. Örneğin,
2014 yılında 460 bin civarında olan katılım, 2016 yılında 291 bine düşmüş, 2018
yılında ise 417 bine yükselmiştir. Yıllar arasında bile dengesizlik vardır.
Yeni sistemle olası zafiyeti engellemek üzere bedelli askerlikten yararlandırılacakların
sayısının zorunlu kadro sayısı karşılandıktan sonra belirlenmesi kuralının
konulduğu görülmektedir. Buna rağmen, yeni kanunla mevcut yükümlü sayısının
terhislerle birlikte yarı yarıya düşecek olmasının özellikle komando birlikleri
ile sınır birliklerinde oluşturabileceği zafiyeti önleyici tedbirlerin alınması
zaruridir. 
İkinci
altı aylık askerlik süresinin isteğe bağlı ve ücretli yapılması yararlı
görülmekle birlikte, vatan görevinin paraya endekslenmesinin bu görevi geçimini
temin etmek üzere yapmak zorunda kalanlar ile diğerleri arasında doğabilecek
olumsuzlukları da dikkate almak zorundayız. 
Personelin
en düşük başarı gösterdiği yapılanmalar kast sistemine benzer uygulama yapan,
dolayısıyla dikey geçirgenliğe izin vermeyen sistemlerdir. İnsanların eğitim,
liyakat ve başarı durumlarına göre bir üst konum ya da statüye geçebilmeleri
gerekir. Teklifte başarı ve liyakat durumuna göre sözleşmeli erbaş ve erlerin
astsubaylığa, astsubayların ise subaylığa geçişlerine imkân sağlayan
düzenlemenin Türk Silahlı Kuvvetleri personelinin motivasyonunu, disiplinini ve
başarı oranını artıracağını düşünüyoruz. Geçmiş yıllarda uygulaması yapılmış
olan asker öğretmen modelinin bir benzerinin öğretmenlerimize uygulanmasının
teklifte yer aldığı ve tarafımızdan yararlı görüldüğünü belirtmek isterim.
Teklifle
birlikte tabiplerin askerlik hizmetlerine ilişkin yeni esaslar getirilmiş
bulunmaktadır. Ancak bu tedbirlerin ihtiyacı karşılayamayacağı açıktır. Askerin
olmazsa olmaz ihtiyaçlarının başında sağlık sistemi gelmektedir. Dünya
ordularının tamamında kendilerine mahsus askerî sağlık sistemleri
bulunmaktadır. Barış şartlarında ihtiyaçlar bir yolla karşılanabilir ancak
seferberlik ve savaş şartlarında sağlık sistemine sahip olmayan orduların
ihtiyacının tam karşılanacağını düşünmek hayalcilik olacaktır. Mermi
yaralanması, şarapnelle parçalanmış bir vücud, kimyasal silahla yanmış bir
insan ve benzerleriyle askerî hekim meslek hayatının her döneminde karşılaşır
ve bu konuda uzmanlaşır. Ancak sivil bir hekimin bu konularda tecrübe sahibi
olması mümkün değildir. O nedenle askerî sağlık sisteminin bir an önce
kurulması gerektiğini düşünüyoruz.
Bir
başka konu, teşvik edici mahiyetteki konulardır. Bunlara örnek vermemiz
gerekecek olursa Terörle Mücadele Kanunu, Nakdi Tazminat ve Aylık Bağlanması
Kanunu, Emekli Sandığı Kanunu’nun 45’inci mülga, 56’ncı mülga, 45 ve 64’üncü
maddeleriyle şehit, gazi ve vazife malullerine sağlanan birtakım haklar
bulunmaktadır bunların çocuklarının ilk ve orta dereceli okullarda okutulmasına
dair. Bunun 34 bin kontenjanı kullanılmıştır, bunun 3.500’ü sadece doğrudan hak
sahiplerine imkân olarak sunulmuştur.
Yine
bir başka konu, terörle mücadele ederken vazife malulü olmuş personele aynı
mevzuat gereği verilmesi gereken belge ve madalya Emniyet Genel Müdürlüğünce
verilirken Jandarma Genel Komutanlığınca verilmemektedir. Bu iki teşkilat da bu
konuda aynı mevzuata tabidir ve İçişleri Bakanlığına bağlıdır. Onun için,
verilecek haklar “verilebilir” “yapılabilir” gibi muğlak, yorumlanabilir
şekilde kişilerin inisiyatifine bırakılmamalıdır. Bu farklı uygulamalar süratli
bir şekilde giderilmelidir.
Bunların
yanında, Türk Silahlı Kuvvetlerinde hâlen istihdam edilen sözleşmeli subay ve
astsubaylarımız bulunmaktadır. Bunlar, gerekli mesleki eğitimi almış, kıtaya
çıkmış, orada başarı göstermiş, görev sürelerinin önemli bir bölümünü terörle
mücadelede geçirmiş olan personeldir. Görüşmekte olduğumuz kanun teklifinde
ordumuzun ihtiyacı olan astsubay ve subaylığa geçişle ilgili düzenlemelerin
yapıldığını görüyoruz. Yetişmiş, kendilerini ispatlamış, 15 Temmuz sonunda
yapılan incelemelerde temiz çıkmış bu personelin kazanılması gerekmektedir.
Ayrıca, hâlen görevde bulundukları ve emsalleriyle aynı haklara sahip oldukları
için muvazzaflığa getirilmeleri hâlinde devlete ekstradan bir mali yük
getirmeleri de söz konusu değildir. Bu konuda da şahsım tarafından verilmiş
kanun teklifi bulunmaktadır. 
Milliyetçi
Hareket Partisi olarak Askeralma Kanunu Teklifi’ni olumlu olarak
değerlendirdiğimizi ve desteklediğimizi belirtiyorum. Bu vesileyle, yurt içinde
ve yurt dışında görev yapan, terörle mücadele eden kahraman asker, polis ve
güvenlik görevlilerine başarılar diliyor, Gazi Meclisimizi saygıyla
selamlıyorum. (MHP ve AK PARTİ sıralarından alkışlar)
BAŞKAN
– Söz sırası İYİ PARTİ Grubu adına İzmir Milletvekilimiz Sayın Dursun Müsavat
Dervişoğlu’na aittir. (İYİ PARTİ sıralarından alkışlar)
Süreniz
yirmi dakika Sayın Dervişoğlu.
İYİ
PARTİ GRUBU ADINA DURSUN MÜSAVAT DERVİŞOĞLU (İzmir) – Sayın Başkan, saygıdeğer
milletvekilleri; sözlerimin başında, geçtiğimiz günler içerisinde hayatını
kaybeden Denizli Milletvekilimiz Sayın Kazım Arslan’a Cenab-ı Allah’tan rahmet,
kederli ailesine, Cumhuriyet Halk Partisine ve yüce Meclise başsağlığı
dileklerimi iletmek istiyorum. 
Türkiye
Büyük Millet Meclisine, görüşülmek üzere, iktidar tarafından gönderilen kanun
teklifiyle ilgili olarak İYİ PARTİ Grubunun görüş ve düşüncelerini paylaşmak
üzere huzurunuzdayım. Yüce Meclisi saygılarımla selamlıyorum. 
Kanun
teklifinin gerekçesinde dile getirilen önceliklerle maddeler arasında kendini
gösteren çelişkiler konuyu derinlemesine sorgulamamızı ve bu reform ihtiyacının
acilen neden ve nereden kaynaklandığını araştırmamızı zorunlu hâle getiriyor.
Böylesine önemli ve teknik bir konunun alelacele ele alınması, sorumlu
kurumlarca kamuoyuna bir açıklama yapılmaması hâli ayrıca değerlendirilmeye
muhtaç bir husustur. Bugün yüce Meclisimize gelen Askeralma Kanunu Teklifi
bilindiği üzere 1111 sayılı Askerlik Kanunu’nun yerine geliyor. Bu teklifle
Anayasa’nın 72’nci maddesinde “Vatan hizmeti” başlığı altında “Vatan hizmeti,
her Türk’ün hakkı ve ödevidir. Bu hizmetin Silahlı Kuvvetlerde veya kamu
kesiminde ne şekilde yerine getirileceği veya getirilmiş sayılacağı kanunla
düzenlenir.” ibaresi yer alıyor. 
Bütün
bunlara rağmen konunun direkt muhataplarının yani Genelkurmay Başkanlığı ve
kuvvet komutanlıklarının henüz bir açıklamada bulunmayışları, reform
ihtiyacının kaynağına değinmemeleri ve gerekçelerini ortaya koyup yasayı
sahiplenecek adımlar atmamaları dikkat çekicidir. Doksan iki yıllık Askerlik
Yasası değiştirilmek istenirken konunun asli muhatabı Genelkurmay Başkanlığının
görüşünün ne olduğunu öğrenmeyi murat etmek hem bizim hem de aziz milletimizin
hakkıdır. Bu kanun Mecliste görüşülürken Genelkurmay Başkanlığımızı açıklama
yapmaya ve konuyla ilgili, kamuoyunu aydınlatmaya davet ediyorum. 
Sayın
Başkan, değerli milletvekilleri; ilga edilmek istenen 1111 sayılı Kanun 1927
yılında yürürlüğe girmiş, bu yıldan itibaren Kore Savaşı, Barış Harekâtı ve
kırk yıldır süregelen terörle mücadele destanları bu ordu tarafından, şanlı
Türk ordusu tarafından gerçekleştirilmiştir. 1040 yılında Dandanakan Meydan
Muharebesi’nde Gaznelileri yenerek bağımsızlığa kavuşan, 26 Ağustos 1071
Malazgirt Meydan Muharebesi’nde ise Bizanslıları yenerek Anadolu’yu vatan yapan
ordumuz, Mete Han’la milattan önce 209 yılında tarih sahnesine çıkmış, dünyanın
sayılı ordularından biri olarak anılmıştır. Bu ordu, devlet kurmuştur, vatan
kurmuştur ve defalarca vatan kurtarmıştır. Şimdi, böyle bir ordunun statüsüyle,
hiyerarşisiyle ve temel yapısıyla oynuyoruz. Bunu yaparken yaşadığımız
coğrafyanın taşıdığı riskleri ve karşı karşıya bulunduğumuz tehlikeleri göz
ardı edemeyiz yani demek istiyorum ki çok ince eleyip çok sık dokumalıyız.
Böyle temel bir konuyu tesadüflere ve ani kararlara bırakamayız, oldubittiye de
getiremeyiz. 
Sayın
Başkan, değerli milletvekilleri; sizlere tarihî bir hatırlatmada bulunmak
istiyorum: Balkan Harbi’nin hemen öncesiydi, Osmanlı’nın Dışişleri Bakanı da
bir gayrimüslimdi. Millî hassasiyetler yerine siyasi tercihlerin öne
çıkarılmasıyla birlikte ordunun temel disiplini, eğitimi, emir-komuta
hiyerarşisi altüst edilerek bozulmuştu. Askerler subaylarını, subaylar da
komutanlarını tanımamaya başlamışlardı. 1908’den Balkan Harbi başlayıncaya kadar
orduya sadece 2 sefer tatbikat yaptırılabilmişti. Bütün bu olumsuzluklara
rağmen Trakya ve Makedonya’daki askerî kuvvetlerimiz düşmanlarımızın 2 katıydı.
Fakat ne oldu? Sıradan gerekçelerle dönemin en hassas bölgesinden yani
Rumeli’den 75 bin askeri birden terhis ettiler. Ne zaman? Seferberliğin
ilanından hemen önce. Hangi gerekçeyle? Harp tehlikesinin olmayışı ve hasat
zamanının yaklaşmış olması gibi gafilce gerekçelerle. Terhisten önce
Osmanlı’nın barış zamanı kuvvetleri 280 bin kişiydi. Daha önce de siyasi
saiklerden ötürü, görüntüde ise orduyu gençleştirmek adına Rumeli’yi çok iyi
bilen, oranın stratejisini ve jeopolitiğini özümsemiş bin kadar tecrübeli subay
ordudan zorla emekli edilmişti. Bu terhis edilen 75 bin kişi öyle önemliydi ki
seferliğin ilanından sonra zar zor toplanabilen seferberlik ordusunun dörtte
1’ine tekabül ediyordu. Ordunun tecrübeli subaylarını emekli, usta askerlerini
de terhis ettiler. Ve neticede ne oldu biliyor musunuz? Bütün Balkanları sadece
üç ayda kaybettik, Rumeli’deki beş asırlık Türk varlığı da böylece sona erdi;
Balkanlar ise bugün hâlâ kaynayan kazan durumunda. 
Şimdi
gelelim günümüze, AK PARTİ ittifak yaparak iktidara geldiği günden, çıkar ve
güç çatışmasıyla ayrılık yaşadığı 17-25 Aralık sürecine kadar FETÖ’yle iş birliği
yapmak suretiyle ve askerî vesayeti kaldırma aldatmacasıyla Türk Silahlı
Kuvvetlerine kurulan hain bir kumpasın maalesef ve maatteessüf bir parçası
durumuna düşmüştür. Türk ordusuna karşı gerçekleştirilen Ergenekon ve Balyoz
gibi yargı kumpaslarının savcısı olmuş, Türk ordusuna cumhuriyet tarihinde eşi
benzeri görülmemiş ağır darbelerin indirilmesine zemin hazırlamıştır. Subaylık
yeminine sadık kalan milliyetçi ve Atatürkçü subayları tasfiye etmek suretiyle
FETÖ’cü subayların, generallerin ve amirallerin önünü açmıştır. Genelkurmay
başkanlarının sanık, PKK’lıların gizli tanık ve FETÖ’cülerin hâkim, savcı
sıfatıyla karar verici kılındığı bir süreci hep birlikte yaşadık. (İYİ PARTİ
sıralarından alkışlar) Gerçek hakkındaki hükmü, hiçbir şüpheye yer yoktur ki,
geçici siyasi otoriteler değil tarih verecektir ve tarih şu gerçeği er ya da
geç bir gün ihdas edecektir: FETÖ’yle iş birliği yaparak Türk Silahlı
Kuvvetlerindeki vatansever subayları tasfiye eden ve onun yerine FETÖ’cü subay
ve generallerin atanmasına seyirci kalan Adalet ve Kalkınma Partisi 15 Temmuz
darbe girişiminin birincil müsebbibi, yani sorumlusudur. 15 Temmuz darbe emrini
veren generallerin atamalarının altında iktidarın imzası vardır, 15 Temmuz
gecesi başımızdan aşağı bomba atan hainlerin atamalarının altında da iktidarın
imzası vardır. Bakanlıkları, istihbarat teşkilatlarını, bürokrasiyi, ülkenin
bütün bilişim ve telekomünikasyon ağını bu darbeci terör örgütüne pay eden
iktidar partisi devletin taşıyıcı kolonlarına da çok büyük zararlar vermiştir.
15 Temmuz darbe girişiminden sonra orduda en büyük darbeyi de komuta kademesi
almıştır. Ordunun komuta yapısı, disiplini ve hiyerarşisi yerle bir edilmiştir.
Silah arkadaşlığı sona ermiş ve güven tamamen ortadan kaldırılmıştır. Bu
olumsuz ortama dayanamayan birçok tecrübeli subay, astsubay, general emekli
olarak ordudan ayrılmayı tercih etti. Askerî okullar kapatıldı. Şimdiye kadar
nizami harplerde de önemli görevler üstlenen Jandarma, organik olarak Türk
Silahlı Kuvvetlerinden koparıldı. Askerî liseler ve sınıf okulları bomboş
vaziyette çürümeye terk edildi; şu anda sınıf eğitimlerinin nasıl verildiği ise
tam bir muamma. Harp akademileri kapatıldı, ordunun stratejisini belirleyen
kurmaylık sistemi artık yok gibi. Şimdi de sıra askerlik sistemine geldi. Eğer
bu teklif kanunlaşırsa bedelli askerlik daimî hâle gelirken askerlik süresi de
altı aya indirilecek. Bu ne demek? Silah altındaki birçok Mehmetçik derhâl
terhis edilecek, kışlalar ise neredeyse yarı yarıya boşaltılmış olacak; yani,
aynı Balkan Harbi öncesinde olduğu gibi tecrübeli komutanlar emekli, usta
askerler de terhis olacak. İyi de neden? Irak’ın durumu ortada; Suriye’deki
işler her geçen gün daha kötüye gidiyor; Amerika güneyimize iyice yerleşmeye
devam ediyor; siyasal bölücülük, PKK/PYD, Barzani konuları ortada; Yunanistan
ise her zamanki gibi pusuda. Etrafında bu kadar çok düşmanı olan bir devlet
askerî kadrolarını bu kadar çok boşaltır mı? Hani beka meselesi vardı? Beka
meselesi olan bir devlet, ordusunu bu kadar zayıflatır, niteliksiz hâle getirir
mi? Akıl ve mantık tabii ki bu soruya “Hayır.” cevabı veriyor. İYİ PARTİ olarak
bu konuda Genelkurmaydan görüş istememizin temel sebebi de esasen sorduğumuz bu
soruya cevap arama arzumuzdan kaynaklanıyor. İhtiyaç fazlamız olabilir, yasa
gündeme geldiği andan itibaren bir erken terhis beklentisi de oluşmuş olabilir.
Ayrıca, altı aylık hizmetlerini tamamlayan bu evlatlarımızın tezkere almalarını
mümkün kılabilecek bir hukuki düzenleme yapmaya da mâni bir hâl yoktur. Onların
bir an evvel evlerine kavuşmaları bizim de ortak isteğimiz ve temennimizdir.
Temel mesele, askerliğin sosyolojisine aykırı adımların atılmaması ve telafisi
mümkün olmayan hatalara düşülmemesidir. Çabamız da budur, kaygımız da budur.
Bugün
görüşülen kanun teklifiyle ordu yeniden dizayn edilmekte ve zorunlu askerlik
hükümlerine dair bazı değişiklikler yapılması hedeflenmektedir.
Cumhurbaşkanlığı makamına 1111 sayılı Kanun’la tanınan bazı yetkiler ve bu yeni
kanun teklifinde de mevcudiyetini koruyan birtakım ayrıcalıklar görünen odur ki
Hükûmetin yakın tarihten ders çıkarmaması yüzünden yeniden tekrarlanıyor. Kanun
teklifinin 43’üncü maddesinde yer alan sonradan vatandaş olanların askerlik
yükümlülüklerini düzenleyen madde doksan iki yıl önce hazırlanmıştı ancak o
dönemde Türkiye şartlarında bir sığınmacı sorunu yoktu. Bugün Türkiye'deki
Suriyeli sığınmacı sorununu göz ardı ederek bu hükmün korunması doğrusunu
isterseniz iyi niyetli bir bakış değildir. Açık sınır politikası ve Suriyeli
sığınmacıların Türkiye'de kalmasına yönelik AK PARTİ politikaları sonucunda
Türkiye'de bulunan Suriyeli sığınmacı sayısı da 4 milyona yaklaşmıştır. Arap
devletleri Suriyelileri kendi toplumlarına entegre etmeden Suriye’ye geri
gönderme amacı güderken biz onları asker yapacak düzenlemeleri hayata geçiriyoruz.

İçişleri
Bakanı Süleyman Soylu 7 Ocak 2019 günü “Bugüne kadar 76.443 Suriyeliye
vatandaşlık verdik. Bu işin reçetesi Müslümanlık ve kardeşlik. Ülkeler ve
devletler avantajlarıyla üstünlük sağlar. Bu, bazen coğrafi avantaj olur bazen
de nüfus avantajı olur. Şu anda elde ettiğimiz bu büyük avantajla dünyaya karşı
üstünüz.” açıklamasında bulunmuştu. Bakar mısınız, bu ülkede bir İçişleri
Bakanı milyonlarca Suriyeli sığınmacıyı nüfus avantajı olarak telakki ediyor ve
Suriyelilere vatandaşlık verilmesini defaten ifade ediyor. 
Suriyelilere
kademeli olarak vatandaşlık vererek Türkiye’nin millî, kültürel, demografik
yapısını değiştirme politikası ancak bir kabile devletinde avantaj olarak
görülebilir ve şimdi, söz konusu kanun teklifinin 43’üncü maddesinde 1111 sayılı
Kanun’daki ilgili maddenin muhafaza edildiğini görüyoruz. Bu maddeyle yeni
sistemde sonradan Türk vatandaşlığına geçirilen ve geçirilmesi hedeflenen çok
sayıda Suriyeli sığınmacının Türk Silahlı Kuvvetlerinin bünyesine dâhil
edilebileceği açıkça görülmektedir. 
Türk
Silahlı Kuvvetlerinin vazifesi Anayasa ve yasalarla belirlenmiş olup, yurt
dışından gelecek tehdit ve tehlikelere karşı Türk vatanını savunmak, Türk
milletinin bağımsızlığını ve bütünlüğünü, ülkenin bölünmezliğini, cumhuriyeti
ve demokrasiyi muhafaza etmektir. Bu görev bilinci ve iradesi Gazi Mustafa
Kemal’in kurduğu Türkiye Cumhuriyeti’nin temel değerlerini içselleştirmiş Türk
evlatlarıyla mümkün kılınabilir. 
Bugün
kendi vatanlarını terk ederek savaştan kaçmış ve Türkiye’de ikamet eden askerlik
çağındaki Suriyeli sığınmacı sayısı 1 milyona yakındır. Söz konusu maddenin
ilga edilmesiyle birlikte kendi memleketine faydası olmamış savaş kaçkını bu
güruhun Türk Silahlı Kuvvetleri bünyesinde muhtemel görevler almasının önüne
geçilmesini yüce Meclisten talep ediyoruz. Milyonlarca Suriyeli sığınmacıya
vatandaşlık payesi vererek onları Türk Silahlı Kuvvetlerinin içine
yerleştirebilecek, cumhuriyetin muhafazası görevini üstlenmiş ordumuzu selefi
çizgiden gelmiş Suriyelilerle yozlaştırmak ve tahrip etmek söz konusu bile
olamaz. (İYİ PARTİ sıralarından alkışlar) Böyle bir niyet, ister gizli ister
açık olsun, bunu kabul etmemiz, kabul edebilmemiz asla ve kata mümkün değildir.
Sayın
Başkan, değerli milletvekilleri; Türkiye’yi otoriter bir AK PARTİ rejimine
sürükleyecek bir diğer madde de kanun teklifinin 45’inci maddesinin (2)’nci
fıkrasındadır. Fıkra hükmünde Cumhurbaşkanınca gerekli görülen sahalarda özel
olarak gönüllülerin görevlendirilmesinden ve gönüllülerin de askerlikten muaf
tutulabilmesinden bahsedilmektedir. Bu, son derece tehlikeli bir durumdur.
Teklifin bu maddesi, Anayasa’mıza birçok yönüyle aykırı olmasının yanında
Cumhurbaşkanının imtiyazlı bir sınıf oluşturmasına ve paramiliter bir
yapılanmayı hayata geçirmesine dayanak teşkil etmektedir. 1111 sayılı Kanun’da
da benzer bir madde mevcuttur ancak 2017 Anayasa değişikliği referandumuyla
Cumhurbaşkanlığı hükûmet sistemine geçilmiş ve Cumhurbaşkanlığı makamının
tarafsızlığının ortadan kalkmasıyla partili Cumhurbaşkanlığı dönemi
başlamıştır. Bu haklar doksan iki yıl önce çok ince nakşedilerek
Cumhurbaşkanına tanınmıştır. Unutmayın, bu yetkiyi yalnızca Cumhurbaşkanına
vermiyorsunuz, aynı zamanda bir siyasi partinin de genel başkanına
veriyorsunuz. 
(Mikrofon
otomatik cihaz tarafından kapatıldı) 
BAŞKAN
– Tamamlayalım.
Buyurun.
DURSUN
MÜSAVAT DERVİŞOĞLU (Devamla) – Herhangi bir tartışmaya mahal verilmeden,
spekülasyona konu edilmeden bu maddenin tekliften çıkarılmasının yerinde
olacağı kanaatini taşıyor ve yüce Meclisin konunun gereğini yerine getireceğine
inanıyoruz. 
Sayın
Başkan, değerli milletvekilleri; bugün Meclis Genel Kuruluna sunulan kanun
teklifiyle görüyoruz ki devlete ve orduya zarar veren, elim hatalara yeniden
sebep olabilecek bazı maddeler konulmuştur. Devlete ve orduya zarar veren, elim
hatalara yeniden sebep olabilecek bu maddeler, bugünkü Hükûmet sisteminde geri
dönüşü olmayan tehlikeler arz etmektedir. Şimdi, kendi çıkarı olarak gördüğü
maddeleri muhafaza edip diğerlerini değiştirmeye “reform” diyorlar. Keza, kanun
teklifinin 28’inci maddesinin (2)’nci fıkrasında da 45’inci maddeyle iltisaklı
olarak, yine Cumhurbaşkanının inisiyatifine keyfî muafiyet yetkileri tevdi
edilmiştir. İlgili maddenin (8)’inci fıkrasında “Yazılı izinlerin dışında izin
vermeye Cumhurbaşkanı yetkilidir.” ibaresi yer almaktadır. 
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Dervişoğlu. 
DURSUN
MÜSAVAT DERVİŞOĞLU (Devamla) – Hemen bitiriyorum. 
Bu
madde şahsa ya da kişilere özel bir işlem yapılması olasılığını akla
getirmektedir ve “kanunilik” ilkesiyle de ters düşmektedir. 
Sayın
Başkan, değerli milletvekilleri; ordumuzun her bir mensubu iki bin yılık tarih
boyunca askerlik hizmetini millî bilinç üzerine bina etmiştir. Ancak önümüze
getirilen kanun teklifinin 40’ıncı maddesinde görüyoruz ki askerlik hizmeti tam
AK PARTİ Hükûmetine uygun hâle getirilmiştir. Askerlik hizmetinde devam etmek
isteyen er ve erbaşlara TOKİ’den daire, ücretsiz toplu taşıma gibi haklar
tanınarak vatani hizmet millî şuurdan koparılmış ve bir kampanya mantığına indirgenmiştir.
Türk
ordusu dünyanın en şanlı ve şerefli ordusudur. Hiçbir mensubunun silah altında
kalmak için kampanya mantığıyla verilen vaatlere ihtiyacı yoktur. Türk milleti
tarih sahnesinde basit roller üstlenmiş sıradan bir millet değil, tarih yazan,
tarih yapan büyük bir millettir. 
(Mikrofon
otomatik cihaz tarafından kapatıldı) 
BAŞKAN
– Selamlamak için söz veriyorum, artık toparlayalım, bitirelim. 
DURSUN
MÜSAVAT DERVİŞOĞLU (Devamla) – Bu özelliğini ordu-millet olma vasfına
borçludur. Yasa bu hâliyle geçerse “Bizans 200 bin kişiyle üzerimize geliyor.”
denildiğinde “Rahat olun, biz de 50 bin kişiyle onların üzerine gideriz.” diyen
Sultan Alparslanların, gemileri karadan yürüten Fatih Sultan Mehmetlerin
nesillerini kurutursunuz. Yasayı bu hâliyle kabul ederseniz, bu devleti kuran
Mustafa Kemal Atatürklerin ve onun silah arkadaşlarının iradesini yok
edersiniz. Sizleri yüreğinizden gelen sese kulak vermeye davet ediyorum.
Sözümüz, şuuruna ve ferasetine inandığımız yüce Meclisimizedir, tarih şuurundan
nasibini almamış olanlara ise söylenecek lafımız yoktur. 
Hepinizi
saygılarımla selamlıyorum. (İYİ PARTİ ve CHP sıralarından alkışlar)
BÜLENT
TURAN (Çanakkale) – Sayın Başkan…
BAŞKAN
– Sayın Turan, buyurun. 
VI.- AÇIKLAMALAR (Devam)
35.- Çanakkale Milletvekili Bülent Turan’ın, İzmir Milletvekili Dursun
Müsavat Dervişoğlu’nun 69 sıra sayılı Kanun Teklifi’nin tümü üzerinde İYİ PARTİ
Grubu adına yaptığı konuşmasındaki bazı ifadelerine ilişkin açıklaması
BÜLENT
TURAN (Çanakkale) – Sayın Başkan, teşekkür ediyorum. 
60’a
göre ufak bir açıklama yapmak isterim. 
Sayın
konuşmacının özellikle 45’inci madde eleştirisinde, AK PARTİ Hükûmetinin
diktatör bir yere evrildiği, imtiyazlı sınıf oluşturacak bir hüküm olduğu gibi
ağır eleştirileri oldu. Şunu ifade etmek isterim: Söz konusu eleştirilen madde
zaten 1970’den beri olan bir madde, eski bir madde. Son referandumdaki sistem
değişikliğine bağlı olarak eski metinde, eski kanunda olan Bakanlar Kurulu
yetkisi doğal olarak şu anda Bakanlar Kurulu olmadığından dolayı yürütmeyi temsil
eden Cumhurbaşkanlığına verilmiştir. İçerik aynı, görevlendirme aynı,
dolayısıyla yeni bir yetki, yeni bir düzenleme yok aslında, teknik düzenleme
var tabiri caizse. 
AYTUN
ÇIRAY (İzmir) – Olmaması kötü işte, olmaması kötü. 
BÜLENT
TURAN (Çanakkale) – Aytun Bey, dinleyin isterseniz, söyleyeceğim. 
BAŞKAN
– Devam edin. 
BÜLENT
TURAN (Çanakkale) – Kaldı ki bu bir müzakere konusu, daha önümüzde çok madde
var, bunu tekrar değerlendiririz, konuşuruz, sınırlarını çizeriz, revize ederiz
etmeyiz. Yani şunu demek istiyorum: Mesele üzüm yemek. 
(Mikrofon
otomatik cihaz tarafından kapatıldı)
BAŞKAN
– Buyurun, tamamlayın Sayın Turan. 
BÜLENT
TURAN (Çanakkale) – Biz tüm partilerin bu konudaki kanaatlerinden istifade
etmek istiyoruz, doğru işi yapmak istiyoruz; asker gibi ortak paydamızda, ortak
değerimizde herkesin kanaatiyle, uzlaşısıyla bir yol almak istiyoruz. Ben bunun
yeni bir madde olmadığını, yeni bir yetki olmadığını ifade etmek istiyorum.
Tekrar
teşekkür ederim Sayın Başkanım.
BAŞKAN
– Teşekkür ederim.
LÜTFÜ
TÜRKKAN (Kocaeli) – Sayın Başkan, müsaade eder misiniz? Bir açıklamada bulunmak
istiyorum müsaade ederseniz.
BAŞKAN
– Buyurun Sayın Türkkan.
36.- Kocaeli Milletvekili Lütfü Türkkan’ın, Çanakkale Milletvekili
Bülent Turan’ın yaptığı açıklamasındaki bazı ifadelerine ilişkin açıklaması
LÜTFÜ
TÜRKKAN (Kocaeli) – Sayın Turan’ın ifade ettiği, 1076 ve 1111 sayılı Yasa
1927’de çıkmış, bu iki yasanın hâlâ mevcut olan maddeleri yeni yaptığımız temel
kanuna ilave edilmiş. Yani biz kod kanun yapıyoruz, yeni bir temel kanun
yapıyoruz; daha önceki yasada mevcut olanları buraya taşımak zorunda değiliz;
sakıncalı olanları da yok sayabiliriz, kaldırabiliriz, hükümsüz kılabiliriz.
Orada var diye bugün olacağı anlamına gelmez. Bugün yeni ihtiyaçlar hasıl
olmasa yeni kanun yapmayız zaten. Yeni bir kanun yapıyoruz, eskiden sakıncalı
olan maddelerin ortadan kaldırılmasında da bir beis yok; bunu arz etmek
istedim.
Teşekkür
ederim.
BAŞKAN
– Teşekkür ederim.
IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Şirin Ünal ve Adalet ve Kalkınma Partisi Grup
Başkanvekili Tokat Milletvekili Özlem Zengin ile 49 Milletvekilinin Askeralma
Kanunu Teklifi (2/1940) ve Milli Savunma Komisyonu Raporu (S. Sayısı: 69)
(Devam)
BAŞKAN
– Söz sırası Halkların Demokratik Partisi Grubu adına Antalya Milletvekilimiz
Sayın Kemal Bülbül’e aittir. (HDP sıralarından alkışlar) 
Süreniz
yirmi dakika Sayın Bülbül.
HDP
GRUBU ADINA KEMAL BÜLBÜL (Antalya) – Teşekkür ediyorum. 
Sayın
Başkan, değerli milletvekilleri, Sayın Komisyon; Genel Kurulu sevgiyle saygıyla
selamlıyorum.
Öncelikle,
geçen hafta Hakk’a yürüyen Kazım Arslan can için devri asan olsun, insanlığa
yaptığı hizmetler Hak divanına yazılsın, Hakk’ın rahmetine nail olsun
dileğimizi iletiyor; Denizli halkının da başı sağ olsun diyoruz. 
Değerli
milletvekilleri, oldukça ağır, tarihî, geniş, kimi zaman edebiyata, kimi zaman
sanata, kimi zaman farklı bakış açılarına konu olmuş bir konuyu konuşacağız.
Keşke Mete Han’dan bu yana askerlik nasıl evrildi, bugüne gelişte neler
yaşandı, bunu konuşabilseydik. Keşke Muş Ovası’nda Alparslan’ın güçleri ile
Kürtlerin nasıl buluşup ortaklaştıklarını konuşabilseydik. Keşke Çandarlı Halil
Paşa’nın başına gelenlerin ne olduğunu konuşabilseydik. Keşke Osmanlı’da
devşirmeler ile Türkmenlerin başına gelenlerin, devşirmeler ile Türkmenlerin
karşı karşıya getirilmesinin bugünkü askerlikte yaptığı etkileri
konuşabilseydik. Keşke II. Mahmud’un Asakir-i Mansure-i Muhammediyye’yle ortaya
çıkarmış olduğu askerliği, Nizam-ı Cedid’i konuşabilsek, İttihat ve Terakki
Dönemi’nde olanları, Cemal Paşaların, Talat Paşaların yapmak istediklerini ve
Mustafa Kemal’in Anadolu coğrafyasıyla, Türkiye’yle yetinen bakış açısını
konuşabilseydik. Keşke, biraz önce açılışta Amasya Tamimi üzerine yapılan
konuşmalarda Amasya Tamimi’ne inkâr edilen etnik ve inançsal kimlikleri dâhil
ederek bugün Amasya Tamimi’ni güncelleme becerisini gösterebilseydik. Amasya’da
2 kez tamim olmuştu; biri Osmanlı Hükümdarı Yavuz Selim dönemindeydi, biri de
Mustafa Kemal’in Samsun’a çıkıp Samsun’u müteakip Erzurum, Sivas Kongresi ve
akabinde Ankara’ya dönüşü sırasındaydı ve bu her ikisinde de o coğrafyada, bu
coğrafyada bulunan farklı kimlikler, inançlar dikkate alınmış idi ama bugün bir
tür inkârla karşı karşıyayız. 
Bu
yasayla ilgili söyleyeceğimiz şeylerin bir ön yargıyla karşılanacağını, bir
tepkiyle karşılanacağını biliyoruz ancak Türkiye Cumhuriyeti yurttaşları
olarak, bu Meclise seçilmiş milletvekilleri olarak Türkiye Cumhuriyeti’nden,
Türkiye'de yaşayan her insandan, Türkiye'de kamu hizmeti yürüten her kesimden
sorumluluk duyan insanlar olarak bizim de sorunun çözümüne, sorunun daha
anlaşılabilir, daha yaşanabilir, daha uygulanabilir şekilde çözümüne katkımızın
olacağını herkes bilmeli ve kabul etmelidir; demokrasinin gereği de budur. Bu
yapılmadığı sürece, ezbere bir ön yargı, ezbere bir karşı karşıya geliş, ezbere
bir zıtlaşma ve buradan hareketle bir inkârcılık ortaya çıkacaktır. Hiç
kimsenin zoruna gitmesin değerli milletvekilleri, söylenen şeyler bizim dışımızda
birbirine benzer şeylerdir. Mesela ben ezber bozan bir şey söyleyeyim: Neden bu
yasa teklifinde askerlere sendika hakkı yoktur? Neden? Askerler kamu hizmeti
yürütmüyorlar mı? Kamu hizmeti, kamu çalışanlarının tamamı, örneğin
öğretmenler, örneğin büro çalışanları sendika hakkına sahiptirler ve yasal
düzenlemeyle olmuştur. Askerlerin neden sendika hakkı yoktur? Bu aslında
ciddiyetle tartışılması ve üzerinde düşünülmesi gereken bir konudur diye
düşünüyorum. 
Zorunlu
askerlik uygulaması dünyanın birçok yerinde artık farklı şekilde tezahür
etmektedir. Zorunlu askerliğin bir kamu hizmeti olduğu mantığıyla sadece kamu
hizmeti yapmanın askerlik değil, farklı hizmetlerle de olacağı, bunun da vatan
hizmeti olacağı, bunun da Türkiye'de sorunların çözümüne katkı sunacağı
düşüncesiyle zorunlu askerliğin artık bir şekilde çözüme kavuşturulması,
zorunlu askerlik olmaması gerektiği kanısındayız. Zira Avrupa Konseyi üyesi
ülkelerden Türkiye ve Azerbaycan dışında zorunlu askerlik ve vicdani ret
uygulamasına dönük düzenlemeler söz konusudur. Kimi ülkelerde vicdani ret için
o kişilere kamu hizmetinde, örneğin anaokullarında, örneğin çeşitli hizmet
kuruluşlarında, örneğin sivil toplum hizmetinde, örneğin Kızılayda, örneğin
Kızılhaçta, örneğin yardım kuruluşlarında ve benzeri ortamlarda görev yapma,
vatana hizmet etme, halka hizmet etme gibi olanaklar sunulmaktadır. Ama bu
konuda bizim ülkemizde ciddi bir muhafazakârlık, ciddi bir tutuculuk ve ciddi
bir ret söz konusudur. Zorunlu askerlik birçok ülkede; İngiltere’de 1960 yılında,
Avustralya ve Yeni Zelanda’da 1972 yılında, Belçika ve Güney Afrika’da 1994
yılında kaldırılmıştır. Hollanda, Portekiz, Çek Cumhuriyeti, Lübnan, Romanya,
Bulgaristan, Hırvatistan, Polonya gibi ülkelerde artık zorunlu askerlik yerine
profesyonel askerliğin olduğunu ve aslında -bu kanunda da görüldüğü gibi-
Türkiye’de de giderek profesyonel askerlik uygulamasına dönük bir çalışmanın
olduğunu görüyoruz.
Şimdi,
27 AB ülkesinin 21’inde zorunlu askerlik yoktur, 28 NATO ülkesinin 23’ünde
profesyonel ordu mevcuttur. Bu hakikatler konuşulmadan, bu hakikatler
bilinmeden çıkarılacak askerlik yasasının birtakım eksiklikler içereceğini
düşünmekteyiz. Bugüne kadar gerek coğrafyamızda gerek Avrupa’da gerek Orta
Doğu’da yaşanmış olan çatışmaların, savaşların, uluslararası ilişkilerin, dış
politikanın ve dış politikadaki yürütme biçiminin uygulaması dikkate
alındığında aslında dış politikaya dair kalıcı, sorunları çözen, komşularıyla
barışık, Kıbrıs sorununu çözmüş bir Türkiye’nin askerlik yasasını daha verimli,
daha olgun yapacağı gibi bir hakikat de söz konusudur ancak şu anda ne yazık ki
biz bırakın komşularla barış içerisinde yaşamayı, çatışma ayyuka çıkmış
durumdadır. 
Bir
başka önemli konu değerli milletvekilleri, İnsan Hakları Derneği tarafından…
Şüpheli Ölümler ve Mağdur Aileler Derneğinin verilerini sizinle paylaşmak
istiyorum. Bakınız, bu dernek Antalya’da kurulu. Burada “asker” kavramı yasal
olarak kabul edilmediği için “Şüpheli Ölümler ve Mağdur Aileler Derneği” diye
bir dernek. Bu derneğin 280 üyesi var ve ben bu derneğin Başkanıyla ne ifade
etmek istedikleri, neyi amaçladıklarıyla ilgili olarak dün ve bugün görüştüm.
Rıza Doğan isminde, Uysal Doğan adlı çocuğunu askerde kaybetmiş. Defalarca
girişimde bulunmalarına rağmen Hükûmet tarafından muhatap alınmamışlar,
açtıkları davalar ya reddedilmiş ya görmezden gelinmiş veya üstünkörü bir
şekilde sonuçlandırılmış ama bu ailelerin acıları ne yazık ki dindirilmemiş.
Şimdi,
madde 9’da, düzenlemeye göre, bedelli askerlik kalıcı hâle getirilmektedir.
Bedelli askerliğin birdenbire 15 bin liradan 31 bin liraya çıkarılması ve
bedelli askerliğe dair ödenecek miktarın hesaplanma biçimi başlı başına bir
skandaldır. Sayın Cumhurbaşkanı, bedelli askerliği 5 bin lira maaş üzerinden
hesaplamakta, oysa, örneğin, yoksul olan, askerde olan, muhtaç olan bu
askerlerin ailesine yapılacak yardımı da asgari ücretin yarısı kadar ifade
etmektedir. Bakar mısınız! Alırken parayı 5 bin lira üzerinden ama yoksullara
yardım ederken asgari ücretin yarısı kadar. Bu kabul edilebilir bir şey değildir.
Neden asgari ücretin kendisi değil de yarısı kadar örneğin? Ve neden birdenbire
yüzde 100’ü aşan bir zam yapılmıştır ve dövizli askerlik ile bedelli askerlik
arasında bir farklılık söz konusudur? Ve bunca bedelli askerlik bekleyen
ortadayken, Anayasa'nın eşitlik ilkesi, uluslararası sözleşmelerin gerektirdiği
eşitlik ilkeleri dikkate alındığında bir bireyden askerlik için alınacak
bedelin o bireyin ekonomik koşullarıyla alakalı olması gerekir. O bireyin
ekonomik koşullarını aşan bir bedel aslında demokratik, vicdani bir bedel
olmamaktadır değerli dostlar.
Yine,
45’inci maddede Cumhurbaşkanına tanınan ve aslında, bilmem 1970’ten beri ya da
daha önceden bu yana olduğu söylenen şeyler… Cumhurbaşkanının birçok yetkisi
var. Cumhurbaşkanına, böyle, tanımlaması zor, ifadesi zor, açıklaması zor,
anlaması zor, uygulaması zor bir yetki neden tanınıyor? Bu yetkiyle ne
amaçlanıyor? 
Muhterem
milletvekilleri, bütünü üzerinden bakıldığında, aslında şu hakikatleri dikkate
almadan da yapılacak askerlik yasasının eksik, yetersiz olacağı ve
uygulamasında güçlüklerle karşılaşılacağı ortadadır. Terörle Mücadele
Yasası’nda düzenleme yapılmadan askerlik yasasında yapılacak düzenleme sorunu
çözmeyecektir.
Eğitim
programının içeriği, eğitimi düzenleyen yasa ve yönetmelikler, Anayasa’nın
kendisi -biraz önce de ifade ettiğim gibi- dış politika, Suriye sorunu, S400 ve
benzeri konular, Kıbrıs sorunu, komşularla ilişkiler, sınır ötesi harekâtlarla
ilgili yapılacak düzenlemeler bir tanıma, bir sonuca kavuşturulmadan askerlikte
yapılacak düzenlemeler yine birçok sorunu içerisinde barındıracaktır.
Bugüne
kadar yaşanmış olan askerî darbelerle ilgili, demokrasi çerçevesinde, hukuk
çerçevesinde, uluslararası sözleşmeler ve evrensel hukuk çerçevesinde bir
yüzleşme olmadan… Bakın, güya 12 Eylül darbecileri yargılanacaktı ama 12 Eylül
darbecilerinin yargılanması âdeta ipe un sermeyle özdeşleşti ve 12 Eylül
darbecileri aslında yargılanmadılar.
17
bin faili meçhul cinayet dikkate alınmadan, JİTEM, EMASYA Protokolü gibi
uygulamalar gözden geçirilmeden, askerlik üzerine nutuklar atıp askerlik çağına
gelmiş çocuğuna “Askere gidemez.” raporu alanlar yorumlanmadan, bunlar hakkında
hakikatler ortaya çıkmadan askerlikle ilgili yapılacak düzenlemeler yetersiz
olacaktır.
Burada
bir hakikati daha üzerine basarak vurgulamak istiyorum. Hakk’a uğurlanacak
askerlerin cenaze törenleri cemevlerinde yapıldığı zaman, devlet yetkilileri,
mülki idare amirleri ve komutanlar katılmıyorlar. Cemevleri Hakk’ın ve
hakikatin makamıdır, ailesi öyle bir tercihte bulunmuştur, cemevlerinde
yapılacak olan cenaze törenleri neden reddedilmekte, inkâr edilmektedir?
Kürt
sorunu çözülmeden askerlikle ilgili yapılacak düzenlemelerde de eksiklik
olacaktır. Bu sorun, aslında bu Meclisin iradesi, bu Meclisin entelektüel,
tarihî, kültürel, yasal birikimiyle çözülebilecek niteliktedir. Yeter ki ön
yargılar, yeter ki birbirine karşı bilenmiş dişler, kenetlenmiş yumruklar
gevşetilsin, yeter ki demokratik olgunlukla sorunlarımızı konuşabilme becerisi
gösterelim. 
Şimdi
ben özellikle buradan tarihî bir hakikati daha ifade etmek istiyorum. Özellikle
yavrularını askerde kaybetmiş annelerin önünde saygıyla eğiliyorum. Diyorum ki:
Değerli anneler, bu ülkeye barışı, demokrasiyi, eşitliği, adaleti getirecek
olan sizin anne merhametinizdir, sizin anne olarak yaşadığınız acılardır. Bu
acılardır ki bizim birbirimizi insan olarak, kültürel olarak, siyasi olarak
kabul etmemizi sağlayacak ve oturup, sorunu enine boyuna konuşup çözüm
bulmamızı sağlayacaktır diye düşünüyorum. 
Değerli
dostlar, kalan sürede başka bir iki konuyu izninizle dile getirmek istiyorum.
11 Haziran 1967 Elbistan olayları… Âşık Kul Ahmet ve Âşık Mahzuni’nin bir
yazlık asinemada vereceği konsere müdahale
edilmiş ve bu esnada ne yazık ki 2 kişi yaşamını yitirmiş ama hiçbir
soruşturma, hiçbir kovuşturma, hiçbir hukuki müdahale söz konusu olmamıştır.
Bugün 11 Haziran 1967’nin yıl dönümü. 
Yine,
Antalya’mızla ilgili bazı konuları dile getirmek istiyorum. Antalya, bildiğiniz
üzere bir turizm cenneti. Turizm emekçileri, ekonomik ve sosyal hakları, sendikal
ve örgütlenme hakları olmaksızın, âdeta Orta Çağ koşullarında, neredeyse yirmi
dört saate yakın çalıştırılmaktadır. Turizm alanlarının düzenlenmesinde yeterli
bilgi ve belge yoktur. Turizm alanları baştan savma düzenlenmiştir, denetimden
ve korumadan ne yazık ki yoksundur. Turizm alanlarına ulaşım oldukça
sorunludur. Antalya’da “her şey dâhil” uygulaması esnafı oldukça zor duruma
düşürmektedir. Oysa Antalya’da sadece tarih turizmi değil inanç turizmi de söz
konusudur. Milyonlarca insan Abdal Musa makamına niyaz için gitmekte ama
Antalya’dan oraya ulaşım sorunu yaşamaktadır. 
Seracılıkla
yaşamını sürdüren ve seraları kiralayan insanlarımızın emeğine, üretimine dair
yasal tanımlamalar, yasal belirlemeler oldukça yetersizdir. 
Antalya
çok kültürlü bir kent olmasına rağmen bu çok kültürlülüğe göre bir düzenleme
söz konusu değildir. Antalya’ya giden engellilere ilişkin çok ciddi sorunlar
söz konusudur. Antalya gibi bir dünya kentinde, maalesef, turizm alanlarında
oldukça belirgin bir şekilde çevre kirliliği yaşanmaktadır.
Sayın
Başkan, değerli milletvekilleri; üzerinde konuştuğumuz askerlik yasası, bugüne
kadar uygulanmış olan yasanın gözden geçirilmesinin, bugüne kadar uygulanmış
olan yasayla ortaya çıkmış zaaf ve eksikliklerin değerlendirilmesinin akabinde
yerli yerine oturacak bir şeydir. O nedenle, ben özellikle şunu tekrar
ediyorum: Darbelere dair -sivil darbe, askerî darbe fark etmez- operasyonlara
dair, bin operasyonlara dair, faili meçhul cinayetlere dair bugüne kadar
cezasızlık politikası sistematik olarak devam etmiştir. Bu cezasızlık
politikası bir şekilde ortadan kaldırılmalı, suç işleyenlere kanunun
tanımladığı şekilde cezalar verilmelidir. Ancak cezasızlık uygulaması bugün de
maalesef devam etmektedir.
Tüm
sorunlarımızın çözüldüğü, askerlerin de kendini güven içinde hissettiği, asker
analarının ağlamadığı, asker çocuklarının yetim kalmadığı, kimsenin eli
yüreğinde çocuğuna ne olacak diye kaygılanmadığı bir Türkiye özlemiyle;
eşitlik, özgürlük, adalet özlemiyle; Kürt sorununu, tüm sorunlarını çözmüş bir
Türkiye özlemiyle hepinizi saygıyla selamlıyorum.
Teşekkür
ediyorum. (HDP sıralarından alkışlar) 
BAŞKAN
– Söz sırası, Cumhuriyet Halk Partisi Grubu adına İzmir Milletvekilimiz Sayın
Mehmet Ali Çelebi’ye aittir. (CHP sıralarından alkışlar) 
Süreniz
yirmi dakika Sayın Çelebi.
CHP
GRUBU ADINA MEHMET ALİ ÇELEBİ (İzmir) – Teşekkürler Sayın Başkan.
Yüce
Meclisi saygıyla selamlıyorum.
Ordumuz,
Türk birliğinin, Türk kudret ve kabiliyetinin, Türk vatanseverliğinin
çelikleşmiş bir ifadesidir ve öyle de kalacaktır; bu konuşmanın özü de budur.
Şimdi,
kanun teklifiyle eski sisteme hangi yenilikler getirilmektedir? 
1)
Tek tip askerlikle “kısa dönem-uzun dönem” ayrımı kalkmakta; tek tip altı aylık
olmaktadır. Bu sayede ilkokul, ortaokul, lise mezunlarına on iki ay olan
askerlik, altı aya inmektedir.
2)
Bedelli askerlik, sistemin ayrılmaz bir parçası hâline gelmektedir.
3)
Meslek yüksekokulu mezunları için yedek astsubaylık statüsü gelmektedir.
Birincisi,
tek tip askerlik. Şimdi “tek tip askerlik” diye yola çıkıyoruz, çok tipe
varıyoruz. Şimdi, altı aylık ve on iki aylık, kısa ve uzun dönemler vardı. Yeni
sistemde ne var? Altı aylıklar var, “6+6” yani “Altı ay askerlik yaptıktan
sonra ben askerliğe devam etmek istiyorum.” diyenler de var, yedek astsubaylar
var, yedek subaylar var, bedelliler, dövizliler var. Çok tip… Tek tiple yola
çıktık ama çok tipe vardık. 
Bu
uygulama aslında özü itibarıyla doğrudur, çıkış noktası doğru. Zaten Işık
Koşaner Paşa’mız döneminden beri de çalışılan bir projedir. Doğrudur çıkış
noktası. Toplumsal beklentiler, teknolojik gelişmeler, insan kaynağının etkin
kullanımının hedeflenmesi bakımından ortaya çıkmış tarihsel bir sonuçtur. Yani
toplumsal, ekonomik ve askerî açıdan bir gereklilik vardır, bu doğrudur. 
Bakınız,
1935 yılında piyadeler on sekiz ay, diğer sınıflar iki yıl askerlik yapıyor;
1999’da herkese on sekiz ay yapılıyor; 2003’te herkese on beş ay -bakın, üç ay
düşmüş- 2014’te on iki aya -yine üç ay- düşürülüyor. Yani aslında bunun
gelişimine baktığımızda, paldır küldür altı aylık bir düşüş cumhuriyet
tarihinde asla olmamış, kademeli gitmiş ve en fazla da üç ay olmuş. Buna dikkat
çekmek istiyorum. 
Şimdi,
burada temel soru şu: On iki ay zorunlu olarak yaptığımızda dahi karşılanamayan
erbaş ve er mevcudu, askerliğin altı aya düşmesiyle birlikte zafiyet yaratacak
seviyeye düşecek midir? Temel soru bu. Bu da matematiğin konusu, siyasetin
konusu değil. İsterseniz üç aya düşürelim, ama beka sorunu yaratıyor mu
yaratmıyor mu, biz buna bakıyoruz, biz matematik hesabına bakıyoruz. 
Şimdi,
yükümlü erbaş ve er açısından mevcut 250 bin kişilik kadromuz var. Şu an bile,
on iki ay askerlik yapıldığında bile yüzde 70’i dolu; bakın, şu an yüzde 30
eksiğimiz var. Bir senede normalde 1 asker tahsis ediyorduk, altı aya
düştüğünde bir senede 2 asker tahsis etmemiz gerekecek, kaynakları oraya
aktarmamız gerekecek. Dolayısıyla altı aya düşürdüğünüz anda bu yüzde 70
seviyesi yüzde 30 seviyesine düşüyor, yükümlü erbaş ve er oranı; bu beka sorunu
demek, bunun başka bir tarifi yoktur, bu beka sorunudur. 
Neden
basamaklar atlanarak buraya geliniyor, bizim derdimiz bir de bu. Eğer
çevremizdeki tehditler azaldıysa buyurun Millî Güvenlik Kurulu toplansın, Millî
Güvenlik Siyaset Belgesi değiştirilsin, ona göre de askerî stratejik belge
oluşturulsun ve sonrasında da bölgesel tertiplenme yeniden düşünülsün. Oradan
başlayalım işe, MGK’den başlayalım. MGK bunları yaptıktan sonra Silahlı
Kuvvetler de teşkilat, teçhizat, personel, malzeme durumlarını oluşturacak,
okullar ve birlikler manzumesini oluşturacak, sözleşmeli erinden subayına kadar
okullarında nasıl eğitim vereceğini oluşturacak; oradan başlamamız gerekiyor. 
Soru
şu: Çevremizde tehditler azalmış mıdır? Millî Güvenlik Siyaset Belgesi’ni
değiştirmeyi düşünüyor musunuz? 
İkinci
konu, bundan sonra yapılacak işlem şu: “Kadrolar şişkin.” deniliyorsa neresi
şişkin? Ben size desem ki şu an Meclisteki kadroyu yüzde 30’a indireyim diye,
burası ayağa kalkar. Şunu sorarım: Kimler fazlalık burada? Bana bunu söyleyin.
Hangi birlikte, hangi fazlalık var? Ona göre de razı olabilirim. Bunları
söylemeniz gerekiyor. 
Şimdi,
ikinci soru -aslında ben akıllarımızdaki sorulara katkı koymaya geldim buraya,
akıllardaki sorulara cevap veriyorum- teknoloji var, askere ihtiyaç yok mu? Bir
soru da bu. Hatay’daki sınır komutanına, hudut komutanına soralım; oraya biz
fiziki güvenlik sistemi kurduk, kameraları yerleştirdik, oraya açıp soralım,
diyelim ki: Mevcut askerler azaldı mı, çoğaldı mı veya aynı mı? Emin olun, aynı
askerler duruyor. Çünkü adamlar betonu delen sıvılar yapmışlar, betonun altından
da geçiyorlar. O kameraları koruyacak, kameraları tamir edecek, kameralara
yazılım yükleyecek adam da lazım. Dolayısıyla siz oraya kamera koyarak sayıları
azaltamadınız. 
Dönelim,
Edirne Karaağaç’a bakalım. Çift sıra tel çekildi. Bu, asker sayısını azalttı
mı, azaltmadı mı? Bunu soralım. Azaltmadı. Çünkü telleri kesip giriyorlar,
asker yine gerekiyor. İnsana her zaman ihtiyaç var. 
Karakollara
bakalım, karakolda asgari, aşçı gerekiyor, santralci gerekiyor, devriye şoförü
gerekiyor, ikmal, hasta için idari araç gerekiyor, termalci gerekiyor,
jeneratörcü gerekiyor, kazancı gerekiyor. Tahliye ettiğimizde bunları kim
yapacak? Robot mu yapacak? İnsana her zaman ihtiyaç var. Bunları bir gün robot
yapacak ama o gün bugün değil, ona hazır değiliz henüz. Teknolojiyi tam
yerleştiremedik Silahlı Kuvvetlere. 
Üç:
Yükümlüden biz ne bekliyoruz? “Yükümlü” dediğimiz kimdir? Yükümlü sizce sadece
o hudutta nöbet tutan, patates soyan veya garajın önünde şarjörsüz nöbet tutan
adam mıdır? Hayır, değildir. Yükümlüden ne bekliyoruz biliyor musunuz? Bakın,
şu an muharip kuvvetlerimizin en az 80 bini yükümlülerden oluşuyor; muharebe
destek değil bakın, muharebe hizmet destek de değil, muharip. Bu sayılar
yanlışsa, burada Komisyonumuz var, bizi bilgilendirsin. Manga komutanı, tim komutanı,
avcı eri, hücum elemanı, keskin nişancı yardımcısı, nişancı, nişancı
yardımcısı, tank mürettebatı, hafif makineli tüfek; bunlar muharip unsurlar ve
yükümlülerden oluşuyor bunlar. Artı, uzman erbaş ve sözleşmeli er kadroları…
Bakın, şu an yüzde 30’unun boş olduğunu Millî Savunma Bakanımız açıkladı. Eğer
bir kadroda uzman erbaş veya sözleşmeli er yoksa onu kim dolduruyor? Yükümlüler
dolduruyor. Şu an boş olan kadroyu kim dolduruyor? İşte, muharip unsur bunlar
yani yükümlülerle dolduruyorsunuz zaten hâlihazırda. Diyoruz ki “Bunları terhis
edelim.” Olmaz. Terörle mücadele harekâtlarının ve hudut birliklerinin yüzde
120’yle desteklenmesi gerekiyor. Ne demek bu? Kadroda 100 gözüküyor ama siz
oraya 120 kişi koymak zorundasınız git gellerde sorun yaşamamak için. Yani
Silahlı Kuvvetler kadroları yükümlü erbaş ve er açısından şu an 250 bindir
fakat asıl ihtiyaç 300 bindir şu an. Çünkü terörle mücadele ve hudut
birliklerini destekliyorsunuz; artı, sözleşmeli erbaş, er ve uzman erbaş
kadrolarını da tamamlıyorsunuz. Biz bunlardan nasıl vazgeçeceğiz? Yani şu an
bir senelik ihtiyacımız, bir senede verdiğimiz sayı 300 bin, biz bunu altı aya
düşürürsek 600 bin kişi lazım; matematik, matematik bu. 600 bin kişiyi nasıl
bulacağız? Bize bunu izah ettiğiniz an biz razıyız, kaynak sıkıntısı yoksa
razıyız; beka sorunu yaşamayalım, derdimiz bu. 
Bakınız
“Yükümlüden ne bekliyoruz?”a devam ediyorum. Tank şoförleri, tank… Kaç tank var
bilmiyorum, bayağı bir tankımız var -sayı da vermeyelim- şu an bunlar uzman
erbaş kadrosu, profesyonel kadro ama en az yarısı yükümlüler, biliyor musunuz.
Yani siz bu adamları gönderdiğinizde tanklar da atıl kalıyor şu an. Kalmıyorsa
bilgisini bekliyoruz. Sayı vermeyelim; ZMA, ZPT yani zırhlı muharebe araçları
ve zırhlı personel taşıyıcıları. Bunların da en az üçte 1’i yükümlü er. Bunları
nasıl sağlayacaksınız? Bize bunlarla ilgili güvence vermeniz gerekiyor. Bunlar
beka sorunu yaratır gerçekten. Yani tanklar, zırhlı araçlar atıl kalacak mı
kalmayacak mı, derdimiz bu.
Şimdi
sistemin çelişkisine gelelim. Şu an kısa dönem ve uzun dönemler var, biraz önce
söylemiştim. Peki, biz bu kısa dönem erlere hangi görevleri vermiyoruz? Bazı
görevleri vermiyoruz. Hangileri, biliyor musunuz? Terörle mücadele harekâtında
görev yapan komando kollarında, keşif ve hudut mangalarında, zırhlı ve
tekerlekli araçlarda, mürettebatla kullanılan silahlarda -yani top, obüs,
havan- yeni nesil tekerlekli araçlarda, silah üstü ve personel teçhizatında biz
bunlara şu an görev vermiyoruz. Yeni yasa ne diyor, biliyor musunuz? Şimdi
bunlara görev verelim. Yani sistem birbiriyle çatışıyor. Şimdi vermiyorum. Niye
vermiyorum, biliyor musunuz? Adamı yetiştiremiyorum, yetişmiyor. Eğitim süresi
yönünden sıkıntılar var, kısa dönemlere vermiyorum, o yüzden uzun dönemlere
veriyorum. Yani topun başına şimdi verdiğimde bu sistem bana zafiyet olacağını
söylüyor, hâlihazırdaki sistem; kendisi söylüyor çünkü kısa dönemler ihtisas
eğitimi almıyorlar, üç hafta temel eğitim alıyorlar, o şekilde gidiyorlar. Bu
da bir beka sorunu yaratır, ona özellikle değinmek istiyorum.
Eğitim
süreleri açısından baktığımızda da mesela, bir tank mürettebatı eğitimi. Eğitim
süresi sekiz hafta, git gel üç ayı buluyor. Eğitimini alacak üç ay, nizamiyeden
girecek, nizamiye kapısına bakacak “Üç ayım kaldı.” diye. Şu an sistem bu. Kafa
üç ay orada olacak dolayısıyla başka mahzurlar da ortaya çıkacak. 
Bakın,
eğitim süreleri açısından bir değerlendirme daha. Havan mangasını ele alıyorum,
havan mangası. Nişancısı var, nişancı yardımcısı var, manga komutanı var,
cephanecisi var. Bunun temel eğitimi altı hafta ama bunun bir de harbe hazır
hâle gelme seviyesi var. Yani “Altı hafta ferdî eğitim verdim.” diye bu, harbe
hazır hâle gelmiyor. Ne olması gerekiyor? Ferdî eğitimini yaptı, diğer
mangalarla ayrı bir eğitime çıkacak. Sonra bölük timi tatbikatına gidecek,
bölük içerisinde koordinasyonu öğrenecek. Sonra tabur görev kuvvetiyle birlikte
çalışması lazım çünkü tankı nasıl destekleyecek, piyadeyi nasıl destekleyecek,
bunu öğrenmesi lazım. Oradan da tugayla tatbikata çıkması lazım. Bu ne kadar
sürüyor? En az on iki ay. Belki daha da düşürülebilir, o ayrı mesele ama bunu
dikkate almamız gerekiyor.
Mali
boyutuna bakalım biraz da. Komando birliğine aşçı koyacağız. Bakın, çünkü o
söyleniyor yani “Bunların yerine profesyonelleri yerleştirebiliriz.” deniyor,
onun maliyetinden biraz bahsetmek istiyorum. Sivil aşçı olursa aylık 3.500 lira
vereceksiniz -onlar da gelmiyor, oraya gitmiyorlar- işçi olursa 4.350 lira
vereceksiniz, sözleşmeli er koyarsanız 6 bin liraya yakın vereceksiniz, uzman
koyarsanız -koyuyorsunuz da, aşçı da koyuyorsunuz- 9 bin liraya yakın
vereceksiniz ama yükümlü er olduğunda, erbaş olduğunda hem yirmi dört saat
çalışıyor hem de 2 bin lira veriyorsunuz. Bu ciddi bir yük getirecek ekonomiye,
bunun hesabını yapmamız lazım. Yani mevcut on iki aylık sistemde 1 sözleşmeli
ere harcanan parayla 3 erin masrafını karşılıyorsunuz, 1 uzman erbaşa
harcadığınızla da 4 erin masrafını karşılıyorsunuz hâlihazırda. 
Peki,
terhis olanların yerine sözleşmeli er ve uzman erbaş koymak isterseniz 100 bin
kişiyi nereden bulacaksınız? Şimdi, 100 bin kişi terhis olacak. Bunun yetişme
süresi zaten bir sene -başvurusundan başladığınızda, harbe hazır hâle gelene
kadar- bir sene ne yapacağız orada bir tehdit olsa? Dolayısıyla bu maliyetleri
ve beka sorununu değerlendirerek hareket etmemiz lazım. 
Yani
tek tip askerlik felsefesi doğrudur ancak mevcut şartlarda tereddütlerimiz
bulunmaktadır. Bu tereddütler Genelkurmay Başkanı, kuvvet komutanları
tarafından bizzat ağızlarından duyacağımız şekilde ve matematiksel olarak bize
izah edilmelidir yoksa beka sorunu yaratacağı aşikârdır. Millî Güvenlik Kurulu
bu konuda tehdit algılamalarını değiştirmelidir önce. Sonra hangi kadrolar
revize edilecek, hangi tugaylar kapatılacak? Kapatılmayacağı söylendi,
kapatılacaksa kapatılacağı bize bildirilsin, ona göre şişmeler varsa bilelim,
biz de ona göre tepkimizi verelim. Yani altı ayla ilgili bir sıkıntımız yok,
matematiksel mevzularla ilgili sıkıntımız var.
Şimdi,
kaynak sıkıntısını önlemek için -bir kaynak sıkıntısı var, bunu önlemek için-
yasada bazı tedbirler alınmış. Güzel tedbirler de var. Mesela erteleme yaş
sınırını düşürme yaklaşımı. Hâlihazırda askerliğini erteleyen 1,6 milyon kişi
var. Şimdi, bunlardan maksimum fayda elde etmek için bir yaklaşım
geliştirilmiş, lise mezunlarında erteleme sınırı 29’dan 22’ye çekilmiş. Bence
güzel bir uygulama, neredeyse 1 milyona yakın kaynak gelecek, bu güzel bir
uygulama ve bu aynı zamanda yüzde 30 eksik olan sözleşmeli erbaş, er, uzman
erbaş kadrolarını tamamlamak için de zaman kazandırabilir. 
İkinci
yaklaşım -aslında merkeze, buraya oturtmuş yasayı yasa yapıcılar- yükümlü erbaş
ve erliği cazip kılma yaklaşımı. Cazip kılalım demişler yani altı ay yapsın,
daha sonraki altı ayı da cazip kılalım, kalsın. Hedef de –bize söylenen- üçte
1, üçte 1’ini tutmayı hedefliyoruz. Ne yapılıyor burada? Asgari ücret kadar
harçlık veriliyor, TOKİ’den öncelikli ev hakkı veriliyor, profesyonel kadrolara
alımda ilave puanlar veriliyor, ücretsiz toplu taşıma, müze, ören yerlerine
ücretsiz giriş, muhtaç asker ailelerine yardım; güzel. Burada sorun şu: Altı ay
askerlik yapacaklara veriliyor -konuştuk zaten grup başkan vekillerimizle ve
komutanlarımızla- “6+6” yapanlara verilmesi daha mantıklı. Altı ay yapan zaten
vatan hizmeti yapmaya gelmiş, onlara verilmesinden ziyade “6+6” daha mantıklı
olacaktır, o şekilde daha uygun olabilir. Bir de TOKİ’den öncelikli ev hakkını
veriyoruz da sırf vatani hizmetini yapsın diye Mehmetçik’e ama bu memleket için
peşinen ölüm tercihi yapmış, yıllarını dağlarda geçiren sözleşmeli erlerimize,
uzman erbaşlarımıza, subayımıza, astsubayımıza neden böyle bir hak vermiyoruz?
Onlar zaten daha da riskli bölgelerde bu işi yapıyorlar. Gelecek olanları daha
çok muharebe desteğe atayacağız. Dolayısıyla bunu da düşünmekte fayda var.
Subay, astsubayın böyle bir hakkı olduğuna dair bilgi verilmişti, doğruysa
sorun yok, doğru değilse eklenmelidir. Şimdi, biraz önce söylediğim gibi, uzman
çavuşlara, sözleşmeli erlere de bu hakkı vermemiz gerekiyor. 
Diğer
bir konu, ilave puan meselesi. Yani “Sen ‘6+6’ yaparsan ben sana ilave puan
vereyim, sen uzman erbaş, sözleşmeli er, subay, astsubay alımlarında 20 puan,
25 puan al.” gibi bir yaklaşım geliştirilmiş. Burada bu puan oranı çok yüksek,
bunun 5’e, 10 seviyesine çekilmesini biz öneriyoruz, altı ay yapanlara verilmesine
gerek olmadığını değerlendiriyoruz. “6+6” yapanlara verilirse bence daha uygun
olacaktır. Burada sorun olan şu bir de: İlave puan verme kriterleri belirsiz,
esnek bırakıldığı için bir ayrımcılığa yol açabilir, bunun da düzeltilmesi
gerekiyor. Ve ilave puanın kaç sınavda verileceğine dair net hüküm yok. Yani
uzman erbaş olurken verdiğimizi düşünelim, o kişiye tekrar astsubay olduğunda
verilecek mi verilmeyecek mi? Verilmeyeceği söylendi bize ama tekrar burada
ifade etmek istiyorum. 
Ayrıca,
bu puandan 28 ve 45’inci maddelerde izinli ve muaf tutulacak kişiler
yararlanmamalı. Yani Cumhurbaşkanına bir yetki verilmiş 28’inci maddede, izinli
sayabiliyor, izinli saydığını da askerlik hizmetini yerine getirmiş kabul
edebiliyor. Bakın, tehlikeli bir madde. Bunu da alır. Yani şöyle bir durum
olabilir: “İzin verdim sana, gitme, askerlik hizmetinden saydım; git, subaylığa
başvur, al sana 20 puan.” Buna engel bir şey yok, bunu düzeltmemiz gerekiyor.
45’inci maddeye zaten, ona ayrıca birazdan değineceğiz. 
Muhtaç
asker ailelerine yapılacak yardım… Burada asgari ücretin yarısı söyleniyor
fakat şöyle düşünmemiz gerekiyor: O çocuk zaten ailesini geçindiren çocuk,
askere geliyor -asgari ücret alıyor normalde dışarıda, öyle geçindiriyor- biz
diyoruz ki: “Bin lira verelim.” 2 bin vermek lazım, asgari ücret kadar vermek
lazım; şu an yarısı, mümkünse bunun tam olması gerekiyor. 
Bir
de askerliği cazip kılma yaklaşımı… Bu, birliklere soruldu; yeteri kadar,
birliklerde şu an kalmak isteyen yok yani yüzde 30 falan bekliyorduk ama yüzde
10 bile değil şu an, bilginiz olsun; şu an tutmamış durumda bu iş. Onun başka
sebepleri var, onu da başka konuşmalarda söyleyeceğim. 
Bedelli
askerliğe geldiğimizde, cumhuriyet tarihinde 10’dan fazla kez uygulanmış.
Amaçları var; bakaya konumundaki yükümlüleri eritmek amaçlı, deprem sonrası
bozulan ekonomiyi düzeltmek, savunma teknolojisi ihtiyacını karşılamak gibi
gibi… Bedellinin de şöyle olması gerekiyor: Bir, ihtiyaç fazlası yükümlülerin
bedelliden yararlanması gerekiyor. Önce kadroları tamamlayacağız, beka sorunu
yaşamayacağız, fazlası bedelliden faydalanabilir yoksa bu sabit bedelli sayısı
işin ranta çevrilmesi demek olur. Ayrıca öğrenim durumuna göre ve yaş durumuna
göre de öncelik belirlenmelidir. 40 yaşındaki adama askerlik yaptıramıyorsunuz;
doktora yapmış, geliyor, olmuyor. Ve burada şu an hâlâ 15 bin lira verip alacak
olanlar varken direkt keskin bir şekilde 31 bin liraya çekilmesi de toplumsal
adalet duygusunu zedelemiştir. 
Burada
şöyle bir önerim var: Bir ay zorunlu askerliğin kaldırılması düşünülmelidir
bana göre -bir asker olarak söylüyorum- çünkü burada gereksiz israf, bot,
elbise giydir, yatak, yemek, kayıt kuyudat derken değmiyor, değmiyor. Bunun
yerine alternatif olarak mesela afetlerde sivil savunma görevi verebiliriz.
Hepsi bulundukları illerde bu eğitimleri alırlar. Afet anında haberleşme,
ulaşım, trafiğin düzenlenmesi, arama kurtarma, sıhhi ilk yardım, hasta ve
yaralı tahliyesi, yangın söndürme, emniyet, asayiş, yedirme, giydirme, ısıtma,
aydınlatma, çadır kurma, bunlar hep bize lazım. Kartal’da bir bina çöktü,
müdahale edemedik, bir bina sadece. Gölcük’te yaşananları biliyoruz, müdahale
edemedik. Bunlar bize lazım. 
Eğer
yirmi bir günlük eğitimi kaldırırsak ne oluyor? Gereksiz israf, masraf ve iş
yükünü kaldırmış oluyoruz. Orada 5 bin lira harcıyoruz biz. Onu alalım, savunma
harcamalarına gönderelim. O “6+6” kalacak kişilerin maddi şeylerini
karşılayalım, başka haklar verelim onlara. Bence çok daha faydalı
kullanılabilir. 
Şu
an 2020 Şubata kadar eğitim birlikleri dolu. Yeni gelecek bedelliler 2020 Şubat
ayının sonrasında gelecek. Bu sayede eğitim birliklerini de rahatlatmış
olacağız. Elbette ki havasını, suyunu, onu alması, teneffüs etmesi önemli ama
bizim amacımız orada harbe hazır adam yetiştirmek, nostaljik askerlik yaptırmaya
gerek yok. 
(Mikrofon
otomatik cihaz tarafından kapatıldı) 
BAŞKAN
– Devam edin. 
MEHMET
ALİ ÇELEBİ (Devamla) – Orada harbi öğrenmesi gerekiyor. Biz, sekiz sene eğitim
gördük, sekiz senede subay olarak yetiştik. Bu işler öyle kolay değil, bir ayda
olmuyor. 
Şimdi,
bu sayede 1 milyona yakın, afet ve seferberlikte kullanılmak üzere sivil
savunma ordusu bile kurabiliriz. Afet anında “G günü şurada olacaksın.” diye
AFAD bunu planlayabilir. Bu, gerçekten ciddi bir yükü atacaktır. Ve mevcut 460
bin yoklama kaçağı var biliyorsunuz. Şimdi bunlar kuraya girecek, kurada bunun
50 bini çıktı diyelim, öbür 400 bini ne olacak? Tekrar Meclisin gündemi, tekrar
karışıklık, tekrar başımıza gelecek. Dolayısıyla bunu kaldırdığımız zaman bu
işi de çözebiliyoruz. Bu yoklama kaçağı ve bakaya kalanları da eritmemiz
gerekiyor, 1994’lüler de aynı şekilde öyle.
Yedek
astsubaylık konusuna geldiğimizde, diğer ordularda uygulanmayan bir model. Bu
kadar statü artması insan kaynakları yönetiminde başarı getirmeyecektir bana
göre, zaten 2020 sonrasında da astsubay kadroları doluluk oranı neredeyse
yakalanacaktır. 
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Çelebi.
MEHMET
ALİ ÇELEBİ (Devamla) - Ama meslek yüksekokullarının cazibesini artırma yönünden
doğru, oralara katılım çoğalacaktır, amaç oysa söyleyeceğimiz bir şey yok. 
45’inci
madde “1111 sayılı Kanun’da da var.” denildi, doğru var ama KHK’yle
değiştirdiniz, değiştirdiğiniz bölümü söylemediniz. 24 Haziran seçimlerinden
sonra, temmuz ayında şöyle bir değişiklik getirdiniz, o da şuydu: “Genelkurmay
Başkanlığının lüzumu üzerine.” ibaresi kaldırıldı oradan. Dolayısıyla bu madde
şu an bana göre de gerekmemektedir, Mukavemet Teşkilatı zamanında, Kıbrıs
Harekâtı zamanında kullanılmış bir şey. İhtiyaç olursa Meclis toplanır,
gereğini yapar, böyle bir maddeye gerek yoktur. 
Son
söz Mustafa Kemal’den olsun. O diyor ki “Medeni Bilgiler”de: “Orduların
sınırlandırılmasından, orduların tamamen kaldırılmasından genellikle
bahsedilmektedir. Bunu çok duyacaksınız. Bu, parlak bir ideal olarak kalacaktır
çünkü dünyanın düzenini, güvenliğini, dengesini kuran ve tutan kuvvettir. Ordu
istemeyen ve ordunun yüklediği maddi, manevi özveriyi göze alamayan bir millet
esaret zincirini kendi eliyle boynuna geçirir.” (CHP sıralarından alkışlar)
Saygıyla
selamlıyorum yüce Meclisi. 
Başkanım,
teşekkür ederim.
BAŞKAN
– Özlem Hanım’ın 60’a göre bir söz talebi var. 
Buyurun
Özlem Hanım.
VI.- AÇIKLAMALAR (Devam)
37.- Tokat Milletvekili Özlem Zengin’in, vefat eden 25, 26 ve 27’nci
Dönem Denizli Milletvekili Kazım Arslan’a Allah’tan rahmet dilediğine ve İzmir
Milletvekili Mehmet Ali Çelebi’nin 69 sıra sayılı Kanun Teklifi’nin tümü
üzerinde CHP Grubu adına yaptığı konuşmasındaki bazı ifadelerine ilişkin
açıklaması
ÖZLEM
ZENGİN (Tokat) – Teşekkür ediyorum Sayın Başkan.
Ben,
tabii, grup başkan vekili olarak şu anda buraya geldiğim için öncelikle CHP
Grubuna, sizlere baş sağlığı dilemek istiyorum. Allah rahmet eylesin. 
Devamında
da Sayın Çelebi’ye bir teşekkür etmek istiyorum. Meclisimizde çok alışkın olduğumuz
bir şey değil. Genel olarak birbirimize çok sert çıkışlar yapıyoruz. Kendi
mesleğine, icra ettiği mesleğe dair, bir bütünlük içerisinde, meseleyi
düşünerek kendi alternatif tezlerini, olabilecek ihtimalleri bir öneri olarak
burada son derece uygun bir üslup içerisinde anlatmış olduğu için Sayın
Milletvekilimize ben çok teşekkür ediyorum. Her birinin grubumuz olarak tekrar
üstünden geçeceğiz. Zaten devamında da başka toplantılar beraber icra edeceğiz.
Askerlik mesleği bizi birleştirecek bir mesele, beka meselesi öyle,
memleketimizin geleceği meselesi böyle. O yüzden bu konunun böyle uzlaşma
içerisinde, konuşarak, tefekkür ederek hayata geçmesi çok anlamlı. Ama, tabii,
devamında şunu ifade etmek isterim: Kartal’la alakalı bir cümleden bahsetti
Sayın Çelebi. 
(Mikrofon
otomatik cihaz tarafından kapatıldı)
BAŞKAN
– Devam edin Sayın Zengin. 
ÖZLEM
ZENGİN (Tokat) – Müdahale edemediğimizi söyledi. Doğrusu, tabii, Kartal’la
alakalı çok hızlı gelişen bir olay karşısında devletimiz bütün imkânlarıyla
oradaydı; bunun altını çizmek lazım. Fakat önermiş olduğu mesele de önemli bir
mesele çünkü bu manada bir aylık bir askerlik yerine böyle bir ihtimalin
önerilmesi, farklı bir alternatif olması değerlendirilebilir bir konu ama
Kartal konusuyla bence çok örtüşen bir mesele değil çünkü devletimiz bütün
hizmetleriyle oradaydı diye düşünüyorum. 
Teşekkür
ederim, sağ olun. 
BAŞKAN
– Şimdi teklifin görüşmelerine devam ediyoruz. 
IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Şirin Ünal ve Adalet ve Kalkınma Partisi Grup
Başkanvekili Tokat Milletvekili Özlem Zengin ile 49 Milletvekilinin Askeralma
Kanunu Teklifi (2/1940) ve Milli Savunma Komisyonu Raporu (S. Sayısı: 69)
(Devam)
BAŞKAN
– Şahıslar adına söz taleplerini karşılayacağım. 
Şahıslar
adına ilk söz, İstanbul Milletvekilimiz Sayın Mehmet Akif Hamzaçebi’ye aittir.
(CHP sıralarından alkışlar)
MEHMET
AKİF HAMZAÇEBİ (İstanbul) – Sayın Başkan, değerli milletvekilleri; teklifin
tümü üzerinde kişisel görüşlerimi ifade etmek üzere söz aldım. Sözlerime
başlarken hepinizi saygıyla selamlıyorum. 
Teklif,
doksan iki yıldır yürürlükte olan 1111 sayılı Askerlik Kanunu’nu yürürlükten
kaldırarak yeni bir askerlik sisteminin kurulmasını öngörüyor. 
Önce
usule ilişkin birkaç konuyu dikkatinize sunmak istiyorum. 
Genel
Kurulun görüştüğü teklifler konusundaki görevi, teklifi mükemmelleştirmektir,
daha iyiye taşımaktır. Muhalefet, iktidarın kurmuş olduğu modeli
benimsemeyebilir, benimseyebilir, bunlar ayrı şeyler ancak her şartta,
getirilen modelin, teklifin kendi içinde tutarlı olmasını arzu eder.
Baktığımda, teklifin genel gerekçesinden itibaren içsel bir tutarlılığının
olmadığını gördüm. İsminden başlayalım: Askeralma Kanunu Teklifi. “Askeralma”
bitişik. Türkçe’de “askeralma” diye bir kelime yok. “Askere almak” var, “askere
çağırmak” var; Türk Dil Kurumu Sözlüğü’ne bakın, böyle bir kelimeyi
göremeyeceksiniz. Şimdi, teklifi hazırlayan arkadaşlar, ilgili bürokratlar
diyecek ki: “Efendim, 1111 sayılı Kanun’da da bu vardı.” Hayır, 1111 sayılı
Kanun’da yok. 1111 sayılı Kanun’da AK PARTİ döneminde yapılan değişiklikler
sırasında bu kavram kullanılmış. Varsayalım ki bu kavram doğru, teklif sadece
askere almayı mı düzenliyor? Askerlik hizmetini düzenlemiyor mu? Teklif askerlik
çağını tanımlıyor: “Askerlik çağı üç aşamadan oluşur: Yoklama, muvazzaflık ve
yedeklik.” Yani, askerlik hizmeti süresini de düzenliyor. Yetmiyor, askerlik
hizmeti bittikten sonra yedeklik dönemini de düzenliyor. Niye teklifin adı
Askeralma Kanunu Teklifi? Herhâlde “Efendim, eskisi Askerlik Kanunu idi;
değiştirelim, buna da ‘Askeralma’ diyelim.” demiş olabilirler diye düşünüyorum.
Eskiden Türkiye’de Türk Ticaret Kanunu vardı, Türk Borçlar Kanunu vardı;
yenileri çıktı, yenileri de “Türk Ticaret Kanunu” ismini aldı, “Türk Borçlar
Kanunu” ismini aldı. Yeniden Askerlik Kanunu demekte hiçbir sakınca yoktu.
Şimdi,
böylesine önemli bir teklifin doksan iki yıldır yürürlükte olan 1111 sayılı
Kanun’u yürürlükten kaldırmayı amaçlarken felsefesini genel gerekçede çok ciddi
bir şekilde ortaya koyması beklenirdi. Baktığımda bunu göremiyorum. Sanki her
şey 1111 sayılı Kanun veya onun bir öncesinde Osmanlı İmparatorluğu döneminde
çıkarılmış olan 1914 tarihli Mükellefiyet-i Askeriye Kanun-u Muvakkati’yle
başlamış gibi. Madem Osmanlı dönemine gidiyoruz, en azından Tanzimat’tan bu
yana askerlik konusunda yapılmış olan düzenlemelere ilişkin kısa bir
değerlendirme yapsaydınız. 1846, 1869, 1886 yıllarında Osmanlı İmparatorluğu
döneminde ciddi askerlik düzenlemeleri yapılmıştır. 
Askerlik
sürelerinden söz edilirken genel gerekçede sanki ilk kez 1111 sayılı Kanun’la
1927 yılında piyade sınıfında askerlik süresi on sekiz aya inmiş gibi söz
ediliyor. Hayır, Mükellefiyet-i Askeriye Kanun-u Muvakkati’n 1924 yılında 398
sayılı Kanun’la yapılan değişiklik sonucu yer alan maddesinde piyade ve nakliye
sınıflarında askerlik hizmeti on sekiz aya inmiş. Bundan niye söz etmiyorsunuz?

Genel
gerekçenin birinci ve ikinci paragrafları birbiriyle çelişkili. Genel
gerekçenin birinci paragrafında “Eski Türk devletlerinde askerlik gönüllülük
esasına dayalı.” deniliyor. İkinci paragrafa başlarken eski Türk devletlerini
sayıyor ve burada “Zorunluluk vardı.” diyor. Muhtemelen ikinci paragrafta başka
bir şeyi söylemek istiyor ama meramını iyi ifade edememişler. 
Sonra
Osmanlı İmparatorluğu’nun askerlik sistemini anlatırken “ateşli silahlarda
meydana gelen değişiklik, çatışma alanlarında meydana gelen gelişmeler ve
değişiklikler” diye o askerlik sistemini bu kadar basite indirgerseniz siz
Osmanlı İmparatorluğu’nun felsefesini anlamamışsınız demektir. 
ASAL
Genel Müdürünü dünden beri arıyorum, kendisine ulaşamıyorum. Bir milletvekili
bir kanun teklifiyle ilgili bir görüş almak istiyor ise bürokrasiye ulaşması en
doğal hakkıdır. Amacımız, bunu daha iyiye taşımak, daha mükemmel bir hâle
getirmek. Bulabilseydim kendisini bunu ifade edecektim. Meclise gelmiş;
Mecliste kulislerde arattım, orada yok. Neyse, o konuya fazla girmeyeyim. 
Şimdi
efendim, 1111 sayılı Kanun temelde Prusya ordusu için hazırlanmış olan bir kanunu
esas almıştır. Prusya ordusu için 1800’lü yılların başında hazırlanmış olan,
1886 yılında da Türkçeye çevrilmiş olan Kanun 1111 sayılı Kanun’un temelini
oluşturmuştur. Disipline önem veren, bireyin değil devletin ihtiyaçlarını
önceleyen bir anlayışa sahip; doğal. 
İstiklal
Savaşı’nı yaşamışız, onun öncesinde Birinci Dünya Savaşı var, öncesinde
Çanakkale savaşları var, 1923’te Cumhuriyet kurulmuş, sonraki yıllarda İkinci
Dünya Savaşı’na doğru gideceğiz. Elbette genç cumhuriyet ama o genç cumhuriyet
o yıllarda, 1924 yılında piyade ve nakliye sınıfında askerlik süresini on sekiz
aya indirebilmiş; böylesi modern bir yaklaşımı da Gazi Mustafa Kemal Atatürk
sergilemiş. Çok güzel. 
Bireyin
ihtiyaçları gözetilmemiş. Toplumlar değişmiş, toplumsal yapımız değişmiş,
ekonomik yapılar, askerî yapılar, dünyadaki tehlike algıları değişmiş, savaş
yöntemleri değişmiş, her şey değişmiş; küreselleşme, bireyin daha önem
kazanmasına yol açmış. Dolayısıyla bireyin ihtiyaçlarıyla devletin ihtiyaçları
arasında bir denge kurulması ihtiyacı doğmuş. İşte, bu ihtiyaç kendisini uzun
yıllardır hissettirmiş olmasına rağmen bunun sistemli bir bakış açısına
dönüşememiş olması nedeniyle bireyin ihtiyaçları bölük pörçük düzenlemelerle
karşılanma yoluna gidilmiştir. Bedelli askerlik buradan doğmuştur; 1980
sonrasında 5 kez bedelli askerlik uygulaması yapılmıştır. Uzun dönem askerliğin
yanında kısa dönem askerlik, bedelli askerlik, dövizli askerlik, Millî Eğitim
Bakanlığında askerlik, emniyet hizmetleri sınıfı için ayrı bir askerlik
düzenlemesi. Bunlar hep bireyin ihtiyaçlarını karşılamak için yapılmış bölük
pörçük düzenlemelerdir. Şimdi “Sistemli bir bakış açısıyla bir şey yapıyoruz.”
diyorlar. Ama ben o sistemli bakış açısını doğrusu kendi içinde o kadar tutarlı
görmüyorum, sistemli görmüyorum bunu. 
Şimdi
ne diyor? “Askerlik sistemini sadeleştiriyoruz.” Erbaş ve erler için askerlik
süresi altı aydır. Genel gerekçede bir cümle var, diyor ki: “Eğitimli insan
gücü kaynağının etkin ve verimli kullanılması için bir düzenleme yapıyoruz.”
Nedir o? Yedek subaylar ve yedek astsubaylar için on iki ay. Yani eğitimli
insan daha fazla askerlik yapsın. Eskiden anlayış daha farklıydı, eğitimli
insan biraz daha az yapardı ya da eşit yapardı erbaş ve erle. Şimdi, tersi
oldu, erbaş ve er okumamışsa eğer -olabilir, Anadolu insanı okuyamamıştır, her
neyse- “Sen altı ay yap. Sen okumuşsun, bir dakika, on iki ay yap.” Eğitimi,
tahsili cezalandıran bir anlayış görüyorum burada. Bunu ben sistemli bir bakış
açısının ürünü olarak görmüyorum. 
Farklı
askerlik grupları oluşturuluyor. Altı ay askerlik, sonra uzatırsan on iki ay
oluyor. Cumhurbaşkanının da yetkisi var, bu sürelerle oynayabilir. Sayın
Bakandan ve Sayın Cumhurbaşkanından bir açıklama bekliyoruz, “Bu altı ayı hemen
uygulayacağız, Cumhurbaşkanı burada bir uzatmaya gitmeyecek.” şeklinde bir
açıklama yapılması lazım ki altı ayın ciddiyetine toplum inansın. Yoksa
seçimden sonra Cumhurbaşkanı bir karar alabilir, “Terörle mücadele şartları
nedeniyle askerliği on iki aya çıkardım.” diyebilir. 
(Mikrofon
otomatik cihaz tarafından kapatıldı) 
BAŞKAN
– Sayın Hamzaçebi, devam edin.
MEHMET
AKİF HAMZAÇEBİ (Devamla) – Elbette ihtiyaçlar gerektirirse süreler
artırılabilir ama topluma altı ay müjdesi verilmişse bu müjdenin açıklamalarla
da teyit edilmesi lazım.
Şimdi,
terörle mücadelede birkaç grup askerimiz olacak. 2011 yılında Sözleşmeli Erbaş
ve Er Kanunu çıkmıştı. Sayın Erdoğan o zaman Başbakandı, “Artık sınırlarımızı
profesyonel ordu koruyacak.” demişti ama bu olmadı. Yani sözleşmeli erbaş ve er
konusunda hedeflenen sayılara, kadrolara hiçbir zaman ulaşılamadı. Türk Silahlı
Kuvvetleri yine bu konuda görev yapmaya devam ediyor. Onlar var, şimdi, kim var
başka? Erbaşlar var. Uzatılmış süreyle on iki ay askerlik yapacak olan er ve
erbaşlar var. Yedek subaylar vardı. Muvazzaf komuta kademesini saymıyorum.
Yedek astsubay konuldu buraya. Şimdi, bu hiyerarşideki kademeleri ne kadar
çoğaltırsanız ordunun etkinliğini, hareket kabiliyetini o kadar
zayıflatırsınız. Bunları doğru bulmuyorum. 
Sürem
bitti Sayın Başkan, toleransınıza teşekkür ediyorum. Teklifle ilgili
söyleyeceklerim var, onları bir kenara bırakıyorum ama bir iki soruyu sormak
istiyorum. 
(Mikrofon
otomatik cihaz tarafından kapatıldı) 
BAŞKAN
– Devam edin Sayın Hamzaçebi. 
MEHMET
AKİF HAMZAÇEBİ (Devamla) – Bugüne kadar bedelli askerlik nedeniyle toplanmış
olan paraların ne yapıldığı konusunda ilgili bakanlara ben soru önergeleri
verdim, bu sorularıma cevap alamadım.
Örnek
veriyorum: 2011 yılındaki bedelli askerlikten toplam 2,1 milyar Türk lirası
toplandı. Bunun şehit yakınları, engelliler, muhtaçlar, gaziler, bunlara
verilmesi gerekiyordu. “Verdiniz mi?” diye sordum, cevap verilmedi.
2014
yılındaki bedelli askerlikten 3,6 milyar lira toplandı. O kanuna göre bunun
Savunma Sanayi Destekleme Fonu’na aktarılması gerekiyordu. Sordum: “Ne
yaptınız?” Cevap yok. Ama bir Sayıştay denetim raporunda gördük ki bu paraların
bankadaki nemalarıyla lüks araçlar alınmış, makam araçları alınmış. Soru
önergesi verdim, ona da cevap alamadım. Merak ediyorum, bu gelen bedelli
askerlik paralarıyla da lüks makam araçları mı alacaksınız? Ne yapacaksınız? 
(Mikrofon
otomatik cihaz tarafından kapatıldı) 
BAŞKAN
– Buyurun.
MEHMET
AKİF HAMZAÇEBİ (Devamla) – Son cümlelerim Sayın Başkan. 
O
alınan lüks makam araçları da mevzuata aykırı olarak alınmıştır ki Sayıştay
denetçisi bunu raporunda ifade etmiştir. 
Son
cümlelerim şunlar: Türkiye Büyük Millet Meclisinde beklemekte olan, ben ve
Cumhuriyet Halk Partili milletvekili arkadaşlarımın imzaladığı 2 kanun teklifi
var. Darbe Mağdurlarının Haklarının İade Edilmesi Hakkında Kanun Teklifi,
Kumpas Mağdurlarının Haklarının İade Edilmesi Hakkında Kanun Teklifi yani
Ergenekon, Balyoz gibi kumpas davaları var ya -Komisyon Başkanımız burada,
milletvekillerimiz burada- gelin, bunları gündeme alalım, yasalaştıralım. Darbe
mağdurları… Bakın, 27 Mayıstan bu yana bütün darbelerde mağdur olmuş insanlar
vardır. Kumpas mağdurlarını hepimiz biliyoruz; Ergenekon, Balyoz gibi kumpas
davalarının mağdurlarından devlet kanunla özür diler. Yapılması gereken birçok
şey var. 
Sözlerimi
bitiriyorum. Sayın Başkan, toleransınıza teşekkür ediyorum. 
Hepinize
saygılar sunuyorum. (CHP sıralarından alkışlar)
LÜTFÜ
TÜRKKAN (Kocaeli) – Sayın Başkan, bir söz istiyorum. 
BAŞKAN
– Buyurun Sayın Türkkan. 
VI.- AÇIKLAMALAR (Devam)
38.- Kocaeli Milletvekili Lütfü Türkkan’ın, Adalet ve Kalkınma Partisi
Grubunun Türk Silahlı Kuvvetlerinde yapısal değişikliği öngören Askeralma
Kanunu Teklifi’ni hangi saiklerle hazırladığını ve ülkeye neler kazandıracağını
açıklaması gerektiğine ilişkin açıklaması
LÜTFÜ
TÜRKKAN (Kocaeli) - Adalet ve Kalkınma Partisi Grubu tarafından hazırlanmış ve
Türkiye'de herkesin çok dikkatle beklediği bir kanun teklifini görüşüyoruz.
Gruplar adına kanunun bütünüyle ilgili söz alınca, Adalet ve Kalkınma Partisi
Grubunun söz almadığını gördüm hatta grup başkan vekiline de sordum “Bir
yanlışlık mı oldu?” diye, şahıs adına konuşulunca. 
BÜLENT
TURAN (Çanakkale) – İzah ettim size, Yavuz Bey’le ilgili bir mesele olduğunu. 
LÜTFÜ
TÜRKKAN (Kocaeli) - Biz şunu bekliyoruz, kamuoyu da şunu bekliyor: Türk Silahlı
Kuvvetlerinde çok önemli bir yapısal değişikliği öngören bu kanun teklifini
hangi saiklerle hazırladıklarını, bu kanun teklifiyle bu ülkeye neler
kazandıracaklarını Adalet ve Kalkınma Partisi Grubunun gelip kürsüden
açıklamasını bekledik. Eğer bu, kanunun bir an önce görüşülmesine yönelikse,
doğru bir tavır değil ama bu konudaki beklentimiz yarın da devam edecek.
Maddelere geçmeden evvel, Adalet ve Kalkınma Partisi hangi saiklerle bu kanunu
hazırladı, Türk Silahlı Kuvvetlerine getirdiği bu yapısal değişiklikler sonucu
neler olacak -konuşmacıların sunduğu rakamlarla ilgili çok ciddi endişeler var-
bunların giderilmesine yönelik kendilerinin verecekleri bilgilere çok
ihtiyacımız var. Bu konuyu arz ederiz. 
BAŞKAN
– Peki, teşekkür ederim. 
BÜLENT
TURAN (Çanakkale) – Sayın Başkan, 60’a göre söz istiyorum. 
BAŞKAN
– Buyurun. 
39.- Çanakkale Milletvekili Bülent Turan’ın, Kocaeli Milletvekili Lütfü
Türkkan’ın yaptığı açıklamasındaki bazı ifadelerine ilişkin açıklaması
BÜLENT
TURAN (Çanakkale) – Teşekkür ediyorum Sayın Başkan.
Sayın
Grup Başkan Vekilinin ifade ettiği mesele aslında sabahtan beri tüm grupların
bir araya gelip değerlendirdiği, bir ortak uzlaşıyla, anlayışla ortaya koyduğu
bir gerekçe. Biz bu kanunun tümüyle arkasındayız. Tüm partilerle bunları
paylaşıyoruz, değerlendiriyoruz. Kaldığımız yerden zaten grup adına da şahıs
adına da bölüm adına da konuşmacılarımız var ama bugün tüm partilerin grup
başkan vekilleri ortak olarak bir prensip anlaşması yaptık, bunun gereğini
yerine getiriyoruz. Kaldı ki kanunun gerekçesi basıldı ve dağıtıldı. Eğer bu
kadar “Niçin? Bu kanunun gerekçesi nedir? Nasıldır?” merakı varsa bu
paylaşılabilir. Ama bir daha diyorum: Konuşmalar devam edecek, müzakereler
devam edecek. Biz usul ekonomisi gereği hem kanunun geçmesini, bizi bekleyen
yüzlerce, binlerce gencimizin hızlı bir şekilde bu sonuca ulaşmasını hem de
kanunun yanlış yapmadan, uzlaşarak, konuşarak geçirilmesini talep ediyoruz
Sayın Başkanım.
BAŞKAN
– Peki.
LÜTFÜ
TÜRKKAN (Kocaeli) – Sayın Başkan, kanun gerekçeleri kanunda var, bizim de
muhalefet şerhlerimiz var; o zaman burada, Genel Kurulda görüşmeye hacet yok.
Onlar kanunun gerekçelerini, biz de şerhlerimizi belirtelim…
BAŞKAN
– Yalnız, Sayın Turan “Konuşmacılarımız var diyor.” Sayın Türkkan. 
LÜTFÜ
TÜRKKAN (Kocaeli) – …evimize gidelim, gelip burada oylayalım; o da bir yol.
BÜLENT
TURAN (Çanakkale) – Bizim grubumuzu biz yönetiyoruz, siz değil Sayın Başkan.
Yavuz Bey biliyor meseleyi, Yavuz Bey’e sorun. İlla onu mu söyleyeyim yani! 
BAŞKAN
– Sayın Türkkan, bundan sonraki konuşmacı AK PARTİ’nin konuşmacısı. Bölümlerde
de konuşacaklarını ifade ediyor.
BÜLENT
TURAN (Çanakkale) – Yavuz Bey, söyler misiniz arkadaşlarınıza!
BAŞKAN
– Sayın Turan…
IV.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Levent Gök’ün, Türk halkının
hassas olduğu askerlik konusunda partilerin en yüksek uzlaşıyı göstereceklerine
inandığına ilişkin konuşması
BAŞKAN
– Şimdi, değerli arkadaşlar, tabii, önemli bir kanunu görüşüyoruz. Türk
milletinin çok hassas olduğu, askerlik gibi bir konuda hepimizin arzusu,
muhalefetiyle iktidarıyla herkesin mümkün olan en büyük uzlaşısıyla bu kanunun
çıkmasıdır. Zaten AK PARTİ grup başkan vekilleri yaptıkları açıklamalarda da
muhalefetin dile getirdiği kimi itirazları ya da temennileri değerlendireceklerini
ifade ettiler. 
BÜLENT
TURAN (Çanakkale) – Kaç defa söyledik Başkanım.
BAŞKAN
– Efendim?
BÜLENT
TURAN (Çanakkale) – Kaç defa söyledik aynı konuyu.
BAŞKAN
– Evet, sanırım böyle bir…
LÜTFÜ
TÜRKKAN (Kocaeli) – Milletimiz duymadı, milletimiz duysun.
ÖZLEM
ZENGİN (Tokat) – Millet duyuyor da siz duymuyorsunuz efendim, sorun orada.
BAŞKAN
– Değerli arkadaşlar, izin verirseniz, ben konuşuyorum.
BÜLENT
TURAN (Çanakkale) – Yavuz Bey, izah etsene.
BAŞKAN
– Yani bu konuda, Türk halkının çok hassas olduğu bir konuda bütün partilerin
en yüksek uzlaşıyı göstereceklerine olan inancım benim tamdır. Bizim, Başkanlık
Divanı olarak, görüşmeler ne kadar sürerse sürsün, sabaha kadar da sürse
hazırlıklı olduğumuzu ifade etmek isterim. Gruplar kendi aralarında görüşürler
görüşmezler ama bence en büyük mutabakatı sağlamalarını biz Başkanlık Divanı
olarak arzu ederiz. 
Sayın
Gergerlioğlu, sisteme girmişsiniz…
BÜLENT
TURAN (Çanakkale) – Çok özür diliyorum, bu konu kapanmadan…
Bakınız,
bir yanlış anlama olmasın diye söylüyorum. Arkada sizin başkanlığınızda tüm
grup başkan vekilleriyle bir araya geldik. Özellikle İYİ PARTİ’nin sayın grup
başkan vekilinin çok itirazı olduğundan, bu konunun yarına bırakılması hâlinde
Sayın Bakanın sunum yapma ihtimali, diğer birtakım görüşmelerin olma
ihtimalinden bahsedilerek “Yarına bırakalım.” dendi. Bunu beraber yaptık. Şimdi
burada “Neden ara veriyorsunuz?” tarzı yaklaşımın iyi niyetli olmadığı
kanaatindeyim ben.
Bir
daha söylüyorum, bu kanunun tüm partilerin uzlaşısıyla, ortak aklıyla geçmesi
en büyük hedefimiz. Bu konuda böyle sanki yeni bir karar varmış gibi davranmak
doğru değil. Sabaha kadar değil, uyumadan beş gün çalışalım; konu bu değil ama
madem bazı itirazlar var, şerhler var, bunun tarafları var, Genelkurmayı var,
Maliyesi var, paydaşları var, bir daha bazı maddeleri gözden geçirelim diye
böyle bir karar aldık Sayın Başkan. 
BAŞKAN
– Peki, meramlar anlaşılmıştır değerli arkadaşlarım.
Sayın
Gergerlioğlu, sisteme girmişsiniz.
Buyurun.
VI.- AÇIKLAMALAR (Devam)
40.- Kocaeli Milletvekili Ömer Faruk Gergerlioğlu’nun, Kocaeli ili
Çayırova ilçesindeki Akpınar Tekstil’de çıkan yangına ilişkin Kocaeli
Valiliğince açıklama yapılmadığına ilişkin açıklaması
ÖMER
FARUK GERGERLİOĞLU (Kocaeli) – Teşekkür ederim Sayın Başkan. 
Bayramın
birinci günü herkes neşeyle bayramlaşırken Kocaeli ili Çayırova ilçesinde
“Akpınar Tekstil” isimli fabrikada bir yangın çıkıyor ve 4 işçi kömürleşen
cesetleriyle ölüyordu, 5 kişi de yaralanıyordu. Bu yangın sıradan bir yangın
değildi, Türkiye'nin uzun yıllardır ve maalesef hâlen devam eden işçi sağlığı
ve güvenliğiyle ilgili iş cinayetlerindeki Avrupa 1’inciliğini gösteren son acı
örneklerden biriydi. Fabrika sahibinin iktidar partisine yakın olduğu için
kontrolleri ve denetimleri yaptırmadığı iddiası çok önemli bir iddiaydı ve
fabrika sahibi şu anda tutuklandı. Ancak Kocaeli Valiliği sekiz gün geçmesine
rağmen hâlen bir açıklama yapmıyor, itfaiye raporu açıklanmıyor. Fabrikadaki
gözlemlere göre, gerçekten de itfaiye denetiminin olmadığı ve yangın
merdiveninin olmadığı apaçık ortaya çıkıyor…
(Mikrofon
otomatik cihaz tarafından kapatıldı) 
BAŞKAN
– Teşekkür ediyorum.
Sayın
Ünsal? Yok.
Sayın
Özkoç…
ENGİN
ÖZKOÇ (Sakarya) – Sayın Başkan, önemli bir konuda bir izahat isteyeceğim,
mümkünse 60’a göre söz talep ediyorum.
BAŞKAN
– Buyurun.
41.- Sakarya Milletvekili Engin Özkoç’un, Binali Yıldırım’ın sosyal
medyada “İstanbul Rum Ortodoks Patrikhanesi Ekümenik Patriği ve İstanbul
Başpiskoposu Patrik Bartholomeos'un isim gününü kutluyor, sağlık ve uzun
ömürler diliyorum.” ifadesinin yer aldığı “tweet’i atıp atmadığını öğrenmek
istediklerine ilişkin açıklaması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; şimdi
arkadaşlarım bir konuyu bana ilettiler. Gerçekten de sıkıntılı bir şey ama
Türkiye Büyük Millet Meclisi bir ailedir ve bütün sorunları burada konuşmamız
lazım. Sayın Binali Yıldırım bir “tweet” atmış: “İstanbul Rum Ortodoks
Patrikhanesi Ekümenik Patriği ve İstanbul Başpiskoposu Patrik Bartholomeos'un
isim gününü kutluyor, sağlık ve uzun ömürler diliyorum.” 
Daha
sonra sildiği söyleniyor ama gerçekten silip silmediğini de bilmiyorum, bu
konuda Adalet ve Kalkınma Partisinin… Yani ekümeniklik biliyorsunuz, başlı
başına bir konudur. Türkiye'de böyle bir şey var mıdır? Sayın Binali Yıldırım
bunu gerçekten böyle atmış mıdır? Bunu öğrenmek istiyoruz efendim. 
Sağ
olun.
BAŞKAN
– Sayın Destici, sisteme girdiniz ama ben, aynı zamanda bir parti genel başkanı
sıfatıyla sürenizi biraz uzatacağım.
Buyurun
değerlendirmenizi alalım. 
42.- Ankara Milletvekili Mustafa Destici’nin, vefat eden 25, 26 ve
27’nci Dönem Denizli Milletvekili Kazım Arslan ile şehitlere Allah’tan rahmet
dilediğine, Askeralma Kanunu Teklifi’ni geneli itibarıyla desteklediklerine,
bir aylık temel eğitim, dövizli askerlik ve kısa dönem askerlik konularının
dikkate alınması gerektiğine ilişkin açıklaması
MUSTAFA
DESTİCİ (Ankara) – Teşekkür ederim.
Sayın
Başkan, değerli milletvekilleri; öncelikle, hayatını kaybeden, Cumhuriyet Halk
Partisi Denizli Milletvekilimiz Sayın Kazım Arslan’a Allah’tan rahmet
diliyorum, Cumhuriyet Halk Partisi camiasına ve aile efradına, yakınlarına bir
kez daha başsağlığı ve sabır diliyorum. 
Tabii,
Askerlik Kanunu’nu konuşuyoruz. Bu vesileyle kahraman şehitlerimizi rahmetle
anıyorum, ruhları şad olsun, mekânları cennet olsun. Gazilerimize Rabb’imden
acil şifalar niyaz ediyorum ve şu anda hem yurt içinde hem yurt dışında
kahramanca mücadele eden güvenlik güçlerimizin Rabb’im yâr ve yardımcısı olsun,
onları mansûr ve muzaffer eylesin diyorum. 
Tabii,
Askerlik Kanunu’ndaki yenileme, yeni bir kanun bize göre de bir elzem hâline
dönüşmüştü. Çünkü özellikle asker almayla ilgili ciddi problemlerimiz vardı ve
ciddi yığılmalar oluyordu. Dolayısıyla da bu düzenlemeyi, bu kanun teklifini
önemsediğimizi buradan ifade etmek istiyorum. 
Tabii,
burada özellikle Türk Silahlı Kuvvetlerimiz, Genelkurmayımız, Millî Savunma
Bakanlığımız, Hükûmet uyum hâlinde, öncesinde, aylarca görüşerek bu konuyu
Meclisimize getirmiş olmaları da ayrı ve önemli bir kazançtır. Dolayısıyla bu
da önemli bir fırsattır ve bu fırsatın değerlendirilmesini de çok değerli
buluyoruz.
Tabii,
burada birtakım önerilerimiz yok mu? Örneğin, bedelli askerlikle ilgili, bir ay
temel eğitimi biz olmazsa olmaz görüyoruz ve bunun yasada bulunmasını da çok
önemsiyoruz. Birtakım arkadaşlar bunun ek bir yük, masraf getirdiğini ifade
edebilir ama askerlik söz konusu olunca masrafa bakılmaz ve her Türk evladının
o şerefli üniformayı giymesini, temel eğitim almasını çok önemsiyoruz.
Bir
de, ayrıca, yurt dışında kalan ve askerliğini yapması gereken vatandaşlarımız
var, “dövizli askerlik” diye biliniyor. Yurt dışına gidenler, orayla ilgili
olanlar bilirler, orada çifte vatandaşlık meselesi var. Dolayısıyla biz
vatandaşlarımızın çifte vatandaşlık hakkı kazanması için bir taraftan mücadele
ederken maalesef dövizli askerlikten dolayı vatandaşlıktan çıkan insanlarımız
var. Bu hususun dikkate alınmasını ben önemsiyorum.
Burada
gördüğümüz kadarıyla en çok 45’inci madde üzerinde birtakım tartışmalar var.
Bunun çerçevesi biraz daha netleştirilerek ben bu konuda bir mutabakat
sağlanabileceğine şahsen yürekten inanıyorum. 
(Mikrofon
otomatik cihaz tarafından kapatıldı) 
BAŞKAN
– Devam edin Sayın Destici.
MUSTAFA
DESTİCİ (Ankara) - Biraz önce Sayın Hamzaçebi dile getirdi, üniversite
mezunlarımızın da daha önce kullandığı bir hak olan kısa dönem askerlikle
ilgili bir düzenleme yok, bu kaldırılmış gözüküyor. Yani bizce -madem er ve
erbaşlar için altı aysa- maddeler görüşülürken üniversite mezunlarımız için bu
uygulama, üç ay gibi bir süreyle kısa dönem askerlik getirilebilir. Böyle bir
talep var, ben bu talebi de buradan dile getirmek istiyorum.
Ama
bütün bunlarla birlikte, biz -başta da, sözlerimin başında da ifade ettim- bu
teklifi önemsiyoruz ve Büyük Birlik Partisi ve şahsım olarak genel itibarıyla
desteklediğimizi de buradan ifade etmek istiyorum.
Size
ve yüce Meclise saygılar sunuyorum.
Teşekkür
ediyorum.
BAŞKAN
– Teşekkür ederim.
Değerli
milletvekilleri, birleşime beş dakika ara veriyorum.
Kapanma Saati: 20.01
ÜÇÜNCÜ OTURUM
Açılma Saati: 20.04
BAŞKAN: Başkan Vekili Levent GÖK
KÂTİP ÜYELER: Şeyhmus DİNÇEL (Mardin), İsmail OK (Balıkesir)
----- 0 -----
BAŞKAN
– Türkiye Büyük Millet Meclisinin 87’nci Birleşiminin Üçüncü Oturumunu
açıyorum.
69
sıra sayılı Kanun Teklifi’nin görüşmelerine devam ediyoruz.
IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Şirin Ünal ve Adalet ve Kalkınma Partisi Grup
Başkanvekili Tokat Milletvekili Özlem Zengin ile 49 Milletvekilinin Askeralma
Kanunu Teklifi (2/1940) ve Milli Savunma Komisyonu Raporu (S. Sayısı: 69)
(Devam)
BAŞKAN
- Komisyon? Yok. 
Ertelenmiştir.
Gündemimizde
başka bir iş bulunmadığından, alınan karar gereğince kanun teklifleri ile
komisyonlardan gelen diğer işleri sırasıyla görüşmek için 12 Haziran 2019
Çarşamba günü saat 14.00’te toplanmak üzere birleşimi kapatıyorum. 
Kapanma Saati: 20.05




(x) 69 S. Sayılı Basmayazı tutanağa
eklidir.




