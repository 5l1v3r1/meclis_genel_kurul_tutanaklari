


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















 DÖNEM : 20    CİLT : 21         YASAMA YILI : 2


T. B. M. M.

TUTANAK DERGİSİ

62 nci Birleşim

27 . 2 . 1997  Perşembe



İ Ç İ N D E K İ L E R

 I. - GEÇEN TUTANAK ÖZETİ

 II. - GELEN KÂĞITLAR

III. - YOKLAMALAR

IV. - BAŞKANLIĞIN GENEL KURULA SUNUŞLARI

A)  GÜNDEMDIŞI KONUŞMALAR

1. - Çorum Milletvekili Mehmet Aykaç'ın,
Diyanet İşleri Başkanlığının
hizmet ve personel açısından iyileştirilmesi
ve geliştirilmesine ilişkin gündemdışı
konuşması ve Devlet Bakanı Nevzat Ercan'ın
cevabı

2. -Malatya Milletvekili Miraç Akdoğan'ın,
pancar üreticisinin sorunlarına ilişkin gündemdışı
konuşması

3. -İstanbul Milletvekili Algan Hacaloğlu'nun,
milletvekilliğiyle bağdaşmayan işler ve milletvekilliği
ettiğine ilişkin gündemdışı
konuşması

B) GENSORU GENEL GÖRÜŞME, MECLİS
SORUŞTURMASI VE MECLİS ARAŞTIRMASI ÖNERGELERİ

1.-İstanbul Millevtekili Halit Dumankaya ve
27 arkadaşının, KİT'ler ve özel
şahıslar tarafından kurulan bazı vakıfların
gayeleri dışında faaliyet gösterdikleri
iddialarını araştırmak amacıyla
Meclis araştırması açılmasına
ilişkin önergesi (10/168)

2. -İstanbul Milletvekili Halit Dumankaya
ve 22 arkadışının, sayısal loto
oyununun ülke kaynaklarının yurtdışına
aktarılmasına neden olduğu ve ihalelerinde yolsuzluk
yapıldığı iddialarını araştırmak
amacıyla Meclis araştırması açılmasına
ilişkin önergesi (10/169)

C)TEZKERELER VE ÖNERGELER

1.-(10/108) esas numaralı Meclis Araştırması
Komisyonu Geçici Başkanlığının,
Komisyonun, başkan, başkanvekili, sözcü
ve kâtip üye seçimini yaptığına
ilişkin tezkeresi (3/698)

2.-Türkiye Büyük Millet Meclisinden
bir Parlamento heyetinin, Azerbaycan, Kazakistan, Kırgızistan,
Özbekistan ve Türkistan Parlamentolarından alınan
resmî davetlere icabet etmesine ilişkin Başkanlık
tezkeresi (3/699)

V.-ÖNERİLER

A)DANIŞMA KURULU ÖNERİLERİ

1.-(11/10) esas numaralı Bakanlar Kurulu üyeleri
hakkındaki gensoru önergesinin gündemdeki yeri
ve görüşme gününe ilişkin Danışma
Kurulu önerisi

B)SİYASÎ PARTİ GRUBU ÖNERİLERİ

1. -(10/164) esas numaralı Meclis araştırması
ve (9/11) esas numaralı Meclis soruşturma önergelerinin
gündemdeki yeri ve görüşme gününe
ilişkin ANAPGrubu önerisi

2. -(9/11) esas numaralı Adalet Bakanı
Şevket Kazan hakkında Meclis soruşturma önergesinin
gündemdeki yeri, görüşme günü ve
çalışma süresine ilişkin RPve DYPGruplarının
müşterek önerisi

VI.-KANUN TASARI VE TEKLİFLERİYLE
KOMİSYONLARDAN GELEN DİĞER İŞLER

1.-926 Sayılı Türk Silahlı
Kuvvetleri Personel Kanununa Bir Geçici Madde Eklenmesine
İlişkin 488 Sayılı Kanun Hükmünde
Kararname ve Millî Savunma Komisyonu Raporu (1/215) (S.
Sayısı :23)

2. -Ceza Muhakemeleri Usulü Kanunu, Devlet Güvenlik
Mahkemelerinin Kuruluş ve Yargılama Usulleri Hakkında
Kanun ve Bu Kanunlarda Değişiklik Yapan 18.11.1992 tarih
ve 3842 Sayılı Kanunda Değişiklik Yapılmasına
dair Kanun Tasarısı ve Adalet Komisyonu Raporu (1/543)
(S. Sayısı :175)

3.-Yurtdışında Bulunanların
Sosyal Güvenlikleri Hakkında Borçlanma Kanunu
Tasarısı ve Sağlık, Aile, Çalışma
ve Sosyal İşler Komisyonu Raporu (1/569) (S. Sayısı
:209)

VII. -SORULAR VE CEVAPLAR

A)YAZILI SORULAR VE CEVAPLARI

1. -Bartın Milletvekili Cafer Tufan Yazıcıoğlu'nun,
Erzurum -İspir -Çamlıkaya Beldesi Yavuz Mahallesi
İlkokuluna ilişkin sorusu ve Millî Eğitim
Bakanı Mehmet Sağlam'ın yazılı
cevabı (7/1944)

2.-Konya Milletvekili Nezir Büyükcengiz'in,
Konya'da kamulaştırılan bazı arazilerin
bedellerine ilişkin sorusu ve Bayındırlık
ve İskân Bakanı Cevat Ayhan'ın yazılı
cevabı (7/1945)

3. -Sinop Milletvekili Metin Bostancıoğlu'nun,
Sinop -Merkez -Bostancılı Köyünün
afet konutu sorununa ilişkin sorusu ve Bayındırlık
ve İskân Bakanı Cevat Ayhan'ın yazılı
cevabı (7/2044)


I. -GEÇEN TUTANAK ÖZETİ

TBMM Genel Kurulu saat 15.00'te açıldı.

Siirt Milletvekili Nizamettin Sevgili'nin, Siirt
Sosyal Sigortalar hastanesindeki uygulamalara ilişkin gündemdışı
konuşmasına, Çalışma ve SosyalGüvenlik
Bakanı Necati Çelik,

İçel Milletvekili Abdulbaki Gökçel'in,
İçel İlinde meydana gelen doğal afetlere
ve sınır ticareti nedeniyle çiftçilerin
uğramış oldukları haksızlığa
ilişkin gündemdışı konuşmasına
da, Tarım ve Köyişleri Bakanı Musa Demirci,

Cevap verdiler.

Adana Milletvekili Orhan Kavuncu, Doğu Türkistan'da
meydana gelen olaylara ilişkin gündemdışı
bir konuşma yaptı.

Hatay Milletvekili Fuat Çay ve 25 arkadaşının,
özelleştirme uygulamalarının yarattığı
sorunların tespiti ile alınması gereken tedbirlerin
belirlenmesi (10/166),

Yalova Milletvekili Yaşar Okuyan ve 33 arkadaşının,
Bulgaristan'dan yurdumuza göç eden soydaşlarımızın
sorunlarının araştırılarak alınması
gereken tedbirlerin belirlenmesi (10/167),

Amacıyla Meclis araştırması
açılmasına ilişkin önergeleri
Genel Kurulun bilgisine sunuldu; önergelerin gündemde
yerini alacağı ve Meclis araştırması
açılıp açılmaması konusundaki
öngörüşmelerin, sırasında yapılacağı
açıklandı.

Samsun Milletvekili Biltekin Özdemir ve 41 arkadaşının,
4214 sayılı Yetki Kanununu kötüye kullanmak
suretiyle kamu personelinin ücret rejimiyle ilgili yanlış
ve adaletsiz politikalar izledikleri iddiasıyla Bakanlar
Kurulu üyeleri hakkında gensoru açılmasına
ilişkin önergesi (11/10) Genel Kurulun bilgisine sunuldu.

(10/108) esas numaralı Meclis Araştırması
Komisyonuna, siyasî parti gruplarınca gösterilen
adaylar seçildiler.

Başkanlıkça, (10/108) esas numaralı
Meclis Araştırması Komisyonunun, başkan,
başkanvekili, sözcü ve kâtip üye seçimlerini
yapmak için toplanacakları gün, saat ve yerlere
ilişkin duyuruda bulunuldu.

Gündemin "Sözlü Sorular"
kısmına geçilerek;

Ağrı Milletvekili Mehmet Sıddık
Altay'ın :

1 inci sırada bulunan (6/205),

2 nci sırada bulunan (6/206),

3 üncü sırada bulunan (6/207),

4 üncü sırada bulunan (6/208),

5 inci sırada bulunan (6/209),

6 ncı sırada bulunan (6/210),

7 nci sırada bulunan (6/211),

8 inci sırada bulunan (6/212),

9 uncu sırada bulunan (6/214),

Esas numaralı sözlü soruların,
üç birleşim içerisinde cevaplandırılmadıklarından,
yazılı soruya çevrildikleri ve gündemden
çıkarıldıkları bildirildi.

Ağrı Milletvekili Mehmet Sıddık
Altay'ın :

10 uncu sırada bulunan (6/219),

11 inci sırada bulunan (6/220),

12 nci sırada bulunan (6/221),

13 üncü sırada bulunan (6/222),

14 üncü sırada bulunan (6/223),

15 inci sırada bulunan (6/224),

16 ncı sırada bulunan (6/225),

17 nci sırada bulunan (6/226),

18 inci sırada bulunan (6/228),

19 uncu sırada bulunan (6/229),

20 nci sırada bulunan (6/230),

22 nci sırada bulunan (6/233),

23 üncü sırada bulunan (6/234),

24 üncü sırada bulunan (6/235),

25 inci sırada bulunan (6/236),

26 ncı sırada bulunan (6/237),

27 nci sırada bulunan (6/238),

28 inci sırada bulunan (6/239),

29 uncu sırada bulunan (6/240),

32 nci sırada bulunan (6/243),

39 uncu sırada bulunan (6/250),

43 üncü sırada bulunan (6/254),

44 üncü sırada bulunan (6/255),

45 inci sırada bulunan (6/256),

46 ncı sırada bulunan (6/257),

47 nci sırada bulunan (6/258),

48 inci sırada bulunan (6/259),

49 uncu sırada bulunan (6/260),

50 nci sırada bulunan (6/261),

54 üncü sırada bulunan (6/265),

30 uncu sırada bulunan, Bayburt Milletvekili
Suat Pamukçu'nun (6/241),

31 inci sırada bulunan, Çanakkale Milletvekili
Ahmet Küçük'ün, (6/242),

35 inci sırada bulunan, Adana Milletvekili
Tuncay Karaytuğ'un, (6/246),

37 nci sırada bulunan, Adıyaman Milletvekili
Ahmet Çelik'in, (6/248),

Konya Milletvekili Mustafa Ünaldı'nın;

38 inci sırada bulunan (6/249),

41 inci sırada bulunan (6/252),

42 nci sırada bulunan (6/253),

51 inci sırada bulunan (6/262),

53 üncü sırada bulunan, Konya Milletvekili
Nezir Büyükcengiz'in, (6/264),

55 inci sırada bulunan, Burdur Milletvekili
Kâzım Üstüner'in, (6/266),

Denizli Milletvekili Hilmi Develi'nin :

56 ncı sırada bulunan (6/269),

57 nci sırada bulunan (6/270),

Esas numaralı sözlü soruları,
ilgili Bakanlar Genel Kurulda hazır bulunmadıklarından
ertelendi.

Ağrı Milletvekili Mehmet Sıddık
Altay'ın;

21 inci sırada bulunan, E -80 Karayoluna ilişkin
sözlü sorusuna (6/232) Devlet Bakanı Lütfü
Esengün,

33 üncü sırada bulunan, Ağrı
SSK Hastanesinin sağlık personeli ihtiyacına
ilişkin sözlü sorusuna (6/244) Çalışma
ve Sosyal Güvenlik Bakanı Necati Çelik,

34 üncü sırada bulunan, Ağrı'nın
Hamur İlçesinin bazı köylerinin imam
ihtiyacına ilişkin sorusuna (6/245) Devlet Bakanı
Nevzat Ercan,

36 ncı sırada bulunan, Adıyaman
Milletvekili Ahmet Çelik'in, Fırat Nehri üzerinde
bir köprü yapılmasına ilişkin sözlü
sorusuna (6/247),

Konya Milletvekili Mustafa Ünaldı'nın;

40 ıncı sırada bulunan, Kuzey
Kıbrıs TürkCumhuriyeti Cumhurbaşkanı
Rauf Denktaş'ın bir gazetede yer alan bazı
sözlerine ilişkin sözlü sorusu (6/251) ile,

52 nci sırada bulunan, BM Genel Sekreteri
Butros Gali'nin Habitat toplantılarında Türkiye
ile ilgili beyanlarına ilişkin sözlü sorusuna
(6/263),

58 inci sırada bulunan, Denizli Milletvekili
Hilmi Develi'nin, Denizli İlinin karayolunun otoyola dönüştürülmesine
ilişkin sözlü sorusuna (6/271),

Devlet Bakanı Lütfü Esengün,

Cevap verdiler.

Gündemin "Kanun Tasarı ve Teklifleriyle
Komisyonlardan Gelen Diğer İşler" kısmının;

1 inci sırasında bulunan 23,

5 inci sırasında bulunan 175,

Sıra sayılı kanun tasarılarının
görüşmeleri, komisyon yetkilileri Genel Kurulda
hazır bulunmadıklarından, ertelendi.

6 ncı sırasında bulunan, Yurtdışında
Bulunanların SosyalGüvenlikleri Hakkında Borçlanma
Kanunu Tasarısının (1/569) (S. Sayısı
:209) tümü üzerindeki görüşmelere
bir süre devam edildi.

27 Şubat 1997 Perşembe günü
saat 15.00'te toplanmak üzere birleşime 19.07'de son
verildi.

Hasan Korkmazcan

Başkanvekili

 Ahmet Dökülmez Fatih Atay

 Kahramanmaraş Aydın

 Kâtip Üye Kâtip Üye


II. -GELEN KÂĞITLAR

22.2.1997 PERŞEMBE

Teklif

1.-Sakarya Milletvekili Nezir Aydın ve 4 Arkadaşının;
26.10.1990 tarih ve 3671 Sayılı Kanunun İki
Maddesinin Değiştirilmesi ve İki Geçici
Madde Eklenmesi Hakkında Kanun Teklifi (2/710) (Plan ve
Bütçe Komisyonuna) (Başkanlığa geliş
tarihi :26.2.1997)

Rapor

1.-Kütahya Milletvekili Mustafa Kalemli, Anavatan
Partisi Genel Başkanı Rize Milletvekili Mesut Yılmaz,
Doğru Yol Partisi Genel Başkanı İstanbul
Milletvekili Tansu Çiller, Demokratik Sol Parti Genel Başkanı
İstanbul Milletvekili Bülent Ecevit, Cumhuriyet Halk
Partisi Genel Başkanı Antalya Milletvekili Deniz
Baykal ile 292 Milletvekilinin; Türkiye Cumhuriyeti Anayasasının
83 üncü Maddesinin Değiştirilmesine Dair Kanun
Teklifi ve Anayasa Komisyonu Raporu (2/676) (S. Sayısı
:232) (Dağıtma tarihi :26.2.1997) (GÜNDEME)

Sözlü Soru Önergeleri

1.-Burdur Milletvekili Yusuf Ekinci'nin, Burdur Merkez
S.S.K. Hastanesinin kapasitesine ve doktor açığına
ilişkin Çalışma ve Sosyal Güvenlik
Bakanından sözlü soru önergesi (6/443) (Başkanlığa
geliş tarihi :25.2.1997)

2. -Burdur Milletvekili Yusuf Ekinci'nin, Burdur'da
tarihî değeri bulunan sanat eserlerinin ziyarete açılıp
açılmayacağına ilişkin Kültür
Bakanından sözlü soru önergesi (6/444) (Başkanlığa
geliş tarihi :25.2.1997)

3. -Burdur Milletvekili Yusuf Ekinci'nin, Burdur
Eğitim Fakültesi ve Meslek Yüksekokulunda 2 nci
öğretime ne zaman başlanacağına ilişkin
Millî Eğitim Bakanından sözlü soru
önergesi (6/445) (Başkanlığa geliş
tarihi :25.2.1997)

4.-Burdur Milletvekili Yusuf Ekinci'nin, Burdur'da
pancar ekim alanlarının genişletilip genişletilmeyeceğine
ilişkin Sanayi ve Ticaret Bakanından sözlü
soru önergesi (6/446) (Başkanlığa geliş
tarihi :25.2.1997)

5.-Burdur Milletvekili Yusuf Ekinci'nin, Burdur
Sigorta Müdürlüğünün personel, hizmet
aracı ve bilgisayar ihtiyacına ilişkin Çalışma
ve Sosyal Güvenlik Bakanından sözlü soru
önergesi (6/447) (Başkanlığa geliş
tarihi :25.2.1997)

Yazılı Soru Önergeleri

1.-Manisa Milletvekili Tevfik Diker'in, hakkında
tutuklama kararı bulunan iki emniyet görevlisinin
yakalanamamasına ilişkin İçişleri
Bakanından yazılı soru önergesi (7/2154)
(Başkanlığa geliş tarihi :25.2.1997)

2.-Manisa Milletvekili Tevfik Diker'in, bir beyanına
ilişkin Başbakandan yazılı soru önergesi
(7/2155) (Başkanlığa geliş tarihi :25.2.1997)

3. -Burdur Milletvekili Yusuf Ekinci'nin, Burdur'da
bulunan bazı turizm merkezlerinin tanıtımı
ve ziyarete açılmaları için yapılan
çalışmalara ilişkin Turizm Bakanından
yazılı soru önergesi (7/2156) (Başkanlığa
geliş tarihi :25.2.1997)

4.-Burdur Milletvekili Yusuf Ekinci'nin, Isparta
-Burdur yolu projesine ilişkin Bayındırlık
ve İskân  Bakanından yazılı
soru önergesi (7/2157) (Başkanlığa geliş
tarihi :25.2.1997)

5. -Burdur Milletvekili Yusuf Ekinci'nin, Burdur
BAĞ-KUR İl Müdürlüğünün
bazı sorunlarına ilişkin Çalışma
ve Sosyal Güvenlik Bakanından yazılı
soru önergesi (7/2158) (Başkanlığa geliş
tarihi :25.2.1997)

6. -İstanbul Milletvekili Bülent Akarcalı'nın,
Avrupa seyahatine ilişkin Devlet Bakanından yazılı
soru önergesi (7/2159) (Başkanlığa geliş
tarihi :25.2.1997)

7.-İstanbul Milletvekili Bülent Akarcalı'nın,
belediyelerce konutlara satılan doğalgaz fiyatlarına
ilişkin Enerji ve Tabiî Kaynaklar Bakanından
yazılı soru önergesi (7/2160) (Başkanlığa
geliş tarihi :25.2.1997)

8.-İstanbul Milletvekili Bülent Akarcalı'nın,
Tevrat ve İncil'in yasak yayın kapsamına
alındığı iddiasına ilişkin
İçişleri Bakanından yazılı
soru önergesi (7/2161) (Başkanlığa geliş
tarihi :25.2.1997)

9.-İstanbul Milletvekili Bülent Akarcalı'nın,
Adalet Bakanı tarafından ihalelerin R.P.'lilere
verilmesi yönünde bazı bakanlara baskı
yapıldığı iddiasına ilişkin
Başbakandan yazılı soru önergesi (7/2162)
(Başkanlığa geliş tarihi :25.2.1997)

10.-İzmir Milletvekili Metin Öney'in,
Kaçkar Dağı Millî Park alanının
genişletilip genişletilmeyeceğine ilişkin
Orman Bakanından yazılı soru önergesi
(7/2163) (Başkanlığa geliş tarihi :25.2.1997)

11.-İzmir Milletvekili Ahmet Piriştina'nın,
basında yer alan bazı beyanlarına ilişkin
Başbakandan yazılı soru önergesi (7/2164)
(Başkanlığa geliş tarihi :25.2.1997)

12.-Tekirdağ Milletvekili Fevzi Aytekin'in, Türkiye'ye
göçmen olarak gelen Bulgaristan Türklerinin geri
gönderilme nedenlerine ve bazı sorunlarına
ilişkin İçişleri Bakanından yazılı
soru önergesi (7/2165) (Başkanlığa geliş
tarihi :25.2.1997)

13.-Denizli Milletvekili M. Kemal Aykurt'un, Pamukkale
Kuzey ve Güney kapılarına ilişkin Kültür
Bakanından yazılı soru önergesi (7/2166)
(Başkanlığa geliş tarihi :25.2.1997)

14.-Gaziantep Milletvekili Mustafa R. Taşar'ın,
günlük bir gazetede çıkan habere ilişkin
Başbakandan yazılı soru önergesi (7/2167)
(Başkanlığa geliş tarihi :25.2.1997)

15.-İstanbul Milletvekili Halit Dumankaya'nın,
Türk TELEKOM'da usulsüzlük yapıldığı
iddiasına ilişkin Ulaştırma Bakanından
yazılı soru önergesi (7/2168) (Başkanlığa
geliş tarihi :25.2.1997)

16.-Rize Milletvekili Ahmet Kabil'in, 53 üncü
Hükümetin Rize'ye ayırdığı
ödeneğin bir kısmının Hükümetiniz
tarafından geri alındığı iddiasına
ilişkin Maliye Bakanından yazılı soru
önergesi (7/2169) (Başkanlığa geliş
tarihi :25.2.1997)

Meclis Araştırması
Önergeleri

1.- İstanbul Milletvekili Halit Dumankaya
ve 27 arkadaşının, K.İ.T.'ler ve özel
şahıslar tarafından kurulan bazı vakıfların
gayeleri dışında faaliyet gösterdikleri
iddialarını araştırarak alınması
gereken tedbirleri belirlemek amacıyla Anayasanın
98 inci, İçtüzüğün 104 ve 105
inci maddeleri uyarınca bir Meclis araştırması
açılmasına ilişkin önergesi (10/168)
(Başkanlığa geliş tarihi :26.2.1997)

2.-İstanbul Milletvekili Halit Dumankaya ve
22 arkadaşının, Sayısal Loto oyununun
ülke kaynaklarının yurt dışına
aktarılmasına neden olduğu ve ihalelerinde yolsuzluk
yapıldığı iddialarının
araştırılarak alınması gereken
tedbirlerin belirlenmesi amacıyla Anayasanın 98
inci, İçtüzüğün 104 ve 105 inci
maddeleri uyarınca bir Meclis araştırması
açılmasına ilişkin önergesi (10/169)
(Başkanlığa geliş tarihi :26.2.1997)



BİRİNCİ OTURUM

Açılma Saati : 15.00

Tarih : 27 Şubat 1997 Perşembe

BAŞKAN : Başkanvekili Hasan
KORKMAZCAN

KÂTİP ÜYELER : Ahmet
DÖKÜLMEZ (Kahramanmaraş), Fatih ATAY (Aydın)



 

BAŞKAN - Sayın milletvekilleri, Türkiye
Büyük Millet Meclisinin 62 nci Birleşimini açıyorum.


III. -Y O K L A M A 

BAŞKAN - Ad okunmak suretiyle yoklama yapılacaktır;
sayın milletvekillerinin, salonda bulunduklarını
yüksek sesle belirtmelerini rica ederim. 

(Yoklama yapıldı)

BAŞKAN - Sayın milletvekilleri, toplantı
yetersayımız bulunmamaktadır. Birleşime
15 dakika ara veriyorum; saat 15.45'te tekrar toplanacağız.



Kapanma Saati : 15.30


İKİNCİ OTURUM

Açılma Saati : 15.45

BAŞKAN : Başkanvekili Hasan
KORKMAZCAN

KÂTİP ÜYELER : Ahmet
DÖKÜLMEZ (Kahramanmaraş), Fatih ATAY (Aydın)




BAŞKAN - Sayın milletvekilleri, Türkiye
Büyük Millet Meclisinin 62 nci Birleşiminin İkinci
Oturumunu açıyorum. 

III. -Y O K L A M A 

BAŞKAN - Ad okunmak suretiyle yoklama yapılacaktır;
sayın milletvekillerinin, salonda bulunduklarını
yüksek sesle belirtmelerini rica ederim. 

(Yoklama yapıldı)

BAŞKAN - Sayın milletvekilleri, toplantı
yetersayımız vardır; görüşmelere
başlıyoruz. 

Gündeme geçmeden önce, üç
milletvekili arkadaşıma gündemdışı
söz vereceğim.

IV. - BAŞKANLIĞIN GENEL KURULA
SUNUŞLARI

A)  GÜNDEMDIŞI KONUŞMALAR

1. - Çorum Milletekili Mehmet Aykaç'ın,
Diyanet İşleri Başkanlığının
hizmet ve personel açısından iyileştirilmesi
ve geliştirilmesine ilişkin gündemdışı
konuşması ve Devlet Bakanı Nevzat Ercan'ın
cevabı 

BAŞKAN - Gündemdışı
ilk konuşmayı, Çorum Milletvekili Sayın
Mehmet Aykaç yapacaklar. Sayın Aykaç, Diyanet
İşleri Başkanlığının
hizmet ve personel açısından iyileştirilmesi
ve geliştirilmesi hakkında gündemdışı
söz istemişlerdir. 

Buyurun Sayın Aykaç. (RP sıralarından
alkışlar) 

Konuşma süreniz 5 dakikadır.

MEHMET AYKAÇ (Çorum) - Sayın
Başkan, değerli arkadaşlar; Diyanet İşleri
Başkanlığının hizmet ve personel
açısından iyileştirilmesi ve geliştirilmesi
hakkında gündemdışı söz almış
bulunuyorum; bu vesileyle, Yüce Heyetinizi ve aziz milletimizi
saygıyla selamlıyorum. 

Sayın Başkan, değerli arkadaşlar;
bu gündemdışı konuşmamda, din hizmetlerinin
daha iyi ve kaliteli bir şekilde ortaya konulması
için, yapılması gereken üç önemli
hususu dile getireceğim.

İlk olarak, Diyanet İşleri Başkanlığı
Kuruluş ve Görevleri Hakkında Kanuna değinmek
istiyorum. Diyanet İşleri Başkanlığı,
3 Mart 1924 tarihinde 429 sayılı Kanunla kurulmuş
anayasal bir kurumdur. 1965'te 633 sayılı Kanunla
yeni bir kuruluş statüsü belirlenmiş, daha
sonra 633 sayılı Kanunun pek çok maddesini
değiştiren 26.4.1976 tarih ve 1982 sayılı
Kanun, Anayasa Mahkemesince iptal edilince, 21 yıldır,
Diyanet İşleri Başkanlığı
sıhhatli bir kuruluş kanunundan mahrum olarak hizmet
vermektedir. Bu durumda, Diyanet İşleri Başkanlığının
elinde, halen uygulanabilir ve ihtiyaçlara cevap verecek
bir teşkilat kanunu yoktur. 

Bu nedenle, Diyanetten sorumlu sayın bakanımızın,
bir an önce Diyanet kuruluş kanunu tasarısını
Meclis gündemine getirmesini bekliyoruz. Tabiîdir ki,
bu kanun tasarısından beklediğimiz, Diyanet
İşleri Başkanlığını,
siyasetin kaygan zemininden çıkartarak, her çeşit
dinî, ilmî ve idarî iş ve işlemlerinde,
günlük siyasetin müdahalesi olmadan, elindeki yasa
ve yönetmelikler çerçevesinde çalışabilir
bir statüye kavuşturmasıdır. 

Sayın Başkan, değerli arkadaşlar;
ikinci olarak, Diyanet İşleri Başkanlığının
personel durumuna bir göz atmak istiyorum. Diyanet İşleri
Başkanlığına bağlı müftü,
vaiz, Kur'an kursu öğreticisi, imam-hatip ve müezzin
kayyum görevlilerimizle ilgili boş kadroların
sayısı şudur: 3 il müftülüğü,
75 ilçe müftülüğü, 879 il ve ilçe
vaizliği, 542 Kur'an kursu öğreticisi, 6 517 imam-hatip,
800 müezzin kadrosu olduğu halde, münhaldir. 

Ayrıca, Diyanet İşleri Başkanlığına
ihdası istenen 16 667 kadro,  unvanlarına göre
şöyledir: 1 500 Kur'an kursu öğreticisi, 8
367 imam-hatip, 6 000 müezzin, kayyım, 600 hizmetli,
50 kaloriferci, 50 bekçi, 50 aşçı,
50 eğitim merkezi öğretmeni. Bu 16 667 adet yeni
kadro ihdasına ihtiyaç vardır. 

Muhterem Başkan, değerli arkadaşlar;
Diyanet İşleri Başkanlığının
kanunî statüsünü net bir şekilde ortaya
koyar, acil ihtiyaç duyulan boş kadroları
doldurur ve yine, şiddetle gereksinim duyulan yeni kadroları
bir an önce ihdas eder, görevlilerini atarsak, ülkemizde
daha seviyeli, daha doğru bir din hizmeti verilmiş olacağını
ümit ediyorum. 

Halkımız ve onun evlatları,
eğer, ilkokuldan itibaren din öğretimi ve eğitimi
alamamışlarsa, işte, bugün olduğu
gibi, ehil olmayan, ilimden ve irfandan yoksun birtakım
çevreler, Müslüman halkımızın
temiz din duygularını istismar ederler. 

Ayrıca, en iyimser bir ifadeyle, dinî
bilgilerinin yetersiz olması sebebiyle, birkısım
insanların, İslamın aslı ve bizatihi
kendisi olan bazı tabirlere hakaret ederek karşı
çıkmaları da, üzerinde önemli düşünülmesi
gereken bir husustur. 

Muhterem Başkan, değerli milletvekilleri;
Diyanet İşleri Başkanlığının
hizmet ve personel yönünden geliştirilmesi ve
iyileştirilmesi konusundaki bu gündemdışı
konuşmamda, üçüncü olarak da, Diyanet
personelinin maaş yönünden oldukça mağdur
durumda bulunduğunu, Hükümetimizin bu kesimi de
düşünmesi gerektiğini, özellikle vaizlerimizin
ve murakıplarımızın, çok mühim
bir görev yaptıkları halde, buna karşın
maaşlarının oldukça düşük
olduğunu burada ifade etmek istiyorum. 

(Mikrofon otomatik cihaz tarafından kapatıldı)

BAŞKAN - Sayın Aykaç, konuşmanızı
tamamlayın efendim.

MEHMET AYKAÇ (Devamla) - Tamamlıyorum;
teşekkür ederim Sayın Başkanım.

Personel durumunu değerlendirirken ifade ettiğim
gibi, 1 401 toplam vaiz kadrosunun 522'si dolu, 879'u münhaldir;
ancak, bu 522 atanmış olan vaizin yarısı
da yurt dışında görevli bulunduğundan,
biz, Türkiye'deki insanımıza, Türk insanına,
200 küsur vaizimizle dinî bilgiler vermeye çalışıyoruz.
Bu, çok az bir sayıdır. Benim kendi ilim
Çorum'da, hiçbir vaiz yoktur. Sadece İstanbul'da,
200 vaiz kadrosuna ihtiyaç vardır; değerli milletvekilleri,
Türkiye'nin tamamında 200 vaiz vardır. Bunun
için, vaizlerimizin maddî yönden durumları
düzeltildiği takdirde, kadrosu olduğu halde müracaat
etmeyen ilahiyat fakültesi mezunları müracaat
edeceğinden, bu kadrolar dolacaktır. Bu görevlilerin
durumlarının düzeltilmesini, Hükümetimizden
talep ediyorum.

Sayın Başkan, sayın milletvekilleri;
sözlerimi bitirirken, Diyanet İşleri Başkanlığının
tüm gayretli personelini tebrik ediyorum. Ayrıca,
bu yetişmiş kadro, son günlerde birkısım
medyanın marifetiyle gündemde tutulan dinî kavramlardaki
kargaşayı giderecek ve en doğru bilgiyi verecektir.

Bu duygularla, aziz milletimizi ve Yüce Heyetinizi
saygıyla selamlıyorum. (RP sıralarından
alkışlar)

BAŞKAN - Gündemdışı
konuşan Çorum Milletvekili Sayın Mehmet Aykaç'a
teşekkür ediyorum. 

Gündemdışı konuşmayı
cevaplamak üzere, Devlet Bakanı Sayın Nevzat
Ercan söz istemişlerdir. 

Buyurun Sayın Ercan.

DEVLET BAKANI NEVZAT ERCAN (Sakarya) - Sayın
Başkan, muhterem milletvekilleri; Çorum Milletvekili
Sayın Mehmet Aykaç'ın, Diyanet İşleri
Başkanlığının hizmet ve personel
açısından iyileştirilmesiyle ilgili
gündemdışı konuşmasına cevap
vermek üzere huzurlarınızdayım; Yüce
Heyetinizi saygıyla selamlıyorum.

Bilindiği gibi, Diyanet İşleri Başkanlığı,
633 sayılı Teşkilât Yasasının
1 inci maddesinde, Yüce İslam dininin inançları,
ibadet ve ahlak esaslarıyla ilgil işleri yürütmek,
din konusunda toplumu aydınlatmak ve ibadet yerlerini yönetmek
şeklinde ifade edilen kanunî görevlerini, halen
görevli 78 572 adet personeliyle yürütmeye çalışmaktadır.
Ancak, hizmetin daha etkin ve verimli bir şekilde yürütülmesi
için, ifade edildiği gibi, yetersiz olan personel açığını
gidermek maksadıyla, çeşitli unvanlarda ihtiyacımız
olan 16 667 adet kadronun ihdası gerekmektedir. Bu noktada
gerekli hazırlıklar tamamlanmış, çeşitli
unvanlarda 16 667 adet kadronun ihdasına ilişkin
kanun tasarısı Türkiye Büyük Millet
Meclisine sevk edilmiş bulunmaktadır. 

Değerli milletvekilleri, toplumu, elbette ki,
din konusunda aydınlatma ve din hizmeti sunma görevi,
Anayasa ve kanunlarla Diyanet İşleri Başkanlığına
verilmiştir. Bu görevleri üstlenen Başkanlık,
kuruluşundan bugüne kadar gerek yurt içinde
gerekse Amerika, Avrupa ve Asya ülkeleriyle Kuzey Kıbrıs
Türk Cumhuriyetinde olmak üzere yurtdışındaki
vatandaş ve soydaşlarımıza din hizmeti
vermekte ve bu hizmeti bir disiplin içerisinde yürütmektedir.
Bunu ifade ederken şunu söylemek istiyorum: Bugün,
din hizmeti noktasında, Başkanlığın
hizmet alanı oldukça genişlemiştir.
Bu hizmetlerini hem yurtiçinde hem de yurtdışında
sunma görevi üstlenmiş bir kuruluşumuz olarak,
elbette ki, bu ihtiyacı karşılayacak değişik
unvanlarda kadrolara ihtiyacımız vardır.


Takdir edileceği üzere, bu kadar geniş
bir alana din hizmeti sunmak durumunda olan Başkanlığın,
hizmetlerini aksatmadan yürütebilmesi, kadro bakımından
yeterli hale gelmesiyle mümkün olabilecektir. Diyanet
İşleri Başkanlığının,
şu andaki kadro sayısı ise, mevcut ihtiyacı
karşılamaktan uzak durumdadır. Bakanlık
ve Hükümet olarak olarak gerekli hazırlık
yapılmış ve tasarı, Türkiye Büyük
Millet Meclisi Başkanlığına sevk edildiğine
göre, Yüce Meclisin değerli üyeleri bu konudaki
maruzatımızı anlayışla karşılayarak,
bu tasarının kısa sürede Meclisten geçmesi
yönünde olağanüstü müşterek
bir çabayı birlikte ortaya koyacaklardır;
bu konuda İnancımız tamdır. 

Değerli milletvekilleri, bu meyanda, yine, teşkilatımızda
görev yapan personelimiz, bilgi, görgü ve becerilerini
artırmak maksadıyla, bir çalışma
planı dahilinde hizmetiçi eğitime de tabi tutulmaktadır.
Eğitim seviyesini yükseltmek maksadıyla, imam-hatip
lisesi mezunu personelin, iki yıllık ilahiyat meslek
yüksekokullarına girmeleri sağlanmış
bulunmaktadır. Ancak, Diyanet İşleri Başkanlığı,
kuruluş tarzı bakımından, devam mecburiyeti
olan iki yıllık ilahiyat meslek yüksekokullarıyla
personelin eğitim seviyesinin yükseltilmesini yeterli
bulmamış olup, açık eğitim yapan
sosyal bilimler yüksekokulu statüsünün, ilahiyat
fakültelerindeki eğitime benzer hale getirilmesi için
gerekli çalışmalar da tarafımızdan
başlatılmış bulunmaktadır. Diyanet
İşleri Başkanlığı Teşkilat
Yasasına bazı ek maddeler eklenmesiyle ilgili kanun
tasarıları hazırlanmış ve bazı
tasarı ve teklifler Meclis gündemine intikal etmiş,
bazı tasarılar ise, görüşleri alınmak
üzere ilgili bakanlık ve kuruluşlara tarafımızca
gönderilmiş bulunmaktadır.

Yine, gündemdışı konuşmada
değerli arkadaşımızın da değindiği
bir diğer önemli konu, Diyanet teşkilatımızda
çalışan personelin malî ve özlük
haklarının iyileştirilmesine ilişkindir.

Değerli milletvekilleri, Diyanet İşleri
Başkanlığı merkez ve taşra teşkilatında
çalışan personelin özlük ve malî
haklarında  -ki, özellikle vaiz ve murakıpların-
 gerekli düzenlemeleri yapmak üzere 24.10.1996 gün
ve 963 sayılı yazıyla hazırlanan taslaklar,
Maliye ve Adalet Bakanlıklarıyla, Devlet Personel
Dairesi Başkanlığına gönderilmiştir.
En kısa zamanda, Diyanet teşkilatımızda
çalışan bütün din görevlilerinin
malî ve özlük haklarının iyileştirilmesi
mutlaka sağlanacaktır. 

Yine, Diyanet İşleri Başkanlığı
personelinin hizmetiçi eğitime tabi tutularak bilgi
ve görgüsünün yükseltilmesi amacıyla,
mevcut eğitim merkezlerinin sayısı da artırılmaktadır.
Bu konuda yoğun bir çalışma, tarafımızdan
sürdürülmektedir. Bu amaçla, mevcut sekiz
eğitim merkezine ilaveten Erzurum, Bursa ve Akçaabat'ta
eğitim merkezi açma çalışmaları
devam etmektedir. 

Nitelikli müftü atayabilmek için,
Diyanet İşleri Başkanlığı
Sınav, Atama ve Nakil Yönetmeliğinde gerekli değişiklik
yapılarak, müftü olabilmek için, ihtisas
kursu tamamlama şartı getirilmiştir. Diyanet
İşleri Başkanlığında, iyi
yetişmiş eleman istihdam edebilmek ve mevcut personelin
tahsil seviyesini yükseltmek için Millî Eğitim
Bakanlığı ve Yükseköğretim Kurulu
nezdinde müşterek çalışmalar yine
tarafımızca sürdürülmektedir.

Muhterem milletvekilleri, Diyanet İşleri
Başkanlığının genişleyen
hizmet sahasında, değişen ve gelişen ihtiyaçlara
cevap verme bakımından Teşkilat Yasasının
yeniden hazırlanmasıyla ilgili çalışmalar
da başlatılmış bulunmaktadır.
Bu husustaki çalışmalar, memnuniyetle ifade
edeyim ki, son safhasına gelmiş olup, kısa
zamanda tamamlanabilmesi gayreti tarafımızca sürdürülmektedir.
Bana, cevap verme fırsatı verdiği için,
gündemdışı konuşma yapan değerli
arkadaşım Sayın Aykaç'a teşekkür
ediyorum. 

Bu vesileyle, önümüzdeki günlerde
Meclisin gündeminde yer alacak olan ve öncelikle ele
alınmasını isteyeceğimiz, gerek teşkilat
yasasıyla ilgili gerekse bu teşkilatta çalışan
personelin malî ve özlük haklarının
iyileştirilmesine ilişkin tasarıyla ilgili
görüşme taleplerimizin de gündeme alınması
noktasında, zannediyorum ki, bugünkü gündemdışı
konuşma ve tarafımdan verilen cevap yararlı
olabilecektir.

Bu düşüncelerle ve bu umutla, hepinizi,
saygıyla, sevgiyle selamlıyorum. (DYP ve RP sıralarından
alkışlar)

BAŞKAN - Gündemdışı
konuşmayı cevaplayan Devlet Bakanı Sayın
Nevzat Ercan'a teşekkür ediyorum.

2. -Malatya Milletvekili Miraç Akdoğan'ın,
pancar üreticisinin sorunlarına ilişkin gündemdışı
konuşması 

BAŞKAN - Gündemdışı
ikinci söz, Malatya Milletvekili Sayın Miraç
Akdoğan'a verilmiştir.

Sayın Akdoğan, pancar üreticilerinin
sorunları hakkında söz istemiştir; buyurun.
(ANAP sıralarından alkışlar) 

Konuşma süreniz 5 dakikadır Sayın
Akdoğan.

MİRAÇ AKDOĞAN (Malatya) - Sayın
Başkan, sayın milletvekilleri; şekerpancarı
üreticisi vatandaşlarımızın sorunlarıyla
ilgili gündemdışı söz alarak huzurlarınıza
çıkmış bulunuyorum; hepinizi saygıyla
selamlıyorum.

Şekerpancarı üreticisi olan vatandaşlarımız,
maalesef, ilgisizlik ve dışlanmışlık
yüzünden kaderlerine terk edilmiştir. 

Ülkemizde, yaklaşık 500 bin çiftçi
ailesi pancar tarımıyla uğraşmaktadır.
Ortalama, 5 kişilik aile hesabına göre 2,5 milyon
insanımız bu yolla geçimini sağlamakta
ve yarınlara umutla bakmaya çalışmaktadır;
ama, görülen odur ki, şekerpancarı üreticisi
son beş yılda, kızgınlığını,
küsmüşlüğünü ifade edecek yer
bulamadığı için pancar üreticiliğinden
vazgeçerek, derdini anlatamadığı duyarsız
Hükümete bir şeyler ifade etmek istemektedir.


1996 Mayısında açıklanan
4 400 Türk Lirası taban fiyatı zamanında
ödenseydi, çiftçimizin yaralarına merhem
olabilecekti; ama, ne yazıktır ki, 1997 yılının
şubat ayının sonuna geldiğimiz şu
günlerde, hâlâ, şekerpancarı üreticilerinin
alacakları ödenememiştir. 

Her ne kadar, Hükümetin Başbakanı
"tarımda devrim yaptık; tarım ürünlerinin
bedellerini enflasyonun üzerinde tuttuk" şeklinde
gazetelere beyanat vermişse de, ortada hiçbir icraat
yoktur; çiftçi, üretici perişandır.


Üretici, bugün, maliyeti 4 500, 5 bin Türk
Lirasına ulaşan şekerpancarını,
1996 yılının eylül ayından itiraben
fabrikalara teslim etmeye başlamıştır.
Devlet, satın aldığı; ama, bir türlü
parasını ödemeye yanaşmadığı
pancardan büyük miktarlarda paralar kazanmış;
ama, üreticinin alınterinin karşılığını
ödememiştir. Bugün, şekerpancarı
üreticisine olan borcu yaklaşık 33 trilyon Türk
Lirasıdır. Enflasyon yüzde 100'lere ulaşmış;
işçilik, sulama, elektrik ve gübredeki artışlar
yüzde 300'lere varmışken, çiftçinin
33 trilyon lira parasını ödememek, bana göre
bir gasptır. 

Sayın Başkan, saygıdeğer
milletvekilleri; Malatya Milletvekili olarak, Yüce Meclis
kürsüsünden belirtmek istiyorum ki, yaklaşık
6 bin Malatyalı üretici, artık, şekerpancarı
ekmek istemiyor; çünkü, emeğinin karşılığını
alamamaktadır. Aylar önce teslim ettiği pancarın
bedeli halen ödenmemiştir. Mazot 61 bin Türk Lirası
olmuştur; elektriğe, suya, gübreye, işçiliğe
dayanılamayacak ölçülerde zam gelmiştir.
Taban fiyatı açıklandığı
zaman 800 bin Türk Lirası olan DAP gübre, bugün,
2 milyon 200 bin Türk Lirasıdır. 

İç talebi dengelemeye yönelik
politikalar iflas etmiştir. Artık, trilyonlarca lira,
şeker ithal etmek için kullanılmakta; şekerpancarı
üreticisi acımasızca, âdeta, üretimden
vazgeçmeye zorlanmaktadır.

1990 yılında 4 milyon dekar olan üretim
alanı, 3 milyon dekarlara düşmüştür.
İlgisizlik devam ederse, daha da düşeceği
açıktır. 

1996'da verilen 4 400 Türk Lirası taban
fiyat, polarite bahane edilerek 3 500 Türk Lirasına
kadar çekilmiştir. 

Bedelli yaş küspeden ton başına
250 bin Türk Lirası kesilmektedir. 

Bağ-Kur kesintileri yapılmakta, spor faaliyetleri
için para tahsil edilmektedir. Üstüne üstlük,
geri kalan para da ödenememektedir. 

Çiftçi, traktörünü,
tarlasını satılığa çıkarmıştır;
çünkü, borcunu ödemek için başka
bir yol bulamamıştır.

Sayın milletvekilleri, pancar üreticisi
sokağa dökülmek üzeredir. Hal böyle iken,
televizyonlara çıkıp "tarımda
devrim yaptık" şeklinde beyanatlar verip, ahkâm
kesmek, ancak politikadan anlamayan, tabanın sesine kulak
vermekten uzak politikacıların yapabileceği
bir iştir. 

1997 yılı ekimlerinin yapılma
zamanı geldi. Çiftçi, ekimi neyle ve nasıl
yapacak?! Daha önceki malının parasını
alamamış ki yatırım yapsın!..
Yazıktır! Bu memleketin çiftçisine,
köylüsüne; yıl boyunca ekiminden sökümüne
bütün ailesiyle alınteri akıtan pancar
üreticisine yazıktır. 

Sayın Başbakan, Muş-Malazgirt
seyahatinde... 

(Mikrofon otomatik cihaz tarafından kapatıldı)

BAŞKAN - Sayın Akdoğan, konuşmanızı
tamamlayın efendim.

MİRAÇ AKDOĞAN (Devamla) - ... çiftçilerimizin
Ziraat Bankası ve tarım kredi kooperatiflerine olan
borçlarının faizlerinin affedileceği
sözünü vermişti. Bu Mecliste birçok
yolsuzluğu, suiistimali affettiniz; ama, bugün mağdur
olan Türk çiftçisine Malazgirt'te verdiğiniz
sözü tutmadınız.

Sayın milletvekilleri, devlet, bir gün
geciken alacağı için katmerli faizler alırken,
aylardır ödemediği ürün bedellerinin
zararını nasıl tazmin edecektir?! Üretici,
bu kadar zamanda oluşan enflasyona dayalı açıklarını
nasıl kapatacaktır?! 

Hükümet, bayramdan önce pancar üreticisine
avans verileceğini açıklamıştı;
ama, Refahyol, sütten çıkma ak kaşık
formülüyle meşgulken, kararname imzalanamamış
ve avans ödemeleri suya düşmüş, bu
uygulamadan vazgeçilmiştir. Bu nasıl zihniyettir
sayın milletvekilleri?!

Özel harcamalar ve tatiller için devlet
imkânları seferber edilip hiçbir masraftan
kaçınılmazken, üreticiye ödenecek
para bulunamaması hayret vericidir. Hani bütçe
fazla vermişti; hani 9 trilyon fazlamız vardı;
hani paketler açıklanınca parayı koyacak
yer bulamıyordunuz?! Yoksa, pancar üreticisini üvey
evlat olarak mı görüyorsunuz?!

Batıda, sanayileşmiş ve zengin
ülkeler, kendi ülkelerindeki şekerpancarını
tercih etmekte, çiftçilerini desteklemektedirler.
Bizde de yapılmalı; teşvik primi, yükselen
enflasyon göz önünde bulundurularak, 2 000 hatta
3 000'ler seviyesine çıkarılmalıdır.

(Mikrofon otomatik cihaz tarafından kapatıldı)

BAŞKAN - Sayın Akdoğan, son cümlenizi
ifade edin efendim, süreniz tamamlandı.

MİRAÇ AKDOĞAN (Devamla) - Bitiriyorum
efendim.

Sayın milletvekilleri, 1997 yılı
taban fiyatları dövize endeksli olarak veya geç
ödenen her ay için, Ziraat Bankasının
uyguladığı faiz oranının pancar
bedeline yansıtılacağı açıklanmalı,
dönüm başına verilen gübre miktarı
artırılmalı, avanslar zamanında ödenmeli,
kaliteli pancara prim verilmeli, kesintiler asgarîye indirilmelidir.
 Böylelikle, hem üretici onore edilmeli hem de üretim
artırılmalıdır; yoksa, çok
kısa bir zaman sonra, bütün şekerimizin
ithal edilmesi kaçınılmaz olacaktır.

Yüce Meclisimize saygılarımı
sunuyorum. (ANAP ve DSP sıralarından alkışlar)

BAŞKAN - Gündemdışı
konuşan Malatya Milletvekili Sayın Miraç Akdoğan'a
teşekkür ediyorum.

3. -İstanbul Milletvekili Algan Hacaloğlu'nun,
milletvekilliğiyle bağdaşmayan işler ve milletvekilliği
ettiğine ilişkin gündemdışı
konuşması 

BAŞKAN - Bugünkü gündemdışı
son konuşmacı, İstanbul Milletvekili Sayın
Algan Hacaloğlu.

Sayın Hacaloğlu, milletvekilliğiyle
bağdaşmayan işler ve milletvekilliği ettiği
konusunda söz istemişlerdir.

Buyurun Sayın Hacaloğlu. (CHP sıralarından
alkışlar)

Konuşma süreniz 5 dakikadır. 

ALGAN HACALOĞLU (İstanbul) - Sayın
Başkan, değerli arkadaşlarım; ülkemiz,
çok yönlü sorunlarla karşı karşıya.
Ekonomimiz, demokrasimiz, sosyal dokumuz ve insanlarımızın
yaşam alanındaki genel sıkıntıları,
Türkiye'nin derhal aşılması gereken sorunları
olarak Türkiye Büyük Millet Meclisinin gündeminin
önünde; ancak, Türkiye Büyük Millet Meclisinin
bu sorunları göğüslemekte yeterince etkin
olabildiğini söyleyebilmek mümkün değil.


Her zaman, her koşulda, çözüm,
parlamenter rejimdir, demokrasidir. Biz, Cumhuriyet Halk Partisi
olarak, her zeminde, parlamenter sistemin savunucusu olmuş
bir partiyiz. O nedenle, benim, şimdi, bizler hakkında,
parlamenterlerin davranışlarına ilişkin
söyleyeceğim sözlerin, Parlamentoya yönelik
bir eleştiri olarak alınmamasını rica
ediyorum; ama, kabul etmemiz gereken bir husus var: Bizler; yani,
parlamenterler, yeterince üretmiyoruz, ülkenin sorunlarına
yeterince çözüm oluşturmuyoruz, yolsuzluklarla
yeterince etkin olarak mücadele edemiyoruz ve çoğu
kez, ya birbirimizle uğraşıyoruz ya da kendi
işlerimizi kovalıyoruz; doğal olarak, bu, bu
Parlamentoya ve bizlere yönelik bir temel güven sorununu
gündeme getirmekte. 

Maaş alma, kredi al; bakan ol, kendi kredini
ertelet; müteahhitlik karneni kirala; devlet ihalelerini
kovala; şirketlerden sınırsız hediye
kabul et; Meclisi umursama, özel işlerinle uğraş
ve holdinglerin, devletten yoğun destek alan holdinglerin
yönetim kurullarında görev yap!..

Bunlar ne kadar geçerlidir, tartışılması
gerekir; ama, izlenim budur ve her alanda yasal düzenlemeler
yapan Meclisimiz, nedense, iki temel alanda, 12 Eylül yasaklarının
kaldırılması ve kendine yönelik düzenlemelerde,
biraz yavaş, biraz tedirgin, konudan uzak davranmakta; ama,
Batı bunu yapmış. Batı'dan demokrasiyi
alıyoruz; ama, Batının bu alandaki düzenlemelerinden
uzak duruyoruz. 

Amerika, 1989 yılında etik yasasını
çıkarmış; son derece kısıtlayıcı
düzenlemeler getirmiş. Örneğin; Amerika'da,
yönetim kurullarında ücret karşılığı
görev yapamazsınız; yıllık 250
doların üstünde herhangi bir hediye alamazsınız.
Amerika'da, meclis dışı geliriniz ikinci dereceden
devlet memurunun maaşının yüzde 15'ini
geçemez. İsveç'te, eğer bir ay dışarıda
çalışırsanız, o ayın
maaşını milletvekili olarak alamazsınız.
İsrail'de toplam dış gelir, genel maaşınızın
yüzde 50'sini geçemez. Kısaca bu örnekleri
artırmak mümkün.

Batı, temelinde beyan sistemini getirmiş.
Bugün, İngiltere'de, Almanya'da, Güney Kore'de,
İsrail'de ve Fransa'da meclis dışındaki
bütün kazançlarınız beyana tabidir.
Herkes kimin ne yaptığını ayan beyan
izler. Bizdeki düzenlemeler yetersiz. 

Zamanım kısıtlı; o nedenle,
sadece Anayasanın 82 nci maddesi ve 3069 sayılı
Yasayla getirilmiş olan düzenlemenin, kesinlikle, özel
kesim ile milletvekillerinin ilişkilerini bir denetim ve
düzenleme altına almadığının
altını vurgulayarak geçiyorum. 

Biz, Cumhuriyet Halk Partililer olarak, huzurunuza,
bir yasa teklifiyle geliyoruz ve 3069 sayılı Yasayı
günümüzün koşullarına uygun bir
şekilde, devletle her türlü ilişki içinde
olan şirketlerde milletvekillerinin yönetim kurullarında
görev almaması; banka, finans ve menkul değerler
alanında hizmet veren şirketlerde milletvekillerinin
herhangi bir şekilde görev üstlenmemesi; milletvekillerinin,
hiçbir şekilde, devletle mukaveleli, akitli müteahhitlik
hizmetleri içine girmemesi, karnesini devredememesi gibi
koşulları içeren kapsamlı bir tasarıyı
huzurunuza sunacağız. Böyle bir tasarıyla,
inanıyoruz ki, açık toplum, temiz siyaset
ve ilişkilere açık... 

(Mikrofon otomatik cihaz tarafından kapatıldı)

BAŞKAN - Sayın Hacaloğlu, konuşmanızı
tamamlayın efendim.

ALGAN HACALOĞLU (Devamla) - Tamamlıyorum
Sayın Başkan.

...Parlamento üyeleri olaraktan, Parlamentonun
saygınlığını yeni boyutlara taşıyacağımıza
inanıyorum. 

Bu arada, bir noktayı da belirtmek istiyorum:


Değerli arkadaşlarım, biliyorsunuz,
Alman Hükümeti, 16 yaşına kadar olan yabancı
çocuklarına, vize ve oturma izni zorunluluğu
getirdi. 15 Ocakta yürürlüğe giren bu karardan
500 bin gencimiz ve çocuğumuz olumsuz olarak etkilenmektedir.
Türk aileleri, bu haksız kararı protesto etmek
için, bugün, çocuklarını okullara
ve kreşlere göndermiyor; ayrıca, çeşitli
kentlerde gösteriler düzenliyor. Geçtiğimiz
hafta, Avrupa Parlamentosu, Almanya'nın bu kararı
geri almasını talep eden bir tasarıyı
onaylamış bulunmaktadır; ancak, Refahyol Hükümetinden,
şu ana kadar, bu konuda hiçbir ses çıkmamıştır.


Konuyu yerinde inceleyen ve Hükümete soru
önergesi yönelten arkadaşımız Ercan
Karakaş'ın sorusuna da bugüne değin bir
yanıt verilmemiştir. 

Bu çok önemli konuda da Hükümeti
göreve çağırıyorum. 

Hepinize saygılarımı sunuyorum.
(CHP sıralarından alkışlar)

BAŞKAN - Gündemdışı
konuşan İstanbul Milletvekili Sayın Algan
Hacaloğlu'na teşekkür ediyorum. 

Gündemdışı konuşmayı
Hükümet cevaplandırmak istiyor mu efendim? 

Son bölümüyle ilgili olarak Hükümetten
bir cevap gelebilirdi; zannediyorum, Hükümet, bu konuda
dün yapılan açıklamaları yeterli
buluyor; ancak, Değerli Hacaloğlu'nun, Meclisle ilgili
eleştirileri konusunda bazı çalışmalar
hakkında açıklama yapma ihtiyacı duyuyorum:


20 nci Dönem Türkiye Büyük Millet
Meclisi, göreve başladığından bu
yana, öncelikle, 19 uncu Dönemde yapılan ve demokratik
alandaki yasakları kaldırma amacı güden
Anayasa değişikliklerinin kanunlara yansıması
konusuna öncelik vermiştir. Meclis Başkanlığının
başlattığı bu girişimle, Türkiye
Büyük Millet Meclisinde temsil edilen bütün
gruplarımızın katılımıyla,
partilerarası bir özel komisyon oluşturulmuştur.
Özel komisyon, bugün itibariyle, gündeminde bulunan
19 uyum yasasından 17'sini tamamlamış bulunmaktadır;
böylece, 1982 Anayasasıyla demokratik hayatımıza
getirilen birtakım kısıtlamalar ve birtakım
katılım eksiklikleri giderilmiş olacaktır.


Ayrıca, parlamenterlikle bağdaşmayan
işler konusunda öncü bir değişiklik
olarak, Anayasanın 83 üncü maddesinde yapılacak
değişiklik partilerarası komisyonda kabul edilmiş,
imzalanmış, Türkiye Büyük Millet Meclisi
Başkanlığına sunulmuş ve Türkiye
Büyük Millet Meclisi Anayasa Komisyonunda da kabul edilmiş
bulunmaktadır. 

Şimdi, Sayın Hacaloğlu'nun ifadeleriyle,
bu alandaki eksik düzenlemeler konusunda, Cumhuriyet Halk
Partisi Grubumuzun bir kanun teklifi hazırlamakta olduğunu
memnuniyetle öğrenmiş bulunuyoruz. Bu hazırlık,
partilerarası komisyona getirilirse, belki de, bütün
gruplarımızın üzerinde uzlaşmasıyla
çok kısa sürede gerçekleştirilebilecektir.


Sayın milletvekilleri, gündemdışı
konuşmalar tamamlanmıştır.

İki adet Meclis araştırması
önergesi vardır; okutuyorum:

B) GENSORU, GENEL GÖRÜŞME, MECLİS
SORUŞTURMASI VE MECLİS ARAŞTIRMASI ÖNERGELERİ

1.-İstanbul Millevtekili Halit Dumankaya
ve 27 arkadaşının, KİT'ler ve özel
şahıslar tarafından kurulan bazı vakıfların
gayeleri dışında faaliyet gösterdikleri
iddialarını araştırmak amacıyla
Meclis araştırması açılmasına
ilişkin önergesi (10/168) 

Türkiye Büyük Millet Meclisi
Başkanlığına

Kamu İktisadî Teşebbüslerince
kurulan vakıflarla, gerekse özel şahıslar
tarafından kurulan bazı vakıfların
gayeleri dışında çalıştıkları,
kamu arazileri ve imkânlarından sorumsuzca istifade
etmek gayesiyle kuruldukları, bu yapıları
ile hem KİT'lere ve hem de kamuya yük oldukları
nedeniyle, bu konuların araştırılması,
alınması gerekli tedbirlerin neler olabileceğinin
belirlenmesi amacıyla Yüce Meclisimizce bir araştırma
komisyonu kurulmasını, Anayasamızın
98 ve İçtüzüğümüzün
104 ve 105 inci maddesi gereğince arz ve teklif ederiz. 

1. Halit Dumankaya (İstanbul)

2. Mustafa Cumhur Ersümer (Çanakkale)

3. Mehmet Cavit Kavak (İstanbul)

4. Levent Mıstıkoğlu (Hatay)

5. Esat Bütün (Kahramanmaraş)

6. Ömer Ertaş (Mardin)

7. Hüsnü Sıvalıoğlu (Balıkesir)

8. Ünal Yaşar (Gaziantep)

9. Yusuf Ekinci (Burdur)

10. Yavuz Köymen (Giresun)

11. Avni Kabaoğlu (Rize)

12. Refik Aras (İstanbul)

13. Abbas İnceayan (Bolu)

14. Emin Kul (İstanbul)

15. Halil İbrahim Özsoy (Afyon)

16. Halil Cin (İçel)

17. İbrahim Çebi (Trabzon)

18. Yılmaz Karakoyunlu (İstanbul)

19. Biltekin Özdemir (Samsun)

20. Şinasi Altıner (Karabük)

21. İsmail Durak Ünlü (Yozgat)

22. Mustafa Rüştü Taşar (Gaziantep)

23. Recep Mızrak (Kırıkkale)

24. Mehmet Keçeciler (Konya)

25. Rüştü Kâzım Yücelen
(İçel)

26. Yusuf Namoğlu (İstanbul)

27. Abdullah Akarsu (Manisa)

28. Bülent Akarcalı (İstanbul)

Gerekçe:

Kamu İktisadî Teşebbüslerinde
(KİT'lerde) vakıf adı altında kurulan
kuruluşlarda ve bazı kişilerin kurdukları
vakıflarda gayesini aşarak çalışmalar
yapıldığı, kamu kurum ve kuruluşlarının
malları bu vakıflar üzerine geçirilerek
âdeta talan edildiği bir gerçektir. 

KİT'lerde öyle vakıflar oluşmuştur
ki, âdeta vakfın varlığı, kendi
KİT'inin çok üzerinde oluşmuştur.


KİT'lerdeki vakıfların birçoğuna,
ister zarar ister kâr etsin, kendi KİT'ince yüklü
miktarda para aktarılmaktadır. Aktarılan
bu paralarla, vakfın yöneticileri de KİT yöneticileri
olduğundan, çok rahatça istediği yerlerde
harcamalar yapmaktadır. 

Hükümet, ekonomik darboğaz nedeniyle
harcamaları kıstığında, tasarruf
tedbirleri genelgesi yayınlandığında;
lüks harcamaları, araba alımlarını,
mobilya, mefruşat alımlarını kestiğinde,
bir vakıf devreye sokulup, yine, çifter çifter
Mercedesler alınmakta, vakıftan alındığından,
resmî plaka yerine beyaz plaka takılmakta, bu şekilde
çok daha rahat aracı kullanma ortamı doğmaktadır.


Bu vakıflar kanalıyla, kamu harcamaları
kontrolsüzce ve birçoğunda sorumsuzca yapılmaktadır.

Zarar eden bir KİT, milyarlarca lirayı
vakfına aktararak, KİT'in zararını
daha da artırarak, Yüksek Denetim Kurulu dışında
kaldığından, sadece vakıflar denetimiyle
harcamalar yapılmaktadır. 

Özel şahısların kurdukları
vakıfların birçoğu da, devlet arazilerini
uhdelerine geçirmek, devlet imkânlarını
kullanmak gayesiyle kurulan vakıf senedine öyle maddeler
koymaktadırlar ki, vakıf yönetimi, babadan
oğula, anadan kızına geçmek suretiyle
sülaleden sülaleye devam etmektedir.

Kurulan bu vakıflar, vakıf istismarını
doğurmakta, her ne kadar, vakfın senedinin gayesi,
maddesinde yaldızlı sözler iyi niyetle sergilense
dahi, vakıf, ticarî gaye ile ve olabildiğince
devlet imkânlarından yararlanmak için kurulmaktadır.

KİT'lerde bir kambur olan KİT'lerin
vakıfları, gayesi dışında çalışan
diğer vakıflar, bu vakıfların nasıl
faydalı hale getirilebilineceği, ne gibi düzenlemelerin
yapılarak vakıf sömürüsü ve
yükünden kurtarılması için Anayasamızın
98 inci ve İçtüzüğümüzün
104 ve 105 inci maddeleri gereği Yüce Meclisimizce bir
araştırma komisyonu vasıtasıyla tespitini
arz ve teklif ederiz.

Saygılarımızla.

BAŞKAN - Bilgilerinize sunulmuştur.

Önerge, gündemde yerini alacak, Meclis
araştırması açılıp açılmaması
konusundaki öngörüşme, sırasında
yapılacaktır.

Meclis araştırması için
verilmiş ikinci önergeyi okutuyorum:

2. - İstanbulMilletvekili Halit Dumankaya
ve 22 arkadaşının, sayısal loto oyununun
ülke kaynaklarının yurt dışına
aktarılmasına neden olduğu ve ihalelerinde yolsuzluk
yapıldığı iddialarını araştırmak
amacıyla Meclis araştırması açılmasına
ilişkin önergesi (10/169)

Türkiye Büyük Millet Meclisi
Başkanlığına

Refahyol Hükümeti döneminde oynanmaya
başlayan sayısal loto oyunu ile beş sene zarfında
yurt dışına çıkacak olan yaklaşık
45 milyon dolarla birlikte, okul çağındaki çocuklar
kumara alıştırılmakta; bir taraftan,
ülkenin kıt kaynaklarıyla elde edilen dolarlar
sorumsuzca yurt dışına taşınırken,
diğer taraftan ülkemizin gençliği zehirlenmektedir.

Ayrıca, yapılan makine alımı
ihalesi ile ilgili olarak da gözardı edilemeyecek
söylentiler vardır.

Bu konunun, Yüce Meclisimizce araştırılması
için Anayasamızın 98 ve İçtüzüğümüzün
104 ve 105 inci maddeleri gereği bir araştırma
komisyonu kurulmasını arz ederiz.

1. Halit Dumankaya (İstanbul)

2. Mustafa Cumhur Ersümer (Çanakkale)

3. Levent Mıstıkoğlu (Hatay)

4. Mehmet Cavit Kavak (İstanbul)

5. Hüsnü Sıvalıoğlu (Balıkesir)

6. Halil Cin (İçel)

7. Yusuf Ekinci (Burdur)

8. Abbas İnceayan (Bolu)

9. İbrahim Çebi (Trabzon)

10.Yılmaz Karakoyunlu (İstanbul) 

11. Ünal Yaşar (Gaziantep)

12. Emin Kul (İstanbul) 

13. Ömer Ertaş (Mardin) 

14. Halil İbrahim Özsoy (Afyon)

15. Esat Bütün (Kahramanmaraş)

16. Avni Kabaoğlu (Rize)

17.Refik Aras (İstanbul)

18. Mehmet Keçeciler (Konya) 

19.Mustafa Rüştü Taşar
(Gaziantep) 

20. Abdullah Akarsu (Manisa)

21. Rüştü Kâzım Yücelen
(İçel) 

22. İsmail Durak Ünlü (Yozgat) 

23. Bülent Akarcalı (İstanbul)


Gerekçe : 

Milli Piyango İdaresine bağlı sayısal
loto için uluslararası açılan bir
ihale ile 4 yabancı firmaya davetiye çıkartılmış,
ihalelerde usulsüzlük yapıldığı,
bu olayın KİT Komisyonunda da tartışıldığı,
Komisyon toplantısının ertelenip yeniden
incelendiği, yapılan görüşmelerde ülke
kaynaklarının sayısal loto oyunu ile yurt
dışına aktarıldığı
tespit edilmiştir.

Refah Partili milletvekili arkadaşlarımız
Sayın Başbakanla yaptıkları görüşmede,
KİT Komisyonunda sayısal lotonun kaldırılmasıyla
ilgili bir tavsiye kararı alınırsa bu anlaşmayı
feshedeceğini komisyon üyelerine bildirilmesi üzerine,
komisyonun görevi olmamasına rağmen, bu tavsiye
kararı da alınmış ve Başbakanlığa
bildirilmiştir.

Aradan geçen bunca zamana göre Hükümet
tarafından bir işlem yapılmadığı
gibi, her geçen gün, bu oyunla, bir taraftan  ülkenin
milyonlarca doları dışarıyı
giderken diğer taraftan, gençler, kumar alışkanlığıyla
 zehirlenmektedir. 

Veliler, öğretmenler, idareciler, analar,
babalar feryat etmekte, şikâyetleri, gazete sütunlarında
boy boy yayınlanmaktadır. 

Velilerin şikâyetleri üzerine birçok
okulda araştırma yapan öğretmenler, öğrencilerin
yüzde 90'ının üzerinde sayısal
loto kuponunun çıktığı tespit
etmişlerdir. 

Her ne kadar 18 yaştan küçüklerin
oynamasının yasak olduğu kuponların arkasında
yazsa da, bunu kimse kale almamakta; gençlik, artık,
kırtasiyeciye defter, kalem almak için değil,
sayısal loto oynamak için koşmaktadır.


Bir öğretmen iki saat kırtasiyecide
bekleyerek kaç öğrencinin sayısal loto
oynadığını tespit etmek istemiş,
gelen 30-40 öğrencinin tamamına yakını
ya sigara almak ya da sayısal loto oynamak için
gelmekte olduklarını tespit etmişlerdir. Belki
bunun bir tesadüf olduğunu varsaysak bile, annelerin,
babaların gazetelere yansıyan feryatları,
evlerinden cüzdanlarından para çalmaya kadar
uzanmaktadır. 

Avrupa'da bu tür oyunların oynandığı
yerlerde 18 yaşından küçükler giremezken,
bizde ekmek bayiine, kırtasiyelere, eczanelere, ayakkabıcılara,
konfeksiyonculara, emlakçılara bu sayısal
lotonun bayiliğinin verilmesiyle iş kontrolden, çığırından
çıkmıştır. 

Gerek sayısal lotonun ihalesinde yapıldığı
iddia edilen yolsuzluklar ve gerekse sayısal loto oyunu
neticesinde yurt dışına çıkacak
dövizin miktarını tespit etmek, gençlik
üzerindeki etkilerini araştırmak, kaldırılması
ile ne gibi zararla başbaşa kalacağımızı
tespit etmek için, Anayasamızın 98 ve İçtüzüğümüzün
104 ve 105 inci maddesi gereği Yüce Meclisimizce bir
araştırma komisyonu vasıtasıyla tespitini
arz ve teklif ederiz.

Saygılarımızla.

BAŞKAN - Bilgilerinize sunulmuştur.

Önerge, gündemde yerini alacak ve Meclis
araştırması açılıp açılmaması
konusundaki öngörüşmeler, sırasında
yapılacaktır.

Polis tarafından dinlenen telefonlar hakkındaki
iddiaları araştırmak amacıyla kurulan
(10/108) esas numaralı Meclis Araştırması
Komisyonu Geçici Başkanlığının,
başkan, başkanvekili, sözcü ve kâtip
seçimine dair bir tezkeresi vardır; okutuyorum:

C) TEZKERELER VE ÖNERGELER

1. - (10/108) esas numaralı Meclis Araştırması
Komisyonu Geçici Başkanlığının,
Komisyonun, başkan, başkanvekili, sözcü
ve kâtip üye seçimini yaptığına
ilişkin tezkeresi(3/698)

27/2/1997

Türkiye Büyük Millet Meclisi
Başkanlığına

Komisyonumuz, başkan, başkanvekili, sözcü
ve kâtip üyelerini seçmek üzere 27.2.1997
Perşembe günü saat 11.00'de 172 No'lu araştırma
komisyonu salonunda 8 üye ile toplanmış ve aşağıdaki
isimleri yazılı sayın üyeler belirtilen
görevlere seçilmişlerdir.

 Sabri Ergül 

 İzmir

 Komisyon Geçici Başkanı

 Adı ve Soyadı Seçim Bölgesi
Aldığı Oy

Başkan:  Suat Pamukçu  Bayburt 8

Başkanvekili:  İlyas Yılmazyıldız
Balıkesir 8

Sözcü: İsmail Durak Ünlü
 Yozgat 8

Kâtip: Çetin Bilgir  Kars 8

BAŞKAN - Bilgilerinize sunulmuştur.

Sayın milletvekilleri, Türkiye Büyük
Millet Meclisi Başkanlığının bir
tezkeresi vardır; okutup, oylarınıza sunacağım:

2. - Türkiye Büyük MilletMeclisinden
bir Parlamento heyetinin, Azerbaycan, Kazakistan, Kırgızistan,
Özbekistan ve Türkistan Parlamentolarından alınan
resmî davetlere icabet etmesine ilişkin Başkanlık
tezkeresi (3/699)

Türkiye Büyük Millet Meclisi
Genel Kuruluna

Azerbaycan, Kazakistan, Kırgızistan,
Özbekistan ve Türkmenistan Parlamentolarından
alınan resmî davetlerde, Türkiye Büyük
Millet Meclisinden bir Parlamento Heyeti, adı geçen
ülkelere davet edilmektedir.

Söz konusu davetlere icabet edilmesi hususu,
Türkiye Büyük Millet Meclisinin Dışilişkilerinin
Düzenlenmesi Hakkındaki 3620 sayılı
Kanunun 6 ncı maddesi uyarınca Genel Kurulun tasviplerine
sunulur.

 Mustafa Kalemli

 Türkiye Büyük Millet Meclisi

 Başkanı

BAŞKAN - Oylarınıza sunuyorum:
Kabul edenler... Kabul etmeyenler... Kabul edilmiştir.

Danışma Kurulunun bir önerisi vardır,
okutup oylarınıza sunacağım:

V. - ÖNERİLER

A) DANIŞMA KURULU ÖNERİLERİ

1. - (11/10) esas numaralı BakanlarKurulu
üyeleri hakkındaki gensoru önergesinin gündemdeki
yeri ve görüşme gününe ilişkin
Danışma Kurulu önerisi

Danışma Kurulu Önerisi

No : 55   Tarihi : 27.2.1997

26.2.1997 tarihli gelen kâğıtlarda
yayımlanan ve Genel Kurulun 26.2.1997 tarihli 61 inci Birleşiminde
okunmuş bulunan, Bakanlar Kurulu üyeleri hakkındaki
(11/10) esas numaralı gensoru önergesinin, gündemin
"Özel Gündemde Yer Alacak İşler"
kısmında yer almasının ve Anayasanın
99 uncu maddesi gereğince, gündeme alınıp
alınmayacağı hususundaki görüşmelerinin,
Genel Kurulun 4.3.1997 Salı günkü birleşiminde
yapılmasının Genel Kurulun onayına
sunulması Danışma Kurulunca uygun görülmüştür.

 Uluç Gürkan

 Türkiye Büyük Millet Meclisi

 Başkanı V.

 

 Temel Karamollaoğlu Murat Başesgioğlu

 RP Grubu Başkanvekili ANAP Grubu Başkanvekili



 Mehmet Gözlükaya Hikmet Uluğbay

 DYP Grubu Başkanvekili DSP Grubu Başkanvekili

Nihat Matkap

CHP Grubu Başkanvekili

BAŞKAN - Oylarınıza sunuyorum:
Kabul edenler... Kabul etmeyenler... Kabul edilmiştir.

Anavatan Partisi Grubunun ve Refah Partisi ile Doğru
Yol Partisi Gruplarının, İçtüzüğün
19 uncu maddesine göre vermiş oldukları önerileri
vardır; ayrı ayrı okutup oylarınıza
sunacağım.

Geliş sırasına göre, önce,
Anavatan Partisi Grubunun önerilerini okutuyorum:

B) SİYASÎ PARTİ GRUBU ÖNERİLERİ

1. - (10/164) esas numaralı Meclis araştırması
ve (9/11) esas numaralı Meclis soruşturması
önergelerinin gündemdeki yeri ve görüşme
gününe ilişkin ANAP Grubu önerisi

Türkiye Büyük Millet Meclisi
Başkanlığına

Danışma Kurulunun 27 Ekim 1997 Perşembe
günü yaptığı toplantıda siyasî
parti grupları arasında görüşbirliği
sağlanamadığından, aşağıdaki
önerilerimizin Genel Kurulun onayına sunulmasını
arz ve tekif ederiz.

Saygılarımızla.

 Murat Başesgioğlu

 Grup Başkanvekili

Öneriler:

1. Gündemin "Genel Görüşme
ve Meclis Araştırmasına Dair Öngörüşmeler"
bölümünün 134 üncü sırasında
yer alan, İstanbul Milletvekili Emin Kul ve arkadaşlarınca,
"TPAO adlı petrol tankerinde meydana gelen yangın
faciasının nedenlerinin araştırılarak,
alınması gereken tedbirlerin belirlenmesi"
amacıyla verilen (10/164) esas numaralı Meclis araştırması
önergesinin, Genel Kurulun 11 Mart 1997 Salı günkü
birleşiminde görüşülmesi önerilmiştir.

2. İzmir Milletvekili Metin Öney ve arkadaşlarınca
verilen ve Genel Kurulun 20.2.1997 tarihli 59 uncu Birleşiminde
okunmuş bulunan ve aynı tarihli gelen kâğıtlarda
yayımlanan Adalet Bakanı Şevket Kazan hakkındaki
(9/11) esas numaralı soruşturma önergesinin,
gündemin "Özel Gündemde Yer Alacak İşler"
kısmında yer alması ve Anayasanın
100 üncü maddesi gereğince, soruşturma açılıp
açılmayacağı hususundaki görüşmelerin,
Genel Kurulun 11 Mart 1997 Salı günkü birleşiminde
yapılması önerilmiştir.

BAŞKAN - Anavatan Partisi Grubu önerisi
üzerinde, Anavatan Partisi Grubu Başkanvekili Sayın
Murat Başesgioğlu söz istemişlerdir.

Buyurun Sayın Başesgioğlu. (ANAP
sıralarından alkışlar)

Sayın Başesgioğlu, konuşma
süreniz 10 dakikadır.

MURAT BAŞESGİOĞLU (Kastamonu) -
Sayın Başkan, sayın milletvekilleri; grup
önerisi üzerinde söz almış bulunmaktayım;
bu vesileyle, Yüce Heyetinizi saygıyla selamlıyorum.


Biraz evvel okunan grup önerisindeki talebimiz,
13 Şubat 1997 günü, Tuzla'da, Türkiye Petrolleri
Anonim Ortaklığı isimli gemide çıkan
yangın ve bu yangına vefakârane ve fedakârane
bir şekilde müdahale edip, hayatlarını
kaybeden itfaiye personeliyle ilgili, hepimizi üzen bu deniz
kazası sebebiyle, Sayın Emin Kul ve Grubumuza mensup
arkadaşlarımızca verilen Meclis araştırması
önergesinin görüşme gününün
tayinine ilişkindir. Maalesef, bugün, Danışma
Kurulunda, bu konuda bir mutabakat sağlayamadık. 

Bizim talebimiz, 11 Mart 1997 günü, bu
Meclis araştırması önergesinin görüşülmesidir.
Kaldı ki, bu konuda, DSP ve Cumhuriyet Halk Partisi Grupları
da, aynı mahiyette Meclis araştırması
önergesi vermiş bulunmaktadırlar. Bu konuda,
maalesef, bir mutabakat sağlanamadığı için,
Genel Kurulun hakemliğine müracaat edilmesi zarureti
doğmuştur.

İkinci talebimiz, Adalet Bakanı Sayın
Şevket Kazan hakkında, Grubumuz tarafından
verilmiş bulunan Meclis soruşturması önergesinin
görüşme gününün tespitine dairdir.
Biraz evvel, yine burada okunan ve bütün parti gruplarının
ittifakıyla kararlaştırılan gensoru
önergesi, 4 Mart 1997 Salı günü görüşülecektir.
Bugün, İktidar Partileri Gruplarına mensup
arkadaşlarımız, aynı günde, Sayın
Şevket Kazan'la ilgili soruşturma önergesinin
görüşülmesinde ısrarlı olmuşlardır;
bu nedenle, Danışma Kurulunda, yine mutabakat sağlanamamıştır.
Aramızda bir haftalık bir süre söz konusudur;
arkadaşlarımız 4 Mart demektedirler, biz de
11 Mart demekteyiz. Bunun da gerekçesi, gensoru gibi, Meclis
soruşturması gibi ağırlıklı
iki denetim konusunun aynı günde görüşülmesinin
Meclis teamüllerimize uygun olmadığı noktasındadır;
ama, maalesef, üzülerek belirteyim ki, İktidar
Partileri Grupları, bu konuda bir esneklik içerisinde
değillerdir. Sadece bu hadisede değil, bundan evvelki
hadiselerde de aynı katılığı göstermişlerdir.
Oysa, değerli milletvekilleri, Meclis soruşturması
ve gensoru, ağırlıklı denetim faaliyetleridir.
Dolayısıyla, gerek muhteva açısından
gerekse zamanlama açısından takdir hakkı,
muhalefet partilerine ait olan bir husustur; ama, İktidar
Partileri, maalesef, bu konuda, muhalefete, bu esnekliği,
bu yumuşaklığı göstermemektedirler.
Bu kadar küçük bir konuda, yani bir haftalık
bir zamanlama açısından bile muhalefetle
bir diyaloğa girmeyi, bir kabullenmeyi içine sindirememek,
ülkemizin içinden geçmekte olduğu şu
konjonktür içerisinde gerçekten düşündürücüdür.


Refahyol Hükümeti işbaşına
geldiğinden bugüne, maalesef, muhalefeti yok saymış,
ülkenin önemli konularında dahi muhalefetle,
muhalefet liderleriyle görüş alışverişinde
bulunmaya yanaşmamıştır. Bu demokrasiyi,
bu Parlamentoyu, iktidarıyla muhalefetiyle birlikte yaşatacağız;
ama, bu konuda da hassasiyet ve sorumluluk, ilk önce İktidar
Partileri Gruplarına düşmektedir. 

Bu vesileyle, bu konuyu bir kez daha dile getiriyor,
önerilerimizin kabulünü Yüce Genel Kuruldan
saygıyla arz ediyorum.

Sağ olun. (ANAP sıralarından alkışlar)

BAŞKAN - Öneri üzerinde konuşan
Sayın Murat Başesgioğlu'na teşekkür
ediyorum.

SALİH KAPUSUZ (Kayseri) - Sayın Başkan,
önerinin aleyhinde söz istiyorum.

MEHMET GÖZLÜKAYA (Denizli) - Önerinin
aleyhinde söz istiyorum.

BAŞKAN -Önerinin aleyhinde, önce,
Sayın Salih Kapusuz.

Buyurun Sayın Kapusuz. (RP sıralarından
alkışlar)

Sayın Kapusuz, konuşma süreniz
10 dakikadır.

SALİH KAPUSUZ (Kayseri) - Teşekkür
ediyorum Sayın Başkan.

Sayın Başkan, değerli milletvekili
arkadaşlarım; hepinizi saygıyla selamlıyorum.


Hepinizin bildiği gibi, kamuoyunun da yakinen
takip ettiği gibi, İçtüzük gereği,
Danışma Kurulu olarak, gündem tespiti konusunda,
grupların teklifiyle toplantı yapılır.
Bütün grupları temsilen, kıymetli arkadaşlarımız,
yapılan bu toplantıda bulunurlar. Bu toplantıda
mutabakat sağlanırsa, konu, Danışma Kurulu
önerisi olarak, müşterek bir karar şeklinde
gelir; sağlanamaz ise, münferiden, ilgili gruplar, bu
konularla ilgili önerilerini getirirler. Getirilmiş
olan öneriler de Genel Kurulun hakemliğine başvurularak
sonuçlandırılır. Dolayısıyla,
böyle bir uygulama, böyle bir teamül, kıymetli
arkadaşım, değerli kardeşim Murat Beyin
takdim ettiği şekliyle hiç alakası olmayan
bir takdim şekli oldu. Beni bağışlasın;
çünkü, bu diyalog, öyle bir diyalog ki,
elbette, farklı düşünceler, grupların
farklı yaklaşımları olacaktır
ve doğaldır, tabiîdir. Bu, kesinlikle bir diyalogsuzluk
değildir. 19 uncu Dönemde de beraber bulunduk... Şu
anda, 20 nci Dönem Parlamentosundaki diyalog, mutabakat,
muhalefetle İktidarın birçok konudaki müşterekliği,
herkesin gözü önünde cereyan etmektedir. Çıkarılan
kanunlar itibariyle bakınız, yapılan denetim
konuları itibariyle bakınız; bugüne
kadar, özellikle Refahyol Hükümeti kurulduktan
sonra, özellikle muhalefetin getirdiği denetim konularına,
İktidar cenahı olarak öncelik verdik, taleplerinizin
birçoğunu kabul ettik ve müştereken burada
onları da kabul edip, araştırmalarla ilgili
olarak, beraberce komisyonlar kurduk. Kurulan bu komisyonların
raporlarını da en kısa zamanda sonuçlandırmak
için Genel Kurulda görüşmeye açtık,
birçoğunu da sonuçlandırdık. Dolayısıyla,
kati surette bir diyalogsuzluk söz konusu değildir; aksine,
mutabakat -eğer rakamsal olarak bir takibe tabi tutulacak
olursa- ağırlıktadır. 

Muhalefeti yok saymak... Kesinlikle arkadaşlar.
Şayet demokratik bir yapıdan bahsediyorsak, demokratik
bir sistemden bahsediyorsak, elbette, iktidar kadar muhalefet
de vardır.  Zaten, her ikisinin var olduğu sistemin
adı demokrasidir. Onun için, bizim, bugüne
kadar, hiçbir uygulamamızda, muhalefeti yok saymak
gibi bir uygulama olmamıştır. Kesinlikle,
biz, muhalefetten  istifade etmeyi her zaman bilmişizdir
ve gerekeni de gerektiği şekliyle yerine getirmişizdir.


Değerli arkadaşlar, şimdi, ihtilaf
sayılan konu nedir? Birincisi, Tuzla'da, hepimizin de üzüldüğü
bir yangın faciası yaşadık; zaman zaman
da, bu, tekerrür etmektedir. Dolayısıyla, birtakım
gruplarımız, özellikle muhalefete mensup siyasî
parti grupları, bu konuyla ilgili Meclis araştırması
önergesi verdiler; çok doğru yaptılar.


Aynı şekilde, İktidar Grupları
da, daha detaylı, boğazları topyekûn,
sıkıntılarıyla içerisine alan,
yangın ve sair konularnı da muhtevi bir Meclis araştırması
önergesi hazırlığı içerisindeler.
Bu, kendilerine de ifade edilmiştir. Bunlar Yüce Parlamentoya
verilecek. Bunların hepsi bir. Topyekûn, beş
grubun vermiş olduğu Meclis araştırması
önergesi, beraberce, Yüce Kurulca incelensin, komisyon
kurulsun, karara bağlansın ve dünya ve Türk
kamuoyuna, bu, ilan edilsin; bu konuda hemfikiriz; ancak, bunu,
bir hafta önce yapmak yerine bir hafta sonra yapmak, beş
grubun Meclis araştırması önergesini
birleştirmek, bizce, Genel Kurulu daha isabetli çalıştırmak
açısından uygun olur kanaatindeyiz. Ümit
ederiz ki, bu düşünceye siz de katılacaksınız.


Değerli arkadaşlar, gelelim diğer konuya:
Sayın Şevket Kazan'la ilgili bir Meclis soruşturması
önergesi verildi. Takdir edersiniz ki, Yüce Parlamentonun
çalışma takvimine göre, salı günleri
denetim konularının, çarşamba ve perşembe
günleri de kanun tasarı ve tekliflerinin görüşmeleri
yapılıyor. Meclis soruşturmalarının
da, İçtüzük ve Anayasa gereği, Meclise
verildikten sonra bir aylık süre içerisinde
görüşülmesi zarureti var; ancak, biz, çok
kısa bir zaman önce verilmiş olan bu Meclis
soruşturması önergesinin -özellikle Sayın
Kazan'la ilgili- hemen görüşülmesi talebine
sıcak baktık. Değil mi ki, siz, bunu önce
görüşmek istiyorsunuz; o zaman, denetim günü
olan 4 Mart 1997 Salı günü, Parlamento bir denetim
konusunu görüşecek -nedir o; geçen hafta
reddedilmiş olan bir gensorudan sonra ikinci bir gensoru
verildi; bu gensoru   görüşülecek; bunda
mutabakat sağladık- bu Meclis soruşturması
da bir denetim konusu olduğu için aynı gün
görüşülür; Yüce Parlamentonun bu
konuyla ilgili kararı gündemde yerini alır.
Ancak, bir hafta böyle bir konu, ikinci hafta bir başka
konu, bir başka hafta bir başka konu şeklinde
Parlamentoda bu konuların değişik şekillerde
takdim edilmesi, şu anda sunî olarak gündeme
getirilen birçok şeye ilave yük getirecektir.


Dolayısıyla, Parlamentoyu rahat çalıştırmak,
kamuoyunu rahatlatmak açısından, bu konuda,
rahatlıkla, Parlamento, neye karar verecekse, o kararı
verir; verilen karara göre de, bu, sonuçlandırılır.


Onun için, Yüce Parlamentodan istediğimiz
şey şudur: 4 Mart günü, gensoru görüşülsün
-mutabakatımız var- Sayın Şevket Kazan'la
ilgili olan Meclis soruşturması önergesi de
görüşülsün, aynı gün bunlar
karara bağlansın. Bir hafta sonra Meclis soruşturması
önergesi, bir hafta sonra yangınla ilgili diğer
konular; peş peşe, bunların, böyle, dağıtılarak
görüşülmesi yerine, topluca görüşülmesinde
ayrıca fayda vardır. 

Bildiğiniz gibi, Sayın Şevket Kazan'la
ilgili verilmiş olan soruşturma önergesinde 3
kıymetli milletvekilimiz konuşacak; 10'ar dakikalık
konuşmalardır. Dolayısıyla, aynı
günün gündemine bunu yerleştirmek mümkündür.


Biraz önce söylediğim gibi, boğazlarla
ilgili olan konunun da bir günde görüşülmesi,
Parlamentonun zamanını iyi kullanmak açısından,
ayrıca katkılı ve faydalı olacaktır.
Yüce Kurulun, bu konuda, herhalde, makul olan, söylediğimiz
bu doğrultuda karar vereceğini ümit ediyor; hepinize
saygılar sunuyorum. (RP sıralarından alkışlar)

BAŞKAN - Önerinin aleyhinde konuşan
Sayın Kapusuz'a teşekkür ediyorum. 

Önerinin aleyhinde ikinci konuşma, Sayın
Mehmet Gözlükaya tarafından yapılacaktır.


Buyurun Sayın Gözlükaya. 

Konuşma süreniz 10 dakikadır. 

MEHMET GÖZLÜKAYA (Denizli) - Sayın
Başkan, değerli milletvekilleri; bugün, Anavatan
Partisi Sayın Grup Başkanvekilleri tarafından
verilen önerge üzerine toplanan Danışma
Kurulunda, Hükümet hakkındaki gensoru önergesinin,
Adalet Bakanı Sayın Şevket Kazan hakkındaki
soruşturma önergesinin ve bir de, İstanbul'da
meydana gelen yangınla ilgili Meclis araştırması
önergesinin görüşülmesi gündeme
getirilmiştir. 

Burada, gensoru önergesinin ve Meclis soruşturması
önergesinin aynı günde görüşülmesi,
bu öneriye karşı, tarafımızdan
teklif edilmiştir. DSP'nin ve CHP'nin sayın grup
başkanvekilleri bu öneriye katılmışlar;
yani, ikisinin de aynı günde görüşülmesini
ve 11'inde de yangınla ilgili Meclis araştırması
önergesinin görüşülmesini, istişarî
görüşmemizde kabul etmişlerdir. Ancak, her
nedense, Anavatan Partisinin Grup Başkanvekili, aziz dostum
Sayın Başesgioğlu, ikisinin ayrı ayrı
görüşülmesi gerektiğini söylemiştir.
Tabiî, saygı duyuyoruz, doğal hakkıdır.


Üzerinde ittifak ettiğimiz, 4 Martta gensorunun
görüşülmesi hususu, sonradan, Danışma
Kurulu kararı haline gelmiş; diğerleri de, bugün,
bildiğiniz üzere, grup önerileri olarak Meclise
intikal etmiştir. 

Değerli arkadaşlarım, biz, Meclis
soruşturmasından veya gensorudan kaçtığımız
için beraber görüşülsün diye
bir şey söylemiyoruz. Şunu belirtmek istiyoruz:
Türkiye'de, son günlerde, maalesef, birtakım
iddialarla gergin bir ortam yaratılmıştır.
Demokrasidışı birtakım sözlerin,
fısıltıların dolaştığı
bir ortamda, Türkiye'yi, Türk insanını
devamlı gerginlik içinde tutmaya kimsenin hakkı
olmadığı kanaatindeyiz. (DYP ve RP sıralarından
alkışlar) 

İBRAHİM GÜRDAL (Antalya) - O tarafa
bak... Sincan'da geceyi biz mi yaptık?..

MUSTAFA CUMHUR ERSÜMER (Çanakkale) -
O tarafa bakarak konuş.

MEHMET GÖZLÜKAYA (Devamla) - Oraya da bakıyorum.

Onun için diyoruz ki, her ne olursa olsun,
sonucu ne olursa olsun, bu Yüce Meclisin verdiği karara,
Doğru Yol Partisi Grubu olarak saygı duyarız;
ama, her hafta, bir gensoru, bir Meclis soruşturmasıyla
toplumun gerginlik içerisinde tutulmasına da taraftar
değiliz. Onun için, dedik ki geliniz, soruşturma
ve gensoru önergelerini aynı gün görüşelim...
Biz de, bundan sonra gelecek bir grup önerisiyle, bunun ikisinin
aynı gün görüşülmesi yönünde
bir talepte bulunuyoruz; onu ayrıca görüşeceğiz;
onun üzerinde de konuşmaya gerek görmediğim
için, ben o konuda da biraz bilgi veriyorum. İki
önergenin aynı günde görüşülmesinde
fayda mülahaza ediyoruz, gerek Meclis çalışmaları
açısından, gerek bekleyen  100'ü aşkın
araştırma önergesinin gündeme girmesi açısından,
yani konuşulabilmesi açısından, gerek
toplumun bu gibi meselelerle uğraşmasının
sona ermesi açısından...

Ayrıca, hepimizi üzen, İstanbul'daki
yangın olayı sebebiyle getirilen Meclis araştırması
önergesi üzerinde de görüşümüz
şu: Biz de bir an önce görüşülmesini
istiyoruz. Gerçekten, bu kaza, elim bir kazadır.
Burada vefat eden kardeşlerimize Allah'tan rahmet, yakınlarına
da sabır diliyorum. Ancak, bu konuda, boğazların
geleceğine dönük, bugün ve yarın için
de, geniş şümullü bir görüşmenin
yapılmasında, araştırmanın yapılmasında
fayda görüyoruz. Sayın Uluğbay da buna katıldılar.

Biz, bu bakımdan, İktidar milletvekilleri
olarak şunu düşündük ve hazırlığa
başladık: Bizim de vereceğimiz araştırma
önergeleriyle, beş grubun araştırma önergesi
üzerine araştırma yapılsın ve
sağlıklı bir sonuca varılsın düşüncesini
izhar ediyoruz. Bu sebeple, Sayın Anavatan Partisi Grubu
tarafından verilen önerilere katılmadığımızı
ifade ediyoruz.

Yüce Meclise bu vesileyle saygılar sunarken
şunu da belirtmek istiyorum: Sayın Başesgioğlu
"muhalefeti hiçe sayıyor İktidar"
gibi bir söz söylediler. Biz, Doğru Yol Partisi
olarak, muhalefetsiz bir Meclis düşünmeyiz; Türkiye'de
hiç kimsenin de düşünmemesi gerekir. Demokrasiye
her şeyiyle bağlıyız. Muhalefet, bu Meclisin
önemli bir parçasıdır, demokrasinin
önemli bir parçasıdır. Tek parti iktidarlarıyla
mücadele ede ede bugünlere geldik. Demokrasiyi hiçbir
şekilde zedeletmeme gayreti içerisindeyiz. Muhalefete
de büyük saygımız vardır; önerilerine
katılırız, katılmayız, ayrı
bir konudur; ama, muhalefetiyle iktidarıyla Meclisi bir
bütün olarak kabul ediyoruz. Bugüne kadar, gelen
bütün araştırma ve soruşturma önergeleri...
Bize göre, bu Meclis, 10'u geçen soruşturma,
gensoru ve genel görüşme önergelerini görüştü;
ayrıca, en az 30-40 tane araştırma önergesini
görüştü. Bu bakımdan, muhalefeti hiçe
sayma gibi bir düşüncemizin olmadığını
ve Türkiye'de, tek bir iktidar partisi olma hayallerinin
bir tarafa bırakılması gerektiğini de
burada belirtiyor; hepinize saygılar sunuyorum. (DYP ve
RP sıralarından alkışlar)

BAŞKAN - Öneri üzerinde konuşan
Sayın Mehmet Gözlükaya'ya teşekkür
ediyorum. 

EMİN KUL (İstanbul) - Sayın
Başkan, biraz sonra, öneriler hakkında oylama
yapacaksınız belki.

BAŞKAN - Evet efendim.

EMİN KUL (İstanbul) - Ama, oy kullanan
arkadaşlarımın oylarına tesir edecek
bir açıklama yapıldı. Bu konuda, önerge
sahibi olarak şunu söylemek istiyorum: Sayın
Grup Başkanvekillerinin söylediklerine katılıyorum;
ama, bizim verdiğimiz önerge, boğazlardaki kazaları
da kapsıyor...

BAŞKAN - Sayın Kul, öneri üzerinde
konuşabilirsiniz efendim; size söz verebilirim. Öneri
üzerinde, İçtüzüğümüze
göre, iki aleyhte, iki lehte konuşma yapma imkânı
vardır...

EMİN KUL (İstanbul) - Söz istiyorum.

HİKMET ULUĞBAY (Ankara) - Sayın
Başkan...

BAŞKAN - Sayın Uluğbay, buyurun
efendim.

HİKMET ULUĞBAY (Ankara) - Sayın
Başkan, Danışma Kurulundaki görüşmeler
sırasında arkadaşlarımıza şunu
ifade ettim. (Gürültüler)

BAŞKAN - Değerli arkadaşlarım,
biraz sükûnet rica ediyorum. Sayın Grup Başkanvekilinin
bir istemi var; tespit etmekte zorluk çekiyorum.

Buyurun Sayın Uluğbay.

HİKMET ULUĞBAY (Ankara) - Danışma
Kurulunda konu görüşülürken, üç
muhalefet partisinin verdiği araştırma önergesinin
içeriğinin, boğazlardaki kazanın mevcut
durumunu analiz etmek olduğu kadar, boğazlarda bundan
sonra oluşacak kazaları da önleyecek önlemleri
üretecek bir araştırma olduğu ifade edildi.
Onun için, İktidar taraflarının, ayrıca
bir önerge hazırlamasına gerek yok. Zaten,
bu önergeler, bugünkü kazaları oluşturan
nedenler nedir, gelecekte bu kazaların önlenmesi için
ne önlemler alınması gerekir; bunları
kapsıyor. Bunlar, hem İstanbul Boğazının
hem Çanakkale Boğazının bütününü
kapsayacak önergelerdir. O nedenle, ben, bunları,
orada ifade ettim ve bu hususları dile getirdikten sonra,
arkadaşlarımız, şimdi, bunun üzerine
"biz, önerge hazırlıyoruz" diyorlar.
Hazırlamalarına gerek yok, zaten, bu, bizim önergelerimizin
içinde mevcuttur. 

O nedenle, hem zabıtların düzeltilebilmesi
hem de konunun doğru, anlaşılabilmesi için
bu müdahaleyi yapma ihtiyacını duydum.

BAŞKAN - Anlaşıldı ve görüşleriniz
tutanağa geçti efendim. 

Genel Kurulda bulunup da Sayın Uluğbay'ın
açıklamasını takip edemeyen arkadaşlarım
için özetle tekrarlıyorum; Sayın Uluğbay
diyorlar ki: "Üç muhalefet partisinin, İstanbul'daki
deniz yangınıyla ilgili olarak verdikleri araştırma
önergeler, bugün, İktidar partileri sözcülerinin
ifade ettiği genişliktedir; sadece İstanbul Boğazını
değil, Çanakkale Boğazını da kapsamaktadır.
Bu konuda önerge verilmesine ihtiyaç olmadan da bu
araştırma kapsamlı bir şekilde yapılabilir."

Şimdi, Anavatan Partisi Grubunun önerileri
üzerinde, lehte, İstanbul Milletvekili Sayın
Emin Kul söz istemişlerdir. 

Buyurun Sayın Kul. (ANAP sıralarından
alkışlar)

Konuşma süreniz 10 dakikadır. 

EMİN KUL (İstanbul) -Teşekkür
ederim Sayın Başkan.

Sayın Başkan, 13 Şubat 1997 tarihinde,
gerek İstanbul Tuzla'da meydana gelen tanker yangını
gerekse bu tanker yangını dolayısıyla
karşımıza çıkan birtakım
olumsuzluklar, yalnız bu tanker yangınıyla
sınırlı olarak değil, Çanakkale
ve İstanbul Boğazlari ile Marmara Bölgesindeki
bütün deniz kazaları ve yangınlarına
karşı hangi önlemlerin alınması
lazım geldiğine dair bir araştırmanın
yapılmasını da ortaya çıkarmıştır.
Dolayısıyla, Grubumuzun verdiği önerge,
İktidar partileri gruplarının sayın
sözcülerinin bahsettiği konuları da kapsayacak
niteliktedir. Ben, kendilerine aynen iştirak ediyorum. Yapılacak
araştırma, sadece bu yangınla sınırlı
kalmamalıdır; ancak, verilen araştırma
önergeleriyle ilgili çalışmaların
müzakeresi müstakil bir günde yapılırsa,
başka konularla karıştırılmamış
olur. Grubumuz, bunu öngörerek öneride bulunmuştur.


Bakınız, verdiğimiz araştırma
önergesinin tanker yangınından sonraki kısımlarını
okuyorum: 

"Özellikle Çanakkale ve İstanbul
Boğazları ile Marmara Bölgesini kapsayan Türk
boğazlar bölgesinde geçmiş yıllarda
cereyan eden akaryakıt taşıyan gemilerdeki
yangın olaylarına rağmen gerekli önlemlerin
alınmamış olması, geleceğe doğru
faciaya dönüşebilecek bu tür olayların
yaşanacağı hususunda endişeleri kesinleştirmiştir.


Boğaz geçişleriyle ilgili olarak
ülkemizce yürürlüğe konulan Boğazlar
ve Marmara Bölgesi Deniz Trafik Ayırımı
Hakkındaki Tüzük hükümlerinin ihlalini
tespit etmek, izlemek ve sonuçlarını yaptırıma
tabi tutmak ile buna rağmen, çatma, çatışma,
karaya oturma gibi haller ve bu hallerden doğacak yangınlar
dahil mal ve can kaybının önlenebilmesi bakımından,
gerek radar kontrollü gemi trafik hizmet sisteminin ve gerekse
denizden yangın söndürme ve çevre güvenliği
yönlerinden sağlanması gerekli yangın gemisi,
kurtarma gemisi gibi çeşitli araç ve gereç
ihtiyacının tespit ve temini, hem çevrede
yaşayan 12 milyon insanımızın güvenliğini
ve hem de ülkemizin bir yükümlülüğü
olarak görülmek zorundadır. 

Boğazlar bölgesindeki güvenli geçiş
ve doğabilecek kazalar yönünden; 

Kılavuzluk, römorkaj, can ve mal kurtarılmasıyla
çevre güvenliği konusunda alınabilecek
önlemlerin,

Radar kontrollü gemi trafik sistemi hizmetinin
oluşturulmasındaki gecikme nedenleri ile bu konuda
alınabilecek önlemlerin, 

Kıyılarımızda, denizlerimizde,
limanlarımız ve tersanelerimizde doğabilecek
deniz kazaları ve yangınlarıyla ilgili olarak
alınabilecek önlemlerin,

Yüce Meclisçe yapılacak bir araştırmaya
konu edilmesi için araştırma komisyonu kurulmasını
arz ve teklif ederiz." 

Acaba, İktidar Grublarının sözcüleri
arkadaşlarım, bu konunun dışında
neyi araştırmak istiyorlar; ben, onu tam anlamış
değilim. Zannederim, araştırılmasını
istedikleri hususlar, önergemizde yer almış
olan hususlardır. Eğer, yeni bir önerge hazırlama
ihtiyacını duyuyorlarsa, elbette ki, saygı
duyarım; ama, sadece önergemize iştirak ettiklerini
beyan etmeleri de, bir konunun araştırılması
noktasında bir an önce harekete geçmeyi temin
edecekse, bu iştiraki yapmalarını istirham
ederim. 

Önergemiz, İktidar Gruplarının
görüşlerinin dışında bir araştırmayı
istihdaf etmekten ziyade, aynı görüşleri
kapsayan şekilde bir araştırmayı hedeflemektedir.

Arz eder, teşekkür ederim. (ANAP sıralarından
alkışlar) 

BAŞKAN - Önerge üzerinde konuşan
Sayın Emin Kul'a teşekkür ediyorum. 

Değerli arkadaşlarım, şimdi,
Anavatan Partisi Grubu önerilerini tekrar okutup, ayrı
ayrı oylarınıza sunacağım. 

Birinci öneriyi tekrar okutuyorum: 

Öneriler:

1. Gündemin "Genel Görüşme
ve Meclis Araştırmasına Dair Öngörüşmeler"
bölümünün 134 üncü sırasında
yer alan, İstanbul Milletvekili Emin Kul ve arkadaşlarınca
TPAO adlı petrol tankerinde meydana gelen yangın
faciasının nedenlerinin araştırılarak,
alınması gereken tedbirlerin belirlenmesi amacıyla
verilen (10/164) esas numaralı Meclis araştırma
önergesinin, Genel Kurulun 11 Mart 1997 Salı günkü
birleşiminde görüşülmesi önerilmiştir.


BAŞKAN - Öneriyi kabul edenler... Kabul
etmeyenler... (CHP sıralarından "bakanlar el
kaldırmasınlar" sesleri) 

Bu aşamada, Sayın Bakanlar Kurulu üyeleri
el kaldırmasınlar. 

EYÜP AŞIK (Trabzon) - Sayın Başkan,
11 bakan var!

BAŞKAN - Öneri kabul edilmemiştir.


Sayın milletvekilleri, Refah Partisi ile Doğru
Yol Partisince...

MEHMET GÖZLÜKAYA (Denizli) - Sayın
Başkan, ikinci öneri vardı.

BAŞKAN - Affedersiniz... Anavatan Partisi Grubunun
ikinci önerisi vardı. 

İkinci öneriyi oylarınıza
sunuyorum: Kabul edenler... Kabul etmeyenler... Kabul edilmemiştir.

Refah Partisi ile Doğru Yol Partisince İçtüzüğün
19 uncu maddesine göre verilmiş olan müşterek
öneriyi okutuyorum:

2. - (9/11) esas numaralı, Adalet Bakanı
Şevket Kazan hakkındaki Meclis soruşturması
önergesinin gündemdeki yeri, görüşme
günü ve çalışma süresine ilişkin
RP ve DYP Gruplarının müşterek önerisi

Türkiye Büyük Millet Meclisi
Başkanlığına

Danışma Kurulunun 27.2.1997 Perşembe
günü yapılan toplantısında, siyasî
parti grupları arasında oybirliği sağlanamadığından,
gruplarımızın aşağıdaki
müşterek önerilerinin Genel Kurulun onayına
sunulmasını saygılarımızla
arz ederiz.

 Temel Karamollaoğlu Mehmet Gözlükaya

 RP Grup Başkanvekili DYP Grup Başkanvekili

Öneriler:

1. Adalet Bakanı Şevket Kazan hakkındaki
(9/11) esas numaralı soruşturma önergesinin
gündemin "Özel Gündemde Yer Alacak İşler"
kısmına alınması, biraz önce
Genel Kurulca 4.3.1997 Salı günkü birleşimde
görüşülmesi kabul edilen (11/10) esas numaralı
gensoru önergesinden sonra aynı birleşimde görüşülmesi
ve çalışma süresinin bu önergelerin
görüşmelerinin bitimine kadar uzatılması
önerilmiştir.

BAŞKAN - Öneri üzerinde söz
isteyen?.. Yok.

Öneriyi oylarınıza sunuyorum:
Kabul edenler_ Kabul etmeyenler_ Öneri kabul edilmiştir.

YUSUF ÖZTOP(Antalya) - Sayın Başkanım
söz istiyoruz.

OYA ARASLI (İçel) - Sayın Başkanım,
önergeyle ilgili söz istiyorum.

SABRİ ERGÜL (İzmir) - Sayın
Başkanım_

BAŞKAN - Oylamaya geçtikten sonra söz
talebinizi_ (RP sıralarından "Geçti_
Geçti_" sesleri)

OYA ARASLI (İçel) - Soruşturma
önergesiyle ilgili olarak_

YUSUF ÖZTOP (Antalya) - Adalet Bakanı
hakkındaki soruşturma önergesiyle ilgili olarak
söz istiyoruz Sayın Başkanım.

BAŞKAN - Tamam efendim; kaydediyoruz...

Ben, öneri üzerinde söz istediğinizi
zannettim; görüşmeyle ilgili söz taleplerinde
bulunuyorsunuz. Sırayla tespit yapıyoruz efendim.

NİHAT MATKAP (Hatay) - Sayın Başkanım
ilk olarak biz söz istedik. İlk olarak Sayın
Araslı...

BAŞKAN - Tamam efendim sırayla tespit
ediyorum, öncelikle buradan başlıyorum.

Sayın Oya Araslı'dan başlıyoruz.
Tespit yapın...

NİHAT MATKAP (Hatay) - Sayın Yusuf
Öztop, Sayın Ergül_

BAŞKAN - Tamam efendim, kaydediyoruz. 

ABDULLAH AKARSU (Manisa) - Sayın Başkanım_

BAŞKAN -Sayın Sav...

SABRİ ERGÜL (İzmir) - Sayın
Başkanım, benim de söz talebim var.

BAŞKAN - Sayın Ergül, kaydettik
efendim.

SALİH KAPUSUZ (Kayseri) - Sayın Başkanım,
siz bir tarafa baktığınız için,
biz de buradan işaret ettik; ama, farketmediniz; oraya teksif
olduğunuz için görmediniz.

BAŞKAN - Efendim, ben farkettim. Arkadaşlarımızın
söz talebi o kadar erken intikal etti ki, ben oylama yaptığımız
konuda söz istediklerini zannettim. Ondan sonra da buraya
döndüm ve buradan da Sayın Gözlükaya,
Sayın Bedük, Sayın Kapusuz, Sayın Başesgioğlu_
Böyle intikal etti.

SALİH KAPUSUZ (Kayseri) - Kurayla mı
tespit edeceksiniz efendim? Herkes aynı anda söz istedi.

BAŞKAN -Tespitleri tamamlıyoruz.

METİN BOSTANCIOĞLU (Sinop) - Sayın
Başkanım_

BAŞKAN - Sayın Bostancıoğlu,
siz, en son söz istemiş oldunuz; yazdık efendim.

YALÇIN GÜRTAN (Samsun) - Sayın
Bostancıoğlu ilk önce söz istemişti
Sayın Başkanım.

HİKMET ULUĞBAY (Ankara) - Sayın
Başkanım, başlangıçta beni tespit
ettiniz mi?

BAŞKAN - Sayın Uluğbay, yeni görüyorum
efendim sizin talebinizi.

HİKMET ULUĞBAY (Ankara) - Az önce
benim de söz talebim vardı Sayın Başkanım.

BAŞKAN - Yeni görüyorum.

HİKMET ULUĞBAY (Ankara) - Ayağa kalktım
Sayın Başkan.

BAŞKAN - Kaydedeceğiz efendim.

SALİH KAPUSUZ (Kayseri) - Arkadaşlarımızı
kaydedin, kura çekelim.

YUSUF SELAHATTİN BEYRİBEY (Kars) -
Sayın Başkan...

ABDULLAH AKARSU (Manisa) - Sayın Başkanım...
Sayın Başkanım...

BAŞKAN - Sayın Akarsu...

ABDULLAH AKARSU (Manisa) - Sayın Salih Kapusuz'dan
önce burada ayağa kalktık, söz istedik. Lütfen...

SALİH KAPUSUZ (Kayseri) - Hayır efendim...
Olur mu öyle şey?!

BAŞKAN - Değerli arkadaşlarım,
şimdi...

ABDULLAH AKARSU (Manisa) - Beyefendi bizden sonra
müracaat ettiler; lütfen efendim...

SALİH KAPUSUZ (Kayseri) - Hayır efendim,
olur mu öyle şey?! Ne alakası var?!

BAŞKAN - Sayın Akarsu, sıra konusunda
anlaşma sağlamakta güçlük olacak bu
kadar çok talep olduğuna göre. Talep eden arkadaşlarımız
arasında, muhalefet-iktidar dengesi içerisinde kura
çekeceğiz. 

Tamam arkadaşlar, kayıtları yapıyoruz.
Bir iktidar, bir muhalefet tarzında kura çekeceğiz.

Şimdi tespit ediyoruz; el kaldıran arkadaşlarımızın
hepsini yazdırıyorum.

MEHMET GÖZLÜKAYA (Denizli) - Sayın
Başkan, Sayın İsmail Köse söz istiyor.
İstiyor; Sayın İsmail Köse yazılmadı.


BAŞKAN - Efendim, ayağa kalkan arkadaşların
tamamının isimlerini kaydettiriyorum buraya.

SABRİ ERGÜL (İzmir) - Sayın
Başkan...

NİHAT MATKAP (Hatay) - Sayın Başkan...
Sayın Başkan...

HİKMET ULUĞBAY (Ankara) - Sayın
Başkan...

BAŞKAN - Sayın Uluğbay, arkadaşlarımızın
sayısının çok olmasının
fazla anlamı yok; şunun için: Kurayı
iktidar-muhalefet dengesi içerisinde çekeceğiz,
sırayı buna göre ayarlayacağız.

ABDULLAH AKARSU (Manisa) - 8'e 7 mi olacak efendim?!
8'e 7 olacaksa, yandı Meclis!..

NİHAT MATKAP (Hatay) - Sayın Başkan
bu durumda bizim Grubumuza haksızlık edilmiş
olmayacak mı? Sayın Başkan, bizim Grubun hakkı
mahfuz kalmalıdır.

SABRİ ERGÜL (İzmir) - Bu tarafın
hakkı mahfuz kalsın.

MUSTAFA KUL (Erzincan) - Sayın Başkan,
beni de yazın.

BAŞKAN - Tamam efendim; tamam Sayın
Kul; yazdı arkadaşlarımız.

Divan Kâtibi arkadaşlarımızdan
birisi bu tarafı görüyor, sol tarafı tamamıyla,
diğer arkadaşımız da bu taraftakileri
tespit ediyor; ikisini birleştireceğiz ve iktidar-muhalefet
dengesi içerisinde kuranın sonuçları
belirlenecek.

ESAT BÜTÜN (Kahramanmaraş) - Sayın
Başkan...

BAŞKAN - Tamam Sayın Bütün...

ESAT BÜTÜN (Kahramanmaraş) - Sayın
Başkan, söz hakkı geliş sırasına
göreyse, önce benim yazılı müracaatım
var.

BAŞKAN - Önceden başvuru yapmanız
mümkün değil; görüşme günü
yeni belirlendi.

ESAT BÜTÜN (Kahramanmaraş) - Tespitten
hemen önce yazılı olarak gönderdim.

BAŞKAN - Buraya, Başkanlığa
intikal etmedi efendim. 

Var mı yazılı bir şey?..

Sayın Bütün, tespit edilmiş
efendim; sizin...

ESAT BÜTÜN (Kahramanmaraş) - Geliş
sırasının dikkate alınmasını
istiyorum.

BAŞKAN - Şimdi, tespitimizi...

SABRİ ERGÜL (İzmir) - Sayın
Başkan... Sayın Başkan... Sayın Başkan...

BAŞKAN - Buyurun...

SABRİ ERGÜL (İzmir) - Sayın
Başkan, iktidar-muhalefet dengesi soruşturma önergesinde
olamaz. İstirham ediyorum... Sıraya uymak zorundasınız.
Kimin lehte kimin aleyhte konuşacağı soruşturma
önergelerinde söz konusu olamaz ki... Rica ederim...


BAŞKAN - Sayın Ergül, gruplara
göre efendim; grupların, neredeyse hemen hemen tümü
söz istemiş oldu.

SABRİ ERGÜL (İzmir) - Grup adına
da konuşulamaz Sayın Başkan. 

BAŞKAN - Grup adına değil efendim.
Buradaki sözcülerin adedini tayin ederken... Yoksa,
filanca gruptan söz alan arkadaşımızın
grubunun temsilcisi olarak kürsüde görüş
belirtmesi mümkün değil elbette. 

SABRİ ERGÜL (İzmir) - Siz dikkatli
bir başkansınız; lütfen düzeltin
orayı efendim.

BAŞKAN - Sadece, arkadaşlarımızın
topluca ayağa kalkmaları dolayısıyla
sağlıklı bir sıralama yapamadığımız
için bunu yapıyoruz. 

SABRİ ERGÜL (İzmir) - Sonradan
talepte bulunanlara bir öncelik veriyorsunuz.

BAŞKAN - Arkadaşlarımız
başka bir iddiada bulunuyorlar "aynı anda biz
de ayaktaydık" diyorlar... 

SABRİ ERGÜL (İzmir) - Siz görmüyor
musunuz efendim.

ABDULLAH AKARSU (Manisa) - Muhalefetten çok
sonra kalktılar. 

ESAT BÜTÜN (Kahramanmaraş) - Ben
yazılı olarak gönderdim Sayın Başkan.

BAŞKAN - ...bunu çözmekte zorluğumuz
var.

SABRİ ERGÜL (İzmir) - Sayın
Başkan, zatıâliniz görüyor...

NİHAT MATKAP (Hatay) - Sayın Başkan,
kameralar tespit ediyor zaten.

SABRİ ERGÜL (İzmir) - Hakkımızı
teslim edin lütfen... İktidar-muhalefet dengesi olamaz.


BAŞKAN - Değerli arkadaşlarım,
şimdi...

ABDULLAH AKARSU (Manisa) - İktidar-muhalefet
dengesi 8'e 7 olacaksa, lütfen olmasın. İktidar
her zaman konuşuyor; bırakın, biz konuşalım.

SALİH KAPUSUZ (Kayseri) - Sayın Başkan,
devam edin lütfen; zaman geçiyor...

SABRİ ERGÜL ( İzmir) - Sayın
Başkan, zarafetinizle düzeltin bunu...

BAŞKAN - Söz isteyen arkadaşlarımızın
isimleri Divandaki arkadaşlarımız tarafından
şu şekilde tespit edilmiştir: Sayın Oya
Araslı, Sayın Sabri Ergül, Sayın Yusuf
Öztop, Sayın Atilâ Sav, Sayın Mehmet
Gözlükaya, Sayın Bedük, Sayın Kapusuz,
Sayın Başesgioğlu, Sayın Bostancıoğlu,
Sayın Esat Bütün, Sayın İsmail
Köse, Sayın Mustafa Kamalak, Sayın Memduh Büyükkılıç,
Sayın Mehmet Aykaç, Sayın Bedri İncetahtacı,
Sayın Ali Oğuz, Sayın Sıddık Altay,
Sayın İsmail Yıldız, Sayın
Ersönmez Yarbay, Sayın Kemal Aykurt. 

Burada, benim tespit ettiğim bazı isimlere
yer verilmemiş. Sayın Metin Öney...

ASLAN ALİ HATİPOĞLU (Amasya) -
Sayın Başkan, isimleri yazan arkadaşlar, yalnızca
öbür tarafa mı bakıyorlar acaba?! Olmaz
böyle şey! 

BAŞKAN - Değerli arkadaşlarım,
biraz önce söz isteyip, şu anda salonda göremediğim
arkadaşların isimlerini de tespit edip Divana bildirin;
tamamlamış olacağız. (DSP sıralarından
"Sayın Türk ve Sayın Bostancıoğlu
da söz istemişti" sesleri)

Sayın Türk'ü de ben tespit etmiştim.
Sayın Bostancıoğlu'nun ismi zaten listede var
efendim.

YILMAZ ATEŞ (Ankara) - Sayın Başkan,
benim de söz talebim oldu.

MUSTAFA KUL (Erzincan) - Sayın Başkan...

BAŞKAN - Arkadaşlar, bu söz taleplerinde
dikkat rica ediyorum.

Değerli arkadaşlarım, gündemin
"Kanun Tasarı ve Teklifleriyle Komisyonlardan Gelen
Diğer İşler" kısmına geçiyoruz.

Önce, sırasıyla yarım kalan
işlerden başlıyoruz.

VI. - KANUN TASARI VE TEKLİFLERİYLE
KOMİSYONLARDAN

GELEN DİĞER İŞLER

1.-926 Sayılı Türk Silahlı
Kuvvetleri Personel Kanununa Bir Geçici Madde Eklenmesine
İlişkin 488 Sayılı Kanun Hükmünde
Kararname ve Millî Savunma Komisyonu Raporu (1/215) (S.
Sayısı :23)

BAŞKAN - 926 Sayılı Türk
Silahlı Kuvvetleri Personel Kanununa Bir Geçici
Madde Eklenmesine İlişkin 488 Sayılı
Kanun Hükmünde Kararnameyle ilgili kanun tasarısının
müzakeresine kaldığımız yerden devam
edeceğiz.

Komisyon?.. Yok.

Ertelenmiştir.

2. -Ceza Muhakemeleri Usulü Kanunu, Devlet
Güvenlik Mahkemelerinin Kuruluş ve Yargılama
Usulleri Hakkında Kanun ve Bu Kanunlarda Değişiklik
Yapan 18.11.1992 tarih ve 3842 Sayılı Kanunda Değişiklik
Yapılmasına Dair Kanun Tasarısı ve
Adalet Komisyonu Raporu (1/543) (S. Sayısı :175)

BAŞKAN - Ceza Muhakemeleri Usulü Kanunu,
Devlet Güvenlik Mahkemelerinin Kuruluş ve Yargılama
Usulleri Hakkında Kanun ve Bu Kanunlarda Değişiklik
Yapan 18.11.1992 Tarih ve 3842 Sayılı Kanunda Değişiklik
Yapılmasına Dair Kanun Tasarısının
müzakeresine kaldığımız yerden devam
edeceğiz. 

Komisyon?..  Yok.  

Bu kanun tasarısının görüşülmesi
de ertelenmiştir. 

3.-Yurtdışında Bulunanların
Sosyal Güvenlikleri Hakkında Borçlanma Kanunu
Tasarısı ve Sağlık, Aile, Çalışma
ve Sosyal İşler Komisyonu Raporu (1/569) (S. Sayısı
:209) (1)

BAŞKAN - Yurtdışında Bulunanların
Sosyal Güvenlikleri Hakkında Borçlanma Kanunu
Tasarısı ve Sağlık, Aile, Çalışma
ve Sosyal İşler Komisyonu raporunun müzakeresine
kaldığımız yerden devam edeceğiz.


Komisyon?.. Burada.

Hükümet?.. Burada.

Komisyon ve Hükümet yerlerini aldılar.


Bu kanun tasarısının görüşülmesi
sırasında, gruplar adına yapılan konuşmalar
tamamlanmış; kişisel konuşmalarda, ikinci
konuşmacının konuşma yapmasına
sıra gelmişti. 

Elimdeki söz istem listesine göre, söz
sırası, Hatay Milletvekili Sayın Nihat Matkap'ta.


Buyurun Sayın Matkap. (CHP sıralarından
alkışlar) 

Kanun tasarısının tümü
üzerindeki bu konuşmada, Sayın Matkap'ın
konuşma süresi 10 dakikadır. 

NİHAT MATKAP (Hatay) - Sayın Başkan,
değerli milletvekilleri; Yurtdışında Bulunanların
Sosyal Güvenlikleri Hakkında Borçlanma Kanunu
Tasarısına ilişkin kişisel düşüncelerimi
açıklamak üzere söz almış
bulunmaktayım; sözlerime başlarken sizleri saygıyla
selamlıyorum. 

Değerli milletvekilleri, görüşmekte
olduğumuz kanun tasarısı, çalışma
yaşamını çok yakından ilgilendiren
bir düzenlemedir. Bildiğiniz gibi, çalışma
yaşamının devlet, işveren kesimi ve
işçi kesimi olmak üzere üç tarafı
vardır. Çalışma yaşamını
ilgilendiren düzenlemelerde, bu üç tarafın
uzlaşmaya varması veya asgarî müştereklerde
birleşmesi, olmazsa olmaz koşuldur. Taraflardan birinin
dahi muhalefeti, mutabakat vermemesi, o düzenlemenin başarı
şansını önemli ölçüde
azaltır; Sayın Çalışma Bakanı,
bu gerçeği en iyi bilenlerdendir; çünkü,
kendisi uzun süre bir tarafın temsilcisi konumunda
idi. Tasarıyı bu açıdan değerlendirmek
istiyorum. 

Değerli milletvekilleri, tasarıya ilişkin
şu ana kadar yapılan tüm görüşmeleri
dikkatle izledim. Tasarının tümü üzerinde
söz alan Cumhuriyet Halk Partisi Grubu, Anavatan Partisi
Grubu ve Demokratik Sol Parti Grubu, bu tasarının
kanunlaşması ve uygulamaya geçmesi halinde,
bu düzenlemenin, yalnız sosyal güvenlik sistemimiz
için değil, ilerideki yıllarda, bütçemiz
için de çok büyük bir tehdit unsuru oluşturacağını;
ayrıca, tasarının birçok açıdan
Anayasaya aykırılığını,
çok net, berrak bir biçimde açıkladılar.
Hatta, bu sakıncalar üzerine, Sayın Bakandan
bu tasarıyı yeniden görüşülmek
üzere geri çekmesini de istediler. Kendi adına
söz alan önceki Çalışma ve Sosyal
Güvenlik Bakanı Sayın Emin Kul da benzer görüşleri
sergiledi.

Değerli arkadaşlarım, Doğru
Yol Partisi Grubu ve Refah Partisi Grubu adına konuşan
değerli milletvekili arkadaşlarımı da
dikkatle dinledim; iki arkadaşımız da, tasarı
metnini tekrar etmekle yetindiler; tasarının ne
getireceği, götüreceği konusunda hiçbir
görüş belirtmediler. 

Dikkatimi çeken bir diğer husus, İktidar
Grupları sözcülerinin "yurt dışında
bulunanlar" deyiminden, yurt dışında
çalışan vatandaşlarımızı
algılamaları oldu. Halbuki, bu tasarıda "yurt
dışında bulunanlar" diye bir deyim var;
ancak, bu deyim çok açık değil; bu deyimden
yurt dışında çalışan vatandaşlarımızı
kasteden veyahut da onları göz önünde bulunduran
bir işarete de rastlamak mümkün değil. 

Değerli milletvekilleri, sanıyorum arkadaşlarımız
tasarıyı yeterince incelememişler. Şimdi,
Meclisteki tablo böyle. Peki, çalışma
yaşamının iki tarafı, diğer sosyal
taraflar ne düşünüyor; bu hususları
sizlere aktarmak istiyorum. 

İşveren kesimi ve işçi
kesimi, bu tasarı hakkındaki düşüncelerini
tüm siyasal parti gruplarına yazılı
olarak bildirdiler. Önce işveren kesiminin düşüncelerini
sizlere aktarıyorum; şöyle diyorlar: 

"Kısa vadede gelir kaynağı
gibi görünen düzenleme, üç yıl
sonra emekli aylığı ödemelerinin başlamasıyla
açık verebilecektir. Zira, 5 bin gün karşılığı,
günlüğü 2,5 dolardan, toplam 12 500 dolar ödeyen
bir kişiye ömür boyu emekli aylığı
ödenmesi söz konusudur. Ortalama 200 dolarlık
emekli aylığı bağlanmasından hareket
edilirse, yatırılan 12 500 doların beş
yılda amorti edileceği sonucuna ulaşılabilmektedir.
Geri kalan süre için yük, oluşturulan Sosyal
Güvenlik Kasasının üzerine kalacaktır.
Dolayısıyla, nimet-külfet dengesi gözardı
edilmektedir. Bu takdirde, Hazineye, mevcut sosyal güvenlik
kuruluşlarının finansman açıklarına
ek olarak ilave bir yük getirecektir. Diğer bir ifadeyle,
öngörülen sistem, orta vadede gider kaynağına
dönüşecektir. Oysa, sigortacılık
aktuaryel hesaplara dayanması gereken bir sistemdir. 

Temel sigortacılık kurallarına
uymayan bu sistem uygulamaya girdiği takdirde, aylık
bağlananlara tanıyacağı haklarla da dikkat
çekmektedir. Aylık bağlananlar ile bunların
hak sahipleri, Sosyal Sigortalar Kurumuna hiç prim ödememelerine
rağmen, Türkiye'de bulundukları sürece 506
sayılı Kanunun hastalık ve analık
sigortası yardımlarından yararlanacaklardır.
Her ne kadar, komisyonda, sağlık yardımlarının
giderlerinin Kasa tarafından karşılanacağına
ilişkin bir hüküm tasarıya eklenmiş
ise de, işçi ve işverenlerin ödediği
primlerle ayakta durmaya çalışan ve özellikle
verdiği sağlık hizmetleri kendi sigortalılarının
ihtiyaçlarına dahi cevap veremeyen Sosyal Sigortalar
Kurumunun, bir de dövizle borçlananlara sağlık
hizmeti vermek zorunda bırakılması yerinde
değildir. 

Sosyal Sigortalar Kurumunun asıl sırtlanmak
zorunda kalacağı yük, sıkıntıya
düşen özel sandıkların Sosyal Sigortalar
Kurumuna devrinde olduğu gibi, bu Kasanın da ileride
Kuruma devredilmesi halinde ortaya çıkacaktır.


Burada vurgulamak istediğimiz ve hükümetlerce
her zaman gözardı edilen nokta, sosyal güvenlikte
süper emeklilik, erken emeklilik, hizmet birleştirmesi,
borçlanma gibi standart dışı ve temel
sigortacılık ilkeleriyle bağdaşmayan,
imtiyazlı gruplar yaratan bu tür uygulamaların
her zaman sisteme zarar verdiği ve sigortalılar arasında
haksızlığa yol açtığıdır."
Bunlar, işveren kesiminin düşünceleri.

Şimdi, işçi kesimi ne düşünüyor
-yine, grubumuza ve diğer gruplara da yazılı
olarak gönderdiler- onu size aktarmak istiyorum:

"Bu tasarı, sosyal güvenlik alanının
genişletilmesini değil, dövizli borçlanmayı
getirmektedir. Hükümet, Kasa gelirlerinin üç
yıl süreyle devlet borçlanma senetlerine yatırılmasını
zorunlu tutmaktadır. Kaynak sorununu çözmek
için başvurulan tehlikeli yol ve yöntemlerden
birisidir bu. Kasa gelirlerinin belli bir süre, üç
yıl, devlet borçlanma senetlerine yatırılması
zorunluluğu getirilmesi ve bu süre içinde Kasadan
ödeme yapılmayacak olması, Hükümetin
niyetini net bir biçimde ortaya koymaktadır. Hükümet,
görevde kalmayı umduğu süre içinde,
Kasada toplanan dövizleri içborçları
ödemekte kullanacaktır; ancak, özünde bir
borçlanma olan bu uygulama, üç yıl sonra,
geriye ödeme başlayınca, büyük hacimli
kamu açıklarına yol açacaktır.
Emeklilik işlemleri SSK tarafından yürütüleceği
için, Kasa açık verdiği zaman, finansmanı
Sosyal Sigortalar Kurumu kaynaklarıyla karşılanacaktır.
Böylece, Sosyal Sigortalar Kurumunun 'batırılarak'
özelleştirilmesi için zemin hazırlanmış
olacaktır. Bulunduğu ülkede ya da 2147 ve 3201
sayılı Yasalardan yararlanarak Türkiye'de sosyal
güvenlik kapsamına alınmış bir
kişinin ikinci kez sosyal güvenlik kapsamına
alınması, iyi niyetli ve sosyal güvenlik ihtiyacının
karşılanmasına dönük bir uygulama
değildir. Bu, Hükümetin, kısa yoldan para
bulmak için 'banker' zihniyetiyle başvurduğu
bir yoldur. 

Hükümet, kısa sürede toplayacağı
kaynakları üç yıl boyunca istediği
gibi kullanacaktır; çünkü, Kasada biriken
fonlardan üç yıl boyunca -ölenlerin hak
sahipleri hariç- hem ödeme yapılmayacak hem
de ilk üç yıl boyunca biriken fon, devlet borçlanma
senetlerine yatırılacaktır. Hükümet,
bu planın gerçekleşmesiyle, yani, beklediği
miktarda paranın Kasada birikmesiyle, belki, bu yıl
için kaynak sorununu çözebilir; ama, üç
yıl sonra binlerce insan için kişi başına
ayda yaklaşık  200-250 dolar civarında maaş
ve sağlık hizmetleri gideri yapmaya başlanması
halinde, her kişinin ödediği miktar üç
dört yıllık harcamasını ancak
karşılayabilecektir." Zamanım yetmediği
için kısaltarak geçeceğim. İşçi
kesimi şöyle devam ediyor: "Bugün, Türkiye'de,
sosyal sigorta kapsamında çalışan bir
işçi "işveren kesintisiyle birlikte"
ayda yaklaşık 100, yılda 1 200 ve 25 yılda
30 bin dolar prim ödeyerek...

(Mikrofon otomatik cihaz tarafından kapatıldı)


NİHAT MATKAP (Devamla) - Sayın Başkan,
eğer izin verirseniz, bir iki dakikada toparlarım .

BAŞKAN - Sayın Matkap, konuşmanızı
tamamlayın efendim. 

NİHAT MATKAP (Devamla) - Değerli arkadaşlarım,
işçi kesiminin bu açıklaması
özellikle önemli, bunu size tekrar okuyacağım.
Şöyle diyorlar: "İşçi, işveren
kesintisiyle birlikte -bugün, Türkiye'deki uygulamadan
söz ediyorlar- ayda yaklaşık 100, yılda
1 200 ve 25 yılda 30 bin dolar prim ödeyerek emeklilik
hakkı kazanılabilmektedir. Oysa, tasarıyla,
yurt dışında bulunmuş bir kişi,
bu hakka 12 500 dolar ödeyerek sahip olabilmektedir"


İşçi kesiminin de, eşitsizlik
açısından, Anayasaya aykırılık
üzerinde görüşleri vardır. 

Yine, önemli bir aykırılık
da şudur: Yurt dışında çalışan
Türk vatandaşlarının sosyal güvenliklerinin
sağlanması, Anayasamızca, devletin görevleri
arasında sayılmıştır; halbuki,
tasarıda, bundan kimlerin yararlanacağı belli
değildir.

Bir diğer aykırılık: Anayasaya
göre, sosyal güvenlik için toplanan primler başka
amaçla kullanılamaz; halbuki, tasarıda, primlerin
beşte birinin hazineye irat kaydedilmesi düşünülüyor.
Bu konuda Anayasa Mahkemesinin 1971/19 esas ve 1971/61 sayılı
kararı da, benzer bir uygulamanın iptaliyle ilgilidir.


Tabiî, bu arada, Anayasaya aykırı
olan diğer bölümleri de maddelere geçince
açıklayacağız.

Değerli milletvekilleri, sonuç şekillendi;
Meclisin mutabakatı yok, işverenlerin mutabakatı
yok, işçilerin mutabakatı yok. Sayın
Bakan, acaba direnmekten vazgeçip tasarıyı
geri çekebilir mi? Benim önerim, geriye çekmesidir.


Bu duygu ve düşüncelerle hepinize
yeniden saygılar sunuyorum. (CHP sıralarından
alkışlar)

BAŞKAN - Tasarının tümü
üzerinde son konuşmayı yapan Hatay Milletvekili
Sayın Nihat Matkap'a teşekkür ediyorum.

Böylece, tasarının tümü
üzerindeki müzakereler tamamlanmıştır.

Tasarının maddelerine geçilmesini
oylarınıza sunuyorum...

HASAN HÜSAMETTİN ÖZKAN (İstanbul)
-Karar yetersayısının aranmasını
istiyoruz.

BAŞKAN - Karar yetersayısı aranacaktır.

Kabul edenler... Kabul etmeyenler... Karar yetersayısı
vardır; tasarının maddelerine geçilmesi
kabul edilmiştir. 

1 inci maddeyi okutuyorum:

Yurtdışında Bulunanların
Sosyal Güvenlikleri Hakkında Borçlanma Kanunu
Tasarısı

Amaç

MADDE 1.- Bu Kanunun amacı bu Kanun esaslarına
göre borçlanılan günlerin sosyal güvenlik
bakımından değerlendirilmesidir.

BAŞKAN - Madde üzerinde söz isteyen?..

HASAN HÜSAMETTİN ÖZKAN (İstanbul)
- Grup adına, Hikmet Sami Türk konuşacaklar
efendim.

BAŞKAN - Demokratik Sol Parti Grubu adına,
Sayın Hikmet Sami Türk; buyurun. (DSP sıralarından
alkışlar)

Sayın Türk, konuşma süreniz
10 dakikadır.

DSP GRUBU ADINA HİKMET SAMİ TÜRK
(Trabzon) - Sayın Başkan, değerli milletvekilleri;
görüşmekte olduğumuz tasarı, genel
gerekçesindeki açıklamaya göre, Anayasanın
62 nci maddesine dayandırılmıştır.
Gerçekten, Anayasanın 62 nci maddesi, yabancı
ülkelerde çalışan Türk vatandaşlarının
sosyal güvenliklerinin sağlanması için
gereken tedbirleri alma görevini devlete yüklemektedir;
ancak, aynı maddeye göre, devlet, yabancı ülkelerde
çalışan Türk vatandaşlarının
aile birliğinin sağlanması için gereken
tedbirleri de alacaktır. O nedenle, öncelikle, konunun
bu yönünü ilgilendiren bir uygulama üzerinde
durmak istiyorum.

Federal Almanya İçişleri Bakanlığı,
15 Ocak 1997'den itibaren, Türkiye, Tunus, Fas ve eski Yugoslavya
topraklarında kurulan devletlerden gelen ailelerin 16 yaşından
küçük çocuklarının Almanya'ya
girişlerinde vize aranması zorunluğunu getiren
bir uygulamayı başlatmış bulunmaktadır.
Almanya'ya yasadışı girişleri önleme
gerekçesine dayandırılan bu uygulama, özellikle,
Almanya'da çalışan Türk ailelerinin çocuklarını
etkilemektedir. Yeni uygulama, Almanya'daki Türk ailelerinin
16 yaşından küçük çocuklarını
yanlarına almalarını, hatta, onlarla tatillerde
bir araya gelmelerini dahi büyük ölçüde
engelleyecektir. Yıllardır Alman ekonomisine büyük
katkılarda bulunan Türk vatandaşları
için, bir bakıma, yaşam boyu vize zorunluğu
anlamına gelen ve ailelerin bölünmesi sonucunu
doğuran bu uygulamayı çağdaş insan
hakları anlayışıyla bağdaştırmak
olanağı yoktur. 

Gerçekten, Birleşmiş Milletler
Çocuk Hakları Bildirgesi, çocuğun, olabildiğince,
ana ve babasının sorumluluğu altında
ve her durumda, şefkat, ahlakî ve maddî güvenlik
ortamında yetişmesini öngörmektedir. Daha
erken yaşta reşit kabul edilme dışında,
18 yaşına kadar her insanı çocuk sayan
Birleşmiş Milletler Çocuk Hakları Sözleşmesine
taraf devletler ise, çocuğun, ana ve babasından,
onların rızası dışında
ayrılmamasını güvence altına
almayı taahhüt etmişlerdir. Kaldı ki,
yeni uygulama, evlilik ve ailenin devlet düzeninin özel
koruması altında olduğunu ve bazı istisnalar
dışında, çocukların, eğitim
hakkı sahiplerinin rızası dışında
ailelerinden ayrılamayacağını öngören
Federal Alman Anayasasının 6 ncı maddesine
de aykırıdır. 

Bu uygulama, son yıllarda Almanya'da özellikle
Türk vatandaşlarını hedef alan üzücü
olayların ve ırkçı akımların
temelindeki yabancı düşmanlığını
da körükleyecektir. Nitekim, Avrupa Parlamentosu, geçen
hafta içerisinde verdiği 19 Şubat 1997 tarihli
kararında, söz konusu vize zorunluğunun binlerce
çocuğu etkilediğine işaret ederek, Avrupa
Birliğine üye ülkeler hükümetlerinin ırkçı
nefreti ve yabancı düşmanlığını
güçlendirecek politikalardan vazgeçmeleri,
bu arada, Alman Hükümetinin, reşit olmayan küçükler
hakkında vize zorunluğunu kaldırması
çağrısında bulunmuştur. Söz
konusu hatalı uygulamayı protesto etmek üzere,
Federal Almanya'daki Türk vatandaşları, bugün,
Almanya'nın çeşitli kentlerinde gösteri
yürüyüşleri düzenlemişler; ayrıca,
çocuklarının bir gün okula gitmemesi
kararını almışlardır. 

Bütün bu nedenlerle, Federal Almanya İçişleri
Bakanlığının, 16 yaşından
küçük çocuklar için vize zorunluğu
getiren ve aile birliği kavramına ters düşen
yeni uygulamayı en kısa zamanda gözden geçirmesi,
yalnız Türk ailelerinin mağdur olmaması
bakımından değil, aynı zamanda, Federal
Almanya'nın insan onurunun dokunulmazlığına
dayalı anayasal düzeni bakımından da
son derece yararlı olacaktır. Hükümetimizin
Alman Hükümeti nezdinde bu yolda girişimde bulunması,
Federal Almanya'daki vatandaşlarımızın
ve onların anavatandaki kardeşlerinin ortak beklentisidir.


Sayın Başkan, değerli milletvekilleri;
Anayasanın 62 nci maddesi doğrultusundaki düzenlemeler,
henüz bu madde Türk anayasalarında yer almadan,
daha 1978 yılında başlamıştır.
Önce, 2147 sayılı Kanun çıkarılmış,
sonra da, 1982 Anayasası döneminde, 1985 yılında,
2147 sayılı Kanunu yürürlükten kaldıran
3201 sayılı Kanun kabul edilmiştir. Her iki
kanunda, yurt dışında çalışan
veya bulunan Türk vatandaşlarının yurt
dışında geçen ve belgelenen çalışma
sürelerinin değerlendirilmesi öngörülmüştür.


3201 sayılı Kanun, ayrıca, Türk
vatandaşlarının, çalışma
süreleri arasında veya sonunda, bir yıla kadar
işsizlik süreleri ile yurt dışında
ev kadını olarak geçen sürelerinin değerlendirilmesi
olanağını da getirmiştir. Gerek 2147 sayılı
Kanun, gerek 3201 sayılı Kanun "yurt dışında
geçen sürelerin, primler döviz olarak ödenmek
kaydıyla borçlanılması" ilkesine
dayanmaktadır. 3201 sayılı Kanun, halen yürürlüktedir.
Nitekim, bu kanunun 9 uncu maddesiyle verilen yetkiye dayanılarak,
sosyal güvenlik kuruluşlarınca, dövizle
değerlendirilecek sürelerin her bir günü için
tahakkuk ettirilecek prim, kesenek ve karşılık
borcu tutarının 1 dolardan 2,5 dolara yükseltilmesi,
Bakanlar Kurulunun 16.1.1997 tarih ve 97/9064 sayılı
kararıyla kabul edilmiştir. Bu bakımdan, Anayasanın
62 nci maddesi anlamında, yabancı ülkelerde
çalışan Türk vatandaşlarının
sosyal güvenliklerinin sağlanması için
yeni bir yasa çıkarmaya gerek yoktur. 

Yeni tasarı, gerekçesinde belirtilenin
dışında bir amacı izlemektedir. Bu
amaç, 12 500 dolar karşılığında
sosyal güvenlik hakkı vaadiyle kısa vadeli
döviz kaynağı yaratmaktır. Sigortasız
hizmet veya sürelerin borçlanılması
yoluyla sosyal güvenlik sağlanması, son yıllarda,
Türkiye'de, çeşitli yasalarla getirilen yaygın
bir uygulama alanı bulmuştur. Görüşmekte
olduğumuz kanun tasarısı da, gerek adından
gerek 1 inci maddesi ve diğer maddelerinden anlaşılacağı
gibi, bir borçlanma kanunu niteliğindedir. Oysa, vatandaşlara
bu yöntemle sosyal güvenlik hizmeti sunulması,
ilgili sosyal güvenlik kurumlarının aktuaryal
dengelerini bozduğu, böylece malî yapılarını
olumsuz yönde etkilediği, üstelik, çoğu
kez sigortalı veya hak sahipleri için beklentilerini
karşılamayan sonuçlar getirdiği, hatta
hayal kırıklığına yol açtığı
için, sakıncalı bir yöntemdir. 

Bu bakımdan, 1996-2000 yıllarını
kapsayan Yedinci Beş Yıllık Kalkınma
Planında yer alan şu satırlar dikkat çekicidir:
"Sosyal güvenlik kurumlarında plasmanlar verimli
şekilde değerlendirilememiş, aktuaryel dengelere
bakılmaksızın kurumların mevzuatlarında
değişikliklere gidilmiştir. Sosyal Sigortalar
Kurumu ve Bağ-Kur'da ödenmeyen prim borçları
için gecikme zammı affı ile sigortasız
hizmetlerin borçlanılması gibi uygulamalar
kurumları olumsuz etkilemektedir." O nedenle, Yedinci
Beş Yıllık Kalkınma Planında
"amaçlar, ilkeler ve politikalar arasında şu
ilke benimsenmiştir: "Ödenmeyen primler için
gecikme zammı affı, sigortasız hizmetlerin
borçlanma yoluyla sigortalanması gibi uygulamalara
gidilmeyecektir." Aynı saptama ve ilkeler, 1997 yılı
programında da yer almıştır. 

Bu bakımdan, getirilen tasarı...

(Mikrofon otomatik cihaz tarafından kapatıldı)

BAŞKAN - Sayın Türk, konuşmanızı
tamamlayın efendim.

HİKMET SAMİ TÜRK (Devamla) - Teşekkür
ederim Sayın Başkan.

...Anayasanın 166 ncı maddesinde ifadesini
bulan planlı kalkınma ilkesine aykırıdır.
Yeni tasarı, Anayasanın 62 nci maddesiyle çizilen
çerçeveyi aşan, 2147 ve 3201 sayılı
Kanunların kapsamı dışına çıkan
bir genişliktedir. Sadece sosyal güvenlik vaadiyle
döviz kaynağı yaratmak düşüncesine
dayanan tasarı, kendisi veya yakınları yurt
dışına çıkma olanağı
bulabilen vatandaşlarla bulamayanlar arasında, ikinci
grubun aleyhine bir ayırım getirmektedir. Bu, Anayasanın
10 uncu maddesinde ifadesini bulan eşitlik ilkesine aykırıdır.


Tasarı, hiçbir ciddî aktuarya
hesabına dayanmamaktadır. Böyle bir tasarının
yasalaşması, sosyal güvenlik arayışı
içerisindeki birçok insanımızı
hayal kırıklığına uğratmak
ve yeni bir süper emeklilik faciası yaratmaktan başka
bir sonuç doğurmayacaktır. Bu nedenlerle, tasarının
bu çerçeve içerisinde değerlendirileceği
inancındayız. 

Bu anlayışla, Demokratik Sol Parti Grubu
ve şahsım adına, Yüce Meclisi saygıyla
selamlarım. (DSP sıralarından alkışlar)

BAŞKAN - Demokratik Sol Parti Grubu adına
konuşan Trabzon Milletvekili Sayın Hikmet Sami Türk'e
teşekkür ederim.

Grupları adına ikinci söz istemi,
Anavatan Partisi Grubundan gelmiştir. Anavatan Partisi Grubu
adına, Kırıkkale Milletvekili Sayın
Recep Mızrak konuşacaklardır. (ANAP sıralarından
alkışlar)

Sayın Mızrak, konuşma süreniz
10 dakikadır.

ANAP GRUBU ADINA RECEP MIZRAK (Kırıkkale)
- Sayın Başkan, değerli arkadaşlar; Yurtdışında
Bulunanların Sosyal Güvenlikleri Hakkında Borçlanma
Kanunu Tasarısının 1 nci maddesi görüşülürken,
madde üzerinde ve kanun tasarısı üzerinde
Anavatan Partisi Grubunun görüşlerini arz etmek
üzere huzurlarınıza gelmiş bulunmaktayım.
Bu vesileyle, şahsım ve Partim adına, hepinizi
saygıyla selamlıyorum.

Değerli arkadaşlar, dün de ifade ettiğimiz
gibi, 30 Kasım 1960 tarihinde Almanya ile imzalanan İşgücü
Anlaşması uyarınca, ilk partileri o tarihlerde
olmak üzere, uzun yıllar yurt dışına
işçi göndermiş olup da bugün itibariyle
yurt dışındaki vatandaşlarımızın
sayısı 3 milyon 370 bine ulaşmıştır
ve nüfusumuzun da yüzde 5'ine ulaşan, bu miktarlarda
teşekkül eden bir yurtdışı vatandaş
varlığına, o tarihten bu zamana kadar yapılan
göçlerle ulaşmış bulunmaktayız.

Elbette ki, bu yurt dışındaki
vatandaşlarımızın birtakım beklentileri,
birtakım ihtiyaçları kanunlarımızla
düzenlenmiştir. Bu konuda Anayasamızın
62 nci maddesiyle düzenlemeler emredilmiştir ve 62
nci madde uyarınca birtakım kanunlarla düzenlemeler
yapılmış ve yapılmaya da devam edilecektir.
Hatta "yurt dışında bulunan soydaşlarımız,
vatandaşlarımız" derken, 62 nci maddede
belirtildiği üzere, yurt dışında
çalışan vatandaşlarımızın
ötesinde, tüm dünya ülkelerinde bulunan, soyumuzdan
olan ve kalbi anavatan için, Türkiye için atan
tüm insanlar, tüm vatandaşlar, tüm kişiler
için de, aynı şekilde, birtakım düzenlemeler
yapmak ve onları düşünüp, onlar hakkında
birtakım kararlar, elbette ki, almak mecburiyetindeyiz.


Öyle ki, bu vesileyle şunu da ifade etmeden
geçemeyeceğim: Bir zamanlar, Adriyatik'ten Çin
Seddine, Kerkük'ten Sibirya düzlüklerine kadar
uzanan engin Türk dünyasına istiklal ümidi
verirken, diğer taraftan, Azerbaycan'ın Ermeniler tarafından
işgal edilmesine nasıl seyirci kaldıysak ve
Çeçenistan Devlet Başkanının
resmî cenaze merasimine nasıl cesaret edip katılmadıysak,
bundan korktuysak, şu günlerde Doğu Türkistan'da
yaşanan mezalimi, zulmü, yine, görmezlikten gelmeyi
de teessüfle izliyor ve bunu da eksiklik olarak huzurlarınıza
getiriyorum. Bugün, Doğu Türkistan'da, 88 bölgede
isyan devam etmektedir. Yalnız Kulca bölgesinde, 196
mücahit öldürülmüş bulunmaktadır.
Onun ötesinde, 3 500 kişi temerküz kamplarında
ve bunun yanında, 70 bin kişi de hapishanelerde bulunmaktadır.


Yine, dün, kısaca arz etmeye çalıştığım
gibi, 30 civarında Kerkük Türkümüz,
orada, kendileri hakkında idam kararı verilmiş
olmasına rağmen ve çocukları da, burada,
anadolu liselerini, başka okulları kazanmış
olmasına rağmen, çocuklarının
kaydını yaptırma ortamı bile sağlanamayıp,
kendilerinin Irak'a iadesi konusunda ısrarlı olmamızı
da anlayamadığımı, yine, huzurlarınızda
arz etmek, ifade etmek istiyorum.

Değerli arkadaşlar, birazcık irtibatı
olması münasebetiyle, bunları huzurlarınıza
getirip arz ettikten sonra, kanun tasarısının
1 inci maddesi, amaç maddesi. Bir kere, her şeyden
önce, amaç maddesi, cümle olarak, düzenleme
olarak, bana göre, son derece eksik, muğlak ve neredeyse
maksadı anlatamayacak bir biçimde kaleme alınmıştır.
"Bu Kanunun amacı bu Kanun esaslarına göre
borçlanılan günlerin sosyal güvenlik bakımından
değerlendirilmesidir" derken, öyle ki, kullanılan
cümle, konuyla uzaktan yakından hiç alakası
olmayan insanların bu düzenlemeleri ellerine geçirdikleri
ve okuma fırsatı buldukları zaman kendilerine
bir fikir verecek bir kelimeler dizisi şeklinde düzenlenmesi
icap ederken, böyle olması gerekirken, maalesef, iyi
hazırlanmamış -cümle bile iyi kurulamamış-
bir kanun tasarısı olarak, bir amaç maddesi
olarak, yine karşımıza gelmiş bulunmaktadır.

Her şeyden önce, bu kanun tasarısının
gerekçesinde, biraz önce de arz etmeye çalıştığım
gibi, Anayasamızın 62 nci maddesine dayandırılarak
yurt dışında bulunanlara sosyal güvenlik
sağlanmasına yönelik bir tasarı olarak
takdim edilmesi, zaten, yanlışlığın
başında gelmektedir. 

Anayasamızın 62 nci maddesi, daha ziyade,
yurt dışında çalışmakta
olan Türk işçileri için "aile birliğinin
çocuklarının eğitiminin, kültür
ihtiyaçlarının ve sosyal güvenliklerinin
sağlanması, anavatanla bağlarının
korunması ve yurda dönüşlerinde yardımcı
olunması için gerekli tedbirleri alır"
derken ve bunu emrederken, yurt dışında -bu
şekilde değil de- daha önce başka bir ülkenin
vatandaşı olarak bulunmuş olup şu anda
Türkiye'de bulunanların da bu kanun kapsamı
içerisine alınmış olması, 62
nci maddeyle hadisenin izahını güçleştirmektedir.

Yine, Anayasanın 62 nci maddesinin ruhundan,
yurt dışında uzun bir süre bulunmuş
olması, çalışmış olması
gibi bir anlam anlaşılması gerekirken, burada,
geçmişte yurt dışında bulunanların
yanında, bir gün bile yurt dışına
çıkış ve giriş yapanların
bu kanundan istifade ettirilmiş olmaları da, yine,
Anayasanın 62 nci maddesi maksadıyla değil,
başka maskatla bu düzenlemenin yapıldığının
işareti sayılmalıdır.

Bir diğer husus ise şudur: Yurt dışına
bir gün bile gidip gelmiş olan -hangi maksatla gidip
gelmiş olursa olsun- bu kanun tasarısından
istifade edecekse, yani, yurt dışında işçi
olarak çalışanlara, bunların ailelerine
ve çocuklarına yönelik -münhasıran
bunlara yönelik- bir düzenleme değil de, kaynak
sağlamaya yönelik bir düzenleme olacaksa, o zaman
-aynen bedelsiz ithalatta olduğu gibi- bu dövizi -12
500 doları- veren ve kanunun diğer hükümlerine
uygun hareket eden Türk vatandaşlarının
da bu kanundan istifade etmesi gerekir diye düşünüyorum.
Bu, bir sosyal güvenlik kanunu değil de, bir kaynak temini
kanunu olacağına göre, burada bir eşitsizlik,
bir adaletsizlik yaratıldığını
ifade ediyor ve yine, burada da bir düzenlemenin yapılmasında,
bir adaletin getirilmesinde fayda olduğunu, huzurlarınızda
arz etmek istiyorum. 

Değerli arkadaşlar, her şeyden önce,
bunun, Anayasamızın 62 nci maddesine uygun bir düzenleme
olmadığını ifade ettik. Her ne kadar
tasarının gerekçesinde, yurt dışında
bulunanlara sosyal güvenlik sağlanmasına yönelik
bir düzenleme olduğu ifade edilmekteyse de, Sayın
Başbakanımız ve Sayın Başbakan
Yardımcımızın 25 Kasım 1996
tarihinde müştereken düzenledikleri basın
toplantısında -Üçüncü Kaynak
Paketini kamuoyuna tanıtırken, bu tanıtım
içerisinde- bunun böyle olmadığı
görülmektedir. Buradan da anlaşılmaktadır
ki, bu, sosyal güvenliğe yönelik, yurt dışında
bulunanlara sosyal güvenlik sağlamaya yönelik değil,
kaynak teminine yönelik bir düzenlemedir. 

Dün de ifade ettiğimiz gibi, kaynak teminine
yönelik olan bu tasarının yürürlüğe
girmesi halinde, sağlık yardımları da
dikkate alınmaksızın, yapılan hesaplamayla,
en fazla altı yedi sene sonra, bunu da diğer sosyal
güvenlik kuruluşlarının bugün içinde
bulunduğu duruma düşürecek, ondan farksız
bir ortam yaratacak bir kanun tasarısıyla karşı
karşıya bulunmaktayız. Bu tasarı da,
aktuaryel dengesi, başka bir ifadeyle tahsilat ve ödemeler
-tediyeler- dengesi iyi hesap edilememiş, acele edilmenin
ötesinde, birazcık aceleye getirilmiş bir kanun
tasarısı olarak görülmekte ve düşünülmektedir.


Elbette ki, tüm ülkelerde olduğu gibi,
ülkemizin sosyal ve ekonomik kalkınması ve
faaliyetleri için birtakım kaynaklara ihtiyaç
vardır. Kaynaklar yetişebildiği kadarıyla
özkaynaklar; onun ötesinde, ihtiyaç duyulan ile
sağlanabilenin arasındaki fark ise, elbette, yabancı
kaynaklarla sağlanacaktır. Yabancı kaynakların
başka ülkelerden ve başka ülkelerin kuruluşlarından
sağlanmasının, millî dışpolitikamıza...

(Mikrofon otomatik cihaz tarafından kapatıldı)

BAŞKAN - Sayın Mızrak, konuşmanızı
tamamlayın efendim.

RECEP MIZRAK (Devamla) - Hay hay efendim. 

...hatta içpolitikamıza bile, ne derece
etki ettiğini, ne derece ipotek altına aldığını,
elbette, hepimiz bilmekteyiz. Bu bakımdan, kendi vatandaşlarımızdan
bu kaynağı temin etmek, kendi vatandaşlarımızın
imkânlarından istifade etmek tercih edilen bir yol
olmakla beraber, burada, bunun hesabının iyi yapılması
ve gelecekte sıkıntıya düşülmemesi
gerekir diye düşünüyorum. 

Bu vesileyle, Yüce Heyetinizi, yeniden, saygıyla
selamlıyorum. (ANAP sıralarından alkışlar)

BAŞKAN - Anavatan Partisi Grubu adına
konuşan Kırıkkale Milletvekili Sayın
Recep Mızrak'a teşekkür ediyorum.

Gruplar adına üçüncü
söz, Cumhuriyet Halk Partisi Grubu adına, Ankara Milletvekili
Sayın Yılmaz Ateş'in.

Buyurun Sayın Ateş. (CHP sıralarından
alkışlar)

Sayın Ateş, konuşma süreniz
10 dakikadır. 

CHP GRUBU ADINA YILMAZ ATEŞ (Ankara) - Sayın
Başkan, sayın milletvekilleri; Yüce Meclisi,
şahsım ve Cumhuriyet Halk Partisi Grubu adına,
saygı ve sevgiyle selamlıyorum. 

Yurtdışında Bulunanların
Sosyal Güvenlikleri Hakkında Borçlanma Kanunu
Tasarısının 1 inci maddesi üzerinde,
Cumhuriyet Halk Partisi Grubunun görüşünü
Yüce Meclise arz etmek istiyorum. 

Sayın milletvekilleri, bu Hükümet,
kamuoyunda kutsal olarak bilinen, saygın olarak bilinen
birtakım kavramların arkasına gizlenerek
başka amaçlarını hayata geçirme
konusunda, kurulduğu günden bu yana çok üstün
başarılar göstermektedir. Şimdi, tasarının
başlığına baktığınız
zaman, zannedersiniz ki, uzun yıllardır yurt dışında
emek sarf eden, emek tüketen ve ailelerinden uzak duran yurt
dışındaki vatandaşlarımızın
çocuklarına bir sağlık sigortası
ve kendilerinin geleceğini de garantiye alan bir sigorta,
bir sosyal güvenlik sigorta tasarısı kanunlaşacak.
Ama, maalesef, baktığımız zaman, hazırlanan
tasarı bunların hepsinden uzaktır. 

Sayın Grup Başkanvekilimiz değindi,
işçi kuruluşları bu tasarıya
karşı; bu tasarının, beklenilen ihtiyacı
karşılayamadığını, karşılamaktan
uzak olduğunu belirtmektedir. İşveren kuruluşları,
bunun, önümüzdeki on yıl gibi çok
kısa bir süre sonunda yine Sosyal Sigortalar Kurumuna
veya devlete yük getireceğini belirtmektedir. 

Sendikacılık yaptığı
dönemde uzlaşmayı öneren, işçi
ve işveren kuruluşlarının görüşlerinin
yasal düzenlemelerde mutlaka yaşama aktarılmasını
savunan Sayın Çalışma ve Sosyal Güvenlik
Bakanı, ne yazık ki, bu tasarıda, toplumu
oluşturan sosyal kesimlerin görüşlerini
dikkate almak yerine, Hükümetin kendi önüne
koyduğu bütçe açığına
kaynak bulma mantığını burada önplana
geçirmiştir. 

Hükümetin denk bir bütçe sunması
konusundaki çalışmalarına, ama gerçek
çalışmalarına yardımcı
olacağımızı belirtmek istiyorum; ama
"sosyal güvenlik" gibi kutsal bir cümlenin
arkasına saklanarak vatandaşlarımızın
bu konudaki umutlarını boşa çıkaracak
girişimlerine de karşı olduğumuzu belirtmek
istiyorum. 

Türkiye'de öteden beri "üç
tane sosyal güvenlik kuruluşuna ihtiyaç yoktur,
ayrı ayrı statülerde olmasına gerek
yoktur; birinin bir bakanlığa, diğer ikisinin bir
bakanlığa bağlanması Türkiye koşullarında
gerçekçi olmaz" görüşü,
bildiğiniz gibi, toplumun bütün kesimleri tarafından
benimsenmektedir; ama, ne yazık ki, şimdi, bu kanun
tasarısının yasalaşması halinde,
bu üç tane sosyal güvenlik kurumunu birleştirmek
yerine, bir de, "Kasa" adı altında, "yurtdışında
bulunanların kasası" adı altında
yeni bir kasa oluşturulmaktadır. 

Sayın milletvekilleri, bu Kasa, yönetim
şeklinden tutun, işleyiş şekline kadar,
sosyal güvenlik kurumuyla bağdaşmamaktadır.
Bu Kasanın yönetimi, Çalışma Bakanlığı
Müsteşarının başkanlığında,
SSK Genel Müdürü, Maliye Bakanlığı
görevlisi ve Hazine temsilcisinden oluşmaktadır.


Şimdi, Komisyonda görüşülmesi
sırasında, Sayın Çalışma
Bakanı, bu Kasa yönetiminin çok özerk
olduğunu ısrarla vurguladı. Birtakım
terimleri değiştirerek, birtakım terimlerin arkasına
saklanarak gerçekleri yok edemeyiz. Şimdi, devlet
memurlarından oluşan, siyasî hükümetin
emrinde çalışan bürokratlardan oluşan
bir yönetimin "özerktir" şeklinde takdim
edilmesi, sanırım, özerklik kelimesinin de
içeriğini boşaltmak demektir. 

Yine, bu kurumun, Kasanın gelirlerinin çok
sağlıklı değerlendirileceği konusunda
da herhangi bir güvence yoktur. Bildiğiniz gibi, Sosyal
Sigortalar Kurumunun hep devlete yük olduğu söylenir;
ama, yıllar yılı, kurulduğu 1946 yılından,
1970'li yılların sonuna kadar, hatta 1980'li yılların
ortalarına kadar, devletin açığını
kapatmak için, devlet tarafından ucuz kullanılan
krediler olarak kullanıldığı gerçeği
de hiçbir zaman dile getirilmez. Şimdi, yeni oluşturulan
Kasanın gelirlerinin de, yine iç borçlanmaya
kaynak olması açısından, hazine kâğıtlarına,
devlet kâğıtlarına yatırılması,
bize, SSK'yı bekleyen akıbete bu kasanın
da uğrayacağını göstermektedir. 

Sayın milletvekilleri, bir diğer konu,
eğer, bunun adına sosyal güvenlik deniyorsa, bugün,
millî geliri Türkiye'ye göre daha ileride olan
ülkelerde dahi devletin, mutlaka, sosyal güvenlik kurumlarına
bir katkısı vardır; ama, şimdi, bu
tasarıya baktığımız zaman, bırakın
devletin yeni bir katkı koymasını, sanki,
devlet komisyonculuğa başlamış gibi, güvence
parası adı altında, toplanan paranın
yüzde 20'si kadarına da devlet el koymaktadır.
Bu yönetime, işveren tarafından kimse alınmıyor,
işçi kesiminden kimse alınmıyor; Kasa,
devletin bürokratlarına teslim ediliyor; ama, her
ne hikmetse, bununla da yetinilmeyerek, yüzde 20 gibi bir
oran da, o kasadan, devlete gelir kaydediliyor; böylesine
çelişkilerle dolu. 

Sayın milletvekilleri, bir diğer çelişki
şu : Tasarı, Sağlık, Aile, Çalışma
ve Sosyal İşler Komisyonunda görüşülürken
Sayın Bakana dedik ki "Sayın Bakan, bugün
Ocağın 21'i; siz, 3 üncü maddenizde diyorsunuz
ki, 15 Mart tarihine kadar başvuru halinde bu yasadan yararlanılabilir;
gelin, burada şöyle bir düzenleme yapalım:
Mecliste kabul edildiği tarihten itibaren üç ay
denebilir, iki ay denebilir, 45 gün denebilir, neyse, bu
koyduğunuz süreyi, gelin, burada şu metne aldıralım,
böyle çok komik bir duruma düşülmesin."
Sayın Bakanın bize yanıtı "hayır;
biz, bunu, bu hafta Meclisten geçireceğiz, yeteri kadar
süre vardır" oldu. Sayın milletvekilleri,
bugün 27 Şubat; daha, ne zaman yasalaşacağını
da, ne zaman Yüce Meclisin genel tasvibini alacağını
da bilemiyoruz. Bu da, öteden beri, hep, Hükümetin
"biz çok iyi niyetliyiz; ama, muhalefet yardımcı
olmuyor" sözlerinin hiç de gerçekçi
olmadığının; Hükümetin, muhalefetle
bir uzlaşma yerine sürekli çatışma
içerisine girmesinin, muhalefetten gelen çok yerinde
önerileri dahi hep elinin tersiyle ittiğinin de bir diğer
işaretidir.

Şimdi, bu, sosyal güvenlik kurumu olmaktan
uzak, özel sigorta deseniz özel sigortaya benzemiyor;
kuş deseniz kuş değil, deve deseniz deve değil.
Komisyonda Sayın Bakana sorduk: "Siz, şimdi,
12 500 doları üç taksitle alıyorsunuz.
Peki, bu, mutlaka dolar mı olacak; o günkü döviz
kuru üzerinden, dolar kuru üzerinden, bu vatandaşlarımız,
size borçlarını TL olarak ödeseler kabul
eder misiniz?" dedik, "hayır, olmaz, mümkün
değil; biz bunu ille da Amerikan Doları olarak alırız"
dedi. 

Tabiî, Doğru Yol Partisinin dolara düşkünlüğünü
biliyoruz da, Refah Partisinin bu dolar düşkünlüğünü,
bu dolar sevdasını da, doğrusu, halen anlamakta
zorluk çekiyoruz. (CHP sıralarından alkışlar)

Sayın milletvekilleri, bir diğer konu,
şimdi, bunun sekreterya görevi Sosyal Sigortalar Kurumu
Genel Müdürlüğüne veriliyor. 

(Mikrofon otomatik cihaz tarafından kapatıldı)

BAŞKAN - Sayın Ateş, konuşmanızı
tamamlayın efendim. 

YILMAZ ATEŞ (Devamla) - Sayın milletvekilleri,
zaten yükü çok ağır olan, hantal bir
yapıda olan Sosyal Sigortalar Kurumu Genel Müdürlüğüne
bu yükü vermek, gerçekten, o kurumu, giderek
uçurumun kenarına itmeye katkı koymaktır.


Gelen paranın yüzde 20'sine Hazine el
koyacak. On yıldan sonra, yaş haddini doldurduktan
sonra üç yıl geçecek; yani, akıbeti
de belli değil. Sekreteryasını da Sosyal Sigortalar
Kurumu yapacak. Onun getireceği yükü kim karşılayacak;
Sosyal Sigortalar Kurumu. 

Son bir nokta: Sevgili arkadaşlar, yurt dışında
kaç gün kalınacağı belli değil;
yani, bir vatandaş, kaçak olarak yurtdışına
gidecek, bir hafta, on gün kalacak, gelecek ve bu haktan
yararlanacak. Böylece, yasadışı ve genel
ahlak kurallarına aykırı olan bir uygulamaya
toplumu teşvik edeceksiniz. Bu da doğru değil.

Bu duygu ve düşüncelerle, tasarıya
karşı olduğumuzu belirtiyor, Yüce Meclisi
tekrar saygıyla selamlıyorum. (CHP ve DSP sıralarından
alkışlar)

BAŞKAN - Cumhuriyet Halk Partisi Grubu adına
konuşan, Ankara Milletvekili Sayın Yılmaz
Ateş'e teşekkür ediyorum.

MEHMET GÖZLÜKAYA (Denizli) - Sayın
Başkan...

BAŞKAN - Sayın Gözlükaya,
grup adına söz mü talep ediyorsunuz?

MEHMET GÖZLÜKAYA (Denizli) - Bir hususu
belirtmek için söz istiyorum Sayın Başkan.

BAŞKAN - Buyurun.

MEHMET GÖZLÜKAYA (Denizli) - Sayın
konuşmacı konuşması sırasında
"Doğru Yol Partisinin dolara düşkünlüğünü
biliyoruz; ama..." dedi. Bizim, Doğru Yol Partisi olarak,
dolara düşkünlüğümüz falan
yoktur. Kendileri ne kadar düşkünse, biz de o
kadar düşkünüz. 

Onun için, bu sözlerini kabul etmediğimizi
ve Doğru Yol Partisinin, Türk Lirasını
güçlendirmek için gerekli gayretin içerisinde
olduğunu da bilmelerini istiham ediyorum.

BAŞKAN - İtirazınız tutanaklara
geçmiştir. 

Aslında, sözcü, zannediyorum, Refah
Partisine bir sataşma yaparken, Doğru Yol Partisine
de değinmiş oldu. 

YILMAZ ATEŞ (Ankara) - Sayın Başkan,
ortak oldukları için...

V. - ÖNERİLER (Devam)

B) SİYASÎ PARTİ GRUBU ÖNERİLERİ
(Devam)

2. - (9/11) esas numaralı Adalet Bakanı
Şevket Kazan hakkındaki Meclis soruşturma önergesinin
gündemdeki yeri, görüşme günü ve
çalışma süresine ilişkin RP ve
DYP Gruplarının müşterek önerisi
(Devam)

BAŞKAN - Değerli arkadaşlarım,
biraz önce, 4 Mart 1997 Salı günkü birleşimde
görüşülecek olan Adalet Bakanı Şevket
Kazan hakkındaki Meclis soruşturması önergesi
üzerinde -bir zorunluluktan dolayı- söz talep
eden üyeler arasında kura çekmek suretiyle
söz sıralamasını tespit edeceğimizi
ifade etmiştim. 

Önerge üzerinde 41 sayın üye
söz talebinde bulunmuş; ancak, İçtüzüğümüze
göre, önerge sahibi dışında, üç
üyeye söz verme imkânı vardır. Bu
nedenle, ilk altı üyeyi, kura çekerek, huzurunuzda
tespit edeceğim. Yani, üç sözcü, üç
de yedek kalmış olacak.

Şimdi, kurayla ilgili evrakları Divandaki
arkadaşlarımız hazırladılar;
ben, huzurunuzda çekimi yapıyorum.

SALİH KAPUSUZ (Kayseri) - İktidar-muhalefet
dengesine göre, değil mi Sayın Başkan?

BAŞKAN - Efendim, o konuya da arkadaşlarımızın
haklı bir itirazı oldu. Konu, İktidar-muhalefet
ve gruplar tarafından değerlendirilemeyen soruşturma
önergesiyle ilgili olduğu için, ben, arkadaşlarımızın
itirazını da dikkate aldım.

SALİH KAPUSUZ (Kayseri) - Sayın Başkan,
bir eksiklik oldu, onu da arz edeyim: Birkısım arkadaşlarımızı
tespit ettik; ancak, zatı âlinizin bir ikazı
oldu: "Çok arkadaşımızın
müracaat etmesi sonucu değiştirmeyecek, biz bir
dengeye göre bunu ayarlayacağız" dediniz;
onun için, bizim birkısım arkadaşımız
yazılmaktan imtina ettiler. Ondan dolayı, oradaki
sayı belki değişken olabilirdi, belki farklı
sonuç da çıkabilirdi.

Arz ederim.

BAŞKAN - Olabilir... Olabilir... Bu tür
aksaklıklar olabilir; ama, işin fiilî zorluğunu
ifade edeyim: Ben, eğer sadece kendi tespitlerime göre
hareket etseydim, bu konudaki üç sözcünün
üçünün de Cumhuriyet Halk Partisi Grubundan
olması gerekirdi; ama, diğer gruplardan gelen itirazları
dikkate alarak, Divandaki arkadaşlarımın uyarılarını
da dikkate alarak bu konuya geldik. Bunun üzerinde daha fazla
tartışmayalım.

Sayın Matkap, sizin bir talebiniz mi var?
Buyurun efendim.

NİHAT MATKAP (Hatay) - Sayın Başkan,
içinde bulunduğunuz güçlüğü
ben anlıyorum; objektif davranmak istiyorsunuz, bunu da
anlayışla karşılıyorum; ancak,
bir gerçek var, siz de gördünüz, diğer
arkadaşlarımız da tanık oldu. Aslında,
üç söz talebi de -biraz önce açıkladığınız
gibi- bizim olmalı; ancak, şu an, bütün
bunlara karşı, torbada diğer arkadaşlarla
eşit tutulmamız bence çok adil gibi değil.
Bilemiyorum, takdiriniz ne olacak... Yani, en azından,
bize bu konuda bir avantaj sağlamanız lazım.
Diğer iki arkadaşın kurada belirlenmesi lazım
gibi geliyor bana. Takdiri size bırakıyorum.

BAŞKAN - Sayın Matkap, ben de, buradaki
sıkıntıyı gidermek bakımından,
gruplar bir kura çekimi usulü üzerinde anlaşma
sağlayabilirler mi diye arkadaşlarımı
görevlendirdim; maalesef, onu da sağlayamadık.
Bu konu, gerçekten, gruplarımızı birinci
derecede ilgilendirmeyen, doğrudan doğruya milletvekili
arkadaşlarımızın konuşacakları
bir konudur; Anayasa tarafından düzenlenmiş
bir denetim yoludur. En uygununun, kuradan çıkan
sonuç olacağını zannediyorum; yani, kuralları
uygulamakta müşkülat varsa, sorunu kurayla çözüyoruz.


NİHAT MATKAP (Hatay) - Sayın Başkanım,
peki, şimdi, madem, biz ilk dört sözü aldık;
birinci, ikinci, üçüncü, dördüncü
söz bizim arkadaşların. O zaman, hak yerini
bulsun diye, en azından, bizim bir arkadaşımıza
söz verilmesi lazım. Değerli arkadaşlarım
bu konuda ne düşünür? Hakkanî bir çözüm
öneriyorum. 

BAŞKAN - Şimdi, biz, kura çekiminde
altı üyeyi belirledikten sonra, bunların arasında
Cumhuriyet Halk Partisi sözcüsü olmazsa çekime
devam edeceğim. O sıralama içinde sonra çözebilirsiniz.
Sözcülerin feragatları ile bu çözülebilir.
10'a kadar kura çekeceğim efendim.

SALİH KAPUSUZ (Kayseri) - Sayın Başkan,
bir şeyi arz edeyim. Arkadaşlarımızın
sesli ve birden ayakta olmaları dikkatinizi o tarafa celbettiği
için o tarafa baktınız; bense hiç
oturmadım. 

ALGAN HACALOĞLU (İstanbul) - Doğru
değil.

SALİH KAPUSUZ (Kayseri) - Evet, hiç
oturmadım ve ayaktaydım; çünkü,
meseleyi takip ediyorum.

BAŞKAN - Bu konuda, Sayın Esat Bütün
de "yazılı olarak söz isteminde bulundum,
Divana ulaştırdım" diyor. O anda bana
o da intikal etmemişti. 

SALİH KAPUSUZ (Kayseri) - O zaman, kura çekersiniz;
hiç fark etmez Sayın Başkanım.

BAŞKAN - Şimdi, kura çekimi konusunu,
biraz önce belirttiğim usuller içerisinde çözüyoruz.


Salih Kapusuz (Kayseri), Veysel Atasoy (Zonguldak),
Esat Bütün (Kahramanmaraş), Avni Akyol (Bolu),
Mehmet Aykaç (Çorum), Fatih Atay (Aydın),
Oya Araslı (İçel), Abdullah Akarsu (Manisa),
Mustafa Kul (Erzincan), Yusuf Öztop (Antalya)

Böylece, 10 arkadaşımızın
ismini kurayla sıraladık. Arkadaşlarımız,
tabiatıyla, söz haklarını daha arka
sıralarda bulunanlara verebilirler. 

VI. - KANUN TASARI VE TEKLİFLERİYLE
KOMİSYONLARDAN

GELEN DİĞER İŞLER
(Devam)

3. - Yurtdışında Bulunanların
Sosyal Güvenlikleri Hakkında Borçlanma Kanunu
Tasarısı ve Sağlık, Aile, Çalışma
ve Sosyalİşler Komisyonu Raporu(1/569) (S. Sayısı
: 209) (Devam)

BAŞKAN - Değerli arkadaşlarım,
1 inci madde üzerinde diğer grupların söz
talebi var mı? Yok.

Hükümetin söz talebi?.. Yok

Komisyonun?.. Yok

Kişisel konuşmalara geçiyoruz.

İlk sırada, İstanbul Milletvekili
Sayın Emin Kul. 

Buyurun Sayın Kul. (ANAP sıralarından
alkışlar)

Konuşma süreniz 5 dakikadır Sayın
Kul.

EMİN KUL (İstanbul) - Teşekkür
ederim Sayın Başkan.

Sayın Başkan, sayın milletvekilleri;
209 sıra sayılı kanun tasarısının
"Amaç" başlıklı 1 inci maddesi
üzerinde görüşlerimi arz etmek üzere
huzurunuzdayım; hepinizi saygıyla selamlıyorum.

Maddenin matlabı "Amaç" olup,
madde metni, kanunun amacını tanımlamaktadır.
Maddede amaç, borçlanılan günlerin sosyal
güvenlik bakımından değerlendirilmesi olarak
gösterilmiştir; fakat, kanun tasarısının
diğer maddelerinin hükümlerini okuduğumuz zaman,
bu maddede belirtilen amacın gerçekleşmesine
hizmet etmekten uzak bir tasarıyla karşı karşıya
kaldığımız meydana çıkmaktadır.
Zira, eksik kalan herhangi bir hizmetin veya gün sayısının
borçlanmasının yapılması bu
tasarıyla söz konusu değildir. Bu tasarı,
doğrudan bir salma tasarısıdır, sadece
bir para toplama tasarısıdır. 

Sayın milletvekilleri, geliniz, özellikle,
1992 yılı sonrasının ekonomik gelişmelerini
kısaca bir hatırlayalım ve niçin bu
tasarının huzurumuza gelmiş olduğu konusunda,
böylece sağlıklı ve gerçek bir bağlantı
kurabilelim. Her yıl bir önceki yılda önerilen
önlemlerin tutarsızlığını
yansıtan UDİDEM programlarından başlayıp
açılan Sayın Çiller paketleri, sonunda
5 Nisan 1994 kararlarıyla patlamış; 1994'e
kıyasen 1995 bütçe açığı
yüzde 109 oranında artmıştır ve
nihayet "Ekonomi Prof'u..." damgalı paketlere
dayalı programlar sonucunda, 1991 yılında
33 trilyon lirada tutulan bütçe açığı,
1996 yılında 39 kat artarak 1,5 katrilyona ulaşmıştır.
1991 yılında 90 trilyon lira olan içborç,
1996 yılında 3,6 katrilyona; 50,5 milyar dolar olan
dışborç ise 76 milyar dolara ulaşmıştır.


Bugün, çeşitli illüzyonlarla
halkımıza denk olarak gösterilmek istenen 1997
bütçesinin asgarî 2,2 katrilyonluk bir açıkla
karşılaşacağı bu gidişten
anlaşılmaktadır. Basit bir örnekle açıklamak
gerekirse, sizin yıllık gerçek geliriniz
100 lirayken, evinizin, ailenizin yıllık giderleri
eğer 200 lira ise, siz de, denk bütçe yaptım
diye, gelirinizi 100 lira yerine, hayalen 200 lira diye yazarsanız,
işte, bütçeniz kâğıt üzerinde
denk olur. Aslında, kabul edeceksiniz ki, 100 lira açık
verir. Bu durumda, değil hane halkını bir yıl
öncesine göre daha refah içinde yaşatmak,
hane halkına ve konu komşuya denk olarak gösterdiğiniz
bu bütçenin, esasen, hayalî olan, açık
olan 100 lirasını bulmak için çırpınmaya
başlarsınız. İşte, o zaman, Hoca-Bacı,
çifte Prof. damgalı paketler gelir ortaya ve bu
paketlerin sonucu da, bu tasarı Genel Kurula gelmiş
olur. Hele bu açığı kapatmak için
bankalardan kredi alma hakkınız da tükenmişse,
yani, bugünkü Hükümetimizin yaptığı
gibi, Merkez Bankasından alınacak kredi limiti daha
yılın başında dolmak üzere ise
ve hele bu açığa kaynak bulmak için,
Muhterem Başbakanımızın deyimiyle bu
işin  delileri, paketler halinde tasarılar hazırlamışsa,
işte, bu paketlerin üçüncüsünün
bir kenarından böyle bir tasarı düşer
ve önümüze gelir. 

1 milyar doları Hazineye devredilmek üzere,
üç yıl 5 milyar dolar kullanma amacını
hedefleyen bu tasarı, sosyal güvenlikle ilgili bir
tasarı değildir. Yurtdışında çalışmakta
olan işçi kardeşlerim, ne bu kanun tasarısının
adına baksın ve ne de bu tasarının
amacının, ödeme yaparak borçlanacağı
günlerin sadece sosyal güvenlik bakımından
değerlendirileceği amacını taşıdığı
kanaatine varsın. Eğer, aksine hareket ederlerse, yanılacaklar
ve gelecekte sukutu hayale uğrayacaklardır. 

Yurt dışında çalışanlar
için bir sosyal güvenlik borçlanması
yapılacaksa, bu konudaki 3201 sayılı Kanun
yürürlüktedir. Bunun üzerinde yapılacak
çalışmalarla doğan birtakım sakıncalar
varsa giderilebilir. 

(Mikrofon otomatik cihaz tarafından kapatıldı)


BAŞKAN - Sayın Kul, toparlar mısınız...


EMİN KUL (Devamla) - Ama, böylesine bir
ekonomik paketin arasından sızarak önümüze
düşmüş olan bu tasarı, sosyal güvenlikle
ve hele yurt dışında çalışanların
sosyal güvenliğiyle hiçbir ilişkisi olmayan
bir tasarıdır. İşin özü sosyal
güvenlikle ilgili olmadığı için,
sonuçları da sosyal güvenlik açısından
değerlendirilecek sonuçlar değildir. Sadece, hemen
herkesten sosyal güvenlik vaadiyle 12 500 dolar toplamak
amacına dayalı olan bu tasarının amaç
maddesini bu amaca uygun olarak eğer düzenleselerdi,
bu madde üzerinde konuşmaya hiç gerek yoktu;
ama, borçlanılacak günlere atıf yaparak
amaç maddesi düzenlemek, borçlanılacak
gün olmadığı için, yalnızca
toplam 12 500 doların ödenmesi öngörüldüğü
için, sosyal güvenlikle ilgili bir düzenleme
katiyen olamaz.

Bu nedenle, amaç maddesinin reddine oy vereceğimi
arz eder; saygılar sunarım. (ANAP, DSP ve CHP sıralarından
alkışlar)

BAŞKAN - İstanbul Milletvekili Sayın
Emin Kul'a teşekkür ediyorum.

Kişisel söz talepleri içinde ikinci
sırada, Çorum Milletvekili Sayın Mehmet Aykaç;
buyurun. (RP ve DYP sıralarından alkışlar)

Sayın Aykaç, konuşma süreniz
5 dakikadır.

MEHMET AYKAÇ (Çorum) - Teşekkür
ederim Sayın Başkan.

Sayın Başkan, değerli arkadaşlar;
bu tasarıyla, yurt dışında bulunan
vatandaşlarımızın sosyal güvenceleri
hakkında önemli bir adım atılmaktadır.
Yıllardır yurt dışında çalışan,
fakat, birtakım haklardan mahrum bulunan milyonlarca memleket
evladına hakları verilmektedir. Bu iş, başarılı
hükümetlerin yapabileceği bir iştir ve bu,
isteğe dayalı, isteğe bağlı da bir tasarıdır.
İşçi vatandaşlarımız,
bunu, kârlı bulurlarsa buraya dahil olacaklar, kârlı
bulmazlarsa zaten para yatırmayacaklar.

Bu tasarı, böyle yararlı bir tasarıdır;
hayırlı olsun diyorum. (RP ve DYP sıralarından
alkışlar)

YUSUF ÖZTOP (Antalya) - İşçi
kardeşleriniz mi?!.

ALGAN HACALOĞLU (İstanbul) - Kâr
meselesinden çok iyi anlıyorsunuz!..

BAŞKAN - Çorum Milletvekili Sayın
Mehmet Aykaç'a teşekkür ediyorum.

Değerli arkadaşlarım, 1 inci maddeyi...

HİKMET ULUĞBAY (Ankara) - Sayın
Başkan, karar yetersayısının aranmasını
istiyoruz.

BAŞKAN - Karar yetersayısı aranacaktır.

1 inci maddeyi oylarınıza sunuyorum:
Kabul edenler... Kabul etmeyenler...  Karar yetersayısı
bulunmamaktadır.

Birleşime ara versek dahi yeterli süre
kalmadığı için, bugünkü çalışmalarımızı
tamamlıyoruz.

Değerli arkadaşlarım, Bakanlar Kurulu
üyeleri hakkındaki (11/10) esas numaralı gensoru
önergesi ile diğer denetim konularını görüşmek
için, 4 Mart 1997 Salı günü saat 15.00'te
toplanmak üzere, birleşimi kapatıyorum.

Kapanma Saati : 19.00



VII. - SORULAR VE CEVAPLAR

A) YAZILI SORULAR VE CEVAPLARI

1. - Bartın Milletvekili Cafer Tufan Yazıcıoğlu'nun,
Erzurum-İspir-Çamlıkaya Beldesi Yavuz Mahallesi
İlkokuluna ilişkin sorusu ve Millî Eğitim
Bakanı Mehmet Sağlam'ın yazılı
cevabı (7/1944)

Türkiye Büyük MilletMeclisi
Başkanlığına

Aşağıdaki sorumunMillî EğitimBakanı
tarafından yazılı olarak cevaplandırılmasını
saygılarımla arz ve talep ederim.

  15.1.1997

  Cafer Tufan Yazıcıoğlu

  Bartın

Soru -Erzurum İli İspir İlçesi
Çamlıkaya beldesi Yavuz Mahallesindeki ilkokulun
öğretmen gönderilmediği için ahır
haline getirildiği doğru mudur?

 T. C.

 Millî Eğitim Bakanlığı

 Araştırma, Planlama ve Koordinasyon

 Kurulu Başkanlığı 27.2.1997

 Sayı :B.08.0.APK.0.03.01.00-022/531

Konu :Soru Önergesi.

Türkiye Büyük Millet Meclisi
Başkanlığına

İlgi :T.B.M.M. Başkanlığının
28.1.1997 tarih ve A.01.0.00.02-7/1944-5023 sayılı
yazısı.

Bartın Milletvekili Sayın Cafer Tufan
Yazıcıoğlu'nun "Erzurum İli İspir
İlçesi Çamlıkaya Beldesi Yavuz Mahallesi
İlkokuluna ilişkin" yazılı soru
önergesi incelenmiştir.

Erzurum İli İspir İlçesi
Çamlıkaya Beldesi Yavuz Mahallesi İlkokulunda
yeterli öğrenci olmadığı için
okul öğrenime kapatılmış olup, öğrenciler
Yavuz Selim İlköğretim Okuluna yerleştirilmiştir.

Ayrıca, adı geçen mahallede
bulunan okul binası köy muhtarlığınca
temin edilmiş geçici bina olduğundan köy
muhtarlığı uhdesindedir.

Arz ederim.

  Prof. Dr. Mehmet Sağlam

  Millî Eğitim Bakanı

2. -Konya Milletvekili Nezir Büyükcengiz'in,
Konya'da kamulaştırılan bazı arazilerin
bedellerine ilişkin sorusu ve Bayındırlık
ve İskân Bakanı Cevat Ayhan'ın yazılı
cevabı (7/1945)

Türkiye Büyük Millet Meclisi
Başkanlığına

Aşağıdaki sorularımın
Bayındırlık ve İskân Bakanı
Sayın Cevat Ayhan tarafından yazılı
olarak cevaplandırılmasına aracılığınızı
saygılarımla arz ederim. 16.1.1997

  Nezir Büyükcengiz

  Konya

Bakanlığınıza bağlı
Karayolları GenelMüdürlüğünce 1995
yılında yapım çalışmaları
başlatılan Konya-Karaman Devlet yolu ayırımı,
Belören-Hadim Devlet yolu ayırımı, Gürağaç
arasındaki kısma ait yaklaşık 150 hak
sahibinin alacağı kamulaştırma bedeli
21 Milyar TL. olarak tespit edilmiştir.

Sorular :

1. Arazileri kamulaştırılan bu
bölgedeki yurttaşlarımızın alacaklarının
ödenmesi için ne gibi çalışmalar
yapmaktasınız?

2. 1996 birim fiyatlarıyla kamulaştırma
yapılmış olması ve bugüne kadar
kamulaştırma bedellerinin ödenmemesi nedeniyle
yüksek enflasyondan mağdur olan bu yurttaşlarımıza
1997 fiyatlarıyla mukayeseli ek ödeme yapmayı
düşünüyor musunuz?

3. Bölgenin geri kalmış yöre,
hak sahiplerinin de fakir ve ihtiyaç sahibi kimseler olması
nedeniyle özel bir işlem yapılarak ödemelerde
öncelik yapmayı düşünür müsünüz?

4. Ödemeler hangi tarihte yapılacaktır?

 T. C.

 Bayındırlık ve İskân
Bakanlığı

 Basın ve Halkla İlişkiler Müşavirliği
27.2.1997

 Sayı :B.09.0.BHİ.0.00.00.25/2-A/360

Konu :Konya Milletvekili Nezir Büyükcengiz'in
Yazılı Soru Önergesi.

Türkiye Büyük Millet Meclisi
Başkanlığına

İlgi :T.B.M.M.'nin 28.1.1997 gün ve A.01.0.GNS.0.10.00.02-5169-14174
sayılı yazısı (7/1945)

İlgi yazı ekinde alınan, Konya
Milletvekili Nezir Büyükcengiz'in Bakanlığımıza
yönelttiği yazılı soru önergesi incelenmiştir.

Soru 1. Bakanlığınıza bağlı
Karayolları Genel Müdürlüğünce
1995 yılında yapım çalışmaları
başlatılan Konya-Karaman Devlet yolu ayırımı,
Belören-Hadim Devlet yolu ayırımı, Gürağaç
arasındaki kısma ait yaklaşık 150 hak
sahibinin alacağı kamulaştırma bedeli
21 Milyar TL. olarak tespit edilmiştir.

Arazileri kamulaştırılan bu bölgedeki
yurttaşlarımızın alacaklarının
ödenmesi için ne gibi çalışmalar
yapmaktasınız?

Soru 2. 1996 birim fiyatlarıyla kamulaştırma
yapılmış olması ve bugüne kadar
kamulaştırma bedellerinin ödenmemesi nedeniyle
yüksek enflasyondan mağdur olan bu yurttaşlarımıza
1997 fiyatlarıyla mukayeseli ek ödeme yapmayı
düşünüyor musunuz?

Soru 3. Bölgenin geri kalmış yöre,
hak sahiplerinin de fakir ve ihtiyaç sahibi kimseler olması
nedeniyle özel bir işlem yapılarak ödemelerde
öncelik yapmayı düşünür müsünüz?

Cevap 1, 2, 3. Kamulaştırılan
taşınmaz mallar için 23.8.1996 gün ve
1996/96 sayı ile kamu yararı kararı, 23.8.1996
gün ve 1996/42 sayılı kamulaştırma
İşlemine Başlama Kararı alınmıştır.

Kamulaştırılan taşınmaz
mallar için 6.9.1996 -24.9.1996 tarihlerinde kıymet
takdiri yaptırılmıştır.

1996 yılında Bütçe kanunu
ile verilen kamulaştırma ödenekleri İdaremiz
ihtiyacını karşılayamadığından,
söz konusu taşınmaz mallara ödeme yapılamamıştır.

Kamulaştırma Kanununa göre kamulaştırılan
taşınmaz mal sahibinin kamulaştırma
ile ilgili dava açma hakları saklı bulunmaktadır.

Kamulaştırılan taşınmaz
mallar için takdir komisyonunun koyduğu bedelin dışında
herhangi bir bedel değişikliği yapmamız kanunen
mümkün değildir.

Soru 4. Ödemeler hangi tarihte yapılacaktır?

Cevap 4. Anılan yolda yapım çalışmaları
devam ettiğinden, gerekli kamulaştırma ödeneğinin
1997 yılı içerisinde karşılanmasına
çalışılacaktır.

Bilgilerinize arz ederim.

  Cevat Ayhan

  Bayındırlık ve İskân
Bakanı

3.-Sinop Milletvekili Metin Bostancıoğlu'nun,
Sinop-Merkez -Bostancılı Köyünün
afet konutu sorununa ilişkin sorusu ve Bayındırlık
ve İskân Bakanı Cevat Ayhan'ın yazılı
cevabı (7/2044)

 30.1.1997

Türkiye Büyük Millet Meclisi
Başkanlığına

Aşağıdaki sorumun, Sayın
Bayındırlık ve İskân Bakanı
tarafından yazılı olarak cevaplandırılmasını,
Anayasanın 98 ve TBMM İçtüzüğünün
96 ve devamı maddelerine dayanarak saygı ile arz
ederim.

  Metin Bostancıoğlu

  Sinop

Sinop'un Merkez İlçe, Bostancılı
Köyünde 1994 yılında meydana gelen heyelanda,
70 vatandaşımız, evlerini kaybetmiş
ve 7268 sayılı Doğal Afetlerle ilgili yasaya
göre konuta hak kazanmışlar, hak sahipliği
işlemleri tamamlanmıştır. Bu 70 aile
için aynı köyde Tepeküme mevkii yeni yerleşme
yeri olarak seçilmiş, durum istimlak aşamasında
olmasına rağmen, bugüne kadar istimlak işlemlerine
başlanmamıştır.

Soru;

1. Başka il ve ilçelerde binlerce "Afet
Konutu" yapılıp, hak sahibi vatandaşlara
çok kısa çamanlarda dağıtıldığı
halde, Anayasanın "Kanun Önünde Eşitlik"
ilkesine rağmen Sinop'un Merkez İlçe Bostancılı
Köyü'nde yaşayan vatandaşlarımızın
konutları neden yapılmamıştır?

2. İstimlakın yapılması
kararı alındığı halde, istimlak
neden gerçekleştirilmemiştir? ANAPve DYP/SHP
Hükümetleri "Ödenek Yokluğu" gerekçesi
ile Sinop'lulara haksızlık etmişlerdir.bakanlığınız
döneminde bu haksızlık devam edecek midir?
Bu konutlar ne zaman yapılıp, Sinop'lu hak sahiplerine
teslim edilecektir?

3. Daha önce, ikinci ve üçüncü
dereceli afet bölgesinde gösterilen diğer ailelerin
evleri ve arazileri, zaman içerisinde birinci dereceden
afet bölgesine girdiği halde, Bostancılı
Köyü sakinlerinin taleplerine rağmen, neden jeolog
gönderilip tespit yapılmamıştır?

 T. C.

 Bayındırlık ve İskân
Bakanlığı

 Basın ve Halkla İlişkiler Müşavirliği
27.2.1997

 Sayı :B.09.0.BHİ.0.00.00.25/2-A/362

Konu :Sinop Milletvekili Metin Bostancıoğlu'nun
Yazılı Soru Önergesi.

Türkiye Büyük Millet Meclisi
Başkanlığına

İlgi :T.B.M.M.'nin 30.1.1997 gün ve A.01.0.GNS.0.10.00.02-7/2044-5229/14720
sayılı yazısı.

İlgi yazı ekinde alınan, Sinop
Milletvekili Metin Bostancıoğlu'nun Bakanlığımıza
yönelttiği yazılı soru önergesi incelenmiştir.

Soru 1. Sinop'un Merkez İlçe, Bostancılı
Köyünde 1994 yılında meydana gelen heyelanda,
70 vatandaşımız, evlerini kaybetmiş
ve 7268 sayılı Doğal Afetle ilgili yasaya göre
konuta hak kazanmışlar, hak sahipliği işlemleri
tamamlanmıştır. Bu 70 aile için aynı
köyde Tepeküme mevkii yeni yerleşme yeri olarak
seçilmiş, durum istimlak aşamasında
olmasına rağmen, bugüne kadar istimlak işlemlerine
başlanmamıştır.

Başka il ve ilçelerde binlerce "Afet
Konutu" yapılıp, hak sahibi vatandaşlara
çok kısa zamanlarda dağıtıldığı
halde, Anayasanın "Kanun Önünde Eşitlik"
ilkesine rağmen Sinop'un Merkez İlçe Bostancılı
Köyünde yaşayan vatandaşlarımızın
konutları neden yapılmamıştır?

Cevap 1. Sinop'un Merkez İlçesi Bostancılı
Köyünde 1985 yılı heyelan afeti nedeniyle
1985-1986 yıllarında 15 konut E.Y.Y. (Evini yapana
yardım) yöntemiyle yapılmıştır.

Daha sonra 1989-1995 yıllarından Bostancılı
Köyünde yapılan etütler sonucu 72 konutun
daha nakline karar verilmiştir. Bu ailelerden 2'sine Sinop
merkez Gelincik mahallesinde artan 2 konut verilmiştir.
Geriye kalan 70 hak sahibi ise 1997 yılı etüt
proje programında bulunmakta olup, bütçe imkânlarına
göre programa alınıp hak sahiplerine gerekli
yardımlar yapılacaktır.

Bilindiği gibi; Afet İşleri Genel
Müdürlüğümüzce programa alınıp,
yapılması gereken yaklaşık 32 000 konut
bulunmakta olup, bunların arasında eski depremlerden
(1996 Varto depremi dahil) dahi yapılamayan yaklaşık
9 000 konut da yer almaktadır.

1997 programı hazırlanırken;

-Yangın afetlerine,

-Geçici iskân kira yardımı
yapılanlara,

-Etüt raporlarında durumlarının
acil olduğu belirtilen işlere,

öncelik verilmiş, bunun dışında
da her ilde bekleyen işlerin oluş veya etüt tarihi
dikkate alınmak üzere o ilin en eski afetlerine öncelik
verilmek suretiyle 32 000 konuttan, 80 ilimizden programa yaklaşık
6 000 konut alınmıştır. Halen programa
alınacak yaklaşık 26 000 konut daha bulunmaktadır.

Ancak, bütçe imkânlarının
yetersizliği nedeniyle bu işlerin proje bedellerinin
yaklaşık %40'ı 1997 ödeneği olarak
ayrılabilmiş ve konutların 1998 yılında
bitirilmesi hedeflenmiştir. Buna göre Sinop İlinden;

-Yangın afetinden 2 yerde 36 konut,

-Diğer afetlerden de 1985 yılından
beri programa alınmayı bekleyen 4 yerde 33 konut
olmak üzere toplam 6 yerde 69 konut 1997 programına
yeni iş olarak alınmış, Bostancılı
Köyündeki afet konutlarının 1989 ve 1994
yılları etütlerine göre nakli gerektiğinden,
programa alınma önceliği verilememiştir.

Soru 2. İstimlakın yapılması
kararı alındığı halde, istimlak
neden gerçekleştirilmemiştir? ANAPve DYP/SHP
Hükümetleri "Ödenek Yokluğu" gerekçesi
ile Sinop'lulara haksızlık etmişlerdir. Bakanlığınız
döneminde bu haksızlık devam edecek midir?
Bu konutlar ne zaman yapılıp, Sinop'lu hak sahiplerine
teslim edilecektir?

Cevap 2. Yukarıda belirtilen bu konutların
birden programa alınıp, yapılması
mümkün olmadığından kamulaştırmalar
da programa alınan yerlerde yapılabilmektedir. Bu
nedenle, Bostancılı Köyü Programa alındığında
kamulaştırmalar da yapılacaktır.

Soru 3. Daha önce, ikinci ve üçüncü
dereceli afet bölgesi gösterilen diğer aileleri
evleri ve arazileri, zaman içerisinde birinci dereceden
afet bölgesine girdiği halde, Bostancılı
Köyü sakinlerinin taleplerine rağmen, neden jeolog
gönderilip tespit yapılmamıştır?

Cevap 3. Bostancılı köyünde
yapılan incelemeler sonucunda nakli gereken konutlar belirlendiğinden,
yeniden incelemeye gerek görülmemektedir. 

Bilgilerinize arz ederim.

  Cevat Ayhan

  Bayındırlık ve İskân
Bakanı



TUTANAĞIN SONU




















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












