



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 106’ncı
Birleşim
 14
Haziran 2017 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili İsmail Faruk
Aksu’nun, İstanbul’da yaygınlaşan uyuşturucu kullanımının gençler, aileler ve
toplum üzerinde yarattığı tahribata ilişkin gündem dışı konuşması
2.- İzmir Milletvekili Mahmut Atilla
Kaya’nın, Avrupa kupalarında ülkemizi temsil ederek ilk defa yarı final oynayan
Göztepe Spor Kulübünün 92’nci kuruluş yıl dönümüne ilişkin gündem dışı
konuşması
3.- Malatya Milletvekili Veli Ağbaba’nın,
Malatya’da kayısı üreticisinin sorunlarına ilişkin gündem dışı konuşması

V.- OTURUM BAŞKANLARININ KONUŞMALARI
1.- Oturum Başkanı TBMM
Başkan Vekili Mehmet Akif Hamzaçebi’nin, Süper Lig’e çıkan Göztepe Spor
Kulübünü kutladığına, Süper Lig’e çıkan bütün takımlara başarılar dilediğine
ilişkin konuşması
2.- Oturum Başkanı TBMM Başkan Vekili Mehmet
Akif Hamzaçebi’nin, Süper Lig’e çıkan Malatyaspor ve Sivasspor’u kutladığına ve
başarılar dilediğine ilişkin konuşması
3.- Oturum Başkanı TBMM Başkan Vekili
Mehmet Akif Hamzaçebi’nin, OHAL KHK’sıyla yapılan düzenlemenin kalıcı bir düzenleme
olarak Türkiye Büyük Millet Meclisi Başkanlığı tarafından basılan kitapçıkta
yer almamasını doğru bulduğuna ilişkin konuşması 

VI.- AÇIKLAMALAR
1.- Kocaeli Milletvekili Tahsin Tarhan’ın,
Gebze Fatih Devlet Hastanesi ve Çayırova Devlet Hastanesinin ne zaman bitirileceğini
öğrenmek istediğine ilişkin açıklaması
2.- Bursa Milletvekili Nurhayat Altaca
Kayışoğlu’nun, Bursa Büyükşehir Belediye Başkanının “pembe vagon” uygulamasına
ilişkin açıklaması
3.- Kocaeli Milletvekili Fatma Kaplan
Hürriyet’in, defalarca ölümlü kaza yaşanan Gazanfer Bilge Bulvarı’nda acilen
önlem alınması gerektiğine ilişkin açıklaması
4.- İzmir Milletvekili Murat Bakan’ın,
Adalet ve Kalkınma Partisi Genel Başkanı Recep Tayyip Erdoğan’ın Gezi
olaylarıyla ilgili bazı ifadelerine ilişkin açıklaması
5.- Mersin Milletvekili Aytuğ Atıcı’nın,
AKP’nin bizzat yaptığı ve göz yumduğu çevre katliamlarının Mersin’i tehdit
ettiğine ve Tarsus’un Boztepe Mahallesi ile Toroslar’ın Gözne Yaylası’nda
yaşayan halkın evlerinin hemen yakınına açılmak istenen taş ve mermer ocaklarına
itiraz ettiğine ilişkin açıklaması
6.- İstanbul Milletvekili Didem Engin’in,
ülkenin ihtiyacı olan şeyin hormonlu büyüme yaratmak değil hukuk devleti içinde
yapısal reformları gerçekleştirmek ve sürdürülebilir büyümeyle hem yerli hem de
yabancı yatırımcılara güven vermek olduğuna ilişkin açıklaması
7.- Manisa Milletvekili Mazlum Nurlu’nun,
Manisa Büyükşehir Belediyesinin vatandaşın onayı olmadan zorla kartlı sayaç
takılması uygulamasına son vermesi gerektiğine ilişkin açıklaması
8.- Burdur Milletvekili Mehmet Göker’in,
şehit aileleri ve gazileri arasındaki farklı uygulamalara bir an önce son
verilmesi gerektiğine ilişkin açıklaması
9.- Giresun Milletvekili Bülent Yener
Bektaşoğlu’nun, yeni fındık sezonu gelmesine rağmen hâlâ bir fındık politikası oluşturulmamasının
kaygı verici olduğuna ilişkin açıklaması
10.- İstanbul Milletvekili Selina Doğan’ın,
nefret söyleminin son bulması için her şeyden önce siyasetçilerin kullandığı
dile dikkat etmesi gerektiğine ve iktidara yakın medyada nefret söyleminin daha
çok kullanıldığına ilişkin açıklaması
11.- Balıkesir Milletvekili Mehmet Tüm’ün,
olağanüstü hâlin en çok eğitim alanında kıyımlara neden olduğuna, 2017-2018
eğitim yılının kayıp yıl olmaması için ne gibi önlemler alınacağı hakkında ve
yargı kararı olmadan görevden alınan veya işine son verilen öğretmenler
hakkında bilgi almak istediğine ilişkin açıklaması
12.- Niğde Milletvekili Ömer Fethi
Gürer’in, Hükûmetin emeklilerin sorunlarına eğilmesi ve çözüm için çaba
göstermesi gerektiğine ilişkin açıklaması
13.- Malatya Milletvekili Veli Ağbaba’nın,
Malatya’nın Hoca Ahmet Yesevi Mahallesi’nin sorunlarına ilişkin açıklaması
14.- Trabzon Milletvekili Salih Cora’nın,
Jandarma teşkilatının 178’inci kuruluş yıl dönümüne ilişkin açıklaması
15.- Mersin Milletvekili Ali Cumhur
Taşkın’ın, Katar halkını yiyecek ve içeceğinden seyahatine, ticaretinden
ibadetine kadar her alanda tecrit etmeye kalkmanın insani ve İslami olmadığına,
iftira kampanyalarıyla Katar’ı âdeta bir suçlu gibi göstermenin bölgeye hiçbir
faydası olmadığına ilişkin açıklaması
16.- Denizli Milletvekili Kazım Arslan’ın,
Katar’ın güvenliğini sağlamak için üs kurulmasının nedeninin sıcak para
ilişkisi olup olmadığını öğrenmek istediğine ilişkin açıklaması
17.- Düzce Milletvekili Ayşe Keşir’in,
kadın şehitler için taziye dahi dileyemeyenlerin kadına şiddet konusunu politik
malzeme yapmalarını kınadığına ilişkin açıklaması
18.- Adıyaman Milletvekili Behçet
Yıldırım’ın, Sur’da son iki yılda yürütülen savaş ve yıkım politikalarıyla Kürt
halkının tarihinin yok edilmek istendiğine ilişkin açıklaması
19.- Kahramanmaraş Milletvekili Fahrettin
Oğuz Tor’un, LYS-1 matematik sınavında sorulan daha önce müfredattan çıkarılan
konularla ilgili 2 sorunun iptal edilip edilmeyeceğini öğrenmek istediğine
ilişkin açıklaması
20.- Manisa Milletvekili Erkan Akçay’ın,
Aksihar-Gördes yolunda sülfürik asit taşıyan bir asit tankerinin devrilmesiyle
meydana gelen kazaya ve çevreye verdiği zarara yönelik olarak sorumluları göreve
davet ettiğine, yüzde 5 olarak açıklanan büyüme olumlu bir gelişme olmakla
birlikte büyümenin sürdürülebilirliğinin ve büyüme kaynaklarında daha kalıcı
kalemlere yönelmenin tesis edilmesi gerektiğine ilişkin açıklaması
21.- Muş Milletvekili Ahmet Yıldırım’ın,
Diyarbakır’ın Lice ilçesinde bir askerî aracın Pakize Hazar isimli 70 yaşındaki
bir kadını çiğneyerek ölmesine sebep olduğuna, Katar’a yönelik ambargo
nedeniyle gıda temin etmede güçlük çekilmesini kabul edilemez bulduklarına,
Gazze üzerindeki ablukayı kınadıklarına ve bir ön önce kaldırılması
gerektiğine, AKP Genel Başkanının İç Tüzük değişikliği takvimine yönelik
ifadelerinin Meclisin iradesine büyük bir haksızlık olduğuna ilişkin açıklaması
22.- Manisa Milletvekili Özgür Özel’in,
Genel Kurulda görüşülecek düzenlemede iş cinayetleriyle ilgili sağlıklı bir değerlendirme
yapılması gerektiğine, Manisa’da yaşanan tanker kazasıyla ilgili herhangi bir
çalışma yapılmadığına ilişkin ciddi şikâyetler olduğuna, Cumhurbaşkanı Recep
Tayyip Erdoğan’ın İç Tüzük’le ilgili talimatlar vermesinin Meclise saygısızlık
olduğuna, Jandarma teşkilatının 178’inci kuruluş yıl dönümüne ve 14 Haziran
2013’te hayatını kaybeden Ethem Sarısülük ile Gezi şehitlerini rahmetle andığına
ilişkin açıklaması
23.- Kayseri Milletvekili Mustafa
Elitaş’ın, Jandarma teşkilatının 178’inci kuruluş yıl dönümüne, Adıyaman
Milletvekili Behçet Yıldırım’ın yaptığı açıklamasındaki bazı ifadelerine,
Türkiye Büyük Millet Meclisi İçtüzüğü’nün muhakkak değişmesi ve kurallara uygun
hâle getirilmesi gerektiğine ilişkin açıklaması
24.- Manisa Milletvekili Özgür Özel’in,
Cumhuriyet Halk Partisi olarak bugüne uyumlaştırılacak demokratik bir İç
Tüzük’e katkı vermeyeceklerini söylemediklerine ancak geçen haftaki çağrı ve
sıkıştırıldıkları pozisyona itiraz ettiklerine ilişkin açıklaması
25.- Kayseri Milletvekili Mustafa Elitaş’ın,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
26.- Manisa Milletvekili Özgür Özel’in,
İstanbul Milletvekili Enis Berberoğlu hakkında “MİT tırları davası” olarak
bilinen davada yirmi beş yıl hapis cezası verilmesine ve daha temyiz aşaması
varken tutuklanarak cezaevine gönderilmesine ilişkin açıklaması 
27.- Muş Milletvekili Ahmet Yıldırım’ın,
İstanbul Milletvekili Enis Berberoğlu’nun tutuklanmış olmasının 20 Mayıs ve 4
Kasım siyasi darbelerinin devamı niteliğinde olduğuna ve şiddetle kınadıklarına
ilişkin açıklaması 
28.- İstanbul Milletvekili Filiz
Kerestecioğlu Demir’in, Çanakkale Milletvekili Bülent Turan’ın HDP grup önerisi
üzerinde yaptığı konuşmasındaki bazı ifadelerine ilişkin açıklaması 
29.- Erzurum Milletvekili Mustafa
Ilıcalı’nın, milletvekili olan öğretim üyelerinin üniversiteye geri dönmeleri
hâlinde hem emekli maaşlarını hem de üniversitede çalıştıkları işin karşılığı
olan maaşı alabileceklerine yönelik düzenlemeye ilişkin açıklaması
30.- İstanbul Milletvekili Filiz
Kerestecioğlu Demir’in, Başkan Vekili Ahmet Aydın’ı Genel Kurulu tarafsız
yönetmeye çağırdığına ilişkin açıklaması
31.- Manisa Milletvekili Özgür Özel’in,
Cumhuriyet Halk Partisi Genel Başkanının Güvenpark’tan İstanbul’a adalet ve demokrasi
yürüyüşü başlatacağı açıklamasının ardından Güvenpark’ın bariyerlerle kapatıldığına
ilişkin açıklaması

VII.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
Kayseri Milletvekili Mustafa Elitaş’ın yaptığı açıklaması sırasında Halkların
Demokratik Partisine sataşması nedeniyle konuşması
2.- Manisa Milletvekili Erkan Akçay’ın, Muş
Milletvekili Ahmet Yıldırım’ın sataşma nedeniyle yaptığı konuşması sırasında
Milliyetçi Hareket Partisine sataşması nedeniyle konuşması
3.- Amasya Milletvekili Mehmet Naci
Bostancı’nın, Manisa Milletvekili Özgür Özel’in 485 ve 485’e 1’inci Ek sıra sayılı Kanun Tasarısı’nın 19’uncu maddesine bağlı ek
madde 32’yle ilgili önerge üzerinde yaptığı konuşması sırasında Adalet ve
Kalkınma Partisine sataşması nedeniyle konuşması
4.- Manisa Milletvekili Özgür Özel’in,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Cumhuriyet Halk Partisine sataşması nedeniyle konuşması
5.- Amasya Milletvekili Mehmet Naci
Bostancı’nın, Mersin Milletvekili Aytuğ Atıcı’nın 485 ve 485’e 1’inci Ek sıra sayılı Kanun Tasarısı’nın 19’uncu maddesine bağlı ek
madde 33’le ilgili önerge üzerinde yaptığı konuşması sırasında AK PARTİ Grubuna
sataşması nedeniyle konuşması
6.- Mersin Milletvekili Aytuğ Atıcı’nın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
7.- Amasya Milletvekili Mehmet Naci
Bostancı’nın, Van Milletvekili Lezgin Botan’ın 485 ve 485’e 1’inci Ek sıra sayılı Kanun Tasarısı’nın 19’uncu maddesine bağlı ek
madde 33’le ilgili önerge üzerinde yaptığı konuşması sırasında Adalet ve
Kalkınma Partisine sataşması nedeniyle konuşması
8.- Van Milletvekili Lezgin Botan’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
9.- Amasya Milletvekili Mehmet Naci
Bostancı’nın, Van Milletvekili Lezgin Botan’ın sataşma nedeniyle yaptığı
konuşması sırasında şahsına sataşması nedeniyle konuşması
10.- Manisa Milletvekili Özgür Özel’in, İzmir
Milletvekili Ertuğrul Kürkcü’nün 485 ve 485’e 1’inci Ek sıra sayılı Kanun Tasarısı’nın 19’uncu maddesine bağlı ek
madde 36’yla ilgili önerge üzerinde yaptığı konuşması sırasında Cumhuriyet Halk
Partisine sataşması nedeniyle konuşması

VIII.- GEÇEN TUTANAK HAKKINDA KONUŞMALAR
1.- İstanbul Milletvekili Mahmut Tanal’ın,
13/6/2017 tarihli 105’inci Birleşimdeki bazı ifadelerini düzelttiğine ilişkin
konuşması 

IX.- BAŞKANLIĞIN GENEL KURULA SUNUŞLARI
A) Tezkereler
1.- (10/518) esas numaralı Meclis
Araştırması Komisyonu Geçici Başkanlığının, Komisyonun, başkan, başkan vekili,
sözcü ve kâtip üye seçimini yaptığına ilişkin tezkeresi (3/1076)

B) Önergeler
1.- Başkanlıkça, Şanlıurfa Milletvekili
Mehmet Ali Cevheri’nin (10/518) esas numaralı Meclis Araştırması Komisyonu
üyeliğinden istifasına ilişkin yazısının 13/6/2017 tarihinde Başkanlığa
ulaştığına ilişkin önerge yazısı (4/101) 

C) Meclis Araştırması Önergeleri
1.- HDP Grup Başkan Vekili Diyarbakır
Milletvekili İdris Baluken’in, bazı şirketlere kamu eliyle sağlanan rantlar
kapsamında ortaya çıkan ekolojik tahribatlar ve rantiyer tipi sermaye birikimi
süreçleri ile ihmallerin ve doğa/çevre yıkımının boyutlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/565)
2.- Ağrı Milletvekili Berdan Öztürk ve 21
milletvekilinin, Kültür ve Turizm Bakanlığının Doğu Karadeniz Turizm Master
Planı çerçevesinde hazırladığı Yeşil Yol Projesi’nin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin
önergesi (10/566)
3.- Diyarbakır Milletvekili Sibel Yiğitalp
ve 22 milletvekilinin, “Çöktürme Planı” adı verilen “gizli” ibareli eylem
planıyla ilgili ve 25/1/2015 tarihli Yeniçağ gazetesinin haberine göre Emniyet
Genel Müdürlüğünde yapılan gizli toplantıyla ilgili iddiaların ve aralarındaki
bağın araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/567)

X.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili
İstanbul Milletvekili Filiz Kerestecioğlu Demir tarafından, Türkiye'de 6284
sayılı Kanun’un İstanbul Sözleşmesi’nin uygulanması önündeki engellerin araştırılarak
kadınlara yönelik şiddete karşı alınması gereken önlemlerin belirlenmesi
amacıyla 8/6/2017 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 14 Haziran 2017 Çarşamba
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
2.- CHP Grubunun, Mersin Milletvekili
Serdal Kuyucuoğlu ve arkadaşları tarafından, geçmiş dönemlerde FETÖ
mensuplarına usulsüz bir şekilde verildiği iddia edilen kamu ihalelerinin
araştırılarak alınması gereken önlemlerin belirlenmesi amacıyla 18/10/2016
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 14 Haziran 2017 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi

XI.- SEÇİMLER
A) Komisyonlarda Açık Bulunan Üyeliklere
Seçim
1.- (10/518) esas numaralı Meclis
Araştırması Komisyonunda boş bulunan üyeliğe seçim

XII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek)

2.- Türkiye Cumhuriyeti Hükümeti ile Katar
Devleti Hükümeti Arasında Eğitim Alanında İşbirliği Anlaşması ile Notaların Onaylanmasının
Uygun Bulunduğuna Dair Kanun Tasarısı (1/723) ve Dışişleri Komisyonu Raporu (S.
Sayısı: 464)
3.- Türkiye Cumhuriyeti Hükümeti ile Katar
Devleti Hükümeti Arasında Deniz Taşımacılığı Anlaşmasının Onaylanmasının Uygun
Bulunduğuna Dair Kanun Tasarısı (1/729) ve Dışişleri Komisyonu Raporu (S.
Sayısı 477)

XIII.- YAZILI SORULAR VE CEVAPLARI
1.- Edirne
Milletvekili Okan Gaytancıoğlu'nun, 2003-2016 yılları arasında Edirne'de
yapılan yatırım miktarına ve sağlanan istihdama ilişkin sorusu ve Gümrük ve Ticaret Bakanı BülentTüfenkci’nin
cevabı (7/13450)
14 Haziran 2017 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mehmet Necmettin AHRAZOĞLU (Hatay), Fehmi KÜPÇÜ (Bolu)
-----0-----
BAŞKAN – Türkiye
Büyük Millet Meclisinin 106’ncı Birleşimini açıyorum.
III.- YOKLAMA
BAŞKAN -
Elektronik cihazla yoklama yapacağız.
Yoklama için
dört dakika süre vereceğim.
Sayın
milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmensisteme giremeyen üyelerinise yoklama
pusulalarını görevli personel aracılığıyla dört dakikalık süre içerisinde
Başkanlığa ulaştırmalarını ve salondan ayrılmamalarını rica ediyorum.
Yoklama işlemini
başlatıyorum.
(Elektronik
cihazla yoklama yapıldı)
BAŞKAN -
Toplantı yeter sayısı yoktur.
Birleşime on beş
dakika ara veriyorum. 
Kapanma Saati. 14.06
İKİNCİ OTURUM
Açılma Saati: 14.25
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mehmet Necmettin AHRAZOĞLU (Hatay), Fehmi KÜPÇÜ (Bolu)
-----0-----
BAŞKAN – Türkiye
Büyük Millet Meclisinin 106’ncı Birleşiminin İkinci Oturumunu açıyorum.
III.- YOKLAMA
BAŞKAN –
Açılışta yapılan yoklamada toplantı yeter sayısı bulunamamıştı. Şimdi yoklama
işlemini tekrarlayacağım.
Yoklama için
dört dakika süre vereceğim.
(Elektronik
cihazla yoklama yapıldı)
BAŞKAN -
Toplantı yeter sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, İstanbul’da yaygınlaşan uyuşturucu kullanımının gençler, aileler ve toplum
üzerinde yarattığı tahribat hakkında söz isteyen İstanbul Milletvekili İsmail
Faruk Aksu’ya aittir.
Buyurunuz Sayın
Aksu. (MHP sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili İsmail Faruk
Aksu’nun, İstanbul’da yaygınlaşan uyuşturucu kullanımının gençler, aileler ve
toplum üzerinde yarattığı tahribata ilişkin gündem dışı konuşması
İSMAİL FARUK
AKSU (İstanbul) – Sayın Başkan, sayın milletvekilleri; İstanbul’da yaygınlaşan
uyuşturucu kullanımının gençler, aileler ve toplum üzerinde yarattığı tahribata
dikkat çekmek üzere gündem dışı söz aldım. Yüce Meclisi saygıyla selamlıyorum.
İnsanlık için
büyük bir tehdit olan uyuşturucu kullanımındaki ciddi artış ve kullanımına
başlama yaşındaki hızlı düşüş endişe verici hâle gelmiştir. Mesele o kadar
ciddidir ki beş dakikalık bir konuşmayla bu sorunu etraflıca irdelemek mümkün
değildir. Amacım, ailelerin ve yetkililerin dikkatini bir kez daha bu konuya
çekmek, daha etkin ve sistematik bir mücadele stratejisi için tüm ilgililere
çağrıda bulunmaktır. 
İstanbul'da
uyuşturucu belası her geçen gün yaygınlaşmakta, çocuklarımız ve gençlerimiz
âdeta ellerimizin arasından kayıp gitmektedir. Bu bataklığa çekilen gençlerin
aileleri perişan ve çaresizdir. Bu konuda önemli çalışmalar yapılmaktaysa da
özellikle önleyici tedbirler yeterli değildir. Mücadelenin ise ağırlıklı olarak
torbacılarla yapıldığı, işin baronlarına dokunmada yetersiz kalındığı, bu
nedenle de istenen başarının elde edilemediği yönünde kamuoyunda bir kaygı
bulunmaktadır.
İstanbul Emniyet
Müdürlüğünün verdiği bilgiye göre, Ocak-Mayıs 2017 arasında uyuşturucu
suçlarından 10.923 olaya müdahale edilmiş, 15.559 şüpheli şahsa işlem yapılmış,
bunlardan 1.832'si tutuklanmıştır. Bu operasyonlarda 3,2 ton uyuşturucu madde
ve 700 binden fazla hap ele geçirilmiştir. TÜİK verilerine göreyse 2015 yılında
yaklaşık 7 bin çocuk uyuşturucu veya uyarıcı madde kullanmak gerekçesiyle
güvenlik birimlerine getirilmiştir.
Mücadelenin
satıcıların veya uyuşturucu maddelerin yakalanmasıyla sınırlı olmadığını,
bağımlıların rehabilitasyonlarının ve topluma kazandırılmasının da büyük önem
arz ettiğini vurgulamak isterim.
Tüm Türkiye'de
kullanıcı sayısının arttığı, kullanım yaşının ilkokul yaşlarına kadar indiği ve
madde bağımlılığına bağlı doğrudan ölümlerin arttığı görülmektedir.
Sağlık
Bakanlığının verilerine göre 2009'dan bu yana ayakta veya yatarak tedavi gören
kullanıcı sayısı 1,5 milyonu aşmıştır. Bu vakaların yaklaşık üçte 1’i tek
başına İstanbul'da yaşanmıştır. Defalarca ulusal kanallarda haberlere de konu
olan uyuşturucu bağımlısı gençlerin sokaklardaki acınası ve ürkütücü hâlleri
İstanbulluları huzursuz etmekte ve güvenlikleri açısından endişelendirmektedir.
Kuşku yoktur ki uyuşturucu madde bağımlılığı, kullanıcılarına olduğu kadar,
aileye ve topluma da zarar vermektedir.
Bu etkilerinin
yanı sıra, uyuşturucunun PKK gibi terör örgütlerine finansman sağlamak
suretiyle ulusal güvenliği tehdit ettiği de bir gerçektir. Nitekim, Birleşmiş
Milletler, 300 milyar doları aşan dünya genelindeki uyuşturucu trafiğinin,
organize suç ve terör örgütlerinin finansmanının büyük bir kısmını
oluşturduğunu vurgulamaktadır.
İçişleri
Bakanlığının 2017 yılı Narko Terörizmle Mücadele Raporu’na göre, terör örgütü
PKK'nın da uyuşturucu ticaretinden yıllık 1,5 milyar dolara yakın gelir elde
ettiği tahmin edilmektedir. Dolayısıyla uyuşturucuyla mücadele edilirken
meselenin narko terörizm ve kara para boyutu da unutulmamalı, bu çerçevede
Türkiye'nin uyuşturucu ticaretinde bir güzergâh olarak kullanıldığı, bu
ticaretin sürdürülmesi için çocuklarımızın ve gençlerimizin zehirlenmeye aday
olduğu dikkatten kaçmamalıdır.
Değerli
milletvekilleri, uyuşturucuyla mücadelenin sadece Hükûmet eliyle yürütülmesi,
kuşkusuz, yeterli değildir. Bu sebeple, sivil toplum kuruluşları da bu mücadele
kapsamında desteklenmeli, aileler bilgilendirilmelidir. Uyuşturucunun
tehlikeleri hakkında farkındalığı artırmak ve gençlerimizi bu beladan uzak
tutarak onları sağlıklı bir geleceğe hazırlamak gayretinde olan tüm kişi ve
kurumlar mücadeleye mutlaka ortak edilmelidir. Zira toplumun tamamını
ilgilendiren böylesine önemli bir meselenin çözümünde topyekûn mücadele son
derece önemlidir.
Bize göre,
gençleri her türlü uyuşturucu madde kullanımına karşı korumak ve
bilinçlendirmek amacıyla, aile müessesesinin güçlendirilmesine ve gençlerin
kendilerini ifade edebilecekleri sosyokültürel ortamların oluşturulmasına önem
verilmelidir.
Bu vesileyle,
yaklaşan Dünya Uyuşturucu Kullanımı ve Kaçakçılığı ile Mücadele Günü öncesinde
Hükûmeti uyuşturucuyla daha aktif ve etkin bir mücadeleye, aileleri ve toplumu
bu konuda duyarlı olup yetkilileri bilgilendirmeye davet ediyor, Genel Kurulu
saygılarımla selamlıyorum. (MHP sıralarından alkışlar) 
BAŞKAN –
Teşekkür ederim Sayın Aksu.
Gündem dışı
ikinci söz, Avrupa kupalarında ülkemizi temsil ederek ilk defa yarı filan
oynayan Göztepespor Kulübünün kuruluş yıl dönümü hakkında söz isteyen İzmir
Milletvekili Mahmut Atilla Kaya’ya aittir.
Buyurunuz Sayın
Kaya. (AK PARTİ sıralarından alkışlar) 
2.- İzmir Milletvekili Mahmut Atilla Kaya’nın,
Avrupa kupalarında ülkemizi temsil ederek ilk defa yarı final oynayan Göztepe
Spor Kulübünün 92’nci kuruluş yıl dönümüne ilişkin gündem dışı konuşması
MAHMUT ATİLLA
KAYA (İzmir) - Sayın Başkan, değerli milletvekilleri; bugün 14 Haziran,
Türkiye'nin en köklü spor kulübü, Avrupa kupalarında yarı final oynayan ilk
Türk takımı, sevdamız şanlı Göztepe'nin 92’nci kuruluş yıl dönümü, kutlu olsun.
Değerli
arkadaşlar, Türkiye'de futbolun ilk oynandığı şehir İzmir'dir. Türkiye'ye
futbolu öğreten kent İzmir, uzun yıllar sonra Göztepe’yle birlikte tekrar Süper
Lig’de. 
Avrupa
Kupaları'nda çeyrek finale ve yarı finale yükselen ilk Türk takımı Göztepe'dir.

Cumhurbaşkanlığı
Kupası’nı kazanan ilk Anadolu takımı Göztepe’dir. 
İki defa Türkiye
Kupası, iki defa Cumhurbaşkanlığı Kupası, Federasyon Kupası şampiyonu olan
Göztepe, Anadolu'nun gerçek efsanesidir. 
14 Haziran 1925
tarihinde vapur iskelesi yanında Mez Gazinosunda toplanarak kulübümüzün
temellerini atan Kurucu Fahri Başkan Kazım Dirik'i, Başkan Fehmi Simsaroğlu'nu,
İkinci Başkan Turan Dirik'i, Mühendis Aziz Bey'i, Mustafa Bey'i, Murtaza Bey'i,
Öğretmen Şerif Bey'i, Alaattin Bey'i, Adil Burgaz'ı ve ilk Genel Kaptanımız
Ahmet Özgirgin'i bugün rahmetle ve minnetle anıyoruz.
Sarı kırmızı
rengi Avrupa'ya ezberleten efsane kadromuz Ali Artuner, Mehmet Işıkal, Çağlayan
Derebaşı, Hüseyin Yazıcı, Mehmet Aydın, Nevzat Güzelırmak, Ertan Öznur, Nihat
Yayöz, Fevzi Zemzem, Gürsel Aksel ve Halil Kiraz'ı unutmak asla mümkün
değildir.
Tabii, bu
kadronun mimarı, Göztepe'nin efsanevi Teknik Direktörü Adnan Süvari, onun
yumruğunun sesi sadece İstanbul'dan değil, tüm Avrupa'dan duyulmuştur. 
Göztepe'ye
kulübün buhranlı döneminde sahip çıkan, çocukluğundan beri armaya sevdalı,
Göztepe'nin efsane başkanı olmayı çoktan hak etmiş Mehmet Sepil'e buradan
selamlarımı gönderiyorum. İnandı, çalıştı ve başardı. Mütevazı kişiliğiyle bu
başarının en büyük mimarı, tabii ki kendisidir. Bence, Türk futbolunu ileri
taşıyacak isimlerin de başında gelmektedir. 
Ekibi, Talat
Papatya, Kerem Ertan, Can Kestelli, Doğan Mutlu, Tunay Ece, Nüket Sepil, Adil
Artuner, Fatih İncekara, Ersel Akbeniz, Mustafa Tanıl, Tayfun Önür, Doğuş
Bayır, Barış Akyelli ve Rıza Kocaoğlu’na da ayrıca teşekkür ediyorum. 
Teknik
direktörümüz Yılmaz Vural ve ekibine, eski teknik direktörümüz Sayın Okan
Buruk’a, Halil’den Salim’e tüm futbolcularımıza, sağlık ekibinden aşçısına, tüm
kulüp çalışanlarına emeklerinden dolayı teşekkür ediyorum. 
Ve tabii ki
İzmir’in Başbakanı Sayın Binali Yıldırım’a… O, İzmir’in önüne bir vizyon koydu.
Gazi Mustafa Kemal Atatürk’ün hedeflerinin lafla, ideolojiyle, yan gelip
yatarak değil, çalışarak, hizmet ederek, icraatla kazanılacağını net bir
şekilde ortaya koymuş oldu. Kendisine, tüm İzmir olarak şükranlarımızı
sunuyoruz. (AK PARTİ sıralarından alkışlar) 
Yine, Genel
Başkan Yardımcımız Hamza Dağ, Kerem Ali Sürekli, Nükhet Hotar, Hüseyin
Kocabıyık ve Necip Kalkan’a ve başta Tacettin Bayır ve Musa Çam, Murat Bakan
olmak üzere İzmirli Cumhuriyet Halk Partili milletvekillerine… (AK PARTİ ve CHP
sıralarından alkışlar) 
Yine, Milliyetçi
Hareket Partisinden Sayın Oktay Vural ve Ahmet Kenan Tanrıkulu’na…
MUSTAFA ELİTAŞ
(Kayseri) – İşte centilmenlik. Asalet, asalet… 
MAHMUT ATİLLA
KAYA (Devamla) – Eyvallah Başkanım. 
Bornova Belediye
Başkanımız Olgun Atila’ya ve kulübe sadece lafla değil, icraatla da hizmet
edilmesi gerektiğini ortaya koyan Menderes Belediye Başkanı Sayın Bülent Soylu,
106 dönüm arazi vermiştir Göztepe’mize… Yine, Torbalı Belediye Başkanımız Adnan
Yaşar Görmez -her iki belediye başkanımıza da- 103 bin metrekare araziyi de
Göztepe’ye tahsis işlemlerini başlatmıştır. 
Ve tabii ki en
büyük övgü, taraftarımıza, şanlı Göztepe taraftarına. Bırakın Türkiye’yi,
dünyada bile armasına bu kadar bağlı, takımına bu kadar âşık bir taraftar grubu
göremezsiniz. Şehrine ihanet etmeyen, yağmur, çamur demeden, bazen de aç kalıp
deplasmanlarda yine sahip çıkan büyük taraftarımıza minnet borçluyuz. 
Güzelyalı’da 6
Eylül gecesi buluşan gençlerin çığlığı, Göztepe Üçüncü Lig’e düştükten sonra
tüm İzmir’i sarmıştı ve şu sözü yüz binler vermişti: Issız kuytu köşelerden ant
olsun ki döneceğiz. Evet, on yıl boyunca her maçta taraftarımız İsyan Marşı’nı
söyledi, hep bugünü hayal ettik ve dedik ki: “O günlere inanarak dalgalan sarı
kırmızı, acıların arasından söyle İsyan Marşı’mızı.”
Evet, Göztepe
sadece İzmir’in değil, Anadolu’nun, Türkiye'nin en önemli değeridir. Göztepe,
Süper Lig’e çıkmış ve bütün İzmir kazanmıştır. Kaybeden ise İzmir’i
ötekileştiren, İzmir’i kendi içerisinde kamplaşmaya iten, negatif algı salan,
her fırsatta “Bu şehre ayrımcılık yapılıyor, İzmir’e haksızlık yapılıyor.”
diyenler olmuştur. 
Göztepe,
İzmir’dir; İzmir, Göztepe’dir; Göztepe, Anadolu’dur. İzmir’i Avrupa’ya
bağlamayı düşünenlere inat, ey İstanbul, ey Avrupa, Anadolu efsanesi Göztepe
geri döndü diyorum.
Hepinizi
saygıyla selamlıyorum. (AK PARTİ sıralarından alkışlar) 
MUSTAFA ELİTAŞ
(Kayseri) – Hepimiz Göztepeliyiz.
V.- OTURUM BAŞKANLARININ KONUŞMALARI
1.- Oturum
Başkanı TBMM Başkan Vekili Mehmet Akif Hamzaçebi’nin, Süper Lig’e çıkan Göztepe
Spor Kulübünü kutladığına, Süper Lig’e çıkan bütün takımlara başarılar
dilediğine ilişkin konuşması
BAŞKAN – Sayın
Atilla Kaya’ya bu güzel konuşması için çok teşekkür ediyorum.
Göztepe Spor
Kulübünün başarısını anlatırken herkesi kavrayan, kucaklayan, huzur ve sevgi
dolu bir konuşma yaptınız Sayın Kaya. Çok teşekkür ederim. (Alkışlar) 
Bu vesileyle,
ben de Süper Lig’e çıkan Göztepe Spor Kulübünü bir kez daha kutluyorum. O
Nevzat Güzelırmak’lı, Fevzi Zemzem’li efsane kadrosunu da bu vesileyle saygıyla
anıyorum.
Süper Lig’e
çıkan diğer takımları daha önce bu kürsüden yine kutlamıştım. Ben, sadece,
Göztepe bugün mevzu olduğu için, ayrıca, bir kez daha kutlama ihtiyacını
duymuştum. Yoksa, Süper Lig’e çıkan bütün takımlarımıza başarılarımızı her
zaman için sunuyoruz.
IV.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- Malatya Milletvekili Veli Ağbaba’nın,
Malatya’da kayısı üreticisinin sorunlarına ilişkin gündem dışı konuşması
BAŞKAN – Gündem
dışı üçüncü söz, Malatya kayısı üreticisinin sorunları hakkında söz isteyen
Malatya Milletvekili Veli Ağbaba’ya aittir.
Buyurunuz Sayın
Ağbaba. (CHP sıralarından alkışlar) 
VELİ AĞBABA
(Malatya) – Sayın Başkan, değerli milletvekilleri; kayısı ve kayısı
üreticilerinin sorunlarıyla ilgili söz almış bulunuyorum. Bu vesileyle hepinizi
saygıyla selamlıyorum.
Değerli
arkadaşlar, tabii, kayısı, sizler için dünyanın en güzel meyvesi olabilir,
dünyanın en kaliteli meyvesi olabilir, her derde deva bir meyve olabilir ve -ki
öyledir- her derde deva bir meyvedir, önemli bir meyvedir ama Malatyalı için
kayısının başka anlamları vardır. Malatyalı için kayısı, hastalığında ilaç
parasıdır, gelinlikte çeyizidir, okula giden çocuğunun defteridir, kalemidir;
bebeğinin maması, çocuğunun oyuncağıdır; kayısı, gelecek yılın umudunu bir kez
daha yeşertecek mazottur, gübredir, ilaç parasıdır. Malatyalı çiftçi,
ağaçlarına bir yıl boyunca çocuğuna bakar gibi bakar; bir yıl boyunca sürekli
bakımını, ilacını, suyunu verir; dondan, doludan korumak için de duasını eder.
Bahar yaklaşırken, kayısılar çiçek açmaya başlayınca Malatyalının da uykusu
kaçar. Tek geçim kaynağı kayısı olan Malatyalı, don ve dolu olmaması için dua
etmeye başlar. 
Bu yıl da
Malatya’nın pek çok yerinde don ve dolu olayı yaşandı. Birçok bölgede, kayısı,
don ve doludan dolayı zarar gördü. Malatyalılar geçmiş yıllarda don ve dolu
riskine karşı ürünlerini TARSİM’e sigorta ettirdiler, ettiriyorlar;
ekmeklerinden, çocuklarının nafakalarından keserek TARSİM’e prim ödüyorlar. Bu
yıl da kayısılar dondan, doludan zarar görmesin diye üreticiler, TARSİM’e
başvuru yaptı, primlerini ödediler ve gereken işlemleri yaptırdılar. Bu yıl
yine don ve doludan zarar görünce, kayısılar dökülmeye başlayınca, değerli
milletvekilleri, çiftçiler, TARSİM’e başvurdu, “Gelin, zararımızı tespit edin.”
dediler. Ancak, bu yıl TARSİM eksperleri, zarar tespiti için bahçelere
gittiler; bu zararın, hasarın dondan ya da doludan değil, fizyolojik dökülmeden
olduğunu söylediler. Ki bu eksperler, kayısının tevekte mi, yani yerde mi
yetiştiğini, ağaçta mı yetiştiğini bilmeyecek eksperler, başka illerden
gelmişler değerli milletvekilleri ve bunun sigorta kapsamına girmeyeceğini
söylediler. 
Değerli
arkadaşlar, bu yıl da eğer zamanında tespit edilmiş olsaydı, kayısıların
dökülmesinin dondan ve doludan olduğu tespit edilecekti. Ancak, tespitin
gecikmesi neticesinde, TARSİM, bu dökülmede ağaca bahane buldu, çiftçilere
bahane buldu ve dedi ki: “Fizyolojik dökülmedir.” Ya, bunu Malatyalı ilk kez
duyuyor, “Ulan, bu fizyolojik dökülme nedir?” diye. Değerli arkadaşlar,
Malatyalı, donu biliyor, doluyu biliyor, kayısının bir diğer düşmanı AKP’yi
biliyor ama fizyolojik dökülmeyi ilk kez duydu. (CHP sıralarından alkışlar) 
Arkadaşlar,
şimdi, diyorlar ki: “Ya, bu fizyolojik dökülme nedir?” Acaba gelecek yıl
“Malatyalının kayısısı, ağacın psikolojisi bozuldu da onun için dökülüyor.”
derler mi? Denebilir. (CHP sıralarından alkışlar) Veya “Kalp krizinden öldü
kayısı, onun için olmadı.” denebilir mi? Denebilir. Ya da gelecek yıl kayısının
tamamı dökülünce “İntihar etti.” denebilir mi? Vallahi, diyebilirsiniz.
Değerli
arkadaşlar, buna Malatyalı şaşırmış durumda. Hakikaten, gülüyorlar. “Ya, bu
fizyolojik dökülmeyi nereden icat ettiniz?” diyorlar. Göz göre göre… İnsanlar
nafakalarından kesmişler, kayısılarını TARSİM’e sigorta ettirmişler. Geçtiğimiz
yıl, ondan önceki yıl birçok zarar geçirmiş Malatyalı kayısıdan.
Değerli
arkadaşlar, şimdi hem prim ödeyemiyor Malatyalı hem zararını karşılatamıyor ve
Hükûmetten, siyasetçilerden umut bekliyor.
Değerli
arkadaşlar, ben şahsen, hiç ayırmadan Malatyalının sorunlarını gündemde tutmaya
çalışıyorum. Bu TARSİM meselesi, kayısı meselesi, bizim için çok önemli,
mutlaka bunun çözülmesi gerekiyor. 
Yine, gelecek
yıl… Hani fizyolojik dökülme var ya, diyorlar ki: “Acaba stresten dökülmüş
olabilir mi?” Ya, kayısı, insan değil, kayısı, bildiğimiz bir ağaç. Belki
birileri bilmeyebilir, ağaç, ağaç, bildiğimiz ağaç, dünyanın en güzel sarı
meyvelerini üreten ağaç. Hastalık, siz inanmayacaksınız, arkadaşlar, bunu
yazılı olarak söylüyorlar. Maalesef, AKP’li vekillerin de çok umurunda değil
arkadaşlar, bir zarar karşılanmıyor.
Şimdi, buradan
Meclisten, sizden rica ediyorum değerli arkadaşlar, bu TARSİM’le ilgili bir
araştırma yapın. Eğer Malatyalı, haksız ise, Malatyalı, haksız yere para
istiyorsa parasını vermeyin. Ama burada ciddi bir mağduriyet var, ciddi bir
olay var. Mutlaka bu zararın karşılanması gerekiyor. 
Bakın, belki
kayısı, sizin için birçok şeyi ifade etmeyebilir ama Malatya için kayısı, yüz
binlerce insanın aş parası, ekmek parası. Eğer kayısı tutmazsa insanlar aç
kalır, eğer bu zararlar karşılanmazsa Malatyalı aç kalır. Bu sorunların
karşılanması gerekiyor.
Sözlerimi
bitirirken, biraz önce Göztepe’yi kutladılar, ben de Türkiye’nin en güzel…
(Mikrofon
otomatik cihaz tarafından kapatıldı)
VELİ AĞBABA (Devamla)
– …renklerine sahip Malatyaspor’u kutluyorum, ona emek verenleri kutluyorum. 
ÖZGÜR ÖZEL
(Manisa) – Keşke Malatya da duysaydı.
VELİ AĞBABA
(Devamla) – Doğuda “doğunun kaplanı” olarak Süper Lige çıktık Sayın Başkanım.
BAŞKAN –
Mikrofonunuzu açıyorum Sayın Ağbaba.
VELİ AĞBABA
(Devamla) – Teşekkür ederim.
ÖZGÜR ÖZEL
(Manisa) – Baştan söyle.
VELİ AĞBABA
(Devamla) – Değerli arkadaşlar, ben de Göztepe’yi kutluyorum, Sivasspor’u
kutluyorum ama kendi kentimin takımı, dünyanın en güzel renklerine sahip Malatyaspor’u
da kutluyorum. Dar bir bütçeyle teknik heyetinden hocasına kadar, futbolcusuna
kadar bir destan yazdılar. Önümüzdeki yıl, umarım, o, üç büyükler, dört
büyükler dediğimiz takımlara da kök söktüreceğiz. Malatya kayısısıyla ünlü,
İnönü’süyle ünlü, Özal’ıyla ünlü ama Malatya, bir de Malatyaspor’uyla ünlü.
Göztepe’ye şimdiden başarılar diliyorum ama…
TAHSİN TARHAN
(Kocaeli) – Bir de Veli Ağbaba’sıyla.
VELİ AĞBABA
(Devamla) – Evet, çok teşekkür ederim.
Malatyaspor’un
önümüzdeki yıl hem Türkiye’de hem Avrupa’da destan yazacağına inanıyor, emek
veren herkesi kutluyorum. (CHP sıralarından alkışlar)
BAŞKAN –
Teşekkür ederim Sayın Ağbaba.
ÖZGÜR ÖZEL
(Manisa) – Sayın Başkanım, tutanaklara geçmesi açısından, “Önce üç büyüklere,
sonra dört büyüklere meydan okuyacağız.” dedi, burada Manisaspor’u kastettiği
anlaşılıyor, ben de hodri meydan diyorum efendim.
Teşekkür ederim.
BAŞKAN – Tabii
ki Manisaspor’un da dört büyükler içerisine girmesini elbette arzu ederiz. Ama
o zaman beş büyükler olacak yalnız, değil mi? 
V.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili
Mehmet Akif Hamzaçebi’nin, Süper Lig’e çıkan Malatyaspor ve Sivasspor’u
kutladığına ve başarılar dilediğine ilişkin konuşması
BAŞKAN - Sayın
milletvekilleri, Göztepe Spor Kulübünün Süper Lig’e çıkmasını kutlamıştık, aynı
şekilde Malatyaspor’un ve Sivasspor’un Süper Lig’e çıkmış olmasını bir kez daha
kutluyoruz, kendilerine başarılar diliyoruz.
Sayın
milletvekilleri, İç Tüzük’ün 59’uncu maddesine göre yapılan gündem dışı
konuşmalar sona ermiştir. 
Şimdi,
elektronik sisteme girerek söz talep eden milletvekillerine birer dakika
süreyle söz vereceğim.
İlk söz hakkı,
Sayın Tarhan’ın.
Buyurunuz Sayın
Tarhan.
VI.- AÇIKLAMALAR
1.- Kocaeli Milletvekili Tahsin Tarhan’ın,
Gebze Fatih Devlet Hastanesi ve Çayırova Devlet Hastanesinin ne zaman
bitirileceğini öğrenmek istediğine ilişkin açıklaması
TAHSİN TARHAN
(Kocaeli) – Teşekkür ediyorum Sayın Başkan.
Yıllardır yapımı
devam eden Gebze Fatih Devlet Hastanesinin nisan ayında açılışı yapılacaktı,
hâlen bitmedi. Günlük 4 bin kişinin muayene olduğu, sadece 20 yoğun bakım
ünitesi bulunan hastanede geceleri acil serviste büyük yoğunluk yaşanmaktadır.
Gündüzleri nüfusu 1 milyonu bulan bölgede sağlık sorunları gün geçtikçe
büyümektedir. 2017 yatırım planı kapsamında olan Çayırova Devlet Hastanesinin
temeli dahi atılmamıştır. Gebze Fatih Devlet Hastanesi ve Çayırova Devlet
Hastanesi ne zaman bitirilecektir? 
Teşekkür ederim.
BAŞKAN – Sayın
Altaca Kayışoğlu…
2.- Bursa Milletvekili Nurhayat Altaca
Kayışoğlu’nun, Bursa Büyükşehir Belediye Başkanının “pembe vagon” uygulamasına
ilişkin açıklaması
NURHAYAT ALTACA
KAYIŞOĞLU (Bursa) – Herodot’un anlattığına göre, milattan önce 546 yılında
Persler Ksantos’u işgal ettiğinde yenileceğini anlayan Likyalılar, kendileri
öldükten sonra her savaş sonunda olduğu gibi kadınları, çocukları tecavüze
uğramasınlar diye hepsini kaleye toplayıp yakarlar. Aradan 2500 yıl geçti ve
şükür ki günümüz yöneticileri, kadınları tecavüzden korumak için yakıp öldürmek
yönteminden vazgeçti. Bu nedenle, “pembe vagon” uygulamasıyla, kadınları
tacizden koruma yöntemini bulmuş olan Bursa Büyükşehir Belediye Başkanını çağ
atladığı için tebrik ediyorum!
BAŞKAN – Sayın
Kaplan Hürriyet.
3.- Kocaeli Milletvekili Fatma Kaplan
Hürriyet’in, defalarca ölümlü kaza yaşanan Gazanfer Bilge Bulvarı’nda acilen
önlem alınması gerektiğine ilişkin açıklaması
FATMA KAPLAN
HÜRRİYET (Kocaeli) – Teşekkür ediyorum Sayın Başkan. 
İzmit’te Erenler
Cedit Mahalleleri arasında uzanan Gazanfer Bilge Bulvarı’nda frenleri boşalan
bir kamyonet, önündeki 5 aracı da biçerek durabilmiş ve yaşanan can pazarında 5
vatandaşımız yaralanmıştır, yaralılarımıza acil şifalar diliyorum. 
Kazalar, bu yol
üzerinde sürekli olarak “geliyorum” demektedir. Çünkü bu yol, kent merkezinde
olmasına rağmen yüzde 14 eğim ve 300 metreyle başlamakta ve sonrasında da yüzde
18 eğim ile 1.200 metre uzunlukta devam etmektedir. Normal şartlarda kent
merkezinde bu kadar eğimli bir yolun olması yeteri kadar sakıncalıyken bir de
yol üzerinde ağır vasıta araçlar cirit atmaktadır ne yazık ki. Oysa bu denli
eğimli bir yola ağır vasıta araçların girmemesi gerekmektedir. Yerel yönetimler
sözde önlem aldıklarını söyleseler de sık sık yaşanan kazalar, ne yazık ki bu
önlemlerin yeterli olmadığını göstermekte. Defalarca ölümlü kazaların yaşandığı
Gazanfer Bilge Bulvarı’nda yerel yöneticilerin, İzmit halkı adına acilen
gerekli önlemleri almaya…
BAŞKAN - Sayın
Bakan…
4.- İzmir Milletvekili Murat Bakan’ın,
Adalet ve Kalkınma Partisi Genel Başkanı Recep Tayyip Erdoğan’ın Gezi olaylarıyla
ilgili bazı ifadelerine ilişkin açıklaması
MURAT BAKAN
(İzmir) – Sayın Başkan, değerli milletvekilleri; AKP Genel Başkanı Sayın
Erdoğan “2 polisimizin şehit olduğu Gezi’nin yıl dönümünü mü kutluyorsunuz?”
deme gafletinde bulunmuştur. Birkaç hatırlatmayla kendisini selamlamak isterim:
26 Ağustos 2016’da Cizre’de bombalı saldırı sonucu 11 polisimiz, 11 vatan
evladı şehit oldu; aynı gün görkemli bir törenle Yavuz Sultan Selim Köprüsü’nün
açılışını yaptınız. Hakkâri Çukurca’da 8 şehidimiz varken 23 Nisan törenlerini
iptal ettiniz ama 6 bin davetliyle kızınızı evlendirdiniz. Gezi’de bir
polisimiz Komiser Mustafa Sarı, 36 saatten fazla aralıksız çalıştığı için
köprüden düşüp şehit oldu. Orantısız güç sebebiyle 8.163 kişi yaralandı, en az
31 kişi gözünü kaybetti, Ethem, Abdullah, Ahmet, Berkin’i kurşunla; Ali
İsmail’i ise dövüldüğü için kaybettik. 
Gezi bitmedi,
Gezi devam ediyor; bu da size dert olsun. (CHP sıralarından alkışlar)
BAŞKAN – Sayın
Atıcı…
5.- Mersin Milletvekili Aytuğ Atıcı’nın,
AKP’nin bizzat yaptığı ve göz yumduğu çevre katliamlarının Mersin’i tehdit
ettiğine ve Tarsus’un Boztepe Mahallesi ile Toroslar’ın Gözne Yaylası’nda
yaşayan halkın evlerinin hemen yakınına açılmak istenen taş ve mermer
ocaklarına itiraz ettiğine ilişkin açıklaması
AYTUĞ ATICI
(Mersin) – Teşekkürler Sayın Başkan.
Mersin, dünyanın
en güzel şehirlerinden birisidir. Doğal ve tarihî güzellikleri turistleri
cezbetmekte, yaylaları ise özellikle yazın Mersinlilere huzur vermekte ve rahat
nefes almalarını sağlamaktadır ancak AKP’nin bizzat yaptığı ve göz yumduğu
çevre katliamları Mersin’i tehdit etmektedir. Mersin’de nükleer santral, termik
santraller, çimento fabrikaları, krom (+6) atıkları yetmezmiş gibi şimdi de taş
ve mermer ocakları Mersin’i kalbinden vuruyor. 
Tarsus ilçemiz
Boztepe Mahallesi ve Toroslar ilçemiz Gözne Yaylası’nda yaşayan halk, evlerinin
hemen yakınına açılmak istenen taş ve mermer ocaklarına itiraz ediyor. Bu taş
ocakları, yaşamlarını olumsuz etkiliyor, meyve bahçelerini yok ediyor. Bu
nedenle, ciddi sayıda imza topladılar ve AKP’ye sesleniyorlar: “Millî iradeye
saygı duyun ve ürünlerimizi yok eden bu taş ocaklarına izin vermeyin.”
Teşekkürler.
BAŞKAN – Sayın
Engin...
6.- İstanbul Milletvekili Didem Engin’in,
ülkenin ihtiyacı olan şeyin hormonlu büyüme yaratmak değil hukuk devleti içinde
yapısal reformları gerçekleştirmek ve sürdürülebilir büyümeyle hem yerli hem de
yabancı yatırımcılara güven vermek olduğuna ilişkin açıklaması
DİDEM ENGİN
(İstanbul) – Teşekkürler Sayın Başkan.
Yılın ilk
çeyreğinde yüzde 5’lik hormonlu bir büyüme rakamı açıklandı. Referandum
öncesinde Kredi Garanti Fonu ve KOSGEB aracılığıyla piyasaya pompalanan
krediler, geçici vergi indirimleri, ötelenen primler, teşvikler derken büyüme
oranı yükseldi. 
Hükûmet
yetkilileri bu göstermelik durumdan memnunlar ama bu büyümenin, güven verici
politikalarla değil, aşırı likidite bolluğuyla ortaya çıktığını ve suni
olduğunu herkes görüyor. Bu nedenle de uluslararası kuruluşlar ülkemizle ilgili
endişelerini dile getiriyorlar çünkü bu seçim ekonomisini devam ettirmek, orta
ve uzun vadede ciddi risk oluşturur ve enflasyonu tetikler. Hâlbuki, ülkemizin
ihtiyacı olan, hormonlu büyüme yaratmak değil, hukuk devleti içinde yapısal
reformları gerçekleştirmek ve sürdürülebilir büyümeyle hem yerli hem de yabancı
yatırımcılara güven vermek.
Teşekkür ederim.
BAŞKAN – Sayın
Nurlu...
7.- Manisa Milletvekili Mazlum Nurlu’nun,
Manisa Büyükşehir Belediyesinin vatandaşın onayı olmadan zorla kartlı sayaç
takılması uygulamasına son vermesi gerektiğine ilişkin açıklaması
MAZLUM NURLU
(Manisa) – Sayın Başkan, Manisa Büyükşehir Belediyesine bağlı Su ve
Kanalizasyon İdaresi MASKİ, mekanik su sayaçlarını sökerek yerine kartlı su
sayacı takmakta, bunun için abonelerden 230 lira para almaktadır. Kartlı sayaç
için Manisalıların cebinden 50 milyon lira çıkacak ve bu para, doğrudan sayaç
firmasına gidecektir. Daha bugün Salihli Dombaylı köyünde MASKİ görevlileri
zorla kartlı sayaç takmaya çalışmaktadırlar. Yargıtay, sayaç seçiminin
tüketiciye bırakılması, talep dışı ve zorla kartlı sayaç takılmayacağı
konusunda genel bir içtihat oluşturmuştur. Buna rağmen, belediyenin zorla
kartlı sayaç takması açıkça görevi kötüye kullanma suçudur. Bu nedenle, Manisa
Büyükşehir Belediyesi, vatandaşın onayı olmadan, zorla kartlı sayaç takılması
uygulamasına son vermelidir. 
Genel Kurulu
saygıyla selamlıyorum. 
BAŞKAN – Sayın
Göker…
8.- Burdur Milletvekili Mehmet Göker’in,
şehit aileleri ve gazileri arasındaki farklı uygulamalara bir an önce son
verilmesi gerektiğine ilişkin açıklaması
MEHMET GÖKER
(Burdur) – Sayın Başkanım, bilindiği üzere, 15 Temmuzda şehit olanların
ailelerine 239 bin lira civarında nakdî tazminat, bakıma muhtaç malul gaziye
307 bin lira, sakat kalanların dışında diğer malullere ise 101 bin lira
tutarında tazminat ödemesi yapılmıştır. Öte yandan, PKK’yla mücadele ederken
şehit olanların ailelerine ise yalnızca 88 bin lira nakdî tazminat
verilmektedir. Kanun hükmünde kararnamede “demokrasi şehitleri” olarak
adlandırılanların ailelerine ve gazilerine, öğrenim durumuna göre 3.200 lira
ile 5 bin lira arasında, özür oranı şartı aranmaksızın maaş bağlanmaktadır.
Diğer taraftan, terörle mücadelede olanlarda maaş bağlanmak için yüzde 40 özür
oranı aranmakta ve en fazla 2.350 lira maaşa hak kazanmaktadırlar. Şehit
ailelerini ve gazileri ayrıştıran bu uygulamaya bir an önce son verilmesini…
(Mikrofon
otomatik cihaz tarafından kapatıldı)
BAŞKAN – Sayın
Bektaşoğlu…
9.- Giresun Milletvekili Bülent Yener
Bektaşoğlu’nun, yeni fındık sezonu gelmesine rağmen hâlâ bir fındık politikası
oluşturulmamasının kaygı verici olduğuna ilişkin açıklaması
BÜLENT YENER
BEKTAŞOĞLU (Giresun) – Sayın Başkan, Sayın Tarım Bakanımıza sorum. 
Bakanlık, bu yıl
hububat alım politikasını açıkladı. Buna göre, buğday, arpa üreticisine TMO’ya
emanet bıraktığı ürün karşılığında geçen yılki müdahale alım fiyatı üzerinden
yüzde 30 oranında avans kullanabilme ve emanete bırakılan ürünlerden fiyat
açıklanıncaya kadar depo kira ücreti almama, sigorta kesintisinden muaf
tutulma, ürünü teminat göstererek ürün bedelinin yüzde 75’ine kadar kredi
kullanabilme ve bu krediye ait yüzde 50’sinin devlet tarafından
karşılanabilmesi gibi avantajlar sunmuştur; bunu takdirle karşılıyoruz. Bu
uygulamayı, Bakanlığınızın sorumlu olduğu ve aynı biçimde devlet korumasına
ihtiyaç duyulan ve üreticilerin mağduriyet yaşadığı fındık ve diğer ürünler
için de uygulamayı düşünüyor musunuz? Yeni fındık sezonu gelmesine rağmen hâlâ
bir fındık politikanız oluşmadı; bu, kaygı verici. 15-16 lira olan fındık
fiyatları, maalesef 8-9 liraya kadar düştü. Üretici, yerli sektör temsilcileri,
ekonomisi fındığa dayalı kentler çöküş yaşadı. Gensorudan kurtuldunuz ama
fındığın ahından kurtulamayacaksınız. 
Teşekkür ederim.

BAŞKAN – Sayın
Selina Doğan…
10.- İstanbul Milletvekili Selina Doğan’ın,
nefret söyleminin son bulması için her şeyden önce siyasetçilerin kullandığı
dile dikkat etmesi gerektiğine ve iktidara yakın medyada nefret söyleminin daha
çok kullanıldığına ilişkin açıklaması
SELİNA DOĞAN
(İstanbul) – Sayın Başkan, Hrant Dink Vakfı çatısı altında 2009’dan beri devam
eden Medyada Nefret Söyleminin İzlenmesi Projesi’nin Ocak-Nisan 2017 dönemini
kapsayan dört aylık raporu geçtiğimiz gün yayımlandı. Rapora göre, en fazla
nefret söylemi kullanılan grupların başında Ermeniler geliyor. 439 nefret
söylemi içeriğinde hedef olan Ermenilerin ardından 2’nci sırada 433 içerikle
Suriyeliler gelirken Yahudiler 298 içerikle 3’üncü sırada, onların ardından 210
içerikle Hristiyanlar ve 198 içerikle Yunanlar geliyor. 
Nefret
söylemi, siyasi söylemle birlikte çoğalma eğilimi gösteriyor. Bunun için birçok
suça kaynaklık eden ve toplumsal barışımız önünde bir tehdit olan nefret
söyleminin son bulması için her şeyden önce biz siyasetçilerin kullandığımız
dile dikkat etmemiz gerek. 
Ayrıca,
raporu incelediğimizde görüyoruz ki iktidara yakın medyada nefret söylemi daha
çok kullanılıyor. Bu nedenle Türk Ceza Kanunu’ndaki yaptırımların etkin şekilde
kullanılması gerekiyor.
BAŞKAN
– Sayın Tüm…
11.- Balıkesir Milletvekili Mehmet Tüm’ün,
olağanüstü hâlin en çok eğitim alanında kıyımlara neden olduğuna, 2017-2018
eğitim yılının kayıp yıl olmaması için ne gibi önlemler alınacağı hakkında ve
yargı kararı olmadan görevden alınan veya işine son verilen öğretmenler
hakkında bilgi almak istediğine ilişkin açıklaması
MEHMET
TÜM (Balıkesir) – Teşekkür ederim Sayın Başkan. 
2016-2017
eğitim yılı, cumhuriyet tarihinin en sıkıntılı dönemlerinden birisi olmuştur.
FETÖ bahane edilerek ilan edilen olağanüstü hâl en çok eğitim alanında
kıyımlara neden olmuştur. Derslerin önemli bölümünün boş geçtiği okullarda,
çoğu derslerin de sürekli öğretmen değişimi nedeniyle sağlıklı olarak
işlenmediğini biliyoruz. 
Hükûmete
soruyorum: Kaybettiğiniz 2016-2017 eğitim yılının telafisi ne yazık ki mümkün
değil. 2017-2018 eğitim yılının -tatili de fırsat bilerek- kayıp yılı olmaması
için ne gibi önlemler alacaksınız? Yargı kararı olmadan görevden aldığınız veya
işine son verdiğiniz öğretmen sayısı ne kadardır? Bu öğretmenleri görevlerine
iade etmeyi düşünüyor musunuz? Başta Balıkesir olmak üzere, bunların
sendikalara göre dağılımı nedir? EĞİTİM- BİR-SEN üyesi olan var mıdır, sayısı
nedir? Çoğu deneyimli olan, özellikle ortaöğretimdeki branş öğretmenlerinin
boşluğunu nasıl dolduracaksınız? 
BAŞKAN
– Sayın Gürer…
12.- Niğde Milletvekili Ömer Fethi
Gürer’in, Hükûmetin emeklilerin sorunlarına eğilmesi ve çözüm için çaba
göstermesi gerektiğine ilişkin açıklaması
ÖMER
FETHİ GÜRER (Niğde) – Teşekkür ederim Sayın Başkan. 
Hükûmet,
emeklilerin maaşlarını bayramdan önce vereceğini açıkladı. Önemli olan,
maaşları vermek değil, dinî bayramlarda ikramiye verebilmektir; Hükûmet ondan
söz etmiyor. 
AKP
hükûmetleri emeklilerin sorunlarını artırmıştır. Emeklilerin aylıklarından
kesintiler kaldırılmalıdır. Toplu iş sözleşmesi masasına oturmaları için
gerekli düzenlemeler sağlanmalıdır. Toplu ulaşım, konaklama, konut edinme,
banka kredilerinde gerekli indirim ve kolaylıklar sağlanmalıdır. Eş ve çocuk
yardımı yapılmalıdır. Emeklilere refah payından hakkına düşen verilmelidir.
2000 yılından sonra emekli olan SSK’lıların maaşlarına intibak düzenlemesi
sağlanmalıdır. Emeklilikte yaşa takılanların sorunları çözümlenmelidir. AKP
Hükûmetleri, emeklilerin sorunlarına eğilmeli ve onların çözümü için çaba
göstermelidir.
Teşekkür ederim
Sayın Başkan.
BAŞKAN – Sayın
Ağbaba…
13.- Malatya Milletvekili Veli Ağbaba’nın,
Malatya’nın Hoca Ahmet Yesevi Mahallesi’nin sorunlarına ilişkin açıklaması
VELİ AĞBABA
(Malatya) – Sayın Başkan, Malatya Hoca Ahmet Yesevi Mahallesi, maddi durumu iyi
olmayan vatandaşlarımızın yoğun yaşadığı bir mahalledir. Otuz yıl önce bölgeye
yapılan afet evleriyle birlikte 10 bini aşan bir nüfusa sahiptir. Mahallenin
sorunlarının azalması beklenirken her geçen gün artmaktadır. 
Hoca Ahmet
Yesevi Mahallesi’nin Muhtarı Orhan Ünalır, geçtiğimiz günlerde yaptığı bir
açıklamada mahallesine ısrarla yatırım yapılmadığını kaydetmiş, yetkililerden
yardım istemiştir. Muhtarın ifadesine göre, “Mahalle, üvey evlat muamelesi
görmektedir. Yeşiltepelilerin tamamı artezyen suyu içiyor, mahalle sakinleri
kuyu suyu kullanıyor. Yeşiltepe, ötelenmiş, dışlanmış, kuyu suyuna mahkûm edilmiş,
mahallenin altyapısı çökmüş, kanalizasyon için ise devamlı vidanjör
getiriyoruz.” diyor. 
Mahalle muhtarı,
sorunların Malatya’da çözülmediğini, Mecliste gündeme getirilip çözümüne ortak
olmamızı istedi. Ben de buradan sözümü tutuyor, Hoca Ahmet Yesevi Mahallesi’nin
sorunlarını gündeme getirmek istiyorum. O yoksul insanların her zaman yanında
olduğumu belirtmek istiyorum.
BAŞKAN – Sayın
Cora…
14.- Trabzon Milletvekili Salih Cora’nın,
Jandarma teşkilatının 178’inci kuruluş yıl dönümüne ilişkin açıklaması
SALİH CORA
(Trabzon) – Sayın Başkan, değerli milletvekilleri; bugün Jandarma
teşkilatımızın 178’inci kuruluş yıl dönümü. Kurulduğu günden bugüne necip
milletimiz ve aziz vatanımız için canını feda eden, şan ve şerefle dolu bir
mazinin maliki Jandarma teşkilatının 178’inci kuruluş yıl dönümü kutlu olsun. 
Vatanımız ve
milletimiz için fedakârca çalışan, gecesini gündüzüne katan, günlerce evinden,
ailesinden uzakta kalan, vatan şuuruyla yoğrulmuş kahraman Mehmetçikler, tarih
boyunca ifa ettiğiniz mülkün, adaletin ve milletin mukaddesatını koruma
vazifesini korkusuzca yerine getirmektesiniz. Şüphesiz, sizlerin bu ulvi ve
meşakkatli vatan nöbeti her türlü takdirin üzerindedir.
Bu duygu ve
düşüncelerle vatanımız ve milletimiz için canlarını seve seve kalkan eden aziz
şehitlerimizi rahmetle, gazilerimizi şükranla anar, şehit ailelerine uzun ve
sağlıklı ömürler diler ve tekrardan Jandarma Genel Komutanlığının 178’inci
kuruluş yıl dönümünü kutlarım.
BAŞKAN – Sayın
Taşkın…
15.- Mersin Milletvekili Ali Cumhur
Taşkın’ın, Katar halkını yiyecek ve içeceğinden seyahatine, ticaretinden
ibadetine kadar her alanda tecrit etmeye kalkmanın insani ve İslami olmadığına,
iftira kampanyalarıyla Katar’ı âdeta bir suçlu gibi göstermenin bölgeye hiçbir
faydası olmadığına ilişkin açıklaması
ALİ CUMHUR
TAŞKIN (Mersin) – Teşekkürler Sayın Başkan.
Katar halkını
yiyecek ve içeceğinden seyahatine, ticaretinden ibadetine kadar her alanda
tecrit etmeye kalkmak insani ve İslami değildir. Bu kabul edilemez yöntemlerin
teröre destek ithamıyla bağımsız bir ülkeye karşı uygulanmaya çalışılması asla
kabul edilemez. Üstelik Katar, teröre destek veren değil, tam tersine,
bölgemizde çok ciddi yıkıma ve acıya yol açan DEAŞ’a karşı Türkiye’yle birlikte
en kararlı duruşunu gösteren, mücadele eden bir ülkedir. İftira kampanyalarıyla
Katar’ı âdeta bir suçlu gibi göstermenin bölgeye hiçbir faydası yoktur diyor,
Genel Kurulu saygıyla selamlıyorum. (AK PARTİ sıralarından alkışlar)
BAŞKAN – Sayın
Arslan…
16.- Denizli Milletvekili Kazım Arslan’ın,
Katar’ın güvenliğini sağlamak için üs kurulmasının nedeninin sıcak para
ilişkisi olup olmadığını öğrenmek istediğine ilişkin açıklaması
KAZIM ARSLAN
(Denizli) – Başbakana soruyorum. 
Daha önce Meclis
görüşmelerimizle Katar devletiyle yaptığımız anlaşmanın onaylanmasıyla 2,2
milyonluk Katar’da askerî üssün kurulmasını resmîleştirmiş olduk. Kendi
ülkesinin yurttaşlarının güvenliğini sağlayamayanlar, terörü sona
erdiremeyenler, şehitlerimizin gelmesini önleyemeyenler şimdi Katar için
seferber olmuşlardır, Katar’ın güvenliğini sağlamak için üs kuruyorlar. Size
soruyorum: Önce kendi ülkemizin güvenliği mi, yoksa Katar’ın güvenliği mi
önemli? Katar zengin petrol ve doğal gaz kaynaklarına sahiptir. Başta İran
olmak üzere, Körfez ülkelerinin gözü olan bir ülkedir. Bu nedenle, kurduğunuz
üs, komşularımızı rahatsız edecektir. Bu üssü kurmanızın nedeni nedir, sıcak
para ilişkisi midir? Böyleyse, ekonomik açıdan Katar’a muhtaç duruma mı düştük?
Teşekkür ederim.

BAŞKAN – Sayın
Keşir…
17.- Düzce Milletvekili Ayşe Keşir’in,
kadın şehitler için taziye dahi dileyemeyenlerin kadına şiddet konusunu politik
malzeme yapmalarını kınadığına ilişkin açıklaması
AYŞE KEŞİR
(Düzce) – Sayın Başkan, geçtiğimiz günlerde hain bir saldırıda şehit olan Şenay
Aybüke Yalçın öğretmenimiz henüz sekiz ay önce atanmış, idealist bir müzik
öğretmeniydi, aynı zamanda izciydi. Batman Kozluk Çok Programlı Anadolu
Lisesinde müzik sınıfı yoktu ve kendi imkânlarıyla enstrümanlar temin ederek o
sınıfı oluşturmuştu. 
Anadolu’da bir
söz vardır: “Bal, bal diyerek ağız tatlanmaz.” Yaşam hakkı, en önemli kadın ve
insan hakkıdır. Aybüke öğretmen, Zeynep Sağır, Selda Güngör, Demet Sezen, Kübra
Doğanay, Cennet Yiğit, Gülşah Güler ve pek çok vatansever kadın şehitlerimiz
için taziye dahi dileyemeyenlerin kadına şiddet konusunu politik kullanışlı
malzeme yapmalarını kınıyorum. 
BAŞKAN –
Teşekkür ederim Sayın Keşir. 
Birer dakikalık
konuşmalar sona ermiştir.
Şimdi sayın grup
başkan vekillerine söz vereceğim. 
Sayın Akçay… 
AHMET YILDIRIM
(Muş) – Sayın Başkan, çok özür diliyorum Sayın Grup Başkan Vekilinden…
BAŞKAN – Bir
saniye, pardon. 
BEHÇET YILDIRIM
(Adıyaman) – 18’inci sıraya beni de yazmışsınız. 
BAŞKAN – Peki,
olur. 
Buyurunuz Sayın
Yıldırım, size de söz verelim. 
18.- Adıyaman Milletvekili Behçet
Yıldırım’ın, Sur’da son iki yılda yürütülen savaş ve yıkım politikalarıyla Kürt
halkının tarihinin yok edilmek istendiğine ilişkin açıklaması
BEHÇET
YILDIRIM (Adıyaman) – Teşekkürler Başkanım.
Sur’da
son iki yılda yürütülen savaş ve yıkım politikalarıyla Kürt halkının tarihi yok
edilmek istenmektedir. AKP Hükûmeti, 7 Haziran seçiminde onuruna, iradesine
sahip çıktıkları için Kürt halkından intikam almaya devam etmektedir.
Diyarbakır’ın Sur, Mardin’in Nusaybin ve Hakkâri’nin Yüksekova ilçelerinde öz
yönetim ilanları ardından başlatılan yasaklar ve devamında gelişen yıkımla
kentlerin bellekleri yok edilmektedir. Sur’un mahallelerinde halk zorla
evlerinden çıkarılarak yıkım çalışmaları başlatılmıştır. İktidar ve atadığı
kayyumlar, mübarek ramazan ayının başladığı bugünlerde yıkımın yapılacağı mahallelerde
halkın elektriğini ve suyunu kesmiştir. Bu uygulama hiçbir dine, vicdana
sığmaz. Mahallelerin suyunu, elektriğini keserek evlerinden, mahallelerinden
uzaklaştırmak istiyorlar. Sur’da her akşam halkımız imece usulüyle
oluşturdukları yeryüzü sofralarında iftarlarını açmaktadır. Buradan Sur halkını
selamlıyor, oruçlarının ve dualarının kabulünü Allah’tan niyaz ediyorum.
BAŞKAN
– Sayın Tor…
19.- Kahramanmaraş Milletvekili Fahrettin
Oğuz Tor’un, LYS-1 matematik sınavında sorulan daha önce müfredattan çıkarılan
konularla ilgili 2 sorunun iptal edilip edilmeyeceğini öğrenmek istediğine
ilişkin açıklaması
FAHRETTİN
OĞUZ TOR (Kahramanmaraş) – Teşekkür ederim Sayın Başkanım.
Sorum
Millî Eğitim Bakanlığıyla ilgilidir. Geçtiğimiz pazar günü yapılan üniversite
adaylarına yönelik LYS-1 matematik sınavında daha önce müfredattan çıkarılan
“Uzayda Doğru ve Uzayda Düzlem” konularından 2 sorunun geldiği iddia
edilmektedir. Söz konusu iddia tartışmaları da beraberinde getirmiştir.
Olabilir ki uzay geometrisi dersi almayanlar bakımından haksızlığa yol açacak
bu 2 sorunun iptal edilmesi tartışmaları sona erdirecektir. Söz konusu 2
sorunun iptal edilmesi düşünülüyor mu? Bunu öğrenmek istiyorum.
Teşekkür
ederim Başkanım.
BAŞKAN
– Evet, son olarak, Sayın Ertem buradaysa ona da söz vereceğim.
Evet,
birer dakikalık konuşmalar sona ermiştir. 
Sayın
grup başkan vekillerine söz vereceğim.
Sayın
Akçay, buyurunuz.
20.- Manisa Milletvekili Erkan Akçay’ın,
Aksihar-Gördes yolunda sülfürik asit taşıyan bir asit tankerinin devrilmesiyle
meydana gelen kazaya ve çevreye verdiği zarara yönelik olarak sorumluları
göreve davet ettiğine, yüzde 5 olarak açıklanan büyüme olumlu bir gelişme
olmakla birlikte büyümenin sürdürülebilirliğinin ve büyüme kaynaklarında daha
kalıcı kalemlere yönelmenin tesis edilmesi gerektiğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Dün
Manisa Aksihar-Gördes yolunda Gördes’teki nikel madenine sülfürik asit taşıyan
bir asit tankerinin devrilmesi sonucunda oluşan kazadan sonra asitler dökülmüş
ve doğaya, çok tehlikeli bir şekilde, zararlar vermiştir; âdeta facianın
eşiğinden dönülmüştür. Ağaçlar hemen bir günde kurumuş ve tespit ettiğimize
göre de bir iş makinesiyle temizlik yapılmaya çalışılmıştır. Bu oluşan kaza ve
zarara yönelik olarak Sağlık, Tarım, Çevre ve Orman teşkilatlarından -şu saate
kadar- herhangi bir çalışmanın yapılmadığını da öğrenmiş bulunuyoruz. Bu,
hadiseye basit bir trafik kazası gibi bakıldığını gösteriyor. Buradan bütün
sorumluları göreve davet ediyoruz. Manisa Çaldağ’daki nikel madeni ve
Gördes’teki nikel madeni ciddi tabiat riskleri oluşturmaktadır. Geçmiş
yıllardan bu yana bu konuda uyarılarımızı yapageldik, bütün sorumluları tekrar
göreve davet ediyoruz.
2017 yılının ilk
çeyreğinde büyüme oranı yüzde 5 olarak açıklandı. Bu oran ilk bakışta olumlu
gibi görünse de bu oranı şekillendiren alt veriler, büyümenin
sürdürülebilirliğini sorgulamamıza neden olmaktadır. 
(Mikrofon
otomatik cihaz tarafından kapatıldı) 
BAŞKAN –
Mikrofonunuzu açıyorum Sayın Akçay.
Buyurunuz.
ERKAN AKÇAY
(Manisa) – Teşekkür ederim Sayın Başkan. 
Yüzde 5’lik
büyümenin 3,1’i özel tüketimden; 2,87’si dış talepten kaynaklanmıştır;
yatırımların payı ise 0,64’te kalarak düşük bir performans göstermiştir.
Büyümedeki tüketim etkisinin bu denli büyük olmasına rağmen yatırım etkisinin
düşük olması harcamalardaki artışın sürdürülebilir olduğuna inancın düşük
kalmasından kaynaklanmıştır. Yatırımcılar talep artışına kalıcı gözle
bakamamaktadırlar. Yatırımların artışı, ülkede huzurlu ve güvenli bir yatırım
ortamının tesisiyle mümkün olacaktır. Bunun için de üretim reformu ve çeşitli
mevzuattaki düzenlemeler, yargı ve eğitim reformu gibi yapısal adımların
süratle atılması gerekmektedir.
(Mikrofon
otomatik cihaz tarafından kapatıldı) 
ERKAN AKÇAY
(Manisa) – Tamamlıyorum Sayın Başkan.
BAŞKAN – Lütfen
tamamlayınız Sayın Akçay.
ERKAN AKÇAY
(Manisa) – Elbette, yüzde 5’lik büyümeyi olumlu bir gelişme olarak görmekle
birlikte, büyümenin sürdürülebilirliğinin ve büyüme kaynaklarında daha kalıcı
kalemlere yönelmenin tesis edilmesi gerekmektedir.
Teşekkür ederim
Sayın Başkan.
BAŞKAN –
Teşekkür ederim Sayın Akçay.
Sayın Yıldırım…
21.- Muş Milletvekili Ahmet Yıldırım’ın,
Diyarbakır’ın Lice ilçesinde bir askerî aracın Pakize Hazar isimli 70 yaşındaki
bir kadını çiğneyerek ölmesine sebep olduğuna, Katar’a yönelik ambargo
nedeniyle gıda temin etmede güçlük çekilmesini kabul edilemez bulduklarına,
Gazze üzerindeki ablukayı kınadıklarına ve bir ön önce kaldırılması
gerektiğine, AKP Genel Başkanının İç Tüzük değişikliği takvimine yönelik
ifadelerinin Meclisin iradesine büyük bir haksızlık olduğuna ilişkin açıklaması
AHMET YILDIRIM
(Muş) – Teşekkür ederim Sayın Başkan.
Sayın Başkan,
açıkçası, İç Tüzük 60’a göre yaptığımız bu konuşmalarda her gün yeni bir acı
haberi paylaşıyor olmanın üzüntüsünü ifade ederek başlamak istiyorum.
Bu sabah saat
onda, Diyarbakır’ın Lice ilçesinde, Kirpi tipi bir askerî araç, maalesef,
Pakize Hazar isimli 70 yaşındaki kadını çiğneyerek ölmesine sebep oldu ve kaçıp
gitti ve bu yurttaşa çarptıktan sonra hiç durmayan, giden bir askerî araç.
Bölge kentlerindeki zırhlı araçlar maalesef ölüm saçmaya devam ediyor. Daha
önce birçok kentte kazaya karışan, en son da Silopi’de bir evin içerisine
giren, alkollü bir polisin kullandığı iddia edilen bir panzer 2 çocuğumuzun ölümüne
sebep olmuştu. Şimdi, en son bu sabah 70 yaşındaki Pakize ananın canını aldı ve
Hazar’ın cenazesi, maalesef, yurttaşlar tarafından otopsi işlemleri için Lice
Devlet Hastanesine kaldırıldı. Bu konuda siyasi iktidarın üzerine düşen
sorumluluğu yerine getirmesi için acaba daha kaç ölüm yaşanması gerekiyor?
Sorumlular hakkında gerekli soruşturmaları yapmayan ve aksatan herkes, bizim
gözümüzde ve Pakize ana nezdinde, zırhlı araçların neden olduğu tüm ölümlerden
sorumludur.
Sayın Başkan,
bir diğer husus -az önce bir hatip ifade etti- son günlerde maalesef, sadece
ülkemizi değil, bütün dünyayı ilgilendiren bir Katar ambargosuyla karşı
karşıyayız. Biz, sebebi ne olursa olsun, Katar IŞİD’e karşı mücadele mi eder,
destekler mi, bunu bir kenara bırakarak… Hiçbir siyasi iktidarın veya ülke
yönetiminin yaptığı yanlışın faturasını o ülkenin insanları, o ülkenin toplumu
ödememelidir. Bu anlamda biz, Katar’a dönük ambargoda, Katarlı yurttaşların…
(Mikrofon
otomatik cihaz tarafından kapatıldı)
BAŞKAN –
Açıyorum mikrofonunuzu Sayın Yıldırım.
AHMET YILDIRIM
(Muş) – Teşekkürler Sayın Başkan.
…Katarlı
insanların bir ramazan ayında gıda temin etme güçlüğü çekmesini kabul edilmez
buluyoruz. Ancak çok çok uzun bir süreden beri Gazze’de abluka devam etmekte ve
ramazan ayında Gazzeliler ciddi bir biçimde iftarlarını açamaz hâle gelmekte.
Şimdi, bu trajediye karşı günlerdir, haftalardır, aylardır susmuş olan siyasi
iktidar, tümüyle ekonomik ilişkiler üzerinden, Katar’a uygulanan ambargoya
bütün enerjisini harcamaktadır. Gönül isterdi ki Gazze ablukasının
kaldırılması, en azından bu ramazan ayında oraya gıda temininin sağlanması için
bir diplomatik çalışma yürütülsün. Bu anlamda Gazze yalnız değildir. Gazze
üzerindeki ablukayı kınadığımızı, bir an önce kaldırılması gerektiğini ifade ediyoruz.
Son olarak Sayın
Başkan, affınıza sığınarak, dün, AKP Genel Başkanı…
(Mikrofon
otomatik cihaz tarafından kapatıldı) 
BAŞKAN –
Tamamlayınız Sayın Yıldırım lütfen.
AHMET YILDIRIM
(Muş) – Teşekkürler.
…grup
toplantısında İç Tüzük’ün 15 Temmuza kadar tamamlanması, bitirilmesi
gerektiğini söylüyor. Bunu isteyebilir ancak malumunuz olduğu üzere, geçen
hafta 8 Haziran günü saat 14.00’te Meclis Başkanımız Başkanlığında, bu
Parlamentonun dört partisinin grup başkan vekillerinin katılımıyla bir Danışma
Kurulu toplandı. Orada takvime dönük herhangi bir şey söylenmedi. AKP’lilerin
bile bilmediği bu İç Tüzük’ün 15 Temmuza kadar tamamlanması takviminin direkt
AKP Genel Başkanı tarafından ve bir muhalefet partisinin de adının anılarak,
ortaklaşa yapılacağının söylenmesi şu Meclisin iradesine ve Başkanlık Divanına
büyük bir haksızlık ve hukuksuzluktur diyorum.
Teşekkür
ediyorum.
BAŞKAN –
Teşekkür ederim Sayın Yıldırım.
Sayın Özel…
22.- Manisa Milletvekili Özgür Özel’in,
Genel Kurulda görüşülecek düzenlemede iş cinayetleriyle ilgili sağlıklı bir
değerlendirme yapılması gerektiğine, Manisa’da yaşanan tanker kazasıyla ilgili
herhangi bir çalışma yapılmadığına ilişkin ciddi şikâyetler olduğuna,
Cumhurbaşkanı Recep Tayyip Erdoğan’ın İç Tüzük’le ilgili talimatlar vermesinin
Meclise saygısızlık olduğuna, Jandarma teşkilatının 178’inci kuruluş yıl
dönümüne ve 14 Haziran 2013’te hayatını kaybeden Ethem Sarısülük ile Gezi
şehitlerini rahmetle andığına ilişkin açıklaması
ÖZGÜR ÖZEL
(Manisa) – Sayın Başkan, Ankara İvedik Organize Sanayi Bölgesi’nde bir patlama
gerçekleşti ve 1 işçinin hayatını kaybettiği, 10 yaralının olduğu, yaralıların
bazısının durumunun ağır olduğu bilgisi var. İş cinayetleri devam ediyor ve biz
bu sırada, tam da bu kapsamdaki iş yerleri için hayati önemi haiz olan
düzenlemeyi 1 Temmuz 2017’den 1 Temmuz 2020 yılına almayla ve işçi sağlığı ve
iş güvenliği açısından son derece önemli olan denetimlerin de yapılacağı iş
yerlerindeki işçi sayısını 10’dan 50’ye çıkarmayla ilgili bir düzenlemeyi
görüşüyoruz. Yaşanan tüm bu iş cinayetleri ve iş kazalarının bu üzücü sonuçları
bir yana, Meclisin bu önümüzdeki günlerde, birkaç gün içinde Genel Kurulda da
görüşeceği bu iki madde üzerinde bir kez daha sağlıklı değerlendirme yapması
gerektiğini düşünüyoruz. 
Dün
gündeme getirdiğim Manisa’da yaşanan tanker kazası ile Gördes’teki çevre
faciasında devletin gerekli tedbirleri alma konusunda yavaş kaldığı ve asidin
nötralizasyonu için atılan bir kimyasal dışında da herhangi bir çalışma
yapılmadığına ilişkin ciddi şikâyetler var. Bu konuya bir kez daha dikkat
çekmek istiyorum ben de.
Jandarma
teşkilatının kuruluş yıl dönümünü kutluyor, hem iç güvenlik açısından
hem de bünyesindeki Mehmetçiklere bir kez daha buradan sevgilerimizi
gönderiyoruz. 
Meclisin
yapması gereken öncelikli işlerle ilgili ciddi bir tartışma var. Dün
Cumhurbaşkanı sıfatıyla Meclise yapmaması gereken ama bir partinin genel
başkanı sıfatıyla da bir başka partiye yapmaması gereken şekilde Sayın Recep
Tayyip Erdoğan İç Tüzük konusunda talimatlar yağdırdı.
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Özel.
ÖZGÜR
ÖZEL (Manisa) – Bunu hem Meclise saygısızlık hem siyasi nezaket konusunda ciddi
bir sıkıntıdır diye değerlendiriyoruz. Ama Meclisin öncelikle ne yapması
gerektiği Anayasa’da yazıyor; o da kanun hükmünde kararnamelerin öncelikle
getirilip Mecliste görüşülmesi ve hukuk denetimi içine girmesi gerekiyor. Zaten
Anayasa Mahkemesi, aldığı bir kararla, adına “OHAL KHK’sı” dediğiniz şeyin
içine hiç bakmamakla büyük bir hukuksuzluk alanı yaratmışken, Adalet ve
Kalkınma Partisi de ilk beş KHK görüşülüp öncelikle bunları görüşme taahhüdünü
Meclisle paylaşmışken bu konudaki geri duruşlarını anlamak mümkün değil.
(Mikrofon
otomatik cihaz tarafından kapatıldı) 
BAŞKAN
– Lütfen tamamlayınız Sayın Özel.
ÖZGÜR
ÖZEL (Manisa) - Son olarak, bugün 14 Haziran. Mayıs ayının son günlerinde
başlayan, daha doğrusu 1 Haziran 2013 tarihiyle simgeleşen Gezi olaylarında,
Gezi direnişi sırasında, Kızılay’da, tam bugün, 2013 Haziranında, 28 yaşındaki
Ethem Sarısülük başından vurularak hayatını kaybetmişti. Hem Ethem’i hem Gezi
şehitlerini rahmetle anıyoruz. Bir kez daha, bu konudaki cezasızlık durumunu,
para cezasına çevrilmiş hapis cezasını doğru bulmadığımızı, bu cezasızlığın
devleti temsil eden, kamu görevi yapanları hukuk dışına çıkmaya
cesaretlendireceğini ifade ediyor, Genel Kurula saygılar sunuyorum. 
BAŞKAN –
Teşekkür ederim Sayın Özel. 
Sayın Elitaş…
23.- Kayseri Milletvekili Mustafa
Elitaş’ın, Jandarma teşkilatının 178’inci kuruluş yıl dönümüne, Adıyaman
Milletvekili Behçet Yıldırım’ın yaptığı açıklamasındaki bazı ifadelerine,
Türkiye Büyük Millet Meclisi İçtüzüğü’nün muhakkak değişmesi ve kurallara uygun
hâle getirilmesi gerektiğine ilişkin açıklaması
MUSTAFA ELİTAŞ
(Kayseri) – Teşekkür ediyorum Sayın Başkan.
Öncelikle,
Jandarma teşkilatının kuruluş yıl dönümünü kutluyoruz. Jandarma teşkilatımıza
görevlerinde başarılar diliyoruz.
Biraz önce
konuşan milletvekili, Diyarbakır’da, orada kentsel dönüşüm yapılırken, terör
örgütü çukur siyasetiyle oradaki insanlara zulmederken ortaya çıkan büyük bir
badireyi, harabeyi ortadan kaldırmak için devletin orada yaptığı kentleşmeyi ve
normal, modern bir yaşam tarzını ortaya çıkaracak faaliyetler olurken, o
insanlara, vatandaşlara sanki devlet tarafından zulmedildiği gibi bir intiba
ortaya çıkaran söylem gerçekleştirmiştir. Ama şu bir gerçek ki PKK terör örgütü
çukur kazarak, hendek kazarak Diyarbakır’daki kardeşlerimizin, o insanların
yaşamlarına engel olmaya çalışmış, hatta o insanları abluka altına alarak orada
sanki tutsak hâle getirmiştir. Devlet, terör örgütüne karşı gerekli müdahaleyi
yaparak o insanların PKK zulmünden kurtulmasına büyük bir çaba göstermiştir. 
Öte yandan, salı
günü AK PARTİ Genel Başkanı ve Cumhurbaşkanımız Sayın Recep Tayyip Erdoğan’ın
Türkiye Büyük Millet Meclisinin İçtüzüğü’nün değiştirilmesiyle ilgili
konulardaki tavsiyesi her ne hikmetse hem Cumhuriyet Halk Partisini hem de
Halkların Demokratik Partisini üzmüş gibi gözüküyor. Ama şu anda yaptığımız
konuşma takdir edersiniz ki İç Tüzük’te olmayan bir konuşma. Başkanlık Divanı
bir karar almış, 15 milletvekiline birer dakika 60’a göre söz verme ihtiyacı
duymuş, arkasından da grup başkan vekillerine ikişer dakikalık, üçer dakikalık
söz veriyoruz. İç Tüzük’ün muhakkak değiştirilmesi gerektiği, şu andaki
yaptığımız iş. 
(Mikrofon
otomatik cihaz tarafından kapatıldı) 
BAŞKAN –
Mikrofonunuzu açıyorum Sayın Elitaş. 
MUSTAFA ELİTAŞ
(Kayseri) – Türkiye Büyük Millet Meclisi üyelerinin muhakkak ki konuşmaları
gerekir çünkü milletvekili bir manada milletin sözcüsüdür, avukatıdır.
Milletvekillerinin kendi bölgesindeki insanlardan aldığı meseleleri ifade
etmeleri için en uygun ortam Türkiye Büyük Millet Meclisidir. Ama, bu da
kurallar çerçevesinde ortaya çıkacak bir iştir. 
Hatırlarsınız,
bizim 2011 yılında getirdiğimiz İç Tüzük değişikliğinde, 19 maddelik İç Tüzük
değişikliğinde 10 milletvekilinin gündem dışı birer dakikalık konuşmasıyla
ilgili hüküm vardı. Sebep? İç Tüzük buna imkân vermediğinden dolayı o hüküm
vardı. Ama, şu anda İç Tüzük’te olmayan bir hükmü uyguluyoruz. Onun için,
özellikle altını çizerek söylüyoruz ki Türkiye Büyük Millet Meclisi
İçtüzüğü’nün muhakkak değişmesi ve kurallara uygun hâle getirilmesi gerekir. 
16 Nisan
tarihinde bir Anayasa değişikliği yaptık. 
(Mikrofon
otomatik cihaz tarafından kapatıldı)
BAŞKAN – Lütfen
tamamlayınız Sayın Elitaş. 
MUSTAFA ELİTAŞ
(Kayseri) – O Anayasa değişikliğine göre Türkiye Büyük Millet Meclisinin uyum
maddelerini çıkarması zaruri hâle gelmiştir. 16 Nisandaki Anayasa
değişikliğinin mimarı olan iki parti de muhakkak ki, herhâlde 16 Nisan Anayasa
değişikliğine uygun bir İç Tüzük’ü de birlikte yapacaktır. Gönül ister ki
Cumhuriyet Halk Partisi ile HDP bu İç Tüzük değişikliğine katkı sağlasın ve
yine gönül ister ki 24’üncü Dönemde Türkiye Büyük Millet Meclisinde kurulmuş
dört siyasi partinin ikişer temsilciden 8 temsilcisinin ortaya koyduğu çok
güzel bir İç Tüzük çalışması var, hepsini sıfırdan başlatıp 2017 tarihli bir İç
Tüzük gerçekleştirelim. Ama, Meclis Başkanımızın daveti üzerine gördük ki
Cumhuriyet Halk Partisi “Zinhar ben buna yanaşmam.” diyor, Halkların Demokratik
Partisi de “Bu işe yanaşmam.” diyor, kala kala Milliyetçi Hareket Partisi ile
AK PARTİ kalıyor. Ümit ediyorum ki iki parti de bizim İç Tüzük değişikliği
çalışmalarımıza, şu andaki usulsüzlüklerimizi usuli hâle getirmekte katkı
sağlarlar. 
Teşekkür
ediyorum. 
BAŞKAN –
Teşekkür ederim Sayın Elitaş. 
AHMET YILDIRIM
(Muş) – Sayın Başkanım…
BAŞKAN – Sayın
Yıldırım…
AHMET YILDIRIM
(Muş) – Şimdi, Sayın Grup Başkan Vekili özellikle, yerinden söz alarak bir
dakika konuşan arkadaşımızın hendek kazanları kınamadığı… 
MUSTAFA ELİTAŞ
(Kayseri) – “Kınamadığını” diye söylemediniz, “Onlara devlet katliam yapıyor.”
diye söylediniz. 
AHMET YILDIRIM
(Muş) – …onların başına, halkımızın başına getirdiği felakete kayıtsız kaldığı
yönünde ifadelerde bulunarak ağır sataşmada bulundu. İç Tüzük 69’a göre
sataşmadan söz istiyorum.
BAŞKAN – Sataşma
kime yapıldı?
AHMET YILDIRIM
(Muş) – Konuşan arkadaşımızdı ama…
BAŞKAN – Hayır
hayır, biraz önce konuşan Sayın Yıldırım’ı mı kastettiniz?
AHMET YILDIRIM
(Muş) – Behçet Yıldırım’a yapıldı. 
BAŞKAN – Behçet
Yıldırım bu konuda talepte bulunabilir Sayın Yıldırım.
AHMET YILDIRIM
(Muş) – Sayın Başkan, cümleler tümüyle partimize dönük olduğu için ben…
BAŞKAN – Peki, o
zaman siz mi konuşacaksınız?
AHMET YILDIRIM
(Muş) – Evet, ben konuşacağım.
MUSTAFA ELİTAŞ
(Kayseri) – İç Tüzük’ün niye değişmesi gerektiği de şu anda ortaya çıkıyor
zaten. İç Tüzük hakikaten değişmeli. 
BAŞKAN –
Buyurunuz Sayın Yıldırım.
Lütfen yeni bir
sataşmaya meydan vermeyiniz. 
VII.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
Kayseri Milletvekili Mustafa Elitaş’ın yaptığı açıklaması sırasında Halkların
Demokratik Partisine sataşması nedeniyle konuşması
AHMET YILDIRIM
(Muş) – Özellikle buna dikkat edeceğimi ifade ederek başlayayım.
Şimdi,
gerçekten, Sayın Elitaş, bugün Diyarbakır’da elektriği, suyu kesilen ve iki
günden beri de akıllara zarar bir şekilde kanalizasyonu tıkatılan bölgeyle
ilgili -çok normal görüyorum- eksik bilgiyle, yanlış bilgiyle konuşuyorsunuz.
Hiçbir şekilde çatışma olmayan, hendek kazılmayan Ali Paşa ve Lalabey
bölgesinden söz ediyoruz biz. 2010 yılında alınmış olan bir kentsel dönüşüm
kararına şimdiye kadar halk rıza göstermemişti ama 2017’nin Nisanından itibaren
bir dayatma var. Yanlış yeri biliyorsunuz Sayın Grup Başkan Vekili. Kırk altı
yılını Diyarbakır’da geçirmiş, Suriçi’nde kalmış, orada doğmuş ve Diyarbakır’ın
her yerini karış karış bilen biri olarak söylüyorum. Söz ettiğiniz yer, hiçbir
zaman çatışmanın olmadığı, hiçbir yıkımın olmadığı ve TOKİ marifetiyle
yürütülen bir kentsel dönüşüm... Ve madem öyle, araştırmanız için bilginize
sunuyorum: Üç caminin de elektriği ve suyu kesildi yirmi gündür ramazan ayıyla
birlikte. Bakın, bunu araştırın, eğer Ali Paşa ve Lalabey bölgelerinde hendek
kazılmışsa, çatışma varsa ben gelip bu konuda bütün sözlerimi buradan geri
alacağım. 
Bir diğer husus:
Şimdi, kim bize İç Tüzük’le ilgili bir teklif getirdi de biz reddettik? Biz,
bir defa, hazır bir metni kabul etmeyeceğimizi ifade etmek istiyoruz. Eğer İç
Tüzük’le ilgili bir değişiklik ihtiyacı hasıl olmuşsa hiçbir koşul
sunulmaksızın gelinsin, eşit koşullarda, eşit üyeler verilsin, ihtiyaç nedir
tartışılsın. Sayın AKP Genel Başkanının -gerçekten ben öğrenmek istiyorum-
Milliyetçi Hareket Partisiyle bir mutabakatı var mıdır? Çünkü kendisi, farklı
tarihlerde yaptığı konuşmalarda, muhalefetin bu İç Tüzük’ü istismar ettiği ve
muhalefetin sözünün kısılması gerektiği anlamına gelebilecek cümleler sarf
ediyor. Eğer bu konuda AKP ile MHP arasında bir uzlaşı varsa biz bunu kabul
etmeyiz, bunu gizli bir uzlaşma olarak kabul ederiz.
Teşekkür ederim.
BAŞKAN –
Teşekkür ederim Sayın Yıldırım.
MUSTAFA ELİTAŞ
(Kayseri) - Sayın Cumhurbaşkanı “15 Temmuz” diye bir ifade kullanmadı, nereden
çıkardınız onu?
BAŞKAN - Sayın
Akçay, mikrofonunuzu açıyorum.
Buyurunuz
dinliyorum.
ERKAN AKÇAY
(Manisa) – Sayın Başkan, izin verirseniz, tabii, sayın grup başkan vekili
arkadaşlarımız tarafından, Sayın Cumhurbaşkanının salı günkü açıklamasına da
atıfta bulunularak dün ve bugün bu konu gündeme getirildi. Ben aslında yerimden
bir dakikalık sözle kendi bakımımızdan konuya bir açıklık getirme ihtiyacı
hissetmiştim. Partimizin de adı zikredildiği için, her ne kadar sataşma olarak
değerlendirilse de…
BAŞKAN – Size
69’uncu maddeye göre iki dakika süreyle söz veriyorum Sayın Akçay. 
Buyurun.
AHMET YILDIRIM
(Muş) – Sataşma amacıyla söylemedim, gerçekten bir anlaşma mı var?
2.- Manisa Milletvekili Erkan Akçay’ın, Muş
Milletvekili Ahmet Yıldırım’ın sataşma nedeniyle yaptığı konuşması sırasında
Milliyetçi Hareket Partisine sataşması nedeniyle konuşması
ERKAN AKÇAY
(Manisa) – Teşekkür ederim Sayın Başkan. 
Tabii, bu
değerlendirmeleri kesinlikle bir sataşma olarak kabul etmediğimi de ifade etmek
isterim. 
BAŞKAN – Sataşma
kabul ettiniz, ben size söz verdim Sayın Akçay.
ERKAN AKÇAY
(Devamla) – Şimdi, Sayın Başkan, şekil itibarıyla sataşma kabul ettik diyelim
ama mahiyeti itibarıyla…
BAŞKAN – Bir
saniye Sayın Akçay, sürenizi yeniden başlatacağım.
Şimdi, İç
Tüzük’le ilgili yapılan tartışmalar, ileri sürülen görüşler çerçevesinde ben
sizin “İleri sürülen görüşlerin partimizin görüşleriyle ilgisi yoktur.” ya da
“Partimizin görüşlerini tam olarak yansıtmamaktadır.” şeklindeki bir gerekçeyle
söz istediğinizi düşündüm. Bu da 69’uncu maddeye göre sataşmadır. 
Size sataşma
nedeniyle iki dakika vermiştim, o süreyi yeniden başlatıyorum.
Buyurunuz.
ERKAN AKÇAY
(Devamla) – Peki, teşekkür ediyorum Sayın Başkan.
Değerli
milletvekilleri, hepinizi saygıyla selamlıyorum.
Salı günü Sayın
Cumhurbaşkanı bu İç Tüzük konusunda bazı görüşlerini ifade etti ve bazı
cümleler de vardı: “Ana muhalefet katılmamış, hayırlı olsun, katılmasın; yine
AK PARTİ-MHP el ele verirler, İç Tüzük çalışmalarını yaparlar.” şeklinde bir
ifade. 
Şimdi, tabii,
Milliyetçi Hareket Partisi olarak şunu hatırlatmak isterim ki bu İç Tüzük
çalışmasının -gerek Anayasa değişikliğinden sonra çıkacak uyum düzenlemeleri
gerekse İç Tüzük çalışmaları bakımından- yapılması gerektiği hususu Genel
Başkanımız Sayın Devlet Bahçeli tarafından zaten bir ay evvelden, hatta birkaç
defa çeşitli vesilelerle ve grup toplantılarımızda da açıkça dile getirilmiş
bir husustur. Sayın Cumhurbaşkanının salı günkü ifadeleri aslında Sayın Genel
Başkanımızın bu açıklamalarıyla mutabık kalan, teyit eden ifadelerdir. 
Şunu hatırlatmak
isterim: Bu Anayasa değişikliği yapılmadan evvel Sayın Genel Başkanımızın iki
defa, Sayın Başbakanın iki defa bu Anayasa değişikliklerini birlikte yapmak
üzere Sayın Kılıçdaroğlu’na davetleri de söz konusu olmuştu. Geçtiğimiz hafta 8
Haziran Perşembe günü Türkiye Büyük Millet Meclisi Başkanı Sayın İsmail
Kahraman’ın daveti üzerine hep birlikte, dört grup başkan vekili olarak
yaptığımız toplantıda da bu İç Tüzük çalışmasının Mecliste grubu bulunan dört
siyasi parti tarafından birlikte yapılması çağrısıyla, bu amaçla toplanılmıştı.
Fakat o toplantıda, bu İç Tüzük çalışmalarında ortak bir çalışma, ortak bir
uzlaşma ve mutabakat içerisinde çalışma durumu doğmadığı için… Bu çalışmalara
da elbette bir şekilde de devam etmek gerekir.
(Mikrofon
otomatik cihaz tarafından kapatıldı) 
ERKAN AKÇAY
(Devamla) – Fakat -biraz evvel Sayın Elitaş’ın da ifade ettiği gibi- bu İç
Tüzük çalışmalarını yine dört siyasi parti grubu olarak yapmamıza mâni bir hâl
de yok. 
TAHSİN TARHAN
(Kocaeli) - Öyle demedi, “İkimiz anlaştık.” dedi ya.
GARO PAYLAN
(İstanbul) - Kim çağırdı?
ERKAN AKÇAY
(Devamla) - Yine yapabiliriz bu uzlaşma çalışmalarını.
Şimdilik
söyleyeceklerim bunlar.
Teşekkür ederim.
(MHP sıralarından alkışlar)
BAŞKAN –
Teşekkür ederim Sayın Akçay.
ÖZGÜR ÖZEL
(Manisa) – Sayın Başkanım, benim de bu durumda yerimden bir katkı sağlamam…
BAŞKAN –
Buyurunuz, sizin mikrofonunuzu açıyorum Sayın Özel.
VI.- AÇIKLAMALAR (Devam)
24.- Manisa Milletvekili Özgür Özel’in,
Cumhuriyet Halk Partisi olarak bugüne uyumlaştırılacak demokratik bir İç
Tüzük’e katkı vermeyeceklerini söylemediklerine ancak geçen haftaki çağrı ve
sıkıştırıldıkları pozisyona itiraz ettiklerine ilişkin açıklaması
ÖZGÜR
ÖZEL (Manisa) – Çok teşekkür ederim Sayın Başkan.
Öncelikle
şunu ifade etmek isterim: Geçen hafta yapılan toplantı bir liderler zirvesi
gibi sunuldu ama liderler zirvesi olsa, ortaya çıkan ucube durumda Adalet ve
Kalkınma Partisini temsil etmesi gereken lider temsil edemiyor; o yüzden bir
grup başkanı seçtiler, seçtikleri grup başkanının hukuki statüsü tartışmalı.
Ama o toplantının usulüne uygun bir İç Tüzük toplantısı daveti olması yerine,
davet metninde “Yapılan Anayasa değişikliğine uygun, uyum...” falan dendiği
için... Orada çok hassasiyetle altını çizdiğimiz bir nokta var: Biraz önce
Elitaş’ın dediği gibi “İç Tüzük’e zinhar katkı vermeyiz.” demiyoruz. Sayın
Levent Gök’ten de biraz önce -açıklamasını da okumuştum zaten kelime kelime-
yeniden teyit aldım ve şimdi Cumhuriyet Halk Partisi Grubu olarak şunu
söylüyoruz ki böyle bir beklenti varsa bu olumlu bir adımdır.
(Mikrofon
otomatik cihaz tarafından kapatıldı) 
BAŞKAN
– Tamamlayınız Sayın Özel, lütfen.
ÖZGÜR
ÖZEL (Manisa) – Biz, 24’üncü Dönemde yapılan kapsamlı Tüzük değişikliği
çalışmasına, tüm partilerin katılmasını esas alan, daha demokratik, denetim
yollarını kapatmayan, açan, şeffaflaştıran ve muhalefetin sesini kısmak yerine
nitelikli tartışmaların önünü açacak bir çalışmaya, usulüne uygun yapılacak bir
davete grup başkan vekilleri düzeyinde katkı vereceğimizi, o çalışmaların
içinde olacağımızı hep söyledik ama geçen hafta bir başka formatta başlatılan
ve bir dayatma gibi görünen oradaki pozisyonumuzu tarif ettik. Bugün Meclis
Başkanlığı siyasi parti gruplarına çağrıda bulunup, İç Tüzük’ün mevcut durumunu
doğru tanımlayıp...
Ki
orada, örneğin, iç tüzükler yaşayan, canlı ve yazılan metinden zaman içinde
bağımsızlaşan uygulamalardır. İngiltere Anayasası, geleneklere dayanan, bir tek
kelimenin olmadığı bir anayasadır.
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın Özel.
ÖZGÜR
ÖZEL (Manisa) – Son olarak şunu söyleyeyim efendim: “Bugüne uyumlaştırılacak
demokratik bir İç Tüzük’e katkı vermeyiz.” diye hiç söylemedik. Ama geçen
haftaki çağrı ve sıkıştırıldığı pozisyona itiraz etmiştik. Onu ifade ediyorum.
BAŞKAN
– Teşekkür ederim Sayın Özel.
Sayın
Elitaş, buyurun, sizin de mikrofonunuzu açıyorum.
25.- Kayseri Milletvekili Mustafa
Elitaş’ın, Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması
MUSTAFA
ELİTAŞ (Kayseri) – Teşekkür ediyorum Sayın Başkan.
Aslında,
sayın grup başkan vekilleri, muhtemelen, herhâlde, Meclis Başkanlığı bir
tutanak tutmuştur diye tahmin ediyorum ama kameralar vardı, kayıttaydı. O
kamera kayıtlarını eğer Sayın Özel izlerse Levent Bey’in ne söylediği konusuna
vâkıf olmuş olur. Şu anda telefonda konuştuklarınızı değil, ben kulaklarımla
duyduklarımı ifade etmeye çalışıyorum. 
Bakın,
biz hep şunu ifade ediyoruz: Türkiye Büyük Millet Meclisinin açılış saati
14.00. 14.15’te ikinci oylama yaptınız, buldunuz. Tam yetmiş beş dakika olmuş
Türkiye Büyük Millet Meclisi açık. Yetmiş beş dakikada AK PARTİ’li konuşan
kişiler, üç veya dört dakika ben konuştum Grup Başkan Vekili olarak, 3
milletvekilimiz birer dakika konuştu, yedi dakika; 1 milletvekilimiz de gündem
dışı konuştu, on iki dakika. Bir saat on beş dakika konuşmanın on iki dakikası
AK PARTİ, iktidar partisi tarafından kullanılmış. 
(Mikrofon
otomatik cihaz tarafından kapatıldı)
BAŞKAN
– Tamamlayınız, açıyorum Sayın Elitaş. 
MUSTAFA
ELİTAŞ (Kayseri) – Türkiye Büyük Millet Meclisinde yüzde 60 çoğunluğu temsil
edeceksiniz, milletten yüzde 50 alacaksınız, toplam yetmiş beş dakikanın on iki
dakikasını konuşacaksınız, “Muhalefetin sesi kısılıyor.” diyeceksiniz. 
MUSTAFA
AKAYDIN (Antalya) – Referandumda kaç dakika konuştunuz?
GARO
PAYLAN (İstanbul) – Konuşun.
MAHMUT
TANAL (İstanbul) – AK PARTİ gelmediği için yarım saat ara verildi Sayın Başkan.

MUSTAFA
ELİTAŞ (Kayseri) – Yani bu meseleyi konuşurken “Hep ben konuşayım, iktidar
konuşmasın.” anlamına getirmek değil, burada sözü söylediğiniz zaman insanların
bundan faydalanabilmesi gerekir. On beş yıldır konuşuyoruz, netice belli,
icraat yapıyoruz; on beş yıldır konuşuyorsunuz, netice belli, sandık belli. 
Teşekkür
ediyorum Sayın Başkan.
TAHSİN
TARHAN (Kocaeli) – Başkanım, siz gelmediniz, başlayamadık ya. 
BAŞKAN
– Teşekkür ederim Sayın Elitaş. 
ÖZGÜR
ÖZEL (Manisa) – Sayın Başkanım…
BAŞKAN
– Sayın Özel…
ÖZGÜR
ÖZEL (Manisa) – Sayın Başkanım, aslında Sayın Elitaş sizin, daha doğrusu sayın
Meclis başkan vekillerinin değişen sürece cevap veren çok haklı ve uzlaşıyla
yaptığınız doğru bir uygulamanın doğru yönlerinden yararlanarak…
MUSTAFA
ELİTAŞ (Kayseri) – İç Tüzük’ün uygulanmadığını söylüyorum ben.
ÖZGÜR
ÖZEL (Manisa) - İç Tüzük’te olmayan bir hakkı kullanarak ama bir ihtiyaca cevap
verecek bir işin içinde oldu önce, eyvallah. Ama son dakikada, bu sefer döndü,
Cumhuriyet Halk Partisine “On beş yıldır icraat yapıyoruz, on beş yıldır
konuşuyorsunuz, hâliniz ortada.” diyerek sataştı. Kürsüden cevap hakkı
istemeyeceğim, sırf tutanağa geçsin diye söylüyorum.
SÜREYYA
SADİ BİLGİÇ (Isparta) – Sataştı efendim, sataştı. 
MUSTAFA
ELİTAŞ (Kayseri) – Sataştım, doğru, on beş yıldır beceremiyorsunuz, sandıkları
dolduramıyorsunuz. 
BAŞKAN
– Devam ediniz Sayın Özel. 
ÖZGÜR
ÖZEL (Manisa) – Efendim, bu kadar yapıcı bir uygulamayı böyle istismar edip
böyle bir sataşmayla sonlandırmak bir kere en basitinden centilmence değil. On
beş yıldır konuşuyorsunuz, yapıyorsunuz ediyorsunuz, çok kendinizden emin
gittiniz, buradan “Yüzde 75’le geleceğiz.” diye ayrıldınız…
MUSTAFA
ELİTAŞ (Kayseri) – Yüzde 50’yle geldik. 
ÖZGÜR
ÖZEL (Manisa) - …yüzde 50’yi bile alamayıp şaibeli ve mühürsüz bir yüzde 51
aldınız elinize, oturdunuz. Vatandaş sizin ne olduğunuzu görüyor, bundan sonra
da görecek. 
Saygılar
sunuyorum. (CHP sıralarından alkışlar) 
OSMAN AŞKIN BAK
(Rize) – Ya, görüyor zaten, 12 seçimdir kaybetmişsiniz. Altmış yıldır
muhalefetsiniz ya! O kadar net. Görüyor zaten. 
BAŞKAN –
Teşekkür ederim Sayın Özel.
Sayın
milletvekilleri, İç Tüzük’ün 58’inci maddesine göre, İstanbul Milletvekili
Mahmut Tanal’ın geçen birleşim tutanağında yer alan beyanını düzeltme yönünde
bir talebi vardır. 
Buyurunuz Sayın
Tanal, size üç dakika süreyle söz veriyorum.
VIII.- GEÇEN TUTANAK HAKKINDA KONUŞMALAR
1.- İstanbul Milletvekili Mahmut Tanal’ın,
13/6/2017 tarihli 105’inci Birleşimdeki bazı ifadelerini düzelttiğine ilişkin
konuşması (x)
MAHMUT TANAL
(İstanbul) – Teşekkür ederim.
Değerli Başkan,
değerli milletvekilleri; geçen tutanakta benim geçen beyanım şu: “Seçim
Kanunu’nu getirmişsiniz.” ibaresi yerine “Seçim Kanunu ve Siyasi Partiler
Kanunu” olarak ben düzeltme talebinde bulunuyorum. Tutanakların bu şekilde
düzeltilmesini istirham ediyorum.
Değerli
Başkanım, değerli milletvekilleri; istediğim Seçim Kanunu ve Siyasi Partiler
Kanunu bana dün akşam 2007 tarihli verilmişti. Sonradan, yeni, taze kanun diye
2015 tarihli yine Seçim Kanunu ve Siyasi Partiler Kanunu verildi, iki kanun da
burada. Fakat dün gece, Meclis kapandıktan sonra eve gittim, uyumadım, ya
arkadaş, bu 2015’ten sonra değişen seçim kanunları var mı diye baktım,
hakikaten varmış. 687 sayılı Kanun Hükmünde Kararname’yle, 9 Şubat 2017
tarihinde 298 sayılı Kanun’un 149/A maddesi -televizyonlar ve özel TV’ler
Yüksek Seçim Kurulunun kararına aykırı yayın yaparsa para cezası ve yayın
durdurma cezası- ilga edilmiş, yürürlükten kalkmış. 
Ben buradan
Meclis Başkanına sesleniyorum: Bu kadar şatafatlı israflar yaparken yani
milletvekillerinin bu kadar güncel kanuna ulaşmaları çok mu zor bir şey?
Öncelikle, Meclis Başkanının bu kanunları güncelleştirmesini talep ediyorum.
Değerli Başkan,
değerli milletvekilleri; Ben Düzce ilinin sorumlusuyum Cumhuriyet Halk Partisi
adına. Düzce ilimizin Hocaoğlu köyünde bulunan çiftlikler nedeniyle oradaki tüm
köylü pis kokulardan rahatsız. Aynı zamanda, bu çiftliklerin pis suları dereye
akıyor, oradan Melen Çayı’na akıyor. Melen Çayı’ndaki sudan İstanbul’un içme
suyu temin ediliyor. İstanbulluların ve aynı zamanda, Düzce’de bulunan Hocaoğlu
köyünün sağlığı tehdit altında. Bir an önce yetkililerin bu konuda tedbir
almasını istirham ediyorum. 
Aynı
zamanda, Üsküdar ilçemizin Yavuztürk Mahallesi’nde Belediye Başkanı “Belediyeyi
kazanırsam ben 8 kat imar vereceğim.” demişti. O sloganla oy alındı ama
vatandaşın hâlen mülkiyet sorunu, imar sorunu çözülmüş değil. Üsküdar Belediye
Başkanlığına bağlı 33 tane mahallemiz var, 16 tane mahallemizin imar ve
mülkiyet sorunu var. Öncelikle, Üsküdar’da Cumhurbaşkanı oturuyor, bakanların
çoğu oturuyor, Türkiye Üsküdar’dan idare ediliyor. Benim istirhamım şu: Söz
ağızdan çıkar, söz bizler için namustur, haysiyettir, şereftir. Siz bu
vatandaşı kandırdınız, oy aldınız. Oy aldığınız, yapamayacağınız taahhütleri
niye verdiniz? Yavuztürk Mahallesi buradan, hem bakanlıktan hem Belediye
Başkanından verilen sözleri tutmasını bekliyor.
Hepinize
teşekkür ediyorum, saygı ve hürmetlerimi sunuyorum. (CHP sıralarından alkışlar)

BAŞKAN
– Teşekkür ederim Sayın Tanal.
V.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili
Mehmet Akif Hamzaçebi’nin, OHAL KHK’sıyla yapılan düzenlemenin kalıcı bir
düzenleme olarak Türkiye Büyük Millet Meclisi Başkanlığı tarafından basılan
kitapçıkta yer almamasını doğru bulduğuna ilişkin konuşması 
BAŞKAN
– Sayın Tanal, sözünü ettiğiniz kanun hükmünde kararnameyle özel radyo ve
televizyonların yayınlarıyla ilgili söz konusu 149/A maddesi yürürlükten
kalktığı hâlde, Türkiye Büyük Millet Meclisi Başkanlığı tarafından basılan
kitapçıkta buna ilişkin bir düzenlemenin yer almadığını söylediniz ve o kanunun
güncellenmesini ifade ettiniz. 
Bildiğiniz
gibi, olağanüstü hâl kanun hükmünde kararnameleriyle ilgili iki görüş vardır.
Birinci görüş: “Bu kanun hükmünde kararnameler olağanüstü hâl kalktığı anda
yürürlükten kalkar.” Eğer böyleyse bu güncellemenin yapılmaması gerekir. İkinci
görüş: “Hayır, olağanüstü hâl kalkmasa dahi, bu düzenleme kalıcı olduğu için
hüküm ifade eder, OHAL kalktıktan sonra da hüküm ifade eder.” Ancak yine
bildiğiniz gibi, İç Tüzük’ümüzde bunlar için belirlenmiş olan süreler vardır. O
süreler içerisinde söz konusu kanun hükmünde kararnamenin yasalaşması gerekir.
Yasalaştığı zaman Genel Kurul iradesini ortaya koyar, söz konusu maddenin
yürürlükten kalkmasını uygun bulabilir ya da 149/A maddesini yürürlükten
kaldıran OHAL KHK’sının o maddesini yürürlükten kaldırabilir. Böylesi bir
belirsizlikte, söz konusu düzenlemenin kalıcı bir düzenleme olarak Türkiye
Büyük Millet Meclisi tarafından basılan kitapçıkta yer almamasını ben daha
doğru buluyorum. 
MAHMUT TANAL
(İstanbul) – Sayın Başkanım, özür dilerim. Yani burada siz, bu
açıklamalarınızla beni bu işi bilmediğim şeklinde nitelendirerek bana sataşmada
bulundunuz.
BAŞKAN –
Estağfurullah… Rica ediyorum…
MAHMUT TANAL
(İstanbul) – Ben 69’a göre söz almak istiyorum.
BAŞKAN – Sayın
Tanal, sataşma yok. Konuya ilişkin…
MAHMUT TANAL
(İstanbul) – Yani dediniz ki: “Bunun yer almaması daha doğru.” 
BAŞKAN – Hayır…
Bakın…
MAHMUT TANAL
(İstanbul) – Bu işi bilmeyen bir hukukçu olarak nitelendirdiniz. Yani ben otuz
yıllık hukukçuyum.
BAŞKAN – Hayır…
Rica ederim…
Siz görüşünüzü
ifade ettiniz, ben de bu konuda bir görüş ifade ettim. 
MAHMUT TANAL
(İstanbul) – Ama bu görüşle benim bilmediğim şeklinde bir nitelendirme
yaptınız.
MUSTAFA ELİTAŞ
(Kayseri) – Öyle anlaşıldı Sayın Tanal. Bilmediğiniz anlaşılıyor. 
BAŞKAN – Hayır
efendim. Ben bir görüş ifade ettim, siz de bir görüş ifade ettiniz. Bir sataşma
yok Sayın Tanal, rica ederim.
Sizin ne kadar
dikkatli ve iyi bir hukukçu olduğunuzu ben biliyorum. 
MUSTAFA ELİTAŞ
(Kayseri) – Tanal’ın bilmediği anlaşıldı. Ben öyle anladım. 
BAŞKAN – Gündeme
geçiyoruz.
Başkanlığın
Genel Kurula sunuşları vardır. 
Çölyak
Hastalığının Teşhis Aşamasının, Sebeplerinin, Sonuçlarının ve Bu Hastalığa
Maruz Kalanlara Sağlanabilecek Yardımların Araştırılarak Alınması Gereken
Önlemlerin Belirlenmesine İlişkin (10/518) esas numaralı Meclis Araştırması Komisyonunun
Başkan, Başkan Vekili, Sözcü ve Kâtip seçimine dair bir tezkeresi vardır,
okutuyorum:
IX.- BAŞKANLIĞIN GENEL KURULA SUNUŞLARI
A) Tezkereler
1.- (10/518) esas numaralı Meclis
Araştırması Komisyonu Geçici Başkanlığının, Komisyonun, başkan, başkan vekili,
sözcü ve kâtip üye seçimini yaptığına ilişkin tezkeresi (3/1076)
13/6/2017
Türkiye Büyük Millet Meclisi Başkanlığına
Komisyonumuz
başkan, başkan vekili, sözcü ve kâtip seçimi için 13/6/2017 Salı günü saat
16.00’da toplanmış ve kullanılan 12 adet oy pusulasının tasnif sonucu aşağıda
adları ve soyadları yazılı üyeler karşılığında gösterilen oyu olarak İç
Tüzük’ün 24’üncü maddesi uyarınca başkan, başkan vekili, sözcü ve kâtip
seçilmişlerdir.
Bilgilerinize
arz ederim.
Saygılarımla.
 Ahmet
Eşref Fakıbaba
 Şanlıurfa

 Komisyon
Geçici Başkanı
Başkan : İsmail
Tamer Kayseri Milletvekili (8) oy
Başkan Vekili : Celil
Göçer Tokat Milletvekili (8) oy
Sözcü : Durmuş
Ali Sarıkaya İstanbul Milletvekili (7) oy
Kâtip : Bennur
Karaburun Bursa Milletvekili (7) oy
BAŞKAN –
Bilgilerinize sunulmuştur. 
B) Önergeler
1.- Başkanlıkça, Şanlıurfa Milletvekili
Mehmet Ali Cevheri’nin (10/518) esas numaralı Meclis Araştırması Komisyonu
üyeliğinden istifasına ilişkin yazısının 13/6/2017 tarihinde Başkanlığa
ulaştığına ilişkin önerge yazısı (4/101) 
BAŞKAN - Sayın
milletvekilleri, Şanlıurfa Milletvekili Sayın Mehmet Ali Cevheri’nin Çölyak
Hastalığının Teşhis Aşamasının Sebeplerinin, Sonuçlarının ve Bu Hastalığa Maruz
Kalanlara Sağlanabilecek Yardımların Araştırılarak Alınması Gereken Önlenmelerin
Belirlenmesine İlişkin (10/518) esas numaralı Meclis Araştırması Komisyonu
üyeliğinden istifasına ilişkin yazısı 13/06/2017 tarihinde Başkanlığımıza
ulaşmıştır. 
Bilgilerinize
sunulmuştur. 
Meclis
araştırması açılmasına ilişkin üç önerge vardır, ayrı ayrı okutuyorum: 
C) Meclis Araştırması Önergeleri
1.- HDP Grup Başkan Vekili Diyarbakır
Milletvekili İdris Baluken’in, bazı şirketlere kamu eliyle sağlanan rantlar
kapsamında ortaya çıkan ekolojik tahribatlar ve rantiyer tipi sermaye birikimi
süreçleri ile ihmallerin ve doğa/çevre yıkımının boyutlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/565)
Türkiye Büyük Millet Meclisi Başkanlığına
AKP Hükûmetleri
boyunca belli bazı şirketlere kamu eliyle sağlanan rantlar kapsamında ortaya
çıkan ekolojik tahribatlar ve rantiyer tipi sermaye birikimi süreçlerinin
araştırılması, ihmallerin ve doğa çevre yıkımının boyutlarının belirlenmesi ile
tüm bu durumlara dair çözüm yollarının bulunması amacıyla Anayasa'nın 98'inci,
İç Tüzük’ün 104'üncü ve 105'inci maddeleri gereğince Meclis araştırması
açılması için gereğini arz ve teklif ederiz.
 İdris
Baluken
 HDP
Grup Başkan Vekili
 Diyarbakır
Gerekçe: 
AKP iktidarı
siyasi iktidarını tahkim ettikçe iktisadi çıkarlar politikasında rantiyer tipi,
spekülatif kazançların esas alındığı bir sermaye birikim rejimine geçmiştir.
AKP, demokrasi,
özgürlükler ve hukuk normlarını ülkede tahkim etmek yerine bu alanları
müphemleştirmeyi esas alınca bu yaklaşımı tamamlayacak iktisat politikalarını
da devreye koymuştur. Bu iktisat politikaları birkaç aşamadan oluşmaktadır. Bu
aşamaların ilkinde müphemlik alanında hükmetmeyi ayakta tutacak iktisat
politikaları belirlenmiştir. İkinci aşamada, çoğunlukla ihale fırsatlarından
oluşan kamusal kaynakların dağıtımı yoluyla iktisadi rant oluşturma faaliyetine
girilmiştir. Bu faaliyet neticesinde, ülkedeki kaynakları ve rant dağıtımı dar
bir grup sermaye sınıfının elinde kristalize edilmiş, kristalizasyona sahip
olan bu sermaye sınıfı da doğa-yaşam-insan üçlemesine karşı iktisadi kârı esas
alan ve tek normu kâr etmek olan bir anlayışla hareket etmiştir. Siyasal
öznenin, iktisadi özne aracılığıyla güçlendirilmesi ya da tam tersi şekilde
iktisadi öznenin kârı elde edip tekrardan siyasi özneyi güçlendirecek hamle
yapması çerçevesinde bir düzen kurgusu oluşmuştur.
Bu kurgu
düzeninin iktisat alanına, yaşama dair olan her şeyi dâhil etme girişimi
karşısında ortaya çıkan sisteme dair çelişkiler, bugün İstanbul'dan Ege'ye,
Doğu Karadeniz'den Doğu Anadolu'ya kadar ülkenin dört bir köşesinde
konuşulmakta, yaşama dokunulan her yerde direnişler filizlenmektedir.
İki boyutu olan
bu faaliyet ve direniş ikileminde, faaliyete düşen kısımlara dair AKP
hükûmetleri marifetiyle altı sermaye öznesinin büyük oranda rant sağladığı
kamuoyuna yansımıştır. Kamuoyuna yansıyan bilgilere göre başta Cengiz Holding
olmak üzere Limak Grup, Kolin Grup, Çalık Holding, Sancak Grubu, Torunlar Grup
gibi sermaye gruplarının AKP Hükûmetiyle ilişkilenme biçimleri, kendilerine
büyük iktisadi kazançlar, topluma ve ekolojik yaşama ise büyük bir yıkım
getirmektedir. Sadece Cengiz Holdingin AKP hükûmetleri döneminde kamu ihalesi
yoluyla Eti Bakır, Eti Alüminyum, Ankara-İstanbul hızlı tren inşaatı, Ilısu
Barajı, Ordu Havaalanı, Maltepe sahil düzenlemesi, Boğaziçi ve Akdeniz Elektrik
Dağıtım, üçüncü havaalanı, Ankara-Sivas Hızlı Tren Projesi ve Mersin Akkuyu
Nükleer Santrali işlerini aldığı bilinmektedir. Bu sermaye ve iktidar siyaseti
ilişkilenmesinin kökeninde "akrabalık", "ideolojik hayranlık”,
"siyasi çalışmalara finans oluşturma” ve "havuz medya oluşturma” gibi
faaliyetlerin olduğu kamuoyunda çokça tartışılmaktadır. Söz konusu sermaye
öznelerinin başında bulunan kişilerin siyasi iradeyle ilişkisi ve bir tür
"dokunulmazlık” sahibi olduğu da adli ve idari makamlar tarafından
yürütülen 17-25 Aralık soruşturmalarından sonra ortaya çıkan ses kayıtlarına
dair herhangi bir takibat yapılmamasıyla görülmüştür. Bu ses kayıtlarında
Cengiz Holding ile Özaltın şirketi sahipleri arasında yapılan telefon
görüşmelerinde Kürt halkına yönelik nefret ve hakaret dili kullanıldığı ortaya
çıkmış, bu durumla ilgili ne siyasi irade ne de adli otoriteler tarafından tek
bir girişimde bulunulmamıştır.
Söz konusu
ikilemin direniş boyutunda ise siyasi-sermaye boyutunda bulunan öznelerin
iktisadi rant sağlamak amacıyla hedeflediği tüm yörelerde halkın direnişiyle
karşı karşıya kaldığı bilinmektedir. Doğu ve Güneydoğu Bölgelerinde doğayı
tahrip eden, ekolojik yaşamı büyük yıkıma götüren HES yapımlarına karşı geliştirilen
direnişler, Taksim Meydanı’ndaki Gezi Parkı’nı ucube projelerle kent rantına
dâhil etmeye yönelik girişimlere karşı başlayan Gezi direnişi ve Yırca'da,
Validebağ'da, Hevsel'de, Cerattepe'de, Muğla'da, Mersin Akkuyu'da, Dersim'de
spesifik konusu itibarıyla farklılaşan ama yaşamı savunan direnişler, bugün
Türkiye'de rantiyer tipi sermaye birikimine karşı geliştirilen yeni yaşam
umutlarıdır.
Bu kapsamda,
bazı şirketlere kamu eliyle sağlanan rantlar kapsamında ortaya çıkan ekolojik
tahribatlar ve rantiyer tipi sermaye birikimi süreçlerinin araştırılması,
ihmallerin ve doğa/çevre yıkımının boyutlarının belirlenmesi amacıyla bir
Meclis araştırması açılmasını talep ediyoruz.
2.- Ağrı Milletvekili Berdan Öztürk ve 21
milletvekilinin, Kültür ve Turizm Bakanlığının Doğu Karadeniz Turizm Master
Planı çerçevesinde hazırladığı Yeşil Yol Projesi’nin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/566)
Türkiye Büyük Millet Meclisi Başkanlığına
Kültür ve Turizm
Bakanlığının Doğu Karadeniz Turizm Master Planı çerçevesinde hazırladığı Yeşil
Yol Projesi Doğu Karadeniz'i kitlesel turizme açmayı hedeflemektedir. Yeşil Yol
bölgeyi ranta, talana ve büyük şirketlerin kâr hırsına kurban etmekle kalmayacak,
ayrıca nadide biyolojik çeşitliliğini de yok edecektir. Türkiye'de doğal
alanların korunması ve ekolojik politikaların yeniden gözden geçirilmesi için
Yeşil Yol Projesi’yle ilgili Anayasa’nın 98'inci, İç Tüzük’ün 104 ve 105'inci
maddeleri gereğince Meclis araştırması açılması için gereğini arz ederim.
1) Berdan Öztürk
 (Ağrı)
2) Meral Danış
Beştaş  (Adana)
3) Behçet
Yıldırım  (Adıyaman)
4) Dirayet
Taşdemir  (Ağrı)
5) Sırrı Süreyya
Önder  (Ankara)
6) Ayşe Acar
Başaran  (Batman)
7) Mehmet Ali
Aslan  (Batman)
8) Saadet
Becerekli  (Batman)
9) Hişyar Özsoy  (Bingöl)
10) Mizgin Irgat
 (Bitlis)
11) Altan Tan  (Diyarbakır)
12) Çağlar
Demirel  (Diyarbakır)
13) Feleknas Uca
 (Diyarbakır)
14) İmam Taşçıer
 (Diyarbakır)
15) Nimetullah
Erdoğmuş  (Diyarbakır)
16) Nursel Aydoğan
 (Diyarbakır)
17) Sibel
Yiğitalp  (Diyarbakır)
18) Ziya Pir  (Diyarbakır)
19) Mahmut
Toğrul  (Gaziantep)
20) Abdullah
Zeydan  (Hakkâri)
21) Mehmet Emin
Adıyaman (Iğdır)
22) Erdal Ataş  (İstanbul)
Gerekçe
Yeşil Yol
Projesi, Kültür ve Turizm Bakanlığınca Doğu Karadeniz Turizm Master Planı
çerçevesinde hazırlandı. Hazırlanan bu projenin gerekçesi AKP Hükûmetinin
kalkınmacı retoriğini gizleyen bir içeriğe sahip. Sözde Yeşil Yol’a yaylalar
birbirine bağlanacak, ziyaretçiler yöredeki bütün yaylaları daha rahat gezme ve
konaklama imkânı bulacak, turizm gelişecek ve bölgeye ekonomik katkı
sağlanacak.
“Yeşil Yol”
dedikleri, Samsun'dan başlayıp Ordu, Giresun, Gümüşhane, Bayburt, Trabzon, Rize
ve Artvin'i 2.600 kilometrelik bir yolla yaylalar üzerinden birbirine
bağlayacak, ekosistem karşıtı bir proje. Hükûmet yetkililerinin açıklamalarına
bakacak olursak doğaya zarar vermeden yapılacakmış oysaki yöre insanı Hükûmet
yetkilileriyle ve projeyi hazırlayanlarla aynı paralelde düşünmüyor. Fırtına
İnisiyatifi adına açıklama yapan Deniz Demirci "Adı ‘yeşil’ ama özü kara
olan bu yolun vadimize felaket getireceğini görüyoruz. Yeşil Yol’un bir ihtiyaç
olmadığı gerçeğini biliyoruz. Fırtına Vadisi'nde her yaylanın yolu vardır ve
yeni yola gerek yoktur. Yeni açılacak yollara, araç trafiğini artıracağı ve
doğal ekosistemi parçalayacağı için karşıyız. Dağda, millî parkta, doğal sit
alanlarında, 3 bin metrede çift şeritli yol olmaz. Vadide daha fazla yol,
bağlantı yolları ve yol genişletmeleri Fırtına Vadisi’ne onarılmaz zararlar
verecektir. Arazi vitesli araçlarla tozu dumana katarak giden ve günde beş
yayla gören turisti, mangal ateşi ile çöpleri, meraları ele geçirmiş otelcileri
yaylalarımızda ve meralarımızda yani yaşam alanlarımızda kesinlikle görmek
istemiyoruz.” demiştir. Yeşil Yol’un Google Earth haritaları üzerinden
çizildiğini anlatan, imarsız, ÇED raporsuz ve bilim dışı olduğunu söyleyen
Demirci "Bu hukuksuz ve kaçak yol için açtığımız davalardan biri için Rize
İdare Mahkemesi durdurma kararı verdi. Bu karardan sonra adı ‘yeşil’, özü
kapkara olan bu yol kapsamında vadide yapılan çalışmaların tüm yargı süreçleri
sonuçlanıncaya kadar durdurulmasını talep ediyoruz. İş makinelerinin
dağlarımızdan çekilmesini ve makinelerin güvenliğinin kendilerince
alınabileceği güvenli bir yere çekilmesini talep ediyoruz.” demiştir.
Söz konusu proje
hayata geçtiğinde tarım yok olacak, hayvancılık ve arıcılık bitme noktasına
gelecektir. Turizm potansiyelini arttırma adına bölgeye yapılacak kötülüğün
parayla ölçülebilir bir karşılığı da yok zaten. Daha önceden HES’lerle
kurutulmaya çalışılan bölgeye ilişkin ekolojistlerin yaptığı tespitlerden bir
tanesi de şu: Derelerin ana kaynaklarının bulunduğu buzul gölleri seviyesine
yol çıkarmak, onları birbirine bağlayarak denetimsiz, kontrolsüz geçişlere
zemin hazırlamak turizmi öldürecek. Çünkü bölgeye gelen insanların tamamının
arabalarıyla gezmek istediğini düşünmek oldukça yanlış. Keşfetmek için
alternatif yollar önerilmeli, rehberlik müessesi geliştirilmeli ve yöre
sakinleriyle misafirlerin teması sağlanmalı, bu hakiki anlamda bir turizm olur.
Bu yeni yolların hemen hepsinin tarihî taş döşeli patika ve orman yollarının
tam üzerinden geçirilmesi ise ayrı bir handikaptır. 
Nitekim,
herkesin üzerinde hemfikir olduğu başka bir konu da Karadeniz Bölgesi'nde yolu
açılan yaylaların büyük bir kısmının betona teslim olduğunu, kalabalığı
kaldıracak bir altyapının bulunmadığını -Uzungöl, Ayder örneklerinde olduğu
gibi- görmemek için gerçekten kör olmak gerekiyor.
Bu proje derhâl
durdurulmalıdır çünkü Türkiye'nin Doğu Karadeniz Bölgesi'ni de içine alan
Kafkasya, dünyanın en büyük ve bağımsız doğa koruma kuruluşlarından WWF'in
belirlediği 200 küresel ekolojik bölge arasında yer alıyor. Bölge, aynı
zamanda, yeryüzünün en zengin biyolojik çeşitliliğine sahip ancak tehdit
altındaki 35 sıcak noktasından biri. Karadeniz'in sarp coğrafyasında yüzlerce
kilometre uzunluğunda ve onlarca metre genişliğinde bir yol ağı açmak, devasa
kazı ve dolgularla hektarlarca orman arazisi, mera ve binlerce ağacın yok
olmasına neden olacak. Doğal yaşam alanlarının yol ağlarıyla ve turistik
tesislerin başı çektiği yerleşim bölgeleriyle parçalara bölünmesi de başta
büyük memeliler gibi geniş alanlara ihtiyaç duyan yaban hayvanlarının ve
kuşların yaşamını tehdit edecek. Hayvanların üremeleri, doğal alanlar arasında
geçiş yapmaları, beslenme ve barınma alanları bulmaları zorlaşacak, insanlarla
çatışmaları artacaktır.
WWF Türkiye Doğa
Koruma Direktörü Sedat Kalem konuyla ilgili yaptığı açıklamada “Doğu Karadeniz
bu hâliyle de önemli bir doğa turizmi bölgesi. Bölgeye gelen turistleri,
bozulmamış doğanın içinde birkaç gün geçirmek ve kentte bulamadıkları mütevazı
ve samimi konaklama koşulları mutlu etmeye yeter. Büyük sermaye birikimi
gerektirmeyen bu turizm yatırımları yöre halkının da gelirden pay almasını
sağlıyor.” demiştir.
Dünyada korumada
öncelikli 100 alandan biri olan bu nadide bölge doğal bir sit alanı. Sit
alanlarına dünyadaki bütün ülkeler şu temel düsturla yaklaşmaktadırlar:
"Dokunulamaz, yapılaşma olamaz, inşaat yapılamaz, yol yapılamaz.” Yol
yeşilken geri dönmek ve bölge halkının "İstemiyoruz.” çığlığına kulak
vermek, bu ekolojik felaketin karşısında durmak öncelikle Meclisin görevi
olmalıdır. 
3.- Diyarbakır Milletvekili Sibel Yiğitalp
ve 22 milletvekilinin, “Çöktürme Planı” adı verilen “gizli” ibareli eylem
planıyla ilgili ve 25/1/2015 tarihli Yeniçağ gazetesinin haberine göre Emniyet
Genel Müdürlüğünde yapılan gizli toplantıyla ilgili iddiaların ve aralarındaki
bağın araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/567)
Türkiye Büyük Millet Meclisi Başkanlığına
Basına yansıyan
bilgilerde, Hükûmetinizin talimatıyla Eylül 2014'te Kamu Düzeni ve Güvenliği
Müsteşarlığınca hazırlanarak Genelkurmay Başkanlığına sunulan ve Genelkurmay
Strateji Plan Dairesi, Strateji Şube Müdürlüğünün “Çöktürme Planı” adını
verdiği “gizli” ibareli eylem planının hazırlandığı iddia edilmiştir. Bu
plandan dört ay sonra, 25 Ocak 2015 tarihinde ise Yeniçağ gazetesi Ankara
temsilcisi Ahmet Takan’ın köşe yazısında ismini vermediği bir emniyet müdürünün
mektubundan aktardığı iddialara göre ise Emniyet Genel Müdürlüğünde gizli bir
toplantı yapıldığı öne sürülmüştür. Basına yansıyan bu iki gizli toplantı
iddiasının ve aralarındaki ilişkinin araştırılması amacıyla Anayasa’nın
98’inci, İç Tüzük’ün 104 ve 105’inci maddeleri uyarınca bir Meclis
araştırılması açılmasını arz ve talep ederiz.
1) Sibel
Yiğitalp (Diyarbakır)
2) İdris Baluken (Diyarbakır)
3) Filiz
Kerestecioğlu Demir (İstanbul)
4) Garo Paylan (İstanbul)
5) Hüda Kaya (İstanbul)
6) Müslüm Doğan (İzmir)
7) Ali Atalan (Mardin)
8) Erol Dora (Mardin)
9) Mithat Sancar (Mardin)
10) Ahmet
Yıldırım (Muş)
11) Burcu Çelik (Muş)
12) Besime Konca (Siirt)
13) Kadri
Yıldırım (Siirt)
14) Aycan İrmez (Şırnak)
15) Faysal
Sarıyıldız (Şırnak)
16) Ferhat Encu (Şırnak)
17) Leyla Birlik (Şırnak)
18) Dilek Öcalan (Şanlıurfa)
19) İbrahim
Ayhan (Şanlıurfa)
20) Osman
Baydemir (Şanlıurfa)
21) Alican Önlü (Tunceli)
22) Nadir
Yıldırım  (Van)
23) Tuğba Hezer
Öztürk (Van)
Gerekçe:
Basına yansıyan
bilgilerde, Eylül 2014’te Kamu Düzeni ve Güvenliği Müsteşarlığınca hazırlanarak
Genelkurmay Başkanlığına sunulan ve Genelkurmay Strateji Plan Dairesi, Strateji
Şube Müdürlüğünün "Çöktürme Planı” adını verdiği "gizli” ibareli
eylem planının hazırlandığı iddia edilmektedir. Basında yer aldığına göre, bu
planda özel polis kuvvetleri ve özel askerî komandolar eşliğinde ordu güçleri
şehirleri kuşatarak mahallelere ve yerleşkelere operasyonlar düzenleyecektir.
Saldırıların komuta merkezi il jandarma komutanlıkları olacak, gereklilik
hâlinde helikopter ve yine gerekirse savaş uçakları il jandarma komutanlığı
emrine verilecektir. Bu planın basına yansımasından dört ay sonra ise Yeniçağ
gazetesi Ankara Temsilcisi Ahmet Takan'ın 25 Ocak 2015 tarihli yazısında ismini
vermediği bir emniyet müdürünün mektubundan aktardığı iddialara yer
verilmiştir. Çöktürme Planı’nda olduğu gibi yine gizli bir toplantı yapıldığı
ve 54 Emniyet personelinin doğudaki bazı kritik bölgeler için görevlendirildiği
iddia edilmiştir.
Çöktürme
Planı’nın bir parçası olduğu düşünülen bu toplantıya dair iddiaların yer aldığı
mektupta 25 Aralık günü emniyet amiri, 4. ve 3. sınıf emniyet müdürü olmak
üzere toplam 54 emniyet personelinin Emniyet Genel Müdürlüğü binasının Y Blok
Toplantı Salonuna davet edildiği ve toplantıya Genel Müdür Celalettin Lekesiz,
Genel Müdür Yardımcısı Mustafa Gülcü, Terörle Mücadele, İstihbarat, Özel
Harekât, Personel, Kaçakçılık, Güvenlik, İkmal Bakım, İdari Mali İşler Daire
Başkanlarının katıldığı iddia edilmektedir. Toplantının ilk 2 oturumunun Genel
Müdürlük binasında, 3’üncü oturumun ise İstihbarat Daire Başkanlığında
yapıldığı ve toplantının ilk oturumunda Emniyet Genel Müdürü Celalettin Lekesiz
ve Genel Müdür Yardımcısı Zeki Çatalkaya ile Personel, Terörle Mücadele,
İstihbarat Daire Başkanlarının konuştuğu iddia edilmektedir.
Söz konusu
mektupta yer alan bazı ifadeler şöyledir: “Çözüm sürecinin yanlış anlaşıldığı
ve devlet otoritesinin zaafa uğratıldığı, bu zafiyeti ortadan kaldırmak üzere
-toplantıya çağırılan- vatanseverlerin seçildiği, bizim fedakârlığımızla
Güneydoğu’daki başıbozukluğun giderileceği, seçim sürecinin istenen şekilde
atlatılacağı ve seçimde iş birliği içinde çalışılacağımız -ne demekse- vatanın
kurtarılmasının bizim elimizde olduğu anlatıldı, bolca gaz verildi.
Yapılan
konuşmaların çarpıklığını fark edince not almaya başladım ve benim gibi
katılanlardan birçoğu da not alıyordu, hatta cep telefonuyla ses kaydı yapanlar
dahi vardı. Zaten katılımcı 54 personel ve orada bulunan görevliler de bu konuşmaların
tanığıdır, inkâr edilmesi asla olası değildir. Genel Müdürün konuşmasında bu
görevlendirmenin bir iki yıl sürebileceği ifade edilince katılımcılarda
duygusal patlama oldu.
Son cümleler,
her ne pahasına olursa olsun olayların önlenmesi için gerekirse şiddet
artırılarak -bire bir kullanılan ifade: “Geri durmayın! Kırın! Geçirin!”-
otoritenin sağlanacağı şeklinde oldu.
Personel Daire
Başkanı Kınacı, oturum sonrası çevresini saranlara, gerekirse gönderilecek
personele çift terfi verileceği, örtülü ödenekten ekstra maaş ödeneceği, 24
maaş taltifinin sürekli verileceği ve geçmiş disiplin suçlarının bir şekilde
temizleneceği gibi mantıkla ve hukukla izahı olmayan türlü vaatlerde bulundu.
Üçüncü oturum
için İstihbarat Dairesine gidildi. Orada da İstihbarat Daire Başkan Yardımcısı
ve bir şube müdürü tarafından PKK konusunda brifing aldık.
Bu konuya
tereddüt etmeden bir an önce müdahale etmezseniz mağdur olacağız ve bizim için
çok geç olacak.”
Basında çıkan bu
iki gizli toplantı iddialarının ve aralarındaki bağın araştırılması için bir
Meclis araştırma komisyonu kurulmasını talep ediyoruz.
BAŞKAN –
Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler, sırası geldiğinde yapılacaktır.
ÖZGÜR ÖZEL
(Manisa) – Sayın Başkan…
GARO PAYLAN
(İstanbul) – Sayın Başkan…
BAŞKAN –
Birleşime saat 16.45’e kadar ara veriyorum.
Kapanma Saati: 16.06
ÜÇÜNCÜ OTURUM
Açılma Saati: 16.51
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mehmet Necmettin AHRAZOĞLU (Hatay), Fehmi KÜPÇÜ (Bolu)
-----0-----
BAŞKAN – Türkiye
Büyük Millet Meclisinin 106’ncı Birleşiminin Üçüncü Oturumunu açıyorum.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel….
ÖZGÜR
ÖZEL (Manisa) – Bir söz talebim var efendim.
BAŞKAN
– Buyurunuz, mikrofonunuzu açıyorum.
VI.- AÇIKLAMALAR (Devam)
26.- Manisa Milletvekili Özgür Özel’in,
İstanbul Milletvekili Enis Berberoğlu hakkında “MİT tırları davası” olarak
bilinen davada yirmi beş yıl hapis cezası verilmesine ve daha temyiz aşaması
varken tutuklanarak cezaevine gönderilmesine ilişkin açıklaması 
ÖZGÜR
ÖZEL (Manisa) – Sayın Başkan, bugün İstanbul’da, Çağlayan Adliyesinde İstanbul
Milletvekilimiz Sayın Enis Berberoğlu’nun “MİT tırları davası” olarak
kamuoyunda bilinen, gerçekte halkın haber alma özgürlüğünün, gazeteciliğin ve
gerçeklerin yargılandığı, olayın gelişimi, geliştiği sırada söylenenler ve
zamanın ortaya çıkardığı gerçekler göz önüne alındığında gerçeklerin,
haklılığın ve gazeteciliğin yargılanarak had bildirildiği bir davada karar
duruşması vardı. Milletvekilimiz Enis Berberoğlu hakkında bu karar duruşmasında
müebbet hapis cezası verilip daha sonraki indirimle yirmi beş yıla çevrilmiş ve
kendisi, daha temyiz aşaması varken, Anayasa’nın milletvekillerinin tutulması,
tutuklanmasıyla ilgili güvenceleri ortadayken tutuklanarak cezaevine
gönderilmiştir. 
Bütün dünya
kamuoyu ve Türkiye kamuoyu biliyor ki bu davanın savcısı da hâkimi de müdahili
de müdahale edeni de aynı kişidir. Bu dava, saray rejiminin kendisine “hayır”
diyen milyonlara karşı yürüttüğü bir davadır. Alınan karar etkin olan faşizmin
tescilidir. Cumhuriyet Halk Partisi bu faşizmle tüm tarihi boyunca ettiği
mücadeleyi bugünden sonra da gösterecektir. 
Enis Berberoğlu
da halkın seçtiği vekiller de bu saray rejiminin talanına, baskısına ve zulmüne
“hayır” diyen herkes de emin olsun biz güçlüyüz, biz kazanacağız. (CHP
sıralarından alkışlar) 
BAŞKAN –
Teşekkür ederim Sayın Özel. 
Sayın Yıldırım… 
AHMET YILDIRIM
(Muş) – Teşekkür ederim Sayın Başkan. 
Sayın Başkan… 
BÜLENT TURAN (Çanakkale)
– Sayın Başkan, söz istemiştim ben de. 
(CHP Grubunun
Genel Kurul salonunu terk etmesi)
CEYHUN İRGİL
(Bursa) – Konuş kendi kendine şimdi. 
BÜLENT TURAN
(Çanakkale) – Oğlum, ne terbiyesizlik yapıyorsun ya! 
CEYHUN İRGİL
(Bursa) – Kes!
BÜLENT TURAN
(Çanakkale) – Laf atma. Adamsan gel burada konuş. 
CEYHUN İRGİL
(Bursa) - Artistlik yapma!
BÜLENT TURAN
(Çanakkale) - Gel buraya. Gel konuş.
BAŞKAN – Sayın
milletvekilleri… 
ALİ ŞEKER
(İstanbul) – Faşizminizle baş başa kalın.
(AK PARTİ ve CHP
sıralarından karşılıklı laf atmalar) 
BAŞKAN - Sayın
milletvekilleri… 
Sayın
milletvekilleri, birleşime on beş dakika ara veriyorum. 
Kapanma Saati: 16.55
DÖRDÜNCÜ OTURUM
Açılma Saati: 17.14
BAŞKAN: Başkan Vekili Ahmet AYDIN
KÂTİP ÜYELER: Mehmet Necmettin AHRAZOĞLU (Hatay), Fehmi KÜPÇÜ (Bolu)
-----0-----
BAŞKAN – Türkiye
Büyük Millet Meclisinin 106’ncı Birleşiminin Dördüncü Oturumunu açıyorum.
AHMET YILDIRIM
(Muş) – Sayın Başkan, bir söz talebim var.
BAŞKAN – Sayın
Yıldırım, bir saniye, söz vereceğim size.
Evet, Sayın
Yıldırım, sisteme girmişsiniz, İç Tüzük 60’a göre söz veriyorum.
Buyurun.
27.- Muş Milletvekili Ahmet Yıldırım’ın,
İstanbul Milletvekili Enis Berberoğlu’nun tutuklanmış olmasının 20 Mayıs ve 4
Kasım siyasi darbelerinin devamı niteliğinde olduğuna ve şiddetle kınadıklarına
ilişkin açıklaması 
AHMET YILDIRIM
(Muş) – Teşekkür ederim Sayın Başkan.
Sayın Başkan,
ülkemiz on dört aydır siyasi darbeler üzerine siyasi darbeler yemektedir. İlk
siyasi darbe, şu Meclise, bir saray darbesi olarak tarihe geçecek şekilde 20
Mayıs 2016 günü yapıldı. İkinci büyük siyasi darbe ise 4 Kasım 2016 günü
gerçekleşti. 
Enis
Berberoğlu’nun bugün tutuklanmış olmasını, “ama”sız, “fakat”sız şiddetle
kınıyoruz. Enis Berberoğlu, ne sadece gazeteci kimliğiyle ne de siyasetçi
kimliğiyle değil, bugün, artık siyasi iktidara boyun eğmeyen, onun güdümüne
girmeyen, ona muhalif olan herkesin hedef hâline getirildiği bir toplumsal
kamplaşma içerisine sürüklenmiş bulunuyoruz. Gri alanı olmayan, her şeyin siyah
ve beyaz olarak telakki edildiği bir iktidar gerçekliğinde bugün Enis
Berberoğlu’nun tutuklanmış olması, 20 Mayıs ve 4 Kasım siyasi darbelerinin
devamı niteliğindedir. 
Bunu kabul
etmediğimizi, ilkesel tutumumuzu sürdürdüğümüzü, şimdiye kadar belediye eş
başkanlarına, siyasetçilere, eş genel başkanlarımıza ve milletvekillerimize
dönük siyasi darbe operasyonlarının ve rehin alma politikalarının bir devamı
niteliğinde olduğunu ifade ediyor ve bunu, partimiz, grubumuz adına şiddetle
kınadığımızı ifade etmek istiyorum. 
BAŞKAN –
Teşekkür ediyorum Sayın Yıldırım.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
X.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili
İstanbul Milletvekili Filiz Kerestecioğlu Demir tarafından, Türkiye'de 6284
sayılı Kanun’un İstanbul Sözleşmesi’nin uygulanması önündeki engellerin
araştırılarak kadınlara yönelik şiddete karşı alınması gereken önlemlerin
belirlenmesi amacıyla 8/6/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 14
Haziran 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma Kurulu,
14/06/2017 Çarşamba günü (Bugün) toplanamadığından, Grubumuzun aşağıdaki
önerisinin, İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Ahmet
Yıldırım
 Muş
 Grup
Başkan Vekili
Öneri: 
08 Haziran 2017
tarihinde, İstanbul Milletvekili, Grup Başkan Vekili Filiz Kerestecioğlu Demir
tarafından verilen, 4779 sıra numaralı, Türkiye'de 6284 sayılı Kanun’un
İstanbul Sözleşmesi’nin uygulanması önündeki engellerin araştırılarak, kadınlara
yönelik şiddete karşı alınması gereken önlemlerin belirlenmesi amacıyla Türkiye
Büyük Millet Meclisine verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak,
14/06/2017 Çarşamba günlü birleşiminde sunuşlarda okunması ve görüşmelerin aynı
tarihli birleşiminde yapılması önerilmiştir.
BAŞKAN
– Halkların Demokratik Partisi Grubu önerisi lehinde ilk söz İstanbul
Milletvekili Filiz Kerestecioğlu’na aittir.
Buyurun
Sayın Kerestecioğlu. (HDP sıralarından alkışlar) 
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Değerli
milletvekilleri, bugün kadına yönelik şiddete karşı alınması gereken önlemlerle
ilgili verdiğimiz önerge üzerine bir konuşma hazırlamıştım ancak dün Türkiye
feminist hareketi için, Türkiye kadınları için çok değerli, çok büyük katkıları
olan, benim de çok yakın dostum olan Şirin Tekeli’yi kaybettik. Kendisini
anlatmadan önce aslında Türkiye’de yapılmış olan, kendisinin de tabii bundan
hoşnut olacağı bazı uygulamalardan bahsederek söze başlamak istiyorum. 
Şimdi,
son birkaç yılda Türkiye’de 43 yerde kadın merkezi açıldı. Bu merkezlerde
psikolog, sosyolog, doktor gibi yaklaşık 500 kadın istihdam edildi, 4 yerde
sığınak kuruldu, Alo Şiddet hattı kuruldu, mor satış kabinleri hazırlandı,
kadın kooperatifleri kuruldu, kadınların basketbol, voleybol takımları kuruldu,
kadın festivalleri, kadın tiyatro toplulukları oluşturuldu, kadın, çocuk
sağlığı konusunda sağlık merkezleri açıldı, kadın şoförler işe alındı, erkeklerin
yoğunlaştığı alanlarda istihdam alanları açıldı kadınlara, 8 Mart idari tatil
ilan edildi, eşlerine şiddet uygulayanlara ve kız çocuklarını okutmayanlara
ağır cezalar getirildi, maaşları kesildi, işten çıkarıldılar. 
Şimdi,
belki iktidar sıraları bunların kendileri tarafından yapıldığını düşünebilirler
ama hayır, bunlar sizler tarafından yapılmadı. Bunlar, ister “güneydoğu” deyin
ister “Kürt illeri” deyin ister “kürdistan” deyin, adına hanginiz ne derseniz
deyin, ancak hep klişelerle, töre, namus cinayetleriyle anılan ve belki hâlâ
kafalarda böyle kalan yerlerde açıldı ve şimdi onların yerinde yeller esiyor.
Çünkü bunların hepsi kapatıldı, kayyumlar atandı ve kayyumlar kadın
merkezlerini, kadın sığınaklarını kapatmakla meşguller.
Evet,
maalesef daha birçok da akıl almaz olay yaşandı. Şimdi, bu, sadece Kürt
illerinde olan bir şey de değil. Aslına bakarsanız, her yerde kadınların
kazanımlarını silmek ve onlar yokmuş gibi davranılmak istendi. Yani âdeta
format atmak, bizim geçmişimiz, hafızamız silinmek istendi. Ancak ben özellikle
şunu ifade etmek isterim: Bizler, erkekler tarafından yazılan o tarihi de
kendimiz ortaya çıkardık ve bütün bu kazanımları kendimiz elde ettik. Türkiye
feminist hareketinde, kadın hareketinde çok büyük kazanımlar elde edildi ve çok
köklü bir tarihimiz var. O nedenle, bize format atmak da, bu anlamda baskı
kurmak da, kazanımlarımızı gasbetmek de hiçbir şekilde kolay değil ve
olmayacak, hiçbir zaman da kolay olmayacak.
Evet, çünkü biz
aslında inadı çok iyi biliyoruz. Hakikaten o inat bütün kadınlarda var ve o
mücadeleyle kazanılan şeyler de hiçbir şekilde geri verilmeyecek. Tabii,
yapmanız gereken şeyler var ama bunları sıralamak istemiyorum çünkü siz bunları
Tayyip Erdoğan’ın Belediye Başkanlığı döneminden beri biliyorsunuz aslında,
neler yapmanız gerektiğini. 6284 sayılı koruma tedbirleri kanununun nasıl etkin
uygulanması gerektiğini, nasıl İstanbul’da imzalandığı için “İstanbul
Sözleşmesi” adını alan, Kadına Yönelik Şiddete Karşı Sözleşme’nin etkin
uygulanması gerektiğini, kadınlara kreş ve ücretsiz sağlık hizmetleri
sağlanması gerektiğini, bunun yanı sıra pek çok şeyi, yüzlerce sığınak açmanız
gerektiğini, bunların hepsini ama hepsini çok çok iyi biliyorsunuz ama
yapmıyorsunuz, yapmıyorsunuz, yapmıyorsunuz. 
Evet, sizin
inadınız varsa bizim de inadımız var ve ben işte o inatçı kadınlardan bir
tanesini sizinle tanıştırmak istiyorum: Şirin Tekeli. 
1987’de Yoğurtçu
Parkı’nda örgütlediğimiz kadına yönelik şiddete karşı, dayağa karşı kampanyada
-ki askerî darbeden sonra yapılan ilk yasal yürüyüştü- yaptığımız yürüyüş
sırasındaki konuşmasından bu fotoğrafı. 
Şirin Tekeli
neler yaptı Türkiye’de? Aslında Türkiye’ye bir mesajdır onun hayatı. Özellikle
bu kirlenmiş siyasette ve her şeyin yolsuzluklarla, para hırsıyla anıldığı bu
ortam içerisinde Şirin Tekeli bütün mallarını ama bütün mallarını yoksul
çocukların okuması için bağışladı. 
Şirin Tekeli,
İnsan Hakları Derneği kurucu üyesidir, İstanbul Kadın Eserleri Kütüphanesi ve
Bilgi Merkezi Vakfı kurucu üyesidir, İstanbul Mor Çatı Kadın Sığınağı Vakfı
kurucu üyesidir, Türkiye Helsinki Yurttaşları Derneği kurucu üyesidir, Kadın
Adayları Destekleme Derneğinin kurucusudur, Kadın Hukukçuları Destekleme
Vakfının -en son birlikte kurduğumuz vakıftır- kurucusudur ve bu vakıf şu anda
yüzlerce öğrenciye burs veriyor. 
Evet,
arkadaşlar, belki çok ilginizi çekmiyor ama paralar paylaşılmak içindir. Şirin
Tekeli hayatı boyunca eşitliği kendi bedeninde aslında bunun timsali olarak
yaşadı, herkesle eşit ilişki kurarak yaşadı, çocukla, büyükle, bizim yaşımızdakilerle
her zaman eşit ilişki kurarak yaşadı ve bu eşitlik hakikaten onun aslında
varlığında timsalleşti ve eşi benzeri bulunmaz, o nedenle de boşluğu asla
doldurulamaz bir şey oldu. 
Şirin Tekeli’nin
korumaları yoktu ama yüz binlerce seveni vardı. Feministlerin koruması yoktur
arkadaşlar. Onlar kendileri gezerler, kadın mücadelesiyle gezerler, öyle büyük,
janjanlı arabalarla, araçlarla, etraflarında binlerce koruma olarak gezmezler.
Bu erkek egemen siyaseti değiştirmek için ve bu erkek egemen düzeni değiştirmek
için mücadele ederler. İşte Türkiye’de bunun sözünü ilk söyleyen kadındı Şirin
Tekeli. İlk defa, Türkiye’de “Feministim.” diyen ve bunun yolunu açan kadındı. 
Evet, aslında
sadece onun hayatı değil, aynı zamanda Şirin Tekeli’nin şu anda ölümü de Türkiye’ye
bir mesajdır çünkü 1980 darbesinden sonra, YÖK sırasında “Artık özgür
üniversite, özgür eğitim yok.” diyerek üniversiteden istifa eden ve belki bugün
KHK’larla ihraç edilen binlerce akademisyenle en fazla empati kuran insanlardan
birisi olan Şirin, ömrünü, bütün hayatını feminist harekete ve insanlığa
vakfettiği gibi bedenini de aynı şekilde bilime adadı ve İstanbul Tıp
Fakültesine bağışladı. Yani yarın saat 19.00’da İstanbul Tıp Fakültesinden
Şirin Tekeli’yi uğurlayacağız ve bundan sonrasında bilimsel araştırmalar için
Şirin Tekeli’nin bedeni yaşayacak ve bunun için kullanılacak. Bu da herhâlde
bize ölürken verdiği bir başka mesajdı.
Evet, bu kadar
iyilik belki bu kadar kötülükle yaşayamazdı ve gerçekten, onu tüm Türkiyeli
kadınlar olarak, feminist mücadele yoldaşları olarak mücadelemizde ve en güzel
anılarımızda yaşatacağız. Buradaki her şeyden ve her andan daha gerçek, daha
samimi olan feminist mücadeleyi, kadın hareketini de buradan selamlamak
istiyorum.
Şunu
da ifade etmek isterim ki eğer bu ülkede halkların seçtiği, halkın seçtiği bir
Cumhurbaşkanı olacak idiyse o Şirin Tekeli’ydi aslında. Gerçekten buna yakışan
insan, yaptıklarıyla, yaşadıklarıyla, ölümüyle, verdiği mesajlarla oydu. Umarım
böyle bir dünya da kurulacak, bundan eminim, Türkiye’de ve dünyada bunu
kuracağız.
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ediyorum.
Şimdi,
önerinin aleyhinde ilk söz, İstanbul Milletvekili Arzu Erdem’e aittir.
Sayın
Erdem, buyurun. (MHP sıralarından alkışlar)
ARZU
ERDEM (İstanbul) – Teşekkür ederim Sayın Başkan.
Değerli
milletvekilleri, ekranları başında bizleri izleyen aziz Türk milleti,
saygıdeğer basın mensupları ve Meclisimizin kıymetli çalışanları; hepinizi
saygıyla selamlıyorum.
Değerli
milletvekilleri, kadına yönelik şiddet ve cinayetlerin önlenmesi için verilmiş
olan grup önerisi üzerine Milliyetçi Hareket Partisi Grubu adına söz almış
bulunmaktayım. Ekranları başında bizleri izleyenleri tekrar selamlıyorum. 
Değerli
milletvekilleri, kadına yönelik şiddetin kentli, köylü, eğitimli, eğitimsiz,
varlıklı, yoksul, ev kadını, çalışan kadın hiç fark etmeksizin birçok kadının
başına geldiğini ve şiddet görerek mağdur bırakılan kadının sayısının ne kadar
yüksek olduğunu hepimiz biliyoruz. Bu konuyu bu kürsüde ve bu Mecliste bir çok
kez konuştuk, birlikte değerlendirdik, yapılması gerekenler üzerinde de
tartışmalarda bulunduk ancak bir arpa boyu kadar yol alamadık maalesef. 
Bugün
sevindim, neye sevindim? Münevver Karabulut cinayetiyle alakalı, o evladımızın
cinayetiyle alakalı Türk adaletinden çok önemli bir karar çıktı: Faile verilmiş
olan ceza, manevi tazminat noktasında yüksek bir ceza miktarı oldu, bu benim
yüzümü güldürdü. Ama yeterli mi? Yitip giden, toprağa düşen evladımızla ilgili
ödenecek olan hiçbir tazminat o ana babanın acısını dindirmeyecektir. Onun için
yetmez ama önemli bir adımdı. Bu adımla alakalı, Türk adaletinin bu anlamda
yöntemi değiştirmiş olmasını da takdir ediyorum. 
Şimdi,
özellikle teknik olarak yapılması gerekenlerle ilgili ben kürsüden daha önce
kadın sığınmaevlerinin sayısının yasaya uygun hâle getirilmesi konusunu gündeme
taşıdım. Ancak iktidar partisinden bu konuda hiçbir şekilde gerekli desteği
görmediğimiz gibi, özellikle iktidar partisinin buna kulaklarını tıkadığını
maalesef görüyorum. Bakın, yasal düzenlemeyi getiren bu iktidar partisi. Nüfusu
100 bini geçen ilçelerde mutlaka kadın sığınmaevi olmalı. Kadın
sığınmaevlerinin sayısını tamamlarsak eğer şiddete maruz kalan kadınımız…
Bakın, kadının önemini hepimiz vurguluyoruz. Onlar, her biri ana kuzusu ve
şiddete uğrayanlar 50 yaşında, 40 yaşında değil her yaş grubundan insanlar var.
Bunlar müracaatta bulundukları zaman o kadın sığınmaevlerinde yer müsaitliği
olmadığı için altı ay, yedi ay sonrasına söz almaktalar, yerle ilgili ancak o
kadar süre sonrasına yer almaktalar. Bu süre içerisinde o kadın ne yapacak?
Kocası tarafından, yakını tarafından şiddete uğramış, dönüyor bu sefer
ailesinin evine, dönüyor bu sefer şiddete maruz bırakan kişinin evine, dönüyor
bu sefer kendisini darp eden eşin evine ve orada o fiil gerçekleşiyor. Birçok
kadın yarım kalmış olan darpların sonucunda cinayete kurban gitmiş olan kadın
maalesef. Bu anlamda, en azından atılması gereken adımları daha sağlıklı olarak
atarsak, yasayı da işletirsek zannedersem sonuç alabiliriz. 
Şimdi,
bir de tabii ki küçücük çocuk bedenleri üzerinde istismarlar var, küçücük çocuk
bedenleriyle ilgili cinayetler var. Minik Ceylin’in ölümü hepimizi çok derinden
etkilemiştir. Neydi bu? Parkta oynayan bir çocuk dört gün sonra bir evde bir
sandıkta ölü olarak bulunuyor. Planlanmış bir cinayet. Hepimizin vicdanını,
yüreğini sızlattı. Her birimiz her şeyden önce anneyiz, her birimiz her şeyden
önce babayız, her evladımızın başına gelebilir. Peki, hiç düşünüyor muyuz acaba
neden oluyor bu? Neden bu çocuklar kandırılabiliyor? Neden parkta oynayan bir
çocuk başka bir evde su içerken başına bu geliyor? Demek ki eğitim sistemiyle
ilgili eksikler de var. Eğitim sisteminde 1960’lı yıllarda adabımuaşeret
dersleri varmış. Bugün ise maalesef manevi değerlerimizle ilgili bu tarz
dersler olmadığı gibi, ana baba okulları, halk eğitim merkezlerinde
yapılabilecekken dikkatimizi bunlara vermiyoruz. Anne babaları, henüz anne baba
olmadan önce çocuklarını nasıl yetiştirmeleri gerektiği konusunda, çocukların
alması gerektiği tedbirlerle ilgili “Bu beden benim, dokunma.” diyebilmeleri
noktasında maalesef eğitim açısından yetersiz olduğumuzu görmemiz gerekiyor,
atılması gereken adımları hep birlikte görmeliyiz. Eğer bunları görmezsek, hiç
önemli değil, her birimizin çocuğunun başına gelebilir mi? Gelir ve kız erkek
olmaksızın, hiç ayrım da yapmıyorum çünkü ben özellikle adli vakalarda takip
ettiğim ve gördüğüm kadarıyla maalesef erkek çocuklarımızın başına da aynı
şeyler gelmekte. 
Şiddet,
sadece bedensel şiddet değil, ekonomik şiddet de şiddettir, manevi şiddet de
şiddettir, psikolojik şiddet de şiddettir. Bunu önlemek için hep birlikte ne
yapmamız gerekiyor, öncelikle toplumda neden böyle bir eksiklik oluştu, niye bu
manevi değerler maalesef azaldı, zayıfladı, millî değerlerimiz niye acaba
yeteri kadar eğitim müfredatıyla beraber verilemiyor? Bunu hep birlikte
incelemeliyiz. Bu incelemeleri yaptıktan sonra bunları ders müfredatına
aldığımızda hangimizin zararı olur bundan? Milletin kârı olur, Türk milletinin
faydasına olacak olan şeyler bunlar. Yeter ki tespitleri doğru yapabilelim. 
Kadının
uğradığı şiddetle alakalı, özellikle yaptığımız araştırmalarda ve Milliyetçi
Hareket Partisi olarak senelerden beri verdiğimiz önergelerle hep şunu
söyledik: Gelin, hep birlikte kadına şiddeti önlemek için somut adımlar atalım.
Nedir bu somut adımlar? Kadın sığınmaevine yerleştirilen kadınların meslek
edinmeleri, oradan çıktıktan sonra da mutlaka istihdamlarının sağlanmasını
sağlayalım dedik, bunu da bir önergeyle sunduk. Ancak önerge, her zaman olduğu
gibi siyasi bir refleksle reddedildi.
Şimdi,
bu konuyla ilgili özellikle İstanbul Sözleşmesi önemli bir sözleşme. Önergede
de yer aldığı için üzerinde biraz durmak istiyorum. Biyolojik veya hukuki,
ailevi bağ olup olmadığına bakılmaksızın ev içi şiddetin ve kadınlara yönelik
her türlü şiddetin önlenmesi, bunlarla mücadeleye ilişkin standartları
belirliyor. Bunlar aslında bir kılavuz niteliğinde olabilir, bunları hep
birlikte değerlendirebiliriz. Bu anlamda Milliyetçi Hareket Partisi olarak bu
ülkenin kahraman kadını… Her Türk kadını bu ülkenin kahraman bir kadınıdır.
Yarın öbür gün ülkemizde oluşacak olan bir sıkıntı durumunda biliniz ki
öncelikle kadınlar en önde yer alacaklar. Kara Fatmalar tarihimizde bunu bize
göstermiştir. Bu anlamda, onları incelediğimizde gerçekten mücadele noktasında
“Vatanım ve milletim.” dediği zaman özellikle bu mücadelenin kadınlar
tarafından nasıl yapıldığını da hepimiz hatırlayacağız. Onları korumak,
gözetmek, onların geleceğini sağlamak hepimizin birer vicdani görevi ve muhasebe
olarak da bunu yapmamız gerekiyor. Nasıl yapabiliriz? Ekonomik olarak kadınları
güçlendirdiğimizde, bilhassa kadının erkeklere karşı acziyetini ortadan
kaldırmış oluruz.
Özellikle yine
bu kürsüden Milliyetçi Hareket Partisi olarak defalarca şunu söyledik: Gelin,
sigorta girişi öncesinde doğum yapmış olan kadınlar -bunlar bizim annelerimiz-
her biri bir feryatta bulunuyor, diyor ki: “Avrupa’da bu borçlanma usulü var
-yine askerlik borçlanması yapılabiliyor- bizlere de bu hakkı verin. Biz
çalışmadık çünkü en kutsal görev olan çocuklarımızı yetiştirdik.” Gelin “doğum
borçlanması” adı altında bu annelerimize bu hakları tanıyalım. Çünkü onların
buna, özellikle, bir emekli maaşı alma noktasında ihtiyaçları var. 
İşte bu şekilde
ekonomik olarak acziyet içerisinde olmadıklarında, şiddete uğradıkları zaman,
her gün dayak yiyip o evde kalmak zorunda bırakılmazlar. Bu anlamda da atılması
gereken adımları sürekli gündeme getirdik.
Geçtiğimiz yıla
oranla haber sayılarına bakıyorum, haber sayılarında düşüş var, haberlere çok
fazla yansımıyor, gazetelerde kadının uğradığı şiddete yönelik haberler belki
çok fazla yer almıyor. Ülkemiz olağanüstü bir gündemden geçmektedir. Bu
gündemde belki bunlar çok zayıf ve cılız kalıyor olabilir ama inanın cılız
değil. Şiddetin arkasında taciz var, tacizin arkasında ise mutlaka ve mutlaka
cinayetler var. Bu anlamda, mutlaka toplumun eğitilmesi gerekiyor. O eğitimin
de bizler tarafından burada belirlenecek olan, belki yine bir araştırma
yapılması durumunda… Bu anlamda da bir araştırma önergesi partimiz tarafından
verilecektir tekrar. Özellikle halk eğitim merkezlerinde verilen eğitimlerin
değiştirilerek toplumun millî, manevi ve ahlaki değerlerinin güçlendirilmesi,
bu anlamda anne baba olacak olan insanların çocuklarını nasıl yetiştireceğine
dair, bu çocukların kendilerini nasıl koruyacaklarına dair çalışmaların
yapılması gerektiğini düşünüyorum.
Ayrıca, çok
önemli bir örnek vereyim, belki dikkatinizi çekecektir. Basit bir cep telefonu
alıyoruz, 10 adet kullanma kılavuzu çıkıyor, çok dilli; açıyoruz, bakıyoruz;
koruyoruz, gözetiyoruz o telefonumuzu. Aracımız küçücük bir arıza çıkardığı
zaman hemen servise götürüyoruz ama ana baba olacak olan insanlar çocukları
doğduğu zaman onları nasıl yetiştireceklerini bilmiyorlar. Mutlaka eğitim müfredatında
yer almalı, Türk milleti, özellikle, bu olayları yaşamaya mahkûm bırakılmamalı.
Türk milleti güçlü bir millet, Türk milleti daha da güçlendirilmeli ve bu
anlamda da kadınların önünün açılması gerekiyor. Yüzde 50’si kadın olan nüfusun
yüzde 50’sini de doğuran kadınlar; onun için, kadınların özgül ağırlığı bana
göre yüzde 75’tir. Bu anlamda da herkesi vicdana davet ediyorum, bunu da
özellikle, vicdanlarında muhasebe etmeye davet ediyorum.
Teşekkür
ediyorum. (MHP sıralarından alkışlar)
BAŞKAN – Teşekkür
ediyorum Sayın Erdem.
Önerinin lehinde
Çanakkale Milletvekili Sayın Bülent Turan.
Buyurunuz Sayın
Turan. (AK PARTİ sıralarından alkışlar)
BÜLENT TURAN
(Çanakkale) – Sayın Başkan, değerli milletvekilleri; hepinizi saygıyla
selamlıyorum. Ramazanı şerifinizi tekrar tebrik ediyorum. 
Az önce,
yargının bir kararından yola çıkarak ana muhalefet partisinin talihsiz bir
söylemine ve ardından da Meclisi terk etmesine şahitlik ettik. Üzüldüğümüz
şudur: Her yargı kararından sonra siyasal rekabetimize, siyasal kavgamıza
yargının alet edilmesi, meseleye yargı merkezli bakılması, toplumun bu konuda
tahrik edilmesi çok vahim diye düşünüyorum. Sayın grup başkan vekilinin az
önceki konuşmasına baktığımızda, “yüzde 49’a karşı alınan bir karar” “saray
darbesi” “20 Temmuz darbesi” gibi akla ziyan ifadelerle beraber ilgili
milletvekilinin tutuklanmasını değerlendirdi. Öncelikle şunu söylemek isteriz
ki: Yüzde 49 diye ifade ettikleri “hayır” diyen vatandaşlarımız bizim
vatandaşlarımız. Bu toplumda “evet” diyen de, “hayır” diyen de saygındır dedik,
birinci sınıf vatandaştır dedik, hatta, demokratik görevlerini yerine
getirdiklerinden dolayı da takdire şayandır dedik. O yüzden, bir yargı kararını
–ki beğenirsiniz, beğenmezsiniz- yüzde 49’a karşı yapılan bir kararmış gibi
düşünmek, değerlendirmek siyasi ahlaktan uzak, siyasi söylemin sorunlu olduğu
bir ifadedir diye düşünüyorum. 
Onun dışında,
her ne olursa olsun, bir kurum karar verdiği zaman –bu, yargı olur, başkası
olur- milletin bize görev verdiği, “Dört sene burada kalacaksın, haklarımı
kollayacaksın, benim her türlü derdimi Meclise taşıyacaksın.” dediği bu
milletin Meclisini terk etmek, gerekçesi ne olursa olsun, kabul edilebilir bir
yaklaşım değil. Şu sıralara bakıyorsunuz, şu an tek bir tane ana muhalefet
partisi milletvekili yok. Neden yok? Yargı bir karar vermiş, o kararı
beğenmemişler, o yüzden. Bizim de yargının kararlarından beğenmediklerimiz var,
beğendiklerimiz var ama her zaman demiyor muyuz, yasama kendi işini yapacak,
yürütme kendi işini yapacak, mahkemeler kendi işini yapacak? Çok örneği var,
tutuklanan vekiller oldu, sonra bırakılanlar oldu; bırakılınca “iyi yargı”,
tutuklanınca “kötü yargı”. Bu doğru değil. Siz buradan yola çıkarak, on beş
yılda on iki seçim kazanmış, gençlik kollarından, Başbakanlıktan Cumhurbaşkanlığına
kadar her dönemde seçilerek gelmiş bir lidere hakaret etmeye kalkarsanız
sittinsene böyle yüzde 25’lerde kalırsınız. CHP’nin iktidar olamamasının en
önemli sebeplerinden bir tanesi zehirli dilidir, yanlış ifadeleridir çünkü
Tayyip Erdoğan’a hakaret ona oy verene hakarettir, Tayyip Erdoğan’a bu konuda
suizanda bulunmak ona oy veren millete suizanda bulunmaktır. Yargı kararını
“sarayın darbesi, sarayın kararı” diye ifade etmek akla ziyan bir yaklaşımdır.
Değerli
arkadaşlar, bir noktanın altını çizmek isterim. Hatırlarsınız, bundan bir sene
kadar önce dokunulmazlıklar gündeme geldi, “evet” diyen partilerimiz oldu,
“hayır” diyenler oldu ama çok iyi hatırlıyoruz ki bu kürsüye çıkıp, parmak
sallayıp, bizim grubumuzu itham edip “Hepsini kaldırın. Hodri meydan!” diyenler
CHP’lilerdi. Dokunulmazlıkları kaldırdık. Oy verdiniz, AK PARTİ’nin tek başına
Anayasa’yı değiştirme yetkisi yok, tek başına dokunulmazlıkları kaldırma imkânı
yok, biz “kaldıralım” dedik ama siz de destek verdiniz, dokunulmazlıkları
kaldırdık. Senaryo mu yapıyoruz? Dokunulmazlıkları kaldırılan bir vekille
herhangi bir vatandaşın yargı açısından bir farkı olabilir mi? Kaldı ki bir
şeyi daha söyleyeyim: İlgili şahsın davada sanık arkadaşı, bir diğer arkadaşı,
uzun yıllardan beri kaçak, yurt dışında, her türlü ihaneti yapan, her türlü
söylemini zehirli hâliyle ifade eden kişi yurt dışında. Demek ki tutukluma da
mahkeme açısından değerlendirilebilir bir konu hâline gelmiş bu dava için. O
yüzden bir daha söylüyorum, bunu mahkeme tutuklayabilir, tutuklamayabilir, biz
hiç kimsenin tutuklanmasından mutlu olmayız. Biz yargının farklı tedbirlerle
beraber bu konuları ifade etmesini, bu konularda gereğini yapmasını bekleriz.
Ama bu kararın bildiğiniz gibi istinaf mahkemesi boyutu var, ardından Yargıtay
boyutu var, daha kesinleşmiş bir karardan bahsetmiyoruz, belki yarın
bırakılacak. Ne oldu da Meclisi terk ediyorsunuz? Ne oldu da büyük büyük
laflarla beraber “Bir daha buraya gelmeyeceğiz.” yüzde 49’a hakaret
ediyorsunuz? Meclisi terk etmek size görev veren millete haksızlık yapmak
demektir. Önce siyasetçi ağzına, diline dikkat edecek. Her türlü söylemi ifade
edip sonra bir daha buraya gelirseniz biz de size yan yana bakarız. O yüzden
iyi düşünün, iyi taşının, milletin verdiği görevi sorumsuzca davranmak yerine
en sorumlu hâliyle, en sorumluluğu kuşanmış hâliyle burada ifade etmek, burada
görev yapmak çok daha kıymetlidir diye düşünüyorum.
Adı geçen
şahısla ilgili “FETÖ’nün imamı” diyen oldu, “MİT tırları” diyen oldu, bir sürü
iddia var. Kendi siyasal düşüncesine yakın insanların iddiaları var ama
bunların görevi benim görevim değil ki. Onu yargılayacak olan, dinleyecek olan,
ifadesini alacak olan, ona göre tutuklayacak veya bırakacak olan mahkemenin
kendisi. Nasıl, biz mahkemelere özgür olun, güçlü olun, bu millet adına karar
verin diyeceğiz? Eğer buradan mahkemelere hakaret edersek, hâkime “sözde hâkim”
dersek bu doğru bir yaklaşım değil. Bırakın hâkim de işini iyi yapsın, savcı da
işini iyi yapsın ama milletvekilleri de işini iyi yapsın. Burayı terk etmek milletvekilliği
ruhuyla bağdaşan, milletin bize verdiği güvenle bağdaşan bir yaklaşım olmaz.
Dokunulmazlıklar kaldırılırken “evet” diyeceksiniz, ondan sonra Meclisi terk
edeceksiniz, bu samimi bir yaklaşım değildir. Biz AK PARTİ Grubu olarak,
meselenin bir yargı meselesi olduğunu, daha önceki örneklerde olduğu gibi,
yargının, tüm delillerle beraber tutuklama, beraat, ceza, hangi kararlar
verilirse verilsin başımızın tacı olduğunu söylemek istiyoruz. Çünkü biz bu
ülkede 3 sacayağının da kendi içerisindeki yönetmeliğiyle, kanunuyla, anayasal
güvenceyle görev yapmasını biliyoruz. O yüzden Cumhurbaşkanımıza, oradan
yürüyerek AK PARTİ’ye, Hükûmete en ağır ithamlarda bulunmak akla ziyandır. Ben
bütün bu ithamlarını iade ediyorum. Kimin tarihinde diktatörlük var, kimin
tarihinde yargıya talimat vermek var, kimin tarihinde yargı üyelerini toplayıp
brifing vermek var herkesin çok iyi bildiğini düşünüyorum. 
Bu vesileyle
tekrar hepinizi saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ediyorum.
Sayın
Kerestecioğlu, sisteme girmişsiniz.
60’a göre söz
veriyorum, buyurun.
VI.- AÇIKLAMALAR (Devam)
28.- İstanbul Milletvekili Filiz
Kerestecioğlu Demir’in, Çanakkale Milletvekili Bülent Turan’ın HDP grup önerisi
üzerinde yaptığı konuşmasındaki bazı ifadelerine ilişkin açıklaması 
FİLİZ
KERESTECİOĞLU DEMİR (İstanbul) – Ben aslında Adalet ve Kalkınma Partisi Grubunu
gerçekten şu anda Türkiye kadınlarına havale etmek istiyorum. Kadına yönelik
şiddetle ilgili bir önerge verdik. Son beş ayda 200’e yakın kadın öldürüldü bu
memlekette. Bir tane tecavüz kriz merkezi yok, tacize karşı başvuru hatları,
merkezleri yok ve bir erkek konuşmacı çıkıyor ve -tırnak içerisinde- yüksek
siyaset yapıyor. Kadınlar çünkü söz etmeye ve konuşmaya değer değil bu ülkede.
Bunu gerçekten esefle kınadığımı belirtmek istiyorum. Yani, bu kadar ciddiyetle
ele alınması gereken bir konuda bunun yapılması bu Meclisin utancıdır. Şu anda,
varsa eğer birazcık bu anlamda sorumluluk, pozitif yükümlülük bilinci bu kadar
kadın öldürülmüş olan bir ülkede Aile ve Sosyal Politikalar Bakanı başta olmak
üzere, Adalet Bakanı, İçişleri Bakanı bunların çıkıp ya istifa etmesi gerekir
ya da “Beceremiyorum.” diyerek ağlaya ağlaya gitmesi gerekir. 
Mor Çatının
özellikle bir başvuru hâlinde karşılaştığı şeyi anlatmak istiyorum size. Şu
anda eğitimli personel dahi kalmadı, Emniyette eğitimli personel kalmadı.
Kadınlar başvuru yapıyorlar ve bir polisin verdiği karşılık şöyle: “Biz burada
4 kişiyiz, 4 polisiz, 3’ü adliyede.” Çünkü, memleket gözaltında, hangi yargıdan
söz ediyorsunuz, hangi adaletten söz ediyorsunuz? Hadi bunlar bir kenara ama
anlaşılıyor ki evet, kadınlar yaşamaya değer bulunmuyor bu ülkede. 
Teşekkür ederim.

BÜLENT TURAN
(Çanakkale) – Sayın Başkan, zabıtlara geçsin diye söyleyeceğim.
BAŞKAN – Buyurun
Sayın Turan. 
BÜLENT TURAN
(Çanakkale) – Bugün Meclisin en önemli partisi olan, ana muhalefet partisi olan
parti Meclisi terk etmiş. 
AHMET YILDIRIM
(Muş) – En önemli mi? Siz 2’nci önemli misiniz?
BÜLENT TURAN
(Çanakkale) – İktidar partisinin bununla ilgili cevap verme hakkı var diye
düşünüyorum; bir. 
İkincisi: Kadına
karşı şiddetle ilgili her türlü yasal düzenlemeleri yapmış, en ciddi adımları
atmış Hükûmet bizim Hükûmetimiz. 
MAHMUT TOĞRUL
(Gaziantep) – Ya, nasıl siz bu kadar önlem alıyorsunuz da, bu kadar kadın
ölüyor yani?
BAŞKAN –
Tamamlasın.
OSMAN AŞKIN BAK
(Rize) – Dağda da ölüyor, dağda da. 
BÜLENT TURAN
(Çanakkale) – Bununla ilgili kanaatimiz, konumuz bellidir. 
FİLİZ
KERESTECİOĞLU DEMİR (İstanbul) – Aynı şey değil mi?
BÜLENT TURAN
(Çanakkale) – Kaldı ki biz gündem dışı konuşmayı arkadaşlarımızdan öğrendik. 
Teşekkür
ediyorum. 
MAHMUT TOĞRUL
(Gaziantep) – Burası dağ değil mi, burası dağ?
BAŞKAN –
Teşekkür ediyorum. 
MAHMUT TOĞRUL
(Gaziantep) – Sizin bu anlayışınız bu memleketi ne hâle getirdi. 
X.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili
İstanbul Milletvekili Filiz Kerestecioğlu Demir tarafından, Türkiye'de 6284
sayılı Kanun’un İstanbul Sözleşmesi’nin uygulanması önündeki engellerin
araştırılarak kadınlara yönelik şiddete karşı alınması gereken önlemlerin
belirlenmesi amacıyla 8/6/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 14
Haziran 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Şimdi,
Halkların Demokratik Partisi Grubu önerisi aleyhinde ikinci ve son konuşmacı
Isparta Milletvekili Sait Yüce. 
Buyurun Sayın
Yüce. (AK PARTİ sıralarından alkışlar) 
BÜLENT TURAN
(Çanakkale) – Diğer konuşmacı onu konuşacak zaten Sayın Başkan. Diğer konuşmacı
zaten bu konuyu konuşacak. 
FİLİZ
KERESTECİOĞLU DEMİR (İstanbul) – Erkek konuşmacı.
BÜLENT TURAN
(Çanakkale) – Erkek… Allah Allah! Onu da siz belirleyin o zaman, metni de siz
belirleyin. Mahmut Bey, metni verin, metni biz okuyalım. 
FİLİZ
KERESTECİOĞLU DEMİR (İstanbul) – Yok canım, siz her şeyi belirlediniz zaten.
MAHMUT TOĞRUL
(Gaziantep) – Zaten her şeyi belirliyorsunuz Bülent Turan. 
SAİT YÜCE
(Isparta) – Sayın Başkan, değerli milletvekilleri, HDP Grubunun 6284 no.lu
Kanun ve İstanbul Sözleşmesi’nin uygulanması önündeki engellerin araştırılarak
kadınlara yönelik şiddete karşı alınması gereken önlemlerin belirlenmesi
amacıyla Meclis araştırması açılması teklifi aleyhinde AK PARTİ Grubu adına söz
almış bulunmaktayım. Hepinizi saygıyla selamlıyorum. 
AK PARTİ
iktidarı kadın-erkek eşitliği ve kadına şiddetle mücadelede çok büyük yollar
kat etti. Anayasa’nın 10’uncu maddesinde 2004 ve 2010 yıllarında yapılan
değişikliklerle kadın-erkek eşitliği ilkesi güçlendirilmiştir. 2004 yılında
Anayasa’nın 10’uncu maddesine “Kadınlar ve erkekler eşit haklara sahiptir,
devlet bu eşitliğin yaşama geçmesini sağlamakla yükümlüdür.” fıkrası eklenmiş
olup 2010 yılında yapılan son değişiklikle “Bu maksatla alınacak tedbirler
eşitlik ilkesine aykırı olarak yorumlanamaz.” ibaresi de eklenerek söz konusu
madde pozitif ayrımcılık hususunu da içinde barındıran bir yapıya
kavuşturulmuştur. 
Kadın Erkek
Fırsat Eşitliği Komisyonu 24 Mart 2009 tarihinde kurulmuş, kadın istihdamının
artırılması ve fırsat eşitliğinin sağlanması konulu 2010 yılında ve çeşitli
dönemlerde Başbakanlık genelgeleri yayımlanmıştır. 
“Şiddete karşı
sıfır tolerans” anlayışıyla Ailenin Korunması ve Kadına Karşı Şiddetin
Önlenmesine Dair Kanun, Türkiye Büyük Millet Meclisi Genel Kurulunda kabul
edilmiş, 20 Mart 2012 tarihinde yürürlüğe girmiştir. AK PARTİ iktidarı
tarafından bu kanun şiddetle takip edilmiş, büyük bir hassasiyetle uygulanması
sağlanmıştır. 
"Çocuk ve
Kadınlara Yönelik Şiddet Hareketleriyle Töre ve Namus Cinayetlerinin Önlenmesi
İçin Alınacak Tedbirler” konulu (2006/17) sayılı Başbakanlık Genelgesi
yayımlanmış; bu çerçevede, AK PARTİ olarak “Kadına yönelik şiddete dur.” dedik.
Bunun birçok örneği var, birkaç tanesini sizlerle paylaşacağım.
Kadına yönelik
şiddet ve aile içi şiddetin önlenmesi ve bunlarla mücadeleye ilişkin Avrupa
Konseyi Sözleşmesi yani İstanbul Sözleşmesi Mart 2012'de yürürlüğe konulmuştur.
Kadına Yönelik Şiddetle Mücadele Ulusal Eylem Planı yine Temmuz 2012'de
yürürlüğe girmiştir. Bunlar olurken bir yandan da kadın konukevleri sayısı 2002
yılında 8 iken, yüzde 1.125 artırılarak 2016 yılı itibarıyla 101'e ulaşmıştır.
Şiddet mağduru kadınlara hizmet vermek üzere ilk kabul birimleri hizmete
açılarak sayısı 25'e yükseltilmiştir. Kadına yönelik şiddetin önlenmesi
amacıyla 2002 ila 2016 yılları arasında şiddet önleme merkezlerinden 91.156
kadın, 7.201 erkek ve 27.224 çocuk yani toplam 125.581 kişi hizmet almıştır.
2015'te 18.562 kadın, 9.199 çocuk, toplam 27.761; 2016 yılında ise 29.612
kadın, 17.956 çocuk, toplam 47.568 kişi hizmet almıştır.
Ayrıca, biraz
önce konuşmacıların ifade ettiği veçhiyle aslında belediyelerimiz, birçok
kurumumuz bu konuyla mücadele için çok ciddi tedbirler almışlar, eğitimler
başlatmışlar, belediyelerimizde çok ciddi sayıda kitaplar neşredilmiş ve
ailelere, kadınlara, erkeklere, çocuklara dağıtılmaya devam edilmektedir. 
Sağlık
Bakanlığında 31, Emniyet Genel Müdürlüğünde 30, Adalet Bakanlığında 26 ve Aile
ve Sosyal Politikalar Bakanlığında 124 personele yönelik yapılmış süpervizyon
eğitimleri tamamlamıştır. Bu eğitimler sonucunda 35 bin sağlık çalışanı ile 140
bin Emniyet personeline ulaşılması hedeflenmiştir. Bu, çok önemli bir
çalışmadır, şimdiye kadar AK PARTİ iktidarlarına kadar hiç olmayan bir
çalışmadır. 
Millî Savunma
Bakanlığıyla yapılan iş birliği çerçevesinde 2016 yılı itibarıyla 7.605 Türk
Silahlı Kuvvetleri personeli ve 463.694 acemi ve usta er, erbaşa yönelik
eğitimler tamamlanmıştır.
2010 yılında
Diyanet İşleri Başkanlığıyla imzalanan “Kadına Karşı Şiddetin Önlenmesinde Din
Görevlilerinin Rolü ve Uygulanacak Prosedürler” konulu protokol kapsamında
bugün itibariyle Türkiye'de 468 eğitici yetiştirilmiş ve 47.566 personelin alan
eğitimleri tamamlanmıştır.
AK PARTİ
2002'den bu yana on beş yıllık iktidarı boyunca özellikle kadının
güçlendirilmesi, kadına yönelik şiddetle mücadele konusunda çok ciddi adımlar
atmıştır. HDP'nin bu anlamdaki ithamları gerçeği asla yansıtmamaktadır. AK
PARTİ'nin ilk döneminde ilk ele alınan konu töre ve namus cinayetleridir. Bu
anlamda oluşturulan bir araştırma komisyonunun sonuçları, daha sonra TCK'da
töre, namus cinayetleri saikiyle işlenen suçların şahsa bağlı suçlar olarak
düzenlenmesinde en önemli sebeplerden biri olmuştur. Akabinde yine bu anlamda
Parlamentoda araştırma talebi olduğu için Parlamento çalışmalarına devam
edilmiş, 2004 yılında kadın-erkek eşitliği ilk defa Anayasa'ya girmiştir.
Bununla birlikte, 2010 yılında pozitif ayrımcılık anayasal düzenleme konusu
olmuş, beraberinde İstanbul Sözleşmesi'ni hiçbir çekince olmadan ilk imzalayan
ülke Türkiye olmuştur ve Türkiye Parlamentosundan çok şükür geçmiştir. Bu da
Türkiye Parlamentosunun bir başarısıdır. Geçmişte 4320 numaralı 4 maddeden
oluşan ilgili yasa, bugün 25 maddelik temel bir yasadır ve İstanbul
Sözleşmesi'ne imza atan hemen hiçbir ülke uyum yasasını bu ölçekte
çıkaramamıştır çünkü maddi karşılıkları olduğundan, Avrupa ülkeleri nezdinde
karşılanamaz durumu olduğundan parlamentoları bu uyum yasalarını çıkarmakta geri
durmuşlardır. Bu hususta medyaya da büyük sorumluluklar düşmektedir. Cinayet
haberlerinin savcılık tutanaklarındaki ifadeleriyle bire bir verilmesi hiç
doğru olmadığı gibi bu şiddete eğilimi ve şiddete özendirme noktasında maalesef
önemli yaralar açmaktadır. Medyamızı da bu hususta ciddi bir sorumluluğa davet
etmek hepimizin görevidir diye düşünüyorum. 
Hiçbir sosyal
sorun diğerinden küçük değildir. Elbette kadına şiddet de ciddi bir sorundur.
Yalnız bu sadece bizim ülkemizde değil dünyanın birçok ülkesinde vardır. Mesela
Danimarka'da kadına yönelik şiddet yüzde 52, Finlandiya'da yüzde 47, İsveç'te
yüzde 46, Hollanda'da yüzde 45, ne yazık ki İngiltere'de yüzde 44'tür. Bu,
bütün dünyanın bir sorunudur. Yine Londra’da, New York’ta özellikle toplu
taşımalarda kadına yönelik istismarlarla ilgili ciddi mücadele kampanyaları
başlatılmıştır ve devam etmektedir. Bunlar tabii oralarda var, bizde mazur
görülecek hâli yoktur ama dünyanın genel, içinde bulunduğu önemli bir sorundur.
İnsan Hakları
İnceleme Örgütünün bir raporuna burada işaret etmek istiyorum. Maalesef 15 yaş
altı kız çocuklarının ve çocukların PKK üzerinden şiddete uğramasıyla ilgili
örnekler raporda yer almaktadır. Geçtiğimiz günlerde, daha çok yeni Birleşmiş
Milletler Daimi Temsilci Yardımcısı Begeç'in yaptığı bir açıklamada PKK'nın
özellikle kadın ve kız çocuklarını istismar etmesi, kendi bünyesindeki
kadınlara da tecavüz etmesi ve bunları istismar etmesi, zorlamalar kullanması
bu Birleşmiş Milletler raporunda kayıtlara geçmiş, yer almıştır. 
PKK'nın dağa
kaçırılan kız çocukları, PKK'nın eline silah verdiği, dağa kaldırdığı ve PKK
temsilcilerinin elindeki silahla istismar edilen, infazı yapılan kız
çocuklarıyla ilgili ses çıkarılmadığını görmekteyiz. Maalesef bugün
Meclisimizden bütün siyasi partilerin bu tecavüzlere, bu istismarlara bir ses
vermelerini, bir şey söylemelerini beklemeye devam ediyoruz ve devam edeceğiz.
Evet,
eskinin hataları elbette olmuştur ama iktidarımız, doğuda ve güneydoğuda
özellikle özgürlüklerin, huzurun, insani ihtiyaçların ve oranın ihtiyacı olan
yatırımların yapılmasında elinden gelen bütün fedakârlığı ve gayreti
göstermektedir. 
Yine,
yüce dinimizde “Hanımlarını dövenler sizin hayırlılarınız değildir.”
buyurmuştur Peygamber Efendimiz.
Yine
Bakara suresinde çok güzel bir ayetikerime var, eşler arasındaki münasebetleri
anlatıyor: "Siz erkeklerin bağışlaması takvaya daha yakındır.” derken,
eşler arasındaki münasebetleri sadece karşılıklı haklara bağlamak doğru değil,
eşlerin bunların da ötesine geçerek birbirlerine karşı fedakârlık ve anlayış
göstermeleri istenmiş; bu da ailenin yöneticisi olan erkeğe daha fazla yük
yüklemekle olmuştur. 
İnanç
ve değerlerimize göre kadınlar birer şefkat kahramanıdır. Çözüm sadece hak
ihlallerine karşı caydırıcı önlem almakta veya cezalandırmakta değil bunun
ötesine geçerek aile içindeki karşılıklı anlayış, şefkat ve muhabbeti
sağlayabilmekte aranmalı; bunun da kaynağı bizim kendi kültürümüzde, kendi
inançlarımızdadır. Başka türlü hayat tarzlarına özenme ve özendirme sürekli
problem doğurur. 
(Mikrofon
otomatik cihaz tarafından kapatıldı)
SAİT
YÜCE (Devamla) - Bir cümle Sayın Başkan.
BAŞKAN
– Tamamlayın lütfen. 
SAİT
YÜCE (Devamla) – Bütün bu sorunların reçetesi, ilacı, çaresi de kalplere
yerleştirilecek manevi yasakçıyla ancak mümkün olabilecektir. İnsanların
vicdanlarına ve kalplerine biz jandarmayı, polisi, güvenlik kameralarını,
kanunları, hapishaneyi veya benzer korkuları değil bunu yerleştirirsek ancak bu
tür sorunlarla tam baş edebiliriz. Bu mesele hepimizin üzerine düşen, başta
Parlamentomuzun, bütün eğitim kurumlarımızın üzerine düşen bir vazifedir.
Ben
bu düşüncelerle yüce heyetinizi saygıyla selamlıyorum.
Sağ
olun. (AK PARTİ sıralarından alkışlar) 
BAŞKAN
– Teşekkür ediyorum.
Şimdi,
Halkların Demokratik Partisi grup önerisini oylarınıza sunuyorum: Kabul
edenler…Kabul etmeyenler… Öneri kabul edilmemiştir. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım. 
2.- CHP Grubunun, Mersin Milletvekili
Serdal Kuyucuoğlu ve arkadaşları tarafından, geçmiş dönemlerde FETÖ
mensuplarına usulsüz bir şekilde verildiği iddia edilen kamu ihalelerinin
araştırılarak alınması gereken önlemlerin belirlenmesi amacıyla 18/10/2016
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 14 Haziran 2017 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulu 14/6/2017 Çarşamba günü (bugün) toplanamadığından, grubumuzun aşağıdaki
önerisinin, İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Özgür
Özel
 Manisa
 Grup
Başkan Vekili
Öneri:
Mersin
Milletvekili Serdal Kuyucuoğlu ve arkadaşları tarafından, “geçmiş dönemlerde
FETÖ mensuplarına usulsüz bir şekilde verildiği iddia edilen kamu ihalelerinin
araştırılarak alınması gereken önlemlerin belirlenmesi” amacıyla 18/10/2016
tarihinde Türkiye Büyük Millet Meclisi Başkanlığına verilmiş olan Meclis
araştırma önergesinin (812 sıra no.lu) Genel Kurulun bilgisine sunulmak üzere
bekleyen diğer önergelerin önüne alınarak, 14/6/2017 Çarşamba günlü birleşimde
sunuşlarda okunması ve görüşmelerinin aynı tarihli birleşiminde yapılması
önerilmiştir.
BAŞKAN –
Cumhuriyet Halk Partisi Grubu önerisi lehinde ilk söz, Muğla Milletvekili
Mehmet Erdoğan’a aittir.
Buyurun Sayın
Erdoğan. (MHP sıralarından alkışlar)
MEHMET ERDOĞAN
(Muğla) – Sayın Başkan, değerli milletvekilleri; Milliyetçi Hareket Partisi
Grubu adına, Cumhuriyet Halk Partisinin verdiği önerge hakkında söz almış
bulunmaktayım. Bu vesileyle yüce heyetinizi saygıyla selamlıyorum.
Milliyetçi
Hareket Partisi 15 Temmuz 2016 tarihinde yaşanan ve her yönüyle ihanet kokan
hain kalkışma girişimini aynı zamanda bir işgal girişimi olarak gören ve yok
edilmeye çalışılan devlet otoritesini yeniden tesis etmek adına üzerine düşeni
eksiksiz bir şekilde yapmayı kendisine görev edinmiş bir siyasi partidir. Bu
sebeple, muhalefet şerhimizde bunlara çok dikkat ettik. 15 Temmuzda FETÖ’cü
darbe girişimini gerçekleştirenleri bu vesileyle tekrar lanetliyor, 15
Temmuzdaki ve bu ülkenin birliği, beraberliği için şehit olmuş bütün
şehitlerimizi tekrar rahmetle, minnetle anıyor, gazilerimize de hayırlı ömürler
diliyorum.
FETÖ’nün
yıllardır var olduğu ve siyasetle en güçlü bağı yakın zamanda içinde kurduğu
göz ardı edilmemelidir. Yapılan ihmallerin ve izlenen yanlış politikaların
sonucunda en büyük ve en önemli kaynağımız olan insan kaynağımızın heba edildiği
ise ayrıca dikkat çekilmesi gereken bir husustur. 
15 Temmuz darbe
girişimini gerçekleştiren FETÖ’nün devletimize ve milletimize faydalı kişiler
olabilecek yetenekli yüz binlerce gencimizi devşirdiği ortadadır.
Sayın Başkan,
çok gürültü var.
BAŞKAN – Sayın
milletvekilleri, lütfen, uğultuyu keselim. Hatibin insicamı bozulmasın.
MEHMET ERDOĞAN
(Devamla) – FETÖ’nün devşirdiği ve beynini yıkadığı yetenekli insanların
oluşturduğu hasar, 1915 yılında Çanakkale Savaşı’nda kaybedilen neslin
oluşturduğu hasardan belki daha büyüktür. Anılan tarihte, 1915’te harbiye,
tıbbiye, mülkiye ve Anadolu’daki liselerimiz mezun vermemiştir. Çanakkale’de
verdiğimiz 253 bin şehidimizin çoğu eğitim görmekte olan gençlerimizden
oluşmaktaydı. 15 Temmuz hain darbe girişimi sonucu, FETÖ’yle irtibatlı,
iltisaklı ve darbeyle fiilen bağlantılı olan, bu iddialarla ihraç edilen, açığa
alınan, tutuklu bulunan kamu görevlilerinin sayısına bakıldığında FETÖ’nün
açtığı hasarın Çanakkale Savaşlarının bu minvalde açtığı hasardan bir farkı yoktur.
Velhasıl Çanakkale’den bir asır sonra tekrar bir nesil kaybettik milletçe. Bu
sebeple olayları masaya doğru yatırmak, çalışmalarımızı doğru yapmak ve
sağlıklı sonuçlara ulaşarak yeni 15 Temmuzların önünü kesecek tedbirleri almak
konusunda Türkiye Büyük Millet Meclisi olarak hem zorunluluğumuz hem de
sorumluluğumuz vardır. 
Tabii ki ortada
bir terör örgütünden bahsedince bu terör örgütünün bugüne kadar nasıl geldiğine
çok iyi bakmamız lazım. Dolayısıyla, burada bu işin mali ayağı olmadan,
finansman ayağı olmadan hiçbir terör örgütünün ayakta kalmasının mümkün
olmadığını hepimiz çok iyi bilmekteyiz. Darbe Araştırma Komisyonu olarak
örgütün mali ayağıyla ilgili aslında çok da somut araştırmalar yapılamadı. Yani
bu örgüt şimdiye kadar kamu kaynaklarını nasıl aktardı, kamunun gücünü
kullanarak iş adamları üzerinde nasıl baskı kurdu ve başka, bu şirketleri,
işletmeleri, okulları yasal, yasal olmayan yönlerle nasıl aktive etti, bunları
nasıl ruhsatlandırdı, nasıl açtı, nasıl kapattı, bu konuda aslında Komisyon
olarak çok da yeterli çalışma yaptığımızı söyleyemeyiz. Özellikle kamu
ihaleleri, kamu ihalelerini alan belli şirketlerin durumları ve bu şirketlerin
kamu içerisine yerleştirdikleri insanlar aracılığıyla ihaleleri nasıl
kotardıkları konusu gerçekten araştırmaya değer bir alanı oluşturmaktadır. 
Yine, üzerinde
özellikle durulması gereken bir konu da belediyelerdir. Yani, burada tabii,
konuyu konuşurken FETÖ’yle de sınırlandırmamak lazım. Bugün Türkiye'de bütün
terör örgütlerinin devletin idare ettiği alanlarda; belediyelerde,
üniversitelerde ciddi yapılanmaları kurmaya çalıştığı ve oradan kendilerine
alan açtığı, oradan ihaleleri aldığı söylendi. Geçtiğimiz dönemde, mesela
FETÖ’nün belediyelerle ilgili mali kaynağının nasıl aktarıldığı konularından,
işte, öyle ki hâlâ hafızalarımızdan çıkmayan, damadı FETÖ konusuyla ilgili
olarak tutuklanıp serbest bırakılan eski Başbakan Yardımcımız, Meclis
Başkanımız Bülent Arınç ile Ankara Büyükşehir Belediye Başkanı Melih Gökçek
arasında yaşanan tartışmada Bülent Arınç’ın Gökçek’e yönelik olarak “Ankara’yı
parsel parsel sattı, yurt yerleri verdi.” sözleri iddialı ve belediyelerin FETÖ
konusuyla ilgili yaptığı çalışmaların ne kadar denetlenmeye muhtaç olduğunu,
bundan sonra da benzer yapılara kaynak aktarılmaması, benzer yapılara
taşeronlar vesaire üzerinden kadro kullandırılmaması bakımından bunların
üzerinde durulması lazım.
Yine, Kamu İhale
Kanunu yöntemlerinden birisi olan hizmet alım ihaleleri ki bunların üzerinden
hem kaynak aktarılması var hem de kadro kullandırılması söz konusu. Bu
konuların da üzerinde ciddi ciddi çalışmalar yapmak lazım.
Yine, mesela
Kaynak Holding gibi direkt FETÖ’ye bağlı olan, FETÖ’nün mali ayağına ilişkin
kuruluşların kamuya yüklü miktarda mal ve hizmet satışları yaptığının tespit
edildiği raporlar Komisyonumuza MASAK tarafından gönderildi ancak bunun
olmasına sebep olan konular yeteri kadar denetlenemedi. Çünkü AKP iktidara
geldikten sonra teftiş kurullarını etkisizleştirdi, bütün mali denetimi
Sayıştaya bıraktı. Bu Sayıştayın da bütün kurumların denetimini yapma konusunda
hâlâ altyapısını kurup bütün mali denetimi gerçekleştirdiği söylenemez. Mesela
Koza İpek Grubunun işlettiği Bergama altın madeninin nasıl ruhsatlandırıldığı,
oradaki birçok sıkıntıya rağmen, ruhsatın defalarca iptal edilmesine rağmen, o
ruhsatların yeniden yeniden nasıl alındığının da üzerinde durulması lazım çünkü
Koza İpek Grubunun en önemli işletmelerinden birisi de Bergama altın madeni
işletmesiydi.
Yine bu manada
üniversiteler çok önemli kurumlar. Üniversiteler de özerk kurumlar, bütçeleri
var, üniversite hastaneleri var vesaire. Buradan çok ciddi kadrolar
kullandırılmakta ve terör örgütleri bu üniversite içindeki yapıları kullanarak
hem öğrencilerle iletişim kurabilmekte hem de oraya birtakım mali kaynaklar
aktarabilmekte. Gene şu anda, malumunuz, doğu ve güneydoğuda onlarca belediye
kayyumlar tarafından yönetiliyor. Yani belediyelerin kaynaklarını istismar eden
tek örgüt de FETÖ değil, başka örgütler de PKK da bu kaynaklara el
atabilmektedir. Bu bakımdan, belediyelerin denetimlerinin sürekli hâle geleceği
bir şey kurulması lazım. Bugün, tabii, Türkiye'de faaliyet gösteren PKK, DEAŞ,
DHKP-C, FETÖ ve benzeri yapıların hepsine baktığımızda, hepsinin çok ciddi
kaynaklar kullandığı ortadadır ve MASAK’ın bu mali hareketliliği kontrol
edebilecek bir gücünün olmadığı, hep geriden gittiği ve o arada da atı alanın
Üsküdar’ı geçtiği bir realiteyle karşı karşıyayız. Bu bakımdan MASAK’ın ve
istihbarat örgütlerinin, terör örgütlerinin finansman kaynaklarını kontrol
edebileceği bir yapının kurulması ve bunun üzerinde hep birlikte çalışmamız
gerektiği konusu önemlidir, böyle bir sıkıntı vardır. Bu yapının nasıl
oluşacağının tespit edilmesi bakımından da bir Meclis araştırma komisyonu
kurulmasında fayda vardır. Gene kaçakçılık bütün örgütler için önemli bir gelir
kaynağıdır. Burada kaçakçılık deyince sadece sigara kaçakçılığı; efendim, alkol
kaçakçılığı; efendim, mazot kaçakçılığı olarak da düşünmemek lazım. Şimdi,
artık 15 Temmuz sonrası yaşanan süreçte görülmektedir ki örgütler Türkiye'den çantalarla
para nakletme yoluna başlamışlardır. Dolayısıyla, Türkiye’deki, bu,
milletimizin helal paralarından milletimiz kandırılarak toplanan paraların yurt
dışına gayrimeşru yollarla çıkarılmasının da önünü kesecek ciddi bir kontrol
mekanizmasına da her geçen gün daha çok ihtiyaç duyulmaktadır. Tabii ki bunları
kimle yapacağız? Devleti, sonuçta hangi sistemi kurarsak kuralım insanla
yöneteceğiz. En önemli mesele, insanımızı doğru yetiştirmektir. Bugün eğitim
sistemindeki boşluklardan ve zaaflardan istifade eden aklı karışık birtakım
yapılar, gençliğimizin aklını karıştırmakta, onları devşirmektedir. Eğitim
sistemimizi millîleştirmek ve orada biat etmeyen, sorgulayan ve Türkiye’nin
yarınlarına şekil verecek gençliği doğru yetiştirmek ve devletimizi doğru bir
nesle teslim etmek zorundayız. İşin en önemli kısmının da bu olduğuna
inanıyorum.
Yüce
heyetinizi saygıyla selamlıyorum. (MHP sıralarından alkışlar) 
BAŞKAN
– Teşekkür ediyorum Sayın Erdoğan.
Şimdi
önerinin aleyhinde ilk söz, Ordu Milletvekili Ergün Taşcı’ya aittir.
Buyurun
Sayın Taşcı. (AK PARTİ sıralarından alkışlar) 
ERGÜN
TAŞCI (Ordu) – Sayın Başkan, değerli milletvekilleri; Cumhuriyet Halk
Partisinin FETÖ terör örgütünün ekonomik olarak nasıl güçlendiğine ilişkin,
geçmişe dönük olarak kamu ihalelerinin araştırılması ve haksız kazançla ilgili,
Anayasa’nın 98’inci ve İç Tüzük’ün 104’üncü maddesi gereğince verdiği Meclis
araştırması önergesiyle ilgili önergenin aleyhinde söz almış bulunmaktayım.
Yüce Meclisi saygıyla selamlıyorum.
Öncelikle
“ihale” deyince, “harcama” deyince önümüze, biliyorsunuz, 2002 yılında 4734
sayılı Yasa’yla yürürlüğe giren Kamu İhale Kanunu ve bu ihale sürecini
devamında sözleşmeye bağlayan 4735 sayılı Kamu İhale Sözleşmeleri Kanunu
devreye girmiştir ve 2002 yılından itibaren daha önceki ihalelerle ilgili
düzenleme yine devletin gelir getirici faaliyetiyle ilgili 2886 sayılı Yasa
yürürlüktedir. Öncelikle, bu kurumda uzun yıllar yönetici olarak çalışmış
birisi olarak, bu 2002’den itibaren yapılan düzenlemeleri ve ihaleyle ilgili
konu gündeme geldiğinde bu kurumun nasıl çalıştığını sizlerle paylaşmak
isterim. 
Öncelikle
kanunumuzun 5’inci maddesinde temel ilke olarak, tüm ihalelerde temel ilke
olarak ifade edilen ilke, tüm ihalelerde aranan ve bunun denetlendiği… Açık
olarak kurumun gerek şikâyet sürecinde yani kuruma ihalelerle ilgili yapılan
itiraz ve şikâyet sürecinde ve bunun dışında gerekse EKAP üzerinden hem
sözleşme öncesi hem sözleşme sonrasıyla ciddi anlamda denetimi bugüne kadar
yapılmıştır ve bundan sonra da yapılmaya devam edecektir. 
Kanunumuzun
5’inci maddesi çok temel ilkelerle ilgili. Yapılacak ihalelerde saydamlığı,
rekabeti, eşit muameleyi, güvenilirliği, gizliliği, kamuoyu denetimini,
ihtiyaçların doğru zamanda ve uygun şartlarla ve zamanında kaynakların
kullanılmasına ilişkin temel ilkeleri kanunumuzun 5’inci maddesi ifade eder.
Yine, bu
kanunumuzun 3’üncü maddesinde, bu Mecliste uzun yıllar tartışılan ve hep teknik
olarak, bilgi eksikliği olarak, hep kamuoyunun ve Meclisin gündemine taşınan
konularda istisna maddesidir. Bu istisna maddesine ilişkin de bir iki hususu
paylaşmak isterim. 
Kanunun 3’üncü
maddesinde yine yüce Meclisin takdiriyle istisnalar düzenlenmiştir. Bu
istisnayla ilgili alımın sanki Türkiye’deki tüm kamu alımlarının yüzde 60’ını,
yüzde 70’ini oluşturuyor gibi bir algı oluşturulmaya çalışılmaktadır. Zamanımız
yeterli olmadığı için, yine bu konuda merakı olan arkadaşları, yine, kurumun
web sayfasındaki istatistiklere yönlendirebiliriz.
Buradan
özellikle 2015 yılında ve 2016 yılında çok açık, net… 2015 yılında, yüzde 91’i;
bu kanunun yine 17’nci ve 18’nci maddelerinde bu kamu alımlarının hangi usulle
yapıldığına ilişkin düzenleme açıktır. Kamu alımları gerek mal gerek hizmet
gerek yapım konusunda açık ihale usulüyle yapılır, şartları bellidir, belli
istekliler arasında ihale usulüyle yapılır, şartları bellidir ve pazarlık
usulüyle yapılır. Kanundaki şartlar oluştuğu takdirde idareler bu usule göre
ihalelerini yaparlar. 
Ne yapıyoruz?
2015 yılına bakıyoruz, yüzde 91’i isteklilerin tümünün katılımına açık bir şekilde
kamu kaynakları harcanmış, daha doğrusu kamu ihtiyacı karşılama usulü olarak
açık ihale usulüyle… 2016’ya bakıyoruz, yüzde 86’sı. Bunun dışındaki diğer
harcamalarda yine kanunun zorunlu şartlarını taşıyan belirli istekliler ve
pazarlık usulüyle yapılmıştır. 
Kanunun 3’üncü
maddesindeki istisnaların adedinin sayıyla, rakamla, “u” ya kadar geldiği iddia
edilerek sanki kamudaki harcamalar Kamu İhale Kanunu’ndan ve denetimden
kaçırılıyor gibi bir iddianın da bir defa temel bilgi olarak doğru olmadığını burada
sizlerle paylaşmak isterim. 
Ondan sonra,
özellikle -bu rakamları biraz daha zamanımız olsa inceleyebilirdik- kanunumuz
çok açık bir şekilde yani yine kanundan örnek vererek gideyim… Bizim
kanunumuzda 11’inci maddede bir düzenleme var. 11’inci madde der ki: İhaleye
katılamayacak olanlar… Bunlar (a), (b), (c), (d) diye sıralanmış. En fazla
tartışılan konu, 15 Temmuzdaki FETÖ hadisesiyle Meclisin ve Türkiye'nin
gündeminde olan konu, FETÖ’ye bağlı şirketlerin kamudan ihale aldıklarına
ilişkin iddialar. Şimdi, böyle bir şeyin, böyle bir iddianın doğru olması
mümkün değil. Hükûmet, Hükûmetimiz ne yapmış? 15 Temmuz hadisesi sonrası
11’inci maddede “Şunlar, şunlar ihaleye katılamaz.” denilen, maddeyle
sıralanmış, tadat edilmiş hususlara (g) maddesiyle düzenleme yapıyor, diyor ki:
“Terör örgütlerine iltisakı yahut bunlarla irtibatı olduğu Emniyet Genel
Müdürlüğü tarafından bildirilen gerçek ve tüzel kişiler ile bu kapsamda olduğu
Millî İstihbarat Teşkilatı Müsteşarlığı tarafından bildirilen yurt dışı bağlantılı
gerçek ve tüzel kişiler…” Bunlarla derece yakınlığıyla ilgili olanlar, bu
şirkette hissesi olanlar, ortak olanlar; bunların ihaleye katılamayacağına
ilişkin, malum, ülkemizin yaşadığı en büyük hain kalkışma sonrası yine bu
Meclisin vermiş olduğu yetkiyle, kanun hükmünde kararnameyle düzenlemeye,
bugüne kadar var olan yasak fiil ve davranışlara ilişkin yaptırımımıza ilave
bir madde daha yenisini koyarak, bugün ülkemizde bu kalkışmaya gelenlerle
iltisakı olanlarla ilgili muamele, işlem şu anda nasıl yapılıyor? Şöyle
yapılıyor efendim: Kamu İhale Kanunu’na tabi ihalelerde ilanla ihaleye çıkıyor
ve ihale süreci devam ederken ihale komisyonu karara varmadan önce, yasak fiil
ve davranışı tespit edilenler, bu şirketler, bu şirketlerin ortaklıkları EKAP
üzerinden sorgulanıyorlar ve ihaleyle ilgili temel değerlendirmede geçerli
teklif olarak -daha ilk aşamada- kabul edilip edilmeyeceğine ilişkin kanuni
dayanağa bağlı olarak bu kararlar veriliyor. Ve sonrası… Özellikle bunun altını
çizmek isterim: 15 Temmuz öncesi, yasal bir dayanağı olduğu hâlde, hiçbir ihale
falanca kuruma, filanca kişiye verildi denemez. Çünkü yasanın açık hükmü, EKAP
üzerinden açık bir şekilde, idareler tarafından sistem üzerinden denetlenmekte.
15 Temmuzdan sonra bu FETÖ'yle bağlantılı konular da devreye girerek o da süreç
içerisinde devam etmektedir.
Peki, sözleşmeye
bağlanmış ama sözleşme devam ederken… Az önce değerli arkadaşımız ifade etti;
belediyelerde, orada burada birtakım bir şeylerden bahsedildi ama bir defa,
bunların her birinin, kamu harcamasına ilişkin konuların Kamu İhale Kanunu‘na
tabi olduğunu bilmemiz gerekiyor. Dolayısıyla 4734’e ve 4735’e tabi olarak
devletin bir kuruşunun harcanmasında gerek bireysel şikâyette gerekse kurumsal
anlamda şirketlerin, bir defa, meşru meri mevzuata aykırı bir şekilde sözleşme
imzalaması mümkün değildir.
4735’le ilgili
şunu söyleyelim: Evet, kayyum atanan belediyelerle ilgili hususa değindik.
Evet, kayyum atanan belediyelerle ilgili, mevcut yapılmış sözleşmelerle ilgili
süreci de tetkik ederek bu sözleşmelerin, özellikle terör örgütleriyle irtibatı
olan, iltisakı olan şirketlerin sözleşmelerinin feshedildiğine ilişkin -evet,
zamanım oldukça kısa olduğu için bir iki hususun altını çizeyim- buna ilişkin
işlemler de açık, mevcuttur; Kamu İhale Kurumunda mevcuttur, idarelerde
mevcuttur. Buna ilişkin bir iki hususun altını çizmek isterim. Türkiye’nin 44
ilinden toplam 951 şirkette kayyumların yetkileri Tasarruf Mevduatı Sigorta
Fonu’na devredilmiş, bu Fon bu şirketlere kayyum olarak atanmış. 107 gerçek
kişinin mal varlıklarına Fon kayyum olarak atanmış. Bu şirketlerin türlerine
göre dağılımından bir iki rakam vermek isterim: 488 anonim şirket, 348 limitet
şirket, 22 anonim limitet şirket şubesi, 67 ticari işletme, ticari işletme
şubesi, 5 yurt dışında kurulu şirket, 9 işletme, 3 kolektif şirket, 3 ortaklık,
2 adi komandit şirket, 1 adi ortaklık, 1 kooperatif ve 1 avukatlık ortağı
olarak bunun aktif büyüklüğü yaklaşık 40,9 milyar, öz kaynak toplamı 18,2
milyar, ciro toplamı 21,9 milyar olarak bu şirketlerde yaklaşık 46 bin kişi
istihdam edilmektedir ve bu şirketlerle ilgili işlemler yapılmıştır. Bu,
devletin resmî verileridir. Dolayısıyla kanuna, kanunun işleyişine ilişkin… 
(Mikrofon
otomatik cihaz tarafından kapatıldı)
ERGÜN
TAŞCI (Devamla) – …kurumun işleyişine ilişkin her şey ortadayken ve bu anlamda
geçmişte de bugün de yasaya aykırı bir şekilde ihalelerin birilerine
verildiğine ve buna devletin duyarsız kaldığına ilişkin iddiaların hiçbir
hukuki dayanağı yoktur. Bu nedenle önergeyi desteklemiyoruz. (AK PARTİ
sıralarından alkışlar) 
BAŞKAN
– Teşekkür ediyorum Sayın Taşcı.
Önerinin
lehinde ikinci söz Mardin Milletvekili Mithat Sancar’a aittir.
Buyurun
Sayın Sancar.
MİTHAT
SANCAR (Mardin) – Sayın Başkan, değerli milletvekilleri; Darbe Araştırma
Komisyonu Raporu’nun en zayıf yanı siyasi sorumluluğu atlamış olmasıdır. Siyasi
sorumluluk nedir? İki boyutta açıklayabiliriz bu darbe girişiminin siyasi
sorumluluk ayağını. Birincisi: Doğrudan doğruya siyasi kadroları kimlerdi
darbecilerin? Eğer başaralı olsaydılar hemen ardından veya bir süre sonra
kimlerden hükûmet oluşturacaklardı? Devletin siyasi yönetimini kimlere
vereceklerdi? Bu konuda sorulan bütün sorular geçiştiriliyor. Komisyon
çalışmaları sırasında da ısrarla bu soruları aydınlatacak bilgi ve tanık ya da
kişi dinlenmesini istedik. Bunların tamamı reddedildi.
Neden böyle bir
çaba içine giriyor komisyon üyeleri, ayrıca AKP’nin kamuoyuna konuşan bütün
sözcüleri? Neden “Darbenin siyasi ayağı olmaz.” gibi bir söz sarf etmeye
ihtiyaç duyuyorlar? Bizim bu soruya verdiğimiz cevap: Kendilerinden korktukları
için. Evet, siyasi sorumluluk ki en çok AKP’nin içine uzanacağından korktukları
için bu konudaki bütün ciddi soruları, makul soruları cevapsız bırakmayı tercih
ediyorlar. Ancak, tekrarlamaya bile gerek görmüyorum, hakikatleri ilelebet
karartmanın imkânı yoktur, uzun süre örtmenin de imkânı yoktur. Bunlar ortaya
çıkacaktır. 
Siyasi
sorumluluğun ikinci ayağı şudur arkadaşlar, ikinci boyutu: Acaba bu cemaat
devlet içinde örgütlenirken kimlerden, nasıl yardım gördü? Hangi yöntemlerle
devletin içinde bu kadar güçlü bir konuma gelebildi? Darbe Komisyonu raporuna
bakıyorsunuz, 60’lardan, 70’lerden, 80’lerden, 90’lardan söz ediyor;
Özallardan, Ecevitlerden, Demirellerden bahsediyor fakat 2000’lere gelince
susuyor. Bu süre içinde en uzun dönem Başbakanlık yapan Sayın Erdoğan’ın adı
bir kere bile zikredilmiyor. 
Peki, böyle bir
geçiştirme haklı soruların ortadan kalkmasına yol açabilir mi? Kesinlikle yol
açmaz, bu soruların cevapları ortaya çıkacaktır. 
Şimdi, bu
soruları biraz daha detaylandıralım. Şimdi, terör örgütü olarak ilan edilen bu
cemaat yapılanması en çok hangi iktidarlar döneminde devlet içinde kadrolaştı?
Mesela, bugün açığa alınan ve tutuklanan hâkim ve savcıların yüzde kaçı hangi
dönemde işe alındı, hangi dönemde göreve başladı? Açığa alınan ve tutuklanan
Emniyet mensuplarının yüzde kaçı hangi iktidar döneminde işe alındı, hangi
iktidar döneminde yükseltildi? Üniversitelerden ihraç edilen akademisyenlerin
yüzde kaçı hangi iktidar döneminde nasıl teşvik gördü, nasıl yükseldi? Hangi
rektörler hangi dönemde, cemaate mensup olduğu iddia edilen hangi kişiler en
çok hangi dönemde üniversite yönetimine, YÖK’e üye olabildi ya da üniversite
yönetiminin başına geçirilebildi? 
Eğer bu soruları
cevaplandırmazsanız siyasi sorumluluk ithamından asla AKP’yi kurtaramazsınız.
Bakın, örgüte iltisaklı diye açığa alınan ya da tutuklanan ve şu an yargılanan
pek çok kişi, 2013’ten önce bir bankaya, örgütün bankasına, cemaatin bankasına
veya dershanelerine veya okullarına herhangi bir bağlantıyla ilişki içinde
olduğu için atılmış ya da tutuklanmış ve yargılanmaktadır. Peki, 2002’den sonra
2013’e kadar bu iktidarların, AKP iktidarlarının yaptıkları birdenbire nasıl
silinebiliyor? Eğer sizin sorumluluğunuz 2013’te başlıyorsa o zaman başkalarının
da 2013’ten önceki fiillerini gerekçe göstererek ihraç etme veya yargılanmaya
sevk etme hakkınız olmaz.
Bir diğer
çelişki -Darbe Komisyonu raporunda da var- “Efendim, neden cemaat mensupları bu
kadar yoğun kullanıldı?” Çünkü AKP iktidara geldiği zaman kendisine bağlı,
kendisine ait kadroları yoktu. Cemaatin kadrolarını hazır buldu, onları işe
aldı. E, bu bir sorumluluk gerektirmiyor mu? Çünkü onlardan yararlandınız;
biliyordunuz, bir cemaattir bu. Devlet içinde bir cemaati örgütlemek, bu
şekilde yoğun kadrolaştırmak darbe sonrasında yapılacak her yargılamada bir suç
olarak, iş birliği olarak mutlaka davalara dâhil edilmelidir. O dönemdeki bütün
bakanların, o dönemdeki bütün genel müdürlerin bugün darbe yargılamalarında
sanık sandalyesine oturmaları gerekiyor. Bunu yapmadığınız takdirde, bu darbeyi
önceden iktidarın bildiği ama önlemek yerine harekete geçmesi için fırsat
verdiği, sonra bastırıp bunun sonuçlarından yararlandığı iddialarını asla
gündemden, akıllardan, vicdanlardan çıkaramayacaksınız. 
Darbelerle
mücadelenin tek kalıcı yöntemi vardır: Sağlam bir demokrasi, şeffaf bir kamu
yönetimi oluşturmaktır; objektif kriterlere dayalı kamu istihdam sistemi
oluşturmaktır. Ama bugün “darbeyle mücadele” adı altında yapılan şey tam
tersidir. İktidarın kadrolarını iktidara yakın kişileri devlet içine
yerleştirmek en temel yöntem olarak kullanılmaktadır. 
Bir başka önemli
konu arkadaşlar: Bugün ihraç edilen, örgüte mensup olduğu için ihraç edilen
hâkim ve savcıların hazırladıkları dosyalar yargılanma konusu olmaya devam
ediyor. Onlar ihraç edildiler ama onların hazırladıkları dosyalardan en başta
bizim milletvekillerimiz, eş genel başkanlarımız yargılanıyor. Peki, bunu hangi
mantığa, hangi vicdana kabul ettireceksiniz? Madem bunlar hep bir örgüt üyesi
olarak faaliyet göstermişlerdi, o hâlde o dönemde hazırladıkları fezlekeler,
yaptıkları yargılamalar nasıl objektif ve adil kabul edilebiliyor? 
Şimdi, biraz
önce söylediğimi bir örnekle birleştireyim. Geçen gün benim hakkımda bir
fezleke geldi. Diyarbakır Başsavcı Vekili -daha önce burada adını zikrettim-
benim 2011-2014 yılları arasında DTK’ya davet edilmemi örgüt üyeliği delili
sayıyor. Bizim dosyaların tamamı böyle arkadaşlar. 
2011-2014
arasının bir bölümünde çözüm sürecinin başarıya ulaşması için Akil İnsanlar
Heyetinde çalıştım. Bakanların yaptıkları toplantılara DTK temsilcileri resmen
davet edildi, birlikte bulunduk oralarda. Şimdi bir savcı çıkıyor, böyle bir
dosya hazırlıyor ve burada da muhtemelen alkışlanacak. 
Tekrar
söylüyorum: Eğer adalet sisteminde bu ayıklamayı ve temizlemeyi yapmazsanız
eninde sonunda bu yöntemlerin ucu mutlaka size dönecek ama onunla da
kalmayacak, bunların hesabını mutlaka vereceksiniz. Sizi paralel devlet
yapılanması konusunda uyaran, harekete geçmeye çağıran Sevgili Eş Genel
Başkanımız Selahattin Demirtaş cemaatin savcılarının dosyalarından tutuklu, siz
burada onların yaptığı darbe girişiminin nimetlerinden yararlanacaksınız ve bu
da kamu vicdanında kabul görecek, öyle mi? Sizi her seferinde uyaracağım,
faydası olsun olmasın, bunları hep söyleyeceğim. Eğer size faydası olmazsa
tarihe kayıt düşer, vicdanlara kayıt düşer. 
Saygılarımla
efendim. (HDP sıralarından alkışlar) 
BAŞKAN –
Teşekkür ediyorum Sayın Sancar.
Önerinin
aleyhinde ikinci ve son konuşmacı Trabzon Milletvekili Salih Cora.
Buyurun Sayın
Cora. (AK PARTİ sıralarından alkışlar)
SALİH CORA
(Trabzon) – Sayın Başkan, değerli milletvekilleri; Cumhuriyet Halk Partisi
tarafından, geçmiş dönemlerde FETÖ mensuplarına usulsüz bir şekilde verildiği
iddia edilen kamu ihalelerinin araştırılarak alınması gereken önlemlerin
belirlenmesi hususunda verilen önerge hakkında söz almış bulunmaktayım. Bu
vesileyle hepinizi saygıyla selamlıyorum.
Değerli
milletvekilleri, tabii, 15 Temmuzda ülkemizde çok hain, çok alçakça bir darbe
girişimi gerçekleştirilmiştir. Bu darbe girişimi nedeniyle şu anda ülkemizin
her bir tarafında, darbe girişiminin, bu kalkışmanın yaşandığı bütün illerde
hukuki süreçler, yargılamalar devam ediyor ama biz biliyoruz ki bu davaların
sadece bir boyutu askerî kalkışma değildir. FETÖ terör örgütü yıllara sari
olarak ülkemizde çok geniş çalışmalar yapmış, toplumun her bir tarafına nüfuz
edecek yapılanmaları ortaya koymuştur. 
On üç yıl
avukatlık yapmış birisi olarak şunu özellikle ifade etmek istiyorum ki, bu
önergeyle alakalı olarak da bildirmek istiyorum ki geçmişte birçok iş adamı,
vatanına, milletine, devletine bağlı iş adamı, vergisini düzenli ödeyen iş
adamları geçmişte çok çeşitli iddialarla, iftiralarla, kumpaslarla, tamamen iş
dünyasında devre dışı bırakılmaları amacıyla, haklarında usulsüz dinlemelerle,
birbirini tanımayan sanıkların bir araya getirilmesiyle, sahte delillerle
beraber kendilerine kumpas kurularak yargılamalar yapılmış ve bu yargılamalar
sonucunda da o iş adamları devre dışı bırakılıp örgüt elemanlarının önünün
açıldığı bir hukuki gerçekti. 
Şu anda bu
davalarla alakalı olarak da mağdur olan vatandaşlar, iş adamları kendileri
bizzat başvuruda bulunarak yargılamanın yenilenmesi yoluyla ülkemizin çeşitli
mahkemelerinde, çeşitli illerde davalar açmak suretiyle mağduriyetlerini ortaya
koymakta, kendilerine bu kumpası kuranlarla ilgili olarak süreci başlatmış
durumdadırlar. 
Biz de 15 Temmuz
darbe girişiminden sonra hem 678 sayılı KHK hem 684 sayılı KHK’yla birlikte,
terör örgütüyle iltisaklı bulunan şirketlerle ilgili Emniyet ve MİT’in
raporları doğrultusunda, 4734 sayılı Yasa’nın 11’inci maddesi kapsamında yani
Kamu İhale Kanunu kapsamında bu şirketlerle alakalı olarak ihale yasağı
konulmuş ve şirketle alakalı atanan kayyumlar aracılığıyla idari, hukuki ve
cezai soruşturma süreçleri devam etmektedir. Yani süreç kapsamlı bir şekilde
Hükûmetimiz tarafından takip edilmektedir ve bundan sonraki süreçte de
yargılamalarla beraber, elde edilecek delillerle beraber daha kapsamlı
araştırmalarımız devam edecektir.
Bu vesileyle
hepinizi saygıyla selamlıyorum. (AK PARTİ sıralarından alkışlar)
BAŞKAN –
Teşekkür ediyorum.
GARO PAYLAN
(İstanbul) – Sayın Başkan, karar yeter sayısı istiyorum.
BAŞKAN –
Cumhuriyet Halk Partisi grup önerisini oylarınıza sunacağım ve karar yeter
sayısı arayacağım: Kabul edenler… Kabul etmeyenler… 
GARO PAYLAN
(İstanbul) – Başkanım yok, el insaf ya, 100 kişi var.
MUSTAFA ELİTAŞ
(Kayseri) – Var, var Sayın Başkanım. 
BAŞKAN - Öneri
kabul edilmemiştir, karar yeter sayısı vardır.
Şimdi gündemin
“Seçim” kısmına geçiyoruz. 
XI.- SEÇİMLER
A) Komisyonlarda Açık Bulunan Üyeliklere
Seçim
1.- (10/518) esas numaralı Meclis
Araştırması Komisyonunda boş bulunan üyeliğe seçim
BAŞKAN - Sayın
milletvekilleri, Çölyak Hastalığının Teşhis Aşamasının, Sebeplerinin,
Sonuçlarının ve Bu Hastalığa Maruz Kalanlara Sağlanabilecek Yardımların
Araştırılarak Alınması Gereken Önlemlerin Belirlenmesine İlişkin (10/518) esas
numaralı Meclis Araştırması Komisyonunda boşalan ve Adalet ve Kalkınma Partisi
Grubuna düşen bir üyelik için Konya Milletvekili Abdullah Ağralı aday
gösterilmiştir. 
Oylarınıza
sunuyorum: Kabul edenler… Kabul etmeyenler… Kabul edilmiştir.
Birleşime beş
dakika ara veriyorum.
Kapanma Saati: 18.37
BEŞİNCİ OTURUM
Açılma Saati: 18.46
BAŞKAN: Başkan Vekili Ahmet AYDIN
KÂTİP ÜYELER: Mehmet Necmettin AHRAZOĞLU (Hatay), Fehmi KÜPÇÜ (Bolu)
-----0-----
BAŞKAN – Türkiye
Büyük Millet Meclisinin 106’ncı Birleşiminin Beşinci Oturumunu açıyorum.
Alınan karar
gereğince sözlü soru önergelerini görüşmüyor ve gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz.
1’inci sırada
yer alan, Sanayinin Geliştirilmesi ve Üretimin Desteklenmesi Amacıyla Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ve Milli Eğitim, Kültür, Gençlik ve Spor Komisyonu ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu Raporlarının
görüşmelerine kaldığımız yerden devam edeceğiz.
XII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek) (x) (xx)
BAŞKAN –
Komisyon ve Hükûmet yerinde.
Geçen
birleşimde, İç Tüzük’ün 91’inci maddesine göre temel kanun olarak görüşülen 485
sıra sayılı Kanun Tasarısı’nın birinci bölümünde yer alan 14’üncü maddenin
önerge işleminde kalmıştık. 
Şimdi, madde
üzerinde üç adet önerge vardır. Aynı mahiyetteki bu önergeleri okutacağım ve
birlikte işleme alacağım. Talepleri hâlinde önerge sahiplerine ayrı ayrı söz
vereceğim veya gerekçelerini okutacağım.
Şimdi aynı
mahiyetteki önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 14’üncü maddesinin tasarı metninden
çıkarılmasını arz ve teklif ederiz. 
 Kazım Arslan Akif
Ekici Tahsin Tarhan
 Denizli Gaziantep Kocaeli
 Aytuğ Atıcı Tacettin
Bayır  İrfan Bakır
 Mersin İzmir Isparta
Aynı mahiyetteki
diğer önergenin imza sahipleri:
 Ahmet Yıldırım Mahmut
Toğrul Ertuğrul Kürkcü
 Muş Gaziantep İzmir
 Garo Paylan Erol
Dora
 İstanbul Mardin
Aynı mahiyetteki
diğer önergenin imza sahipleri:
 Ahmet Kenan Tanrıkulu Mevlüt
Karakaya Ahmet Selim Yurdakul
 İzmir Adana Antalya
 Mustafa Kalaycı Kamil
Aydın Fahrettin Oğuz Tor
 Konya Erzurum Kahramanmaraş
BAŞKAN –
Komisyon aynı mahiyetteki önergelere katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan. 
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan. 
BAŞKAN – Aynı
mahiyetteki ilk önerge üzerinde söz isteyen Adıyaman Milletvekili Behçet
Yıldırım. 
Buyurun Sayın
Yıldırım. (HDP sıralarından alkışlar)
BEHÇET YILDIRIM
(Adıyaman) – Sayın Başkan, değerli milletvekili arkadaşlarım, ekranları başında
bizleri izleyen saygıdeğer halkımız; 485 sıra sayılı torba Yasa Tasarısı’nın
14’üncü maddesi üzerine söz almış bulunmaktayım. Hepinizi saygıyla
selamlıyorum. 
Şu an idrak
ettiğimiz ramazan ayının en büyük nimetlerinden biri de toplumda kaynaşma,
yardımlaşma ve dayanışmanın bir ayı olmasıdır. Dualarımız, inşallah, Türkiye’de
ve dünyada kalıcı bir barışa vesile olur diyorum. 
İftarlar
sayesinde her gün bir şehirde halkımızla bir araya geliyoruz. Geçen yıl eş
genel başkanlarımızla iftar yemeklerinde bir araya gelen halkımızın, gittiğimiz
yerlerde eş genel başkanlarımızın, tutuklu vekillerimizin, belediye
başkanlarımızın, yöneticilerimizin ne zaman özgürlüğüne kavuşacağı yönündeki
sorularına muhatap kalıyoruz. Kendilerine bunun bir yargı süreci olmadığını,
tamamen siyasi erkin keyfî uygulamalarından içeride olduklarını paylaşıyoruz;
gerçi halkımız da bunun farkında, dünya âlem de bunun farkında. Onlar
halkımızın gözünde her gün daha da değer kazanıp sevilip sayılıyorlar ve
yükseliyorlar. Ben de buradan başta Eş Genel Başkanımız olmak üzere tutuklu
vekillerimizi, belediye eş başkanlarımızı, parti yöneticilerimizi selamlıyor,
saygılar sunuyorum. 
Tabii,
iftar programına değinmişken, üç gün önce benim de davetli olduğum fakat başka
bir programdan dolayı katılamadığım Adıyaman Kâhta ilçesinde yapılan bir iftar
programına değinmeden geçmeyeceğim. Basında çok fotoğraflanan o görüntüler,
güzelim Kâhta’ya hiç yakışmamıştır. Hele bu mübarek ayda bir iftar programında olması
son derece üzücü ve düşündürücüdür. 
Adıyamanlı
bir iktidar vekilinin, Meclis Başkanının da katıldığı bu iftar programında
yaşananlar Adıyaman’ımıza, Kâhta’mıza hiç yakışmamıştır. Bir rant kavgası
olduğu açık. Şu aralar bütün Kâhta’ya çamurlu su içiren AKP’li belediye başkanı
ile bir inşaat firması arasındaki husumetten kaynaklı bir durum. Tabii bunun
bir evveliyatı var. Daha önce birkaç defa yine bu iki kesim arasında kavgalar
oluşmuş, tehditler savrulmuş, silahlar çekilmiş, yaralanmalar olmuş yani göz
göre göre olay geliyorum demiş ve yaşanmış. 
Bence
burada sebeplerden birisi de siyasilerin, özellikle iktidarın halkın
sorunlarından bihaber olması. Sağ olsun bizim Adıyaman iktidar
milletvekillerinin bakan ağırlamaktan, üst düzey bürokrat ağırlamaktan, Meclis
Başkanını ağırlamaktan başka bir şey gördükleri yok. Tabandan, halktan
habersiz, Adıyaman’a geldiklerinde bürokrasiyle, mülki amirlerle, emniyet
amirleriyle vakit geçirirler. Yaşanmış olan bu olayın sebebine eğilmiş
olsalardı, bir barış sağlanmış olsaydı belki bu tatsız olay yaşanmayacaktı. 
Ben
buradan saraya ve iktidara sesleniyorum: Adıyaman AKP’ye çok şey verdi, 5
milletvekilinden 4’ünü verdi. Geçmişte CHP’nin seçtiği vekiller de AKP’ye
geçince 2 dönem 5 vekilin 5’ini de AKP’ye verdi. Ama bugüne kadar Adıyaman’a
bir bakanlık nasip olmadı. Artık yeter diyorum. Kabine değişikliğinin gündemde
olduğu şu ara Adıyaman’a bir bakanlık istiyoruz. Yeter artık, kendi bakanımızı
karşılayalım. İktidar vekili diğer arkadaşlar adına artık ben üzülüyorum; diğer
arkadaşları, diğer illerin bakanlarını karşılıyorlar, bari kendi bakanımızı
karşılasınlar diyorum.
OSMAN AŞKIN BAK
(Rize) – Ya, Türkiye Cumhuriyeti’nin bakanları onlar, hepsi bizim bakanımız.
MUSTAFA ELİTAŞ
(Kayseri) – Hayırlı olsun Başkanım.
BEHÇET YILDIRIM
(Devamla) – Biz de memleketin bir parçasıyız. Adıyaman memleketin bir parçası
değil mi? 
OSMAN AŞKIN BAK
(Rize) – Evet, hepimiz için aynı.
AYŞE DOĞAN
(Tekirdağ) – Hepimizin bakanları.
BEHÇET YILDIRIM
(Devamla) - Adıyaman iktidar vekilleri bakanlığa niye layık görülmüyor? 
OSMAN AŞKIN BAK
(Rize) – Meclis Başkan Vekili var.
BEHÇET YILDIRIM
(Devamla) - Belki bu çağrımı saray dikkate alır. Adıyaman’a bir bakanlık
verilirse kim bilir ne kadar da seviniriz.
MUSTAFA ELİTAŞ
(Kayseri) – Anlaştınız mı siz? 
Bu, sana yapılan
büyük bir yanlış. Sayın Başkan, bak, senin önünü kesiyor şu anda, dostça
davranmıyor, dost gibi davranmıyor. 
BEHÇET YILDIRIM
(Devamla) – Hayır, hayır, belki benim sayemde bakan olacaktır, benim bu
konuşmamdan sonra belki bakan olacaktır.
MUSTAFA ELİTAŞ
(Kayseri) – Ne güzel olur.
AYŞE DOĞAN
(Tekirdağ) – Kabul ediyorsanız…
BEHÇET YILDIRIM
(Devamla) - Hayhay, hayhay derim, Adıyaman’a bakan gelsin de ne olursa olsun,
Adıyaman’a hizmet gelsin de ne olursa olsun. 
MUSTAFA ELİTAŞ
(Kayseri) – Ahmet Bey’e dostça davranmıyorsun.
BAŞKAN –
Müdahale etmeyelim arkadaşlar. (AK PARTİ sıralarından alkışlar)
BEHÇET YILDIRIM
(Devamla) – Şimdi, tasarının içeriğine baktığımız zaman, gelen bütün
düzenlemeler emekçinin, işçinin, çiftçinin lehine değil, birkaç sermayedarın
faydası ve yararı gözetilmiştir. Torbadan ne hikmetse hep “teşvik” adı altında
sermayeye ayrıcalıklar çıkmaktadır, yine her ne hikmetse bütün teşviki
sermayeye, bütün yükü işçiye ve emekçiye havale etmektedir. 
394 sayılı Hafta
Tatili Hakkında Kanun’un yürürlükten kaldırılmasıyla belirsiz dinlenme
günleriyle işçinin, emekçinin gözetilmediği anlaşılmaktadır.
Mera Kanunu
başlı başına bir garabettir. Maden çalışmalarının Adıyaman’da dağ taş
bırakmadığını, halkın yollarının bozulduğunu ve suyun kullanılmaz hâle
geldiğini de belirtmek istiyorum.
Genel Kurulu
saygıyla selamlıyorum.
MAHMUT KAÇAR
(Şanlıurfa) – Ek süre verin efendim, ek süre.
BAŞKAN –
Sürenizi uzatabilirim beş dakika daha isterseniz. (AK PARTİ sıralarından
alkışlar)
OSMAN AŞKIN BAK
(Rize) – Efendim, konu anlaşılmadı, bir dakika daha verin.
BEHÇET YILDIRIM
(Devamla) – Teşekkür ederim. 
İnşallah
Adıyaman’a gerçekten bakanlık verilir. Yani vekil arkadaşların adına
üzülüyorum, ha bire diğer illerin bakanlarını karşılıyorlar…
(Mikrofon
otomatik cihaz tarafından kapatıldı)
BEHÇET YILDIRIM
(Devamla) - …protokoller, protokoller, yeter artık, Adıyaman’a bir bakanlık
gelsin. (AK PARTİ sıralarından alkışlar)
BAŞKAN –
Teşekkür ediyorum.
Tabii, bütün
bakanlarımız Türkiye’nin bakanları, bütün illerin bakanları ve Adıyaman eskiden
gerçekten zor bakan görürdü ama şu anda sağ olsunlar, Adıyaman’ı ihmal
etmiyorlar, her seferinde güzel hizmetlerle, müjdelerle, yatırımlarla
geliyorlar. Teşekkür ediyoruz, Allah razı olsun diyoruz herkese.
İkinci önergenin
gerekçesini okutuyorum:
Aynı mahiyetteki
diğer önergenin gerekçesi:
Üniversiteler
özerk olmalıdır. 
BAŞKAN – Aynı
mahiyetteki diğer önergenin gerekçesini de okutuyorum: 
Aynı mahiyetteki
diğer önergenin gerekçesi:
Söz konusu
maddenin tasarıdan çıkarılmasıyla, kanunla kurulmuş olan bir üniversitenin
ihtisaslaşma alanını belirlemesi, değiştirmesi yetkisinin kendisinde olması
amaçlanmıştır. Zira maddenin bu hâliyle yasalaşması hâlinde YÖK bu yetkiyi
kullanarak üniversitelerin özerkliğini ellerinden almış olacaktır. 
BAŞKAN – Aynı
mahiyetteki önergeleri oylarınıza sunuyorum…
MAHMUT TOĞRUL
(Gaziantep) – Yoklama istiyoruz Başkanım. 
FİLİZ
KERESTECİOĞLU DEMİR (İstanbul) – Karar yeter sayısı… 
BAŞKAN – Yoklama
isteyemezsiniz, 20 kişi yoksunuz. 
MAHMUT TOĞRUL
(Gaziantep) – Karar yeter sayısı Başkanım. 
BAŞKAN – Aynı
mahiyetteki önergeleri oylarınıza sunuyorum ve karar yeter sayısı arayacağım.
MUSTAFA ELİTAŞ
(Kayseri) – Bir grup başkan vekili ne istediğini bilmeli Sayın Başkan. 
OSMAN AŞKIN BAK
(Rize) – Efendim, yoklama talep etti, ayağa kalkmaları lazımdı. 20 kişi yoklar
efendim, geçersiz bir işlem efendim. 
BAŞKAN – Kabul
edenler… Kabul etmeyenler… Aynı mahiyetteki önergeler reddedilmiştir, karar
yeter sayısı vardır. 
14’üncü maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Birleşime beş
dakika ara veriyorum. 
Kapanma Saati: 18.57
ALTINCI OTURUM
Açılma Saati: 19.05
BAŞKAN: Başkan Vekili Ahmet AYDIN 
KÂTİP ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay) 
-----0-----
BAŞKAN – Türkiye
Büyük Millet Meclisinin 106’ncı Birleşiminin Altıncı Oturumunu açıyorum.
485 sıra sayılı
Kanun Tasarısı’nın görüşmelerine devam ediyoruz. 
Komisyon ve
Hükûmet yerinde. 
15’inci madde
üzerinde üç adet önerge vardır, okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 15’inci maddesinin aşağıdaki şekilde
değiştirilmesini arz ve teklif ederiz. 
 Mustafa Elitaş Osman
Aşkın Bak Harun Karacan
 Kayseri Rize
 Eskişehir
 Mehmet Uğur Dilipak Hacı
Bayram Türkoğlu  İsmail Tamer
 Kahramanmaraş  Hatay Kayseri

"MADDE 15 -
2547 sayılı Kanunun 30 uncu maddesine aşağıdaki fıkra eklenmiştir. 
Geçici 55 inci
maddenin ikinci fıkrası hükmü saklı kalmak kaydıyla, yaş haddini dolduracakları
tarihten önce başvurmuş olup sözleşme tarihi itibarıyla öğretim üyesi
kadrolarında bulunanlardan yükseköğretim kurumlarınca belirlenen bölüm ve
programlarda görevlerinde kalmalarında fayda görülenler, yükseköğretim
kurumunun teklifi ve Yükseköğretim Kurulunun onayı ile emeklilik yaş hadlerini
doldurdukları tarihten itibaren, yetmiş beş yaşını geçmemek üzere emeklilik
veya yaşlılık aylığı bağlanıncaya kadar birer yıllık sürelerle sözleşmeli
olarak çalıştırılabilirler. Bunlarla, net tutarı, en son bulundukları kadroları
için öngörülmüş olan gösterge, ek gösterge, taban ve kıdem aylıkları,
üniversite ödeneği, yükseköğretim tazminatı, eğitim öğretim ödeneği, geliştirme
ödeneği, makam ve görev tazminatları ve 375 sayılı Kanun Hükmünde Kararnamenin
ek 9 uncu maddesinde belirlenmiş olan ek ödemenin toplamından ilgili mevzuatı
uyarınca vergi ve diğer kesintiler yapıldıktan sonra kalan net tutarı geçmemek
üzere belirlenecek ücret üzerinden sözleşme yapılır. Bunların sigortalılık veya
iştirakçilik ilişkisi önceki kadro unvanları esas alınmak suretiyle devam
ettirilir. Öğretim üyelerinin tabi olduğu yasak, ödev ve sorumluluklar ile
disipline ilişkin hükümler bu şekilde çalıştırılanlar hakkında da uygulanır. Bu
fıkranın uygulanmasına ilişkin usul ve esaslar Maliye Bakanlığının uygun görüşü
üzerine Yüksek Öğretim Kurulu tarafından belirlenir.”
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 15’inci maddesinin birinci fıkrasının
aşağıdaki şekilde değiştirilmesini arz ve teklif ederiz.
 Ahmet Yıldırım Ertuğrul
Kürkcü Erol Dora
 Muş İzmir Mardin
 Garo Paylan Mahmut
Toğrul
 İstanbul Gaziantep
“Geçici 55 inci
maddenin ikinci fıkrası hükmü saklı kalmak kaydıyla, yükseköğretim kurumlarında
görevli öğretim üyelerinin talepleri doğrultusunda görev süreleri yetmiş beş
yaşına kadar uzatılır. Bu süre içerisinde öğretim üyesi istediği tarihte
görevden ayrılabilir.”
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 15’inci maddesiyle değiştirilmesi
öngörülen 2547 sayılı Kanun’un 30’uncu maddesinin birinci fıkrasına eklenen
cümlenin tasarı metninden çıkarılmasını arz ve teklif ederiz.
 Kazım Arslan Tacettin
Bayır Didem Engin
 Denizli İzmir İstanbul
 Akif Ekici İrfan
Bakır Tahsin Tarhan
 Gaziantep Isparta Kocaeli
BAŞKAN – En son
okunan önergeye Komisyon katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Katılamıyoruz Sayın Başkan. 
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN –
Gerekçeyi okutuyorum:
Gerekçe:
Maddenin yazımı
son derece muğlaktır ve “kalmalarında kamu yararı görülen” -öğretim üyeleri-
ibaresi yeni kadrolaşmalara olanak yaratabilecektir. Bu madde uyarınca
üniversite yönetimleri, ideolojik görüş ayrılığına düştükleri nitelikli öğretim
üyelerinin görev süresini uzatmamakta, bunu da “kamu yararı” kavramıyla
açıklamakta serbest bırakılmaktadır. Her ne kadar Batı ülkelerindeki “emeritus
profesörlük” kavramına eş değer olarak görülse de, “emeritus” unvanı taşıyan
akademisyenler, üniversitenin talebi ve ihtiyacı doğrultusunda emeklilik
yaşından sonra çalıştıkları süre içerisinde üniversiteden maaş ya da başka bir
sosyal hak talep etmeden görevlerini sürdürmekte, yalnızca bilimsel araştırma
projeleri kapsamında gelir elde edebilmektedir. Türkiye'de vakıf üniversiteleri
akademisyenler için yaş sınırı koymadığı için, emeklilik yaşını geçmiş
akademisyenler için maaşlı çalışma olanakları da fazlasıyla mevcuttur. Öte
yandan, devlet üniversitelerinde kadro almak için bekleyen çok sayıda genç
akademisyen bulunmaktadır. 
Daha önceki
yasal düzenlemelerle 72’ye kadar çıkarılan bu yaş sınırını 75’e uzatmak daha
çok kadro sıkıntısına yol açacak ve birçok kamu üniversitesinde bölümlerin
yapısına zarar verecektir. Maddede geçen ve öğretim üyelerinin sözleşmelerinin
her yıl yenileneceğini öngören hüküm ise bu düzenlemenin yol açabileceği
tartışmaları ve üniversitelerde kadro sıkıntılarını giderecek bir düzenleme
sağlamamaktadır. Birçok üniversite bölümünde iç barışın bozulmasına yol
açabilecek bu düzenleme, genç akademisyenlerin kadro sıkıntısından dolayı yurt
dışına yönelmesine ve böylece nitelikli akademik personelin kaybına yol
açacaktır.
Yukarıda
bahsedilen nedenlerle maddenin tasarıdan çıkarılması doğru bir adım olacaktır.
BAŞKAN –
Gerekçesini okuttuğum önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 15’inci maddesinin birinci fıkrasının
aşağıdaki şekilde değiştirilmesini arz ve teklif ederiz.
“Geçici 55 inci
maddenin ikinci fıkrası hükmü saklı kalmak kaydıyla, yükseköğretim kurumlarında
görevli öğretim üyelerinin talepleri doğrultusunda görev süreleri yetmiş beş
yaşına kadar uzatılır. Bu süre içerisinde öğretim üyesi istediği tarihte
görevden ayrılabilir.”
Ahmet Yıldırım (Muş) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Katılamıyoruz Sayın Başkanım. 
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
üzerinde söz isteyen, Mardin Milletvekili Erol Dora.
Buyurun Sayın
Dora. (HDP sıralarından alkışlar)
EROL DORA
(Mardin) – Sayın Başkan, değerli milletvekilleri; Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 15’inci
maddesi üzerinde söz aldım. Genel Kurulu saygıyla selamlıyorum.
Değerli
milletvekilleri, şimdi, akademik özgürlük ve YÖK konusundaki değerlendirmeleri
Parlamentonun takdirlerine sunmak istiyorum. Bakınız, üniversitelerin var olma
sebepleri arasında, bilim alanında özgür olmayı en başta yazmak gerekir.
Anayasa’mızın 27’nci maddesinde “Herkes, bilim ve sanatı serbestçe öğrenme ve
öğretme, açıklama, yayma ve bu alanlarda her türlü araştırma hakkına sahiptir.”
ifadesine yer verilirken bilimsel özerklik ise Anayasa’nın 130’uncu maddesinde
güvence altına alınmıştır. Ancak ülkemizde akademisyenler için var olması
zaruri olan bu özgürlük ortamına ciddi müdahalelerin olduğunu görmekteyiz.
Herkesin malumudur çünkü sırf barış bildirisini imzaladı diye imzacı
akademisyenlere karşı yürütülen linç politikaları, sözleşmelerinin iptal
edilmesi, sonrasında OHAL ilanıyla kanun hükmünde kararnamelerle görevlerinden
atılmaları, açlık ve yoksullukla terbiye edilmeye ve nihayet yalnızlaştırılarak
adım adım ölüme gönderilmeleri zihinlerde canlılığını korumaya devam
etmektedir. 
Değerli
milletvekilleri, günümüz Türkiyesinde üniversite sadece anlamını yitirme
tehlikesiyle karşı karşıyadır. Hatırlatalım, AKP Hükûmeti iktidara gelirken
YÖK’ü kaldıracağı vaadinde bulunmuştu ancak geldiğimiz noktada bırakın
kaldırmayı YÖK daha da kurumsallaştırılmıştır. Merkezî otoritenin olduğu bir
yerde özgürlükler gelişebilir mi? Düşünmekten korkan bir akademisyen ordusu
yaratmış olursunuz en fazla, maalesef daha fazlası değil. 
Sayın Başkan,
değerli milletvekilleri; ifade özgürlüğü olmadan demokrasi olmaz. Üniversite ve
akademisyenin görevi, akıl yürütme ve vicdan muhakemesi sonunda vardığı
fikirleri toplumla paylaşmaktır. Fikrin eleştirilmesi demokrasinin, fikri ifade
edenin cezalandırılması ise otoriterliğin göstergesidir. Akademisyenlerin ülke
sorunlarıyla ilgili dile getirdikleri görüşlerinin siyasi irade tarafından
cezalandırılmaya çalışılması akademik özgürlüklere ve dahası toplumsal
gelişmelere zarar vermektedir.
Değerli
milletvekilleri, İnsan Hakları Evrensel Beyannamesi’nin 40’ıncı yıl dönümünde,
Lima’da, yükseköğretim kurumlarının özerkliği ve akademik özgürlüğü üzerine
Lima Bildirgesi kamuoyuna açıklanmıştır. Bu bildirgede “‘Akademik özgürlük’,
akademik bir çevre üyelerinin tek tek ya da toplu halde bilgiyi araştırma,
inceleme, tartışma, belgeleme, üretme, yaratma, öğretme, anlatma ve yazma
yoluyla edinmelerinde, geliştirmelerinde ve iletmelerindeki özgürlükler
anlamına gelir.” ifadesi yer almaktadır. 
Unutmayalım ki
bir fikri söylemek ülke demokrasimize zarar vermez, bilakis ne kadar
kışkırtıcı, rahatsız edici veya azınlıkta olsa da görüşlerini ifade özgürlüğü
özellikle bilim insanları için en temel özgürlük olmalıdır çünkü Lima
Bildirgesi’nde de ifade edildiği üzere, üniversiteler insanların haklarının yaşama
geçirilmesini takip etmekle yükümlüdürler. 
Değerli
milletvekilleri, 2005 yılında Norveç Bergen’de, Türkiye'nin de dâhil olduğu ve
“Avrupa Yükseköğretim Alanının Değerlendirilmesi” konulu toplantıda,
Türkiye’deki üniversitelerin özerkliğinin artırılması ve akademik özgürlüklerin
genişletilmesi konusuna vurgu yapılmıştır. Diğer taraftan Avrupa Konseyinin
akademi alanına özgülenmiş çok sayıda tavsiye kararı, araştırma ve eğitimde
akademik özgürlük, ifade etme, bilgi yayma, araştırma yapma ve gerçekleri kısıtlama
olmaksızın aktarma özgürlüğüne işaret etmektedir. Akademik özgürlük ve kurumsal
özgürlük temel ilkeleri üniversitelerin vazgeçilmez unsurlarıdır. Bu değerlerin
korunması hem ilgili toplumun hem de genel olarak insanların yararınadır. 
Değerli
milletvekilleri, tarih, akademik özgürlük ve üniversite özerkliğinin ihlal
edilmesinin her zaman entelektüel gerilemeyle, dolayısıyla sosyal ve ekonomik
bir duraklamayla sonuçlandığını göstermiştir. Ülkemizdeki bu kaygı verici
gidişin tersine çevrilmesi ve evrensel standartlarda bilim özgürlüğünün
üniversitelerimizde tesisi için gerekli adımları bir an evvel, vakit
kaybetmeksiniz atmak ve herkesin soluk alabileceği gerçek bir üniversiteyi
yaratmak siyasi iktidarın hepimize borcudur diyerek Genel Kurulu tekrar saygıyla
selamlıyorum. (HDP sıralarından alkışlar) 
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 15’inci maddesinin aşağıdaki şekilde
değiştirilmesini arz ve teklif ederiz.
Mustafa Elitaş (Kayseri) ve arkadaşları 
"MADDE 15 -
2547 sayılı Kanunun 30 uncu maddesine aşağıdaki fıkra eklenmiştir. 
Geçici
55 inci maddenin ikinci fıkrası hükmü saklı kalmak kaydıyla, yaş haddini
dolduracakları tarihten önce başvurmuş olup sözleşme tarihi itibarıyla öğretim
üyesi kadrolarında bulunanlardan yükseköğretim kurumlarınca belirlenen bölüm ve
programlarda görevlerinde kalmalarında fayda görülenler, yükseköğretim
kurumunun teklifi ve Yükseköğretim Kurulunun onayı ile emeklilik yaş hadlerini
doldurdukları tarihten itibaren, yetmiş beş yaşını geçmemek üzere emeklilik
veya yaşlılık aylığı bağlanıncaya kadar birer yıllık sürelerle sözleşmeli
olarak çalıştırılabilirler. Bunlarla, net tutarı, en son bulundukları kadroları
için öngörülmüş olan gösterge, ek gösterge, taban ve kıdem aylıkları,
üniversite ödeneği, yükseköğretim tazminatı, eğitim öğretim ödeneği, geliştirme
ödeneği, makam ve görev tazminatları ve 375 sayılı Kanun Hükmünde Kararnamenin
ek 9 uncu maddesinde belirlenmiş olan ek ödemenin toplamından ilgili mevzuatı
uyarınca vergi ve diğer kesintiler yapıldıktan sonra kalan net tutarı geçmemek
üzere belirlenecek ücret üzerinden sözleşme yapılır. Bunların sigortalılık veya
iştirakçilik ilişkisi önceki kadro unvanları esas alınmak suretiyle devam
ettirilir. Öğretim üyelerinin tabi olduğu yasak, ödev ve sorumluluklar ile
disipline ilişkin hükümler bu şekilde çalıştırılanlar hakkında da uygulanır. Bu
fıkranın uygulanmasına ilişkin usul ve esaslar Maliye Bakanlığının uygun görüşü
üzerine Yüksek Öğretim Kurulu tarafından belirlenir.”
MUSTAFA
ELİTAŞ (Kayseri) – Gerekçe...
BAŞKAN
– Gerekçeyi okutuyorum: 
Gerekçe:

Yaş
haddini dolduran öğretim üyelerinin 75 yaşına kadar sözleşmeli olarak
çalıştırılmasına ilişkin hükmün uygulanmasında ortaya çıkabilecek sorunların
giderilmesi amaçlanmaktadır. 
BAŞKAN –
Gerekçesini okuttuğum Sayın Elitaş ve arkadaşlarının önergesini oylarınıza
sunuyorum: Kabul edenler… Kabul etmeyenler… Önerge kabul edilmiştir. 
Kabul edilen
önerge doğrultusunda 15’inci maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
16’ncı madde
üzerinde iki adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın çerçeve 16’ncı maddesiyle 2547 sayılı
Kanun’un 46’ncı maddesine eklenen (l) fıkrasının aşağıdaki şekilde
değiştirilmesini arz ve teklif ederiz. 
 Kazım Arslan Akif
Ekici İrfan Bakır
 Denizli Gaziantep Isparta
 Tahsin Tarhan Tacettin
Bayır Yaşar Tüzün
 Kocaeli İzmir Bilecik
"l. Bu
Kanun kapsamında organize sanayi bölgelerinde, organize sanayi bölgeleri veya
devlet üniversiteleri tarafından kurulan meslek yüksekokullarında öğrenim gören
her bir öğrenci için, 2017-2018 eğitim-öğretim yılından başlamak üzere, her
eğitim-öğretim yılı itibari ile asgari ücretin üçte biri tutarında YÖK bütçesine
ödenek konur. Bu ödeneğin bütçeye teklif edilmesi, yükseköğretim kurumlarına ve
organize sanayi bölgeleri aktarılmasına ilişkin usul ve esaslar, YÖK, Maliye
Bakanlığı ve Bilim, Sanayi ve Teknoloji Bakanlığınca müştereken hazırlanır. “
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 16’ncı maddesinin tasarı metninden
çıkarılmasını arz ve teklif ederiz. 
 Ahmet Yıldırım  Mahmut
Toğrul  Ertuğrul Kürkcü
 Muş Gaziantep İzmir
 Garo Paylan Erol
Dora Mahmut Celadet Gaydalı
 İstanbul Mardin Bitlis
BAŞKAN – Okunan
son önergeye komisyon katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Katılamıyoruz Sayın Başkan. 
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
üzerinde söz isteyen Bitlis Milletvekili Mahmut Celadet Gaydalı.
Buyurun Sayın
Gaydalı. (HDP sıralarından alkışlar)
MAHMUT CELADET
GAYDALI (Bitlis) - Sayın Başkan, değerli milletvekilleri; partim ve grubum
adına, görüşülmekte olan 485 sıra sayılı Kanun Tasarısı'nın 16’ncı maddesi
üzerine söz almış bulunmaktayım. Sizleri ve kamuoyunu saygıyla selamlarım.
Değerli
milletvekilleri, torba yasalar, her şeyi söylemenin fakat hiçbir şey yapmamanın
birer aracı olarak kullanılmaya devam ediyor. Yine, böyle bir torba yasayla
karşı karşıyayız. Birçok farklı alanı ilgilendiren konuların tek bir torbaya
atıldığı fakat ciddi olarak çözüm üretilmediği bir anlayış söz konusudur.
Türkiye'nin sorunları düşünüldüğünde en kritik sorunun eğitim alanı olduğu
görülmektedir. AKP'nin on beş yıllık iktidarı süresince bu alan birer deneme
tahtasına dönüştürülerek sağlıklı bir eğitim sistemi oluşturulamamıştır.
16’ncı maddeye
bakıldığı zaman, hedeflenen, organize sanayi bölgelerinde kurulacak meslek
yüksekokullarında öğrenim gören öğrenciler için söz konusu kurumlara aktarılmak
üzere eğitim ödeneği verilmesidir. AKP hükûmetleri döneminde mesleki teknik
eğitim alanında yapılan değişikliklerin tamamı sermayenin çıkarlarına göre
düzenlenmektedir. Meslek okullarıyla üretim ilişkileri ve bu ilişkilerin
yarattığı sömürü düzeni yeniden yaratılmaktır. Bu yasada mesleki eğitime
ilişkin planlanan düzenlemeler bu sömürünün daha da derinleşmesine neden
olacaktır.
Hükûmetin bu
değişiklikteki temel savı, ara eleman ihtiyacını gidermeye dönük düzenleme
olarak lanse edilmektedir. Mesleki eğitim bir bütün olarak değerlendirildiği
zaman Türkiye'de ara eleman ihtiyacı vardır ama temel sorun, genç işsizliği,
istihdam sorunu olarak görünmektedir.
TÜİK'in 2017
Şubat ayı iş gücü, istihdam raporuna bakıldığı zaman sorun daha da net bir
biçimde görülmektedir. 2017 verilerine göre 15-24 yaş arası genç nüfusun yüzde
24'ü ne eğitim alanında ne de istihdam alanında yer alamamaktadır. Bu durum
katma değeri yüksek, genç ve dinamik bir kesimin, üretimin ya da eğitimin
hiçbir alanında olmadığını göstermektedir. Yani “genç nüfus” olarak
adlandırdığımız kesimden her 4 gencimizden 1’i hem eğitim alanında hem de
istihdam alanında olamamıştır, iktidar partisi bu husus hakkında hiçbir şey
yapmamıştır. Bu kadar önemli bir hususun gözden kaçıyor olması ciddi anlamda
endişe vericidir. Bu durum bir çözüme kavuşturulamamışken Hükûmetin “ara eleman
ihtiyacı” adı altında yoksul çocukları gönderdiği mesleki ve teknik öğretim
alanlarından mezun olan çoğu gencimiz de iş bulamamaktadır. Genç nüfusun hem
istihdam hem de eğitim alanında olmuyor olması, eğitim alanında olanların da
büyük bir çoğunluğunun kendi mesleki alanının dışında çalışıyor olması ya da iş
bulamıyor olması var olan politikaların yetersizliğini gözler önüne
sermektedir.
Bu yasayla
meslek yüksekokullarının sanayi bölgelerine yönlendirilmesiyle, hâlihazırda
üniversite yaşamını sınırlı bir şekilde teneffüs eden dezavantajlı konumdaki
öğrenciler tümden bu atmosferden koparılarak sanayilerde birer çalışana
dönüşecektir. Kalifiye ara eleman ihtiyacını küçük yaşta çocukları mesleki
eğitime yönlendirerek ya da sanayi bölgelerinde kurulmuş meslek
yüksekokullarına göndererek çözmek mümkün değildir. Bu sorunu büyük oranda
çözen gelişmiş ülkeler, mesleki eğitime yönlendirme yaşını gittikçe
yükseltmekte ve bireylerin istekleri doğrultusunda hareket etmektedir.
Türkiye'de ise 13-14 yaşında “Veriyoruz eline torna, ister çalışa ister
çalışmaya.” mantığı yürütülmektedir. 
Yapılan bilimsel
araştırmalar, kalite ve niteliğin bireyin kendisini tam olarak keşfetmesi, ilgi
ve isteklerinin farkına varması ve hangi alanda üretime katkı sunacağını kendi
kararıyla alması sonucu oluştuğunu, bu anlamda yönlendirme yerine 20'li yaşlara
kadar genel ve bütüncül eğitimin verilmesi gerektiğini ortaya koymaktadır.
Öğrenciyi bir
çalışana ve nesneye indirgeyen bu tür düzenlemelerden bir an önce
vazgeçilmelidir. İktidar yetkililerinin çıkıp “Şu kadar akıllı tahta, bu kadar
akıllı tahta aldık.” beyanatlarına benim yanıtım: Bu memleketin akıllı
tahtalara değil, akıllı insanlara ihtiyacı vardır. 
Hepinizi
saygıyla selamlıyorum. (HDP sıralarından alkışlar) 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın çerçeve 16’ncı maddesiyle 2547 sayılı
Kanun’un 46’ncı maddesine eklenen (l) fıkrasının aşağıdaki şekilde
değiştirilmesini arz ve teklif ederiz. 

"l. Bu
Kanun kapsamında organize sanayi bölgelerinde, organize sanayi bölgeleri veya
devlet üniversiteleri tarafından kurulan meslek yüksekokullarında öğrenim gören
her bir öğrenci için, 2017-2018 eğitim-öğretim yılından başlamak üzere, her
eğitim-öğretim yılı itibari ile asgari ücretin üçte biri tutarında YÖK
bütçesine ödenek konur. Bu ödeneğin bütçeye teklif edilmesi, yükseköğretim
kurumlarına ve organize sanayi bölgeleri aktarılmasına ilişkin usul ve esaslar,
YÖK, Maliye Bakanlığı ve Bilim, Sanayi ve Teknoloji Bakanlığınca müştereken
hazırlanır.”
Kazım Arslan (Denizli) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) - Katılamıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN –
Gerekçeyi okutuyorum:
Gerekçe: 
Maddeyle
organize sanayi bölgelerinde, OSB'ler veya devlet üniversiteleri tarafından
kurulan meslek yüksekokullarında öğrenim gören her öğrenci için eğitim desteği
verilebilmesi öngörülmüştür. Yapılması hedeflenen düzenleme ile eğitim-öğretim
desteğinin verilip verilmeyeceği ve verilecekse miktarını belirleme yetkisi
Maliye Bakanlığı ve YÖK'ün takdirine bırakılmıştır. Ülkemizde orta derece
nitelikli iş gücü ihtiyacı tüm kesimlerce kabul edilmektedir. Bu nedenle
desteğin verilmesi ve miktarı, öngörülebilir ve belirli olmalıdır. Verilecek
destek miktarının asgari ücretin üçte biri olması önerilerek, takdire bağlı
olmaksızın eğitim yardımında belirlilik sağlanması, fıkrada eksik olan
OSB'lerin de kapsama alınması ve uygulama esaslarının YÖK, Maliye Bakanlığı ve
Bilim, Sanayi ve Teknoloji Bakanlığınca müştereken belirlenmesi amaçlanmıştır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
16’ncı maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Şimdi 17’nci
madde üzerinde iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın çerçeve 17’nci maddesinin ikinci
cümlesinde geçen "verilmesine” ibaresinden sonra gelmek üzere "ve
ödenmesine” ibaresinin eklenmesini arz ve teklif ederiz.
 Kazım Arslan İrfan
Bakır Akif Ekici
 Denizli Isparta Gaziantep
 Tacettin Bayır Sibel
Özdemir Tahsin Tarhan
 İzmir İstanbul Kocaeli
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 17’nci maddesiyle 2547 sayılı Kanun’un
58’inci maddesinin (b) fıkrasına eklenen paragrafın aşağıdaki şekilde
değiştirilmesini arz ve teklif ederiz.
 Ahmet Yıldırım Ertuğrul
Kürkcü Erol Dora
 Muş İzmir Mardin
 Mahmut Toğrul Garo
Paylan Erdal Ataş 
 Gaziantep İstanbul İstanbul
“Eğitim öğretim
programı dışındaki akademik çalışmalarda görev alan Tezli yüksek lisans ve
doktora programlarındaki tüm öğrencilere 3/3/2004 tarihli ve 5102 sayılı Yüksek
Öğrenim Öğrencilerine Burs, Kredi Verilmesine İlişkin Kanun hükümlerine tabi
olmaksızın belirlenecek miktarlarda burs verilir. Bu bursun verilmesine ilişkin
usul ve esaslar bu fıkra uyarınca çıkarılan yönetmelikle belirlenir.”
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) - Katılamıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) - Katılmıyoruz Sayın Başkan.
BAŞKAN - Önerge
üzerinde söz isteyen İstanbul Milletvekili Erdal Ataş. (HDP sıralarından
alkışlar) 
ERDAL ATAŞ
(İstanbul) – Sayın Başkan, değerli milletvekilleri; yine bir torba yasayla
karşı karşıyayız. 
Az çok, böyle,
demokrasi sorununu çözmüş, ekonomik alanda da orta düzeyde bir gelişim sağlayan
ülkede normal olarak bu tür torba yasaların getirilmesinin o ülkenin önemli
oranda ekonomik koşullarına da siyasal yapısına da zarar verdiği açıktır ama
maalesef bizde, iktidardaki yetkililer, işte, hangi tanıdığı o gün ne getirirse
kendisine, onları torbalara doldurarak buraları getiriyor. Dönem dönem, işte,
herhangi bir vekilin tanıdığı, merayla ilgili bir sorun yaşıyorsa, bir belediye
başkanı herhangi bir alanda, işte, sanayiyle ilgili, sanayi alanıyla ilgili bir
sorun yaşıyorsa ya da zeytinliklere yönelik herhangi bir, işte, yatırım yapmak
isteyen, maden çıkarmak isteyen bir işletmeci çıktığında, hemen onlar yasaya
dönüşerek maalesef bizim önümüze gelmiş oluyor. Oysaki ekonomik alandaki
gelişmenin önemli ayaklarından bir tanesi tarım ve sanayinin birbirini
desteklediği bir yönelimle ele alınmasıdır ama maalesef bizim ülkemizdeki
iktidar, özellikle bu son yıllarda, tamamen ülkemizdeki yer altı, yer üstü
zenginliklerini sadece küçük bir sermaye kesimine peşkeş çekme temeli üzerinden
tahrip etmektedir. Bugün de gelinen aşamada durum bu çerçeveye dönüşmüş
durumda. 
Bizim
coğrafyamız hem iklim hem de coğrafi koşullar açısından aslında tarımda dünyada
6 ülkeden bir tanesi yani ekvatorun üstünde bulunan, ne çok soğuk ne de çok
sıcak olan, tamamen çok çeşitli ürünlerin yetiştiği coğrafyalardan bir tanesi.
Ama maalesef bizim ülkemizde iktidar, bütün bu olanakları doğru temelde
kullanmak yerine tarım alanlarını sanayi lehine tahrip etme siyasetini bugün
önümüze getirmiş durumda. 
Bu getirilen
Mera Yasası’yla birlikte sadece köylülerin yaşam alanlarına, onların
hayvancılıklarına darbe vurulmamakta, aynı zamanda, temiz suların önemli
oranda, işte, diyelim ki kaynak olarak beslendiği alanlar tahrip edilmekte,
yine aynı şekilde yabani hayvanların ve canlıların da yaşam alanları tahrip
edilmektedir. Sadece bu da değil, bu tahrip edilen alanlarla birlikte belki
sanayi alanında bir iki işverenin elde edeceği belli kazanımların yanında
milyonlarca insan kendi köylerinden, üretim alanlarından koparılarak şehirlere
göç etmiş olacak ve bu yapılan politikayla birlikte coğrafyamızda et ürünlerine,
hayvancılığa, onunla bağlantılı olarak sanayi ürünlerinin tümüne yönelik de
önemli oranda sorunlar açığa çıkmış olacak. 
Sadece bu son
yıllarda uygulanan politikalarda bile görülüyor ki biz dışarıdan hem et satın
alıyoruz hem canlı hayvan satın alıyoruz (büyükbaş-küçükbaş) hem de yem satın
alıyoruz. Meralar, bu hayvancılığın geliştirilmesinde en önemli alanlardan bir
tanesidir. 1950’lerde 44 milyon dekar olan bu meralar maalesef hükûmetlerin
uyguladığı yanlış politikalar sonucunda 14 milyon dekara kadar gerilemiş
durumda. Bugün de bunların tümü Büyükşehir Yasası, şimdi getirilen bu yasa, bir
şekilde sanayi bölgelerine açılma ya da yeni alanların ortaya çıkarılması
belediyeler üzerinden, bir de bu son dönemdeki “ot bedelini yirmi yıl ödeme”
anlayışı üzerinden meralar önemli oranda tahrip edilerek hayvancılık alanındaki
bu mesele önemli oranda Türkiye’nin sorunu hâline getirilmiş durumda. Sadece et
ürünlerinin ve hayvan ürünlerinin artması değil, yani bunların zamlanması
değil, aynı zamanda büyük bir işsizlik boyutunun da açığa çıktığı görülüyor.
Yirmi beş yıl içerisinde 10 milyondan fazla insan, ki bu coğrafyada bunların
büyük çoğunluğu, işte bu meralarda hayvancılıkla ve benzeriyle, tarımla
geçiniyordu; bu insanların büyük çoğunluğu şehirlere göç etti ve mevcut iktidar
artık şehirleşmenin büyük oranda başarıldığı üzerine maalesef şimdi
övünmektedir. 
Gelinen aşamada,
hayvancılığa ayrılan miktar yani bu kredi destekleme şeyi 3 milyarken bu
uygulanan politikalardan dolayı dışarıdan alınan yani ithal edilen hayvan ve
diğerlerine verilen paraysa 10 milyar civarındadır yani 3-3,5 milyar dolar
civarındadır. Bütün bu politikalar devam ettirilirse gelecekte bunun en az 10
katı daha hem pahalı yiyecek almak zorunda kalacağız hem de bu ülkede daha
büyük yoksulluğun ortaya çıkmaması söz konusu bile olamaz. Bu noktada,
Hükûmet derhâl bu politikalardan vazgeçerek en azından temel noktalarda hem
sanayiyi hem de tarımı birlikte sürdürebilecek politikalara geri dönmelidir.
Saygıyla
selamlıyorum hepinizi. (HDP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın çerçeve 17’nci maddesinin ikinci
cümlesinde geçen “verilmesine” ibaresinden sonra gelmek üzere “ve ödenmesine”
ibaresinin eklenmesini arz ve teklif ederiz.
Kazım Arslan (Denizli) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Katılamıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN –
Gerekçeyi okutuyorum:
Gerekçe:
Maddenin burs
ödemelerine ilişkin hükmünün yönetmeliklerle netleştirilmesi öngörülmüştür.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
17’nci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
18’inci madde
üzerinde üç adet önerge vardır. İlk okutacağım iki önerge aynı mahiyette
bulunduğundan önergeleri birlikte işleme alacağım. 
Şimdi önergeleri
okutuyorum:
Türkiye Büyük Millet Meclisi Başkanlığına
Görüşülmekte
olan 485 Sıra Sayılı Kanun Tasarısı’nın 18’inci maddesinin aşağıdaki şekilde
değiştirilmesini arz ve teklif ederiz.
 Mehmet Naci Bostancı Burhanettin
Uysal Abdullah Ağralı
 Amasya Karabük Konya
 Halil Eldemir Abdurrahman
Öz
 Bilecik Aydın
“MADDE 18 – 2547
sayılı Kanunun 60 ıncı maddesinin (a) fıkrasının ikinci bendinin ikinci cümlesi
yürürlükten kaldırılmıştır.”
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 18’inci maddesinin tasarı metninden
çıkarılmasını arz ve teklif ederiz.
 Kazım Arslan Akif
Ekici İrfan Bakır
 Denizli Gaziantep Isparta
 Tahsin Tarhan Tacettin
Bayır Didem Engin
 Kocaeli İzmir İstanbul
Aynı mahiyetteki
diğer önergenin imza sahipleri:
 Mahmut Toğrul Erol
Dora Erdal Ataş
 Gaziantep Mardin İstanbul
 Behçet Yıldırım Garo
Paylan
 Adıyaman İstanbul
BAŞKAN – Aynı
mahiyetteki önergelere Komisyon katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Olumlu görüşle takdire bırakıyoruz efendim… Katılmıyoruz.
BEHÇET YILDIRIM
(Adıyaman) – Katıldı.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Aynı
mahiyetteki ilk önerge üzerinde Gaziantep Milletvekili Mahmut Toğrul
konuşacaktır.
Buyurun Sayın
Toğrul. (HDP sıralarından alkışlar)
MAHMUT TOĞRUL
(Gaziantep) – Aslında Komisyon katılmıştı ama çekilmesine.
BAŞKAN – Önemli
olan Genel Kurulun katılıp katılmaması.
Buyurun efendim.
MUSTAFA ELİTAŞ
(Kayseri) - Komisyon takdire bıraktı, bir şey demiyoruz. Ama Genel Kurulun
takdiri çok önemli, Komisyonun değil.
MAHMUT TOĞRUL
(Gaziantep) – Teşekkür ederim Başkan.
Değerli
milletvekilleri, bunu birkaç kez ifade ettim: Bu Meclis kendine iltimas
tanıyan, kendine iltimas geçen bir Meclis olarak tarihe geçmemelidir. 18’inci
maddeyle yapılmak istenen, aslında, üstü kapalı olarak, milletvekili olmuş
öğretim üyeleri milletvekilliğinden emekli olduktan sonra eğer üniversitelere
dönerlerse hem milletvekili emeklilik maaşlarını alacaklar hem de üniversitede
bir maaş daha alacaklar, döner sermaye alacaklar, ders ücreti alacaklar. Diğer
meslek gruplarında aynı imkân yok. Mesela, diyelim ki bir öğretmen buradan
emekli oldu, tekrar öğrencilerine döndü, o faydalanamayacak ama öğretim üyeleri
faydalanacak. Bunun kabul edilebilir hiçbir tarafı yok; ne etiktir ne ahlakidir
ne vicdanidir. 
MUSTAFA ILICALI
(Erzurum) – Vakıf üniversitesinde alıyor zaten.
MAHMUT TOĞRUL
(Devamla) – Değerli arkadaşlar, bunu savunabilmek, gerçekten bu emeklilik
maaşıyla yetinmeyip kendi yurttaşının, 1.400 lira asgari ücretle geçinen on
binlerce insanın yüzüne bakarak “Bu yetmiyor, bunları da istiyorum.” demekten
başka bir şey değildir. Onun için bu madde derhâl Komisyondan çekilmelidir.
Bu maddeye eğer onay verirlerse onay verenler, açık söylemek gerekirse tarihe veballe
geçeceklerdir.
Değerli
arkadaşlar, bu torba yasanın içerisinde neler yok, her şeyi katmışız. Değerli
arkadaşlar, Sayın Bakan; zeytinlikleri kurtardık ama meralarımız her gün
azalmıştır. Cumhuriyetin kuruluşunda Türkiye’nin yüz ölçümünün yüzde 44’ü meraydı,
şu anda korkunç derecede, yüzde 20’ler seviyesine düşmüştür. Bu yasa eğer
geçerse, biz, meralarla ilgili bu yasayı geçirirsek mera alanlarımızı tamamen
yok edeceğiz. Sanılanın aksine endemik bitkilerin, canlıların yaşam alanları
ormanlar değildir, yarısından fazlası meralarda ve bozkırlarda yaşıyor.
Dolayısıyla, gelin bu torba yasada meralarla ilgili bu maddeyi çekelim. Burada
sıkıntılı birkaç şey var. Bu 18’inci maddeyi, kendisine iltimas tanıyan bu
maddeyi çekelim. Ve diğer bir madde daha var üniversitelerle ilgili; güvencesiz
çalıştırmayı esas alan, araştırma görevlilerini 50/d’yle almak isteyen maddeyi
çekelim. Kıyılarımızla ilgili maddeyi çekelim. Bu paketle o zaman AKP Hükûmeti
belki iyi bir şey yaptığını söyleyebilir çünkü bu maddelerin hiçbir tanesi
sanayinin, üretimin geliştirilmesiyle ilgili değildir. Bu maddeler, gerçekten
bu ülkenin geleceğini tahrip etmektir, geleceğini yok etmektir. Birkaç çevre
için sanayileşirken meralarımızı kurban etmeden sanayileşebiliriz. Ülkemizde
sanayi kuracağımız çorak topraklar çokça vardır. Onun için bu maddelerden
vazgeçilmelidir. Israrla öğretim üyelerinin kendileri bu kadar kadre uğrarken,
5 binin üzerinde öğretim üyesi üniversiteden ihraç edilmişken, bir de kendimize
iltimas geçen bir dönemin vekilleri olarak, öğretim üyesi vekilleri olarak
tarihe geçmeyelim derim. Bu doğru bir karar değildir. Bunu savunmak gerçekten
ne ahlakidir ne vicdanidir ne etiktir. Kaldı ki eşitlik ilkesine de aykırıdır.
Eşitlik ilkesine de aykırıdır çünkü sadece bir meslek grubu için istiyorsunuz,
diğer meslek grupları için de istemiyorsunuz. Şimdi, dolayısıyla, biraz önce
söylediğim bu 5-6 maddede Sayın Bakan bunları gözden geçirin. Bugün bu durumu
bir fırsata çevirip hızlı hızlı yasaları çıkarmaya çalışarak toplumun gözünde
kaçırmaya çalışmayın. Bu vebal hepimizin omuzundadır diyorum.
Genel Kurulu
saygıyla selamlıyorum. (HDP sıralarından alkışlar) 
BAŞKAN –
Teşekkür ediyorum.
Aynı mahiyetteki
diğer önergenin gerekçesini okutuyorum:
Gerekçe:
Son
dakika önergesiyle Üretim Reform Paketi adıyla sunulan tasarıya eklenen bu
maddenin sanayinin geliştirilmesi ile ilgisi bulunmamaktadır. Ayrıca bu
maddenin 2016 yılının Kasım ayında TBMM Genel Kurulunda, MEB Teşkilat ve
Görevleri Hakkında KHK ile Bazı Kanun ve KHK'larda Değişiklik Yapan Kanun
Tasarısı’yla getirilmeye çalışılan ancak oluşan tepkilerle geri çekilen ve
kamuoyunda akademisyen kökenli milletvekillerine çifte maaş olarak bilinen
düzenlemenin önünü açmak için tasarıya konulduğuna ilişkin endişeler
oluşmuştur. Bahsedilen nedenlerle maddenin tasarıdan çıkarılması gerekmektedir.
BAŞKAN
– Aynı mahiyetteki önergeleri oylarınıza sunuyorum: Kabul edenler... Kabul
etmeyenler... Kabul edilmemiştir. 
Şimdi
madde üzerindeki son önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 485 Sıra Sayılı Kanun Tasarısının 18’inci maddesinin aşağıdaki şekilde
değiştirilmesini arz ve teklif ederiz.
Mehmet Naci Bostancı (Amasya) ve arkadaşları
“Madde
18- 2547 sayılı Kanun’un 60’ıncı maddesinin (a) fıkrasının ikinci bendinin
ikinci cümlesi yürürlükten kaldırılmıştır.”
BAŞKAN
– Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Takdire bırakıyoruz Sayın Başkan. 
BAŞKAN –
Hükûmet? 
BİLİM,
SANAYİ VE TEKNOLOJİ BAKANI FARUK ÖZLÜ (Düzce) –Takdire bırakıyoruz Sayın
Başkan.
BAŞKAN
– Gerekçesini okutuyorum:
Gerekçe:
Önerge
ile uygulamada 2547 sayılı Kanun’un 60’ıncı maddesinin (a) fıkrası ile 5335
sayılı Kanun’un 30’uncu maddesinin dördüncü fıkrası arasındaki uyumsuzluktan
kaynaklanan aksaklığın giderilmesi amaçlanmaktadır.
BAŞKAN
– Gerekçesini okuttuğum önergeyi oylarınıza sunuyorum: Kabul edenler... Kabul
etmeyenler... Önerge kabul edilmiştir. 
Kabul
edilen önerge doğrultusunda 18’inci maddeyi oylarınıza sunuyorum: Kabul
edenler... Kabul etmeyenler... Madde kabul edilmiştir. 
Böylece
birinci bölümde yer alan maddelerin oylamaları tamamlanmıştır.
Şimdi
ikinci bölümün görüşmelerine başlıyoruz.
İkinci
bölüm 19’uncu maddeye bağlı ek madde 32, ek madde 33, ek madde 34, ek madde 35,
ek madde 36, ek madde 37, ek madde 38 dâhil, 19 ila 40’ıncı maddeleri
kapsamaktadır.
İkinci
bölüm üzerinde gruplar adına ilk söz Milliyetçi Hareket Partisi Grubu adına
Ankara Milletvekili Zühal Topcu’ya aittir.
Buyurun
Sayın Topcu. (MHP sıralarından alkışlar) 
Süreniz
on dakikadır.
MHP
GRUBU ADINA ZÜHAL TOPCU (Ankara) – Sayın Başkan, değerli milletvekilleri; bazı
kanun ve kanun hükmünde kararnamelerde değişiklik yapılmasına dair kanun
tasarısı üzerinde Milliyetçi Hareket Partisi adına söz almış bulunuyorum.
Hepinizi saygıyla selamlıyorum.
Evet,
yıllardır buradayız ve şunu tekraren, tekraren, tekraren söylemek istiyorum ki
devlet yönetimi gerçekten ciddiyet gerektirmektedir. Devlet yönetiminin her bir
aşamasında detaylı ve hassas kararların alınması gerekmektedir çünkü bunun
temelinde insan unsuru bulunmaktadır ve bu insan unsuruna hizmet yatmaktadır.
Bu kadar hassasiyet gösterilmesi gereken durumlarda bile, her bir cümlenin
bile, her bir kelimenin bile ne anlama geldiğine yönelik, hangi anlamı
vurgulaması gerektiğine yönelik olarak durulması gerekirken gördük ki son
yıllarda böyle üstünkörü çalışmalarla, alınması gereken kararların, çok farklı
kararların hepsinin bir torbaya konularak, böyle harmanlanarak buraya
getirildiğine şahitlik ediyoruz. 
Şimdi
de şu anda söz almış bulunduğum tasarıyla ilgili olarak da böyle bir şeyle
karşı karşıyayız. Bunun içinde o kadar çok şey var ki; bunun içinde zeytin var,
bunun içinde meralar var, bunun içinde insan var, üniversiteler var, eğitim
var, çıraklık var, ne ararsanız var. İşte, bu ne kadar ciddiyetsiz bir tavırla
karşı karşıya olduğumuzun da göstergesi. Evet, önü arkası düşünülmeden kararlar
alınıyor, kararlar veriliyor. Alelacele, böyle, hemen, “göç yolda düzülür”
mantığıyla alınan kararlar var. İşte, “zeytin ağaçları” dendi, gelinen sosyal
baskı sonucunda ne yapıldı? Bu karardan geri adım atıldı; zeytinliklerin
ortadan kaldırılmasına yönelik olarak, üzerine tesis inşa etmeye yönelik
olarak. Ama bu yedinci kez geri atılan bir adım, inşallah sekizincisiyle bu
Meclis tekrar karşı karşıya kalmaz.
Zeytin kadar
önemli bir diğer konu da eğitim konusu. Biz isterdik ki Millî Eğitim Komisyonu
üyesi olarak, özellikle üniversitelerle ilgili alınan kararlar ve
üniversitelerde istihdam edilen, edilecek olan araştırma görevlilerinin
geleceğiyle ilgili konular ve eğitim kalitesiyle ilgili konular böyle bir torba
yasa yerine gerçekten tartışılan, Millî Eğitim Komisyonunda tartışılan, enine
boyuna tartışılan bir şekilde gelseydi. Ama gördük ki bu çalışmalar bu şekilde
yürümüyor; alelacele, işte hangi komisyon getirirse ve hızla geçiriliyor, “Bunu
da ekleyelim.” mantığıyla şu anda karşınızda konuşuyoruz. Bu konuşmalar ve bu
millî eğitim konusunda, üniversiteler konusunda alınan kararlar Millî Eğitim
Komisyonunda tartışılmadı yani Millî Eğitim Bakanının da olduğu Komisyonda
tartışılmadı. Biz geçenlerde farklı bir konuda bir araya geldiğimiz Millî
Eğitim Bakanına da aynı şekilde serzenişlerimizi ve sıkıntılarımızı dile
getirdik. Bu kadar önemli bir konunun başka komisyonlarda görüşülerek başka
yasalar altında gündeme getirilmesi gerçekten çok yazık, bu ülkeye yazık, onu
da belirteyim. 
Bu maddelerden
bir tanesi özellikle üniversitelerde kaliteyi artırmaya yönelik olarak bir
kalite kurulunun oluşturulması. Şimdi, bu kalite kurulunun oluşturulmasında
özellikle orada geçen bir cümle var, diyor ki: “İdari ve mali özerkliğe sahip
olması gerekir.” deniyor ama bir de bu idari ve mali özerkliğe sahip
oluşturulması gereken kalite kurulunun elemanlarına baktığımızda; YÖK 3 tane
üye veriyor, Üniversitelerarası Kurul 3 tane veriyor, Millî Eğitim Bakanlığı 3
tane veriyor ve bazı kuruluşlardan da yine 1’er tane veriliyor. 1 tane de
zavallı öğrenci temsilcisinin olduğunu görebiliyoruz. Biz biliyoruz ki
öğrencilerin sözleri çok fazla dikkate alınmıyor çünkü üniversitelerin
yönetimlerinde de öğrenci temsilcileri var ama rektör beyler canları istediği
zaman çağırıyorlar, canları istemedi mi çağırmıyorlar. Öğrenci konseyleri var.
Bu konseylerin seçimlerinin bile yaptırılmadığına şahitlik ettik çünkü iktidarın
kendilerinin eğiliminde olmayan öğrenci gruplarının kazanacağına inandıkları
zaman bu seçimlerin yaptırılmadığını da gördük. İşte buradaki kurulların da hep
böyle gelip geçen kararlarla oluşturulduğuna da şahitlik ediyoruz. 
Şimdi, diyoruz
ki bu, özerk kurul olması gerekirken nasıl yukarıdan alınan talimatlarla
yönetilecek ve nasıl özerk olacak? Ne diyeceğiz? Bunlara neden acilen ihtiyaç
duyuldu? Acaba bir yerlere “Biz bu kurulu oluşturuyoruz.” mu diyoruz? Ve
diyoruz ki: Kalite uluslararası rekabette gerçekten çok önemli. Yirmi yıl önce
söyledik bunu. Mutlaka kalitenin oluşturulması lazım, sahiplenilmesi lazım,
kıyas yönteminin kullanılması lazım. Diğer ülkeler neler yapıyorlar, bizim
onlardan daha iyi yapmamız gerekiyor. Ama diyoruz ki: “Bunları nasıl
gerçekleştireceksiniz?” 
Sorularımız var
bu kurula yönelik olarak: Bağımsız dış değerlendirme kurulları hangi kriterlere
göre seçilecek?
Bir diğeri:
Birden fazla aynı alana yönelik dış değerlendirme kurulu başvuruda bulunursa
hangi kriterler devreye girecek? Birden çok dış değerlendirme kuruluna yetki
verilecekse somut olmayan değerlendirme kriterleriyle ilgili denetleme nasıl
gerçekleşecek? Derneklere bağlı olarak kurulacak akreditasyon kurullarının
faaliyetlerinde ve yetki verilecek kurul seçimlerinde yandaşlık devrede olacak
mı?
O kadar çok soru
var ki bunları daha fazla detaylandırmadan başka bir konuya geçiyorum. Bu konu
gerçekten çok acil ve acilen de çözümlenmesi gerekiyor. Biliyorsunuz ki
araştırma görevlilerinin kadrolarına yönelik olarak çok daha yakın bir dönemde
14 bin araştırma görevlisinin 674 sayılı KHK’yla işlerine son verilmesi… Yapboz
tahtasına çevrildi. Bu KHK’larla gerçekten 14 bin gencimiz mağdur edildi. Eğer
bir suçları varsa, bir hata yaptılarsa, bir suç işledilerse adalet kurumu vardır,
onlar karar verir, onların kararı tabii ki uygulanır. Ama hiçbir şey yokken
üniversitelerde bunların işine son verip yeniden alımlar yapıyorsanız o zaman
kafalarda soru işaretleri çok rahatlıkla da oluşmaktadır.
Özellikle
üniversitelerde kalite artırmaya yönelik, işte, Öğretim Üyesi Yetiştirme
Programı’nda değişikliğe ne gerek vardı? Şu anda deniliyor ki: “Bütün araştırma
görevlilerinin yan doktorayı bitirmelerinden sonra yalnızca yüzde 20’si
istihdam edilecek, kadroya alınacak.” Acaba bu kadroya almada hangi kriterler
geçerli olacak? Nasıl kadroya alınacaklar, kimler karar verecek? Tabii ki
belli. Şu anda kimler karar veriyorlarsa, nasıl alınıyorsa aynı şekilde tekrar
devam edilecektir. 
Gerçekten
doktora öğrencileri, bu ÖYP’liler çok mağdur edildi. 50/d kadrolarına geçirildi
ve iş garantileri ortadan kaldırıldı. Biz diyoruz ki: Gelin bu gençliği heba
etmeyin, bu gençlik bizim, bu gençliğe umut vermemiz lazım. OECD’nin yaptığı en
son araştırmada en fazla umudu olan gençlik bu ülkedeki gençlik. Hâlâ umudu
var, geleceğe yönelik bir isteği var, hedefi var, heyecanı var. Onun için daha
fazla bu gençliğin umutlarını lütfen söndürmeyin ve bitirmeyin, bu umutları
köreltmeyin. Kadroya yüzde 20’si alındıktan sonra yüzde 80’i ne yapacak, nerede
iş bulacak? Bir doktorayı bitirmeyle 31-32 yaşına geliyor. Bu yaştan sonra
nerede iş bulacaklar? Tekrar dikkat edilmesi gerekiyor. 
Onun
için eğer üniversitelerde kaliteyi artırmak istiyorsanız ve Doğu ve Güneydoğu
Anadolu’daki üniversitelerde kaliteli eleman istihdam etmek istiyorsanız bu
maddenin tekrar görüşülmesi lazım ve gündeme yeniden getirilmesi gerekmektedir.

Ben
teşekkür ediyorum hepinize, saygılar sunuyorum. (MHP sıralarından alkışlar) 
BAŞKAN
– Teşekkür ediyoruz Sayın Topcu.
Gruplar
adına ikinci söz Halkların Demokratik Partisi Grubu adına İstanbul Milletvekili
Garo Paylan’a aittir.
Buyurun
Sayın Paylan. (HDP sıralarından alkışlar) 
HDP
GRUBU ADINA GARO PAYLAN (İstanbul) – Sayın Başkan, değerli milletvekilleri;
hepinizi saygıyla selamlıyorum. 
Değerli
arkadaşlar, bugün Meclise bir bomba daha atıldı farkında mısınız bilmiyorum.
Hani şu avluda bir bomba atıldı 15 Temmuz gecesi, Türkiye Cumhuriyeti
devletinin bir savaş uçağı tarafından bir bomba atıldı ya. O bombadan sonra
hepimiz buna karşı mücadelemizi verdik ya. Ondan önce sizi defalarca
uyarmıştık. Bu Meclise o bombadan önce de maalesef bir bomba atıldı, hatta
onlarca bomba atıldı diyebilirim. Dokunulmazlıkların kaldırılma tartışmalarında
sizleri uyardık, dedik ki: Bir darbe dinamiği devrededir, Türkiye Büyük Millet
Meclisine, demokratik siyasete karşı bir darbe dinamiği devrededir. Ve bu darbe
dinamiğinde, hani aynı yoldan, paralel yoldan aynı hedefe yürüyoruz diyenler
vardı ya, o yolda iki güç birlikte yürüyordu. Biri saray rejimiydi ve
demokratik siyaseti tarumar etmek yönünde hem manipüle ediliyordu hem de
ideolojik olarak bu şekilde düşünüyordu. Bir de sizin “paralel” dediğiniz,
belki de sizin onlara paralel olduğunuz başka bir anlayış da demokratik
siyaseti manipüle ediyordu. Ve bu yönde sizi, pek çok yönde siyaseti devre dışı
bırakalım, gücü saraya devşirelim diyenler vardı. Ama halı hepimizin altından
birden kaymak üzereydi. Bu yönde sizi hem siyasetçiler uyardı –bizler- hem de
gazeteciler uyardı. O günlerde müstafi Başbakan Ahmet Davutoğlu Sünni dünyasının
lideri olmak iddiasıyla Tayyip Erdoğan’ı bir şekilde herhâlde ikna etti, Emevi
Camisi’nde namaz kılma iddiası vardı ve bu yönde Suriyeli muhaliflere destek
veriliyordu. 
Ben Plan Bütçe
Komisyonu üyesiyim, biliyorsunuz. Ve hepiniz bu hesaplara bakarsınız, bakabilirsiniz.
2012, 2013, 2014 ve 2015 yıllarında toplam 15 milyar TL’lik örtülü ödenek var,
toplam 15 milyar TL. Ve 15 milyar TL’lik ödeneğin, gizli ödenek, örtülü ödenek
üzerinden aktarılan ödeneğin nereye gittiğini hepimiz biliyoruz. Dün de Sayın
Cumhurbaşkanı bunu ikrar etti. Şöyle söyledi, dedi ki: “Katar ve Türkiye
olmasaydı Suriye’deki muhalefet zalim rejime karşı direnemezdi.” Biz de Plan ve
Bütçe Komisyonunda örtülü ödeneklerin nereye doğru gittiğine dair defalarca bu
uyarıyı yaptık. 
BAŞKAN – Sayın
milletvekilleri, lütfen sessizlik. Hatibin insicamını bozmayın. 
GARO PAYLAN
(Devamla) – “Suriye’deki iç savaşa, yangına benzin döküyorsunuz.” dedik.
“Suriye’deki yangına benzin dökerseniz Suriye halkları birbirlerine düşerler
ama bu hem Suriye’nin istikrarına hem Türkiye’nin istikrarına halel getirir.”
dedik. Siyasetçiler bu görevi yaparlar, kamu adına yürütmeyi uyarırlar. Biz bu
görevimizi hakkıyla yapmaya çalıştık. 
Ancak, bir güç
daha vardır siyasetçileri, yürütmeyi uyarabilecek; basındır bu güç arkadaşlar,
basın. Basının da görevi, kamu adına, yürütmenin yaptığı hataları yürütmeye
göstermektir. Can Dündar ve Erdem Gül bu görevi yaptılar bu gazete manşetiyle:
“İşte Erdoğan’ın yok dediği silahlar.” diye bu manşeti attılar. Can Dündar ve
Erdem Gül gazetecilik görevini yaptılar. Çünkü Türkiye Cumhuriyeti bütçesinden,
Millî İstihbarat Teşkilatının görevi olmamasına rağmen -yasal değil
biliyorsunuz, MİT’in silah göndermesi yasal değil ama yasaları da yok sayarak-
tüyü bitmemiş yetimin hakkını Suriye’deki yangına, dün Cumhurbaşkanının da
ikrar ettiği gibi, milyarlarca dolarlık silahı Suriye muhalefetine gönderdi ve
Can Dündar ve Erdem Gül de bunun gazeteciliğini yaptılar. Dediler ki: “Ey
Türkiye halkları, senin bütçen Suriye’deki yangına benzin dökmek için gönderiliyor.”
Bu onların göreviydi arkadaşlar, gazetecilik budur. Hani havuz medyası sizin
adınıza AKP bültenliği yapıyor ya, AKP bülteni gibi çalışıyor; oysa gazetecilik
bu değil. Amerika’da görüyorsunuz, Trump’ın yaptığı hataları gazeteciler ortaya
çıkarıyorlar, Rusya’yla yaptığı görüşmeleri ortaya çıkarıyorlar. Bunlar
soruşturmalara dönüşüyor. Gazeteciler özgürce yazıyorlar. Bu da bir gazetecilik
görevi. Ne oldu? Bir davaya dönüştü bu iş çünkü Sayın Cumhurbaşkanı bir
televizyon programında söyledi değil mi? “Onların yanına öyle bırakmam.” dedi.
Öyle değil mi? Gazetecilere had bildirdi, hiçbiriniz sesinizi çıkarmadınız, had
bildirdi. Oysa yapmamız gereken siyasetin namusunu korumak olduğu gibi
gazetecilerin de onurunu korumaktı ama siz yol verdiniz maalesef ve sonuçta
dava vatana ihanetten… 
Vatana ihanet
nedir? Vatana ihanet, yaptığınız her suçu gizlemek midir, örtmek midir? Nedir
vatan sevgisi? Vatan sevgisi, bu ülkeyi demokratik, barış, refah ve huzur
içinde yaşatmaktır. Bu yönde gazeteci de elbette eleştirecek, siyasetçi de
elbette eleştirecek, bizlerin görevi bu. Ama bugün, maalesef, bir mahkûmiyetle
daha Meclise bir bomba daha atıldı arkadaşlar, bir bomba daha atıldı. Geçen yıl
mayıs ayında sizleri uyarıyorduk, HDP’yi hedefleyen bir dokunulmazlık yasası
var ve buna yol vermeyin diyorduk; bugün bize yarın size arkadaşlar diyorduk.
CHP’lilere de aynı çağrıyı yaptık. Sizler getirdiniz, Cumhuriyet Halk Partisi
ilk başta karşı çıkmadı. İlk başta karşı çıksaydı, hani “Anayasa’ya aykırı ama
biz destek vereceğiz.” demeseydi belki bu noktalara gelinmeyecekti ama sizlerin
devam etmesiyle, Ahmet Davutoğlu’nun talimatlarıyla getirdiniz bu tasarıyı ve
Meclise bombalar attınız. Cumhuriyet Halk Partisi milletvekillerinin büyük
çoğunluğu, ezici çoğunluğu buna karşı olmasına rağmen, 20 milletvekili
“Efendim, referanduma giderse çoğunluk bunu kabul eder.” diye maalesef bu
bakışa yedeklendi ve maalesef Selahattin Demirtaş, Figen Yüksekdağ ve
milletvekillerimizden sonra bugün Cumhuriyet Halk Partisinin milletvekili,
saygın bir gazeteci Enis Berberoğlu müebbet hapse mahkûm oldu arkadaşlar,
müebbet hapis, müebbet. Bir milletvekili arkadaşımız ya, kılınız kıpırdamıyor.
Bir milletvekili arkadaşınız müebbet hapisle mahkûm edildi. Sarayın talimatı
ama saray acaba bu kadar mı istemişti bilmiyorum. Hani şöyle bakılıyordu: “Üç
beş yıllık bir ceza yer, onun da yatarı olmaz.” diye bakılıyordu, belki hesap,
plan buydu. Belki de sizi daha çok zora sokmak isteyen -hani biz hep uyardık ya
darbe dinamiği var arkadaşlar- başka bir dinamik devrededir ve sevgili Enis
Berberoğlu müebbet hapisle mahkûm oldu arkadaşlar. 
Hani biz geçen
yıl mayıs ayında sizi uyarıyorduk, “Bir darbe dinamiği devrede, gelin buna
bakın.” diyorduk, siz gülüyordunuz bize. Maalesef darbe gecesi bunu anladınız.
Bugün tekrar bir darbe dinamiği devrededir arkadaşlar. Sizin elinizle
yürüttüğünüz bir darbe dinamiği ve paralel bir darbe dinamiği. Hepimizin
altından halı kayıyor, farkında değilsiniz, hepimizin altında. Parlamentoya
onlarca bomba atılıyor, farkında değilsiniz. Referandum sonrası da pek çok
noktada Parlamentonun etkinliği zayıfladı ve zayıflamaya devam ediyor. Eğer bu
yolda devam edersek Parlamentonun bir hükmü kalmamış olacak. Geriye ne kaldı?
Güvenlikçi siyaset, güvenlikçi bakış. Peki, bizim iddiamız neydi? Demokratik
siyasetti, öyle değil mi? 
Bütün iradeyi
güvenlikçilere bırakırsanız güvenlikçiler siyaseti parmağında oynatır
arkadaşlar. Maalesef bir irade ortaya koyamadığımız için sizleri de bütün
Parlamentoyu da güvenlikçi siyaset esir almıştır ve bu yolda giderseniz bu
Meclise fiilî olarak atılmış bomba ve onlarca bombayla beraber daha pek çok
bombayla karşılaşıyoruz ve karşılaşmaya maalesef devam edeceğiz.
90’lı yılların
siyasetinin bile gerisine düştünüz. Hani AKP’yi kurarken “Vesayeti
kaldıracağız, güvenlikçi siyaseti devre dışı bırakacağız, demokratik siyaseti
devreye sokacağız.” diyordunuz ya, bütün iddianızı kaybettiniz. Geriye bir
saray rejimi kaldı, bir güvenlik rejimi kaldı. Ve o güvenlikçi rejimin içinde
de, biliyorsunuz, pek çok aktör var. Nereye kadar bunu sürdüreceklerine bundan
sonra onlar karar verecekler çünkü yetkiyi bir kere güvenlikçilere verdiniz mi
sizin iktidarınızın ne kadar süreceğine, nasıl manipüle edileceğinize onlar
karar verecekler. Ben ivedilikle bu yoldan dönün diyorum. 
Ve gazetecilik
suç değil diyorum arkadaşlar. Gazetecilik suç değildir, gazetecilik
demokrasilerde haktır ve hep beraber savunmamız gereken en önemli güçtür.
Hepinize
saygılar sunuyorum. (HDP sıralarından alkışlar)
BAŞKAN –
Teşekkür ediyorum.
Böylece ikinci
bölüm üzerindeki görüşmeler tamamlanmıştır.
Şimdi ikinci
bölüm üzerinde yer alan maddeleri, varsa o madde üzerinde önerge işlemlerini
yaptıktan sonra ayrı ayrı oylarınıza sunacağım.
Birleşime bir
saat ara veriyorum.
Kapanma Saati: 20.03
YEDİNCİ OTURUM
Açılma Saati: 21.03
BAŞKAN: Başkan Vekili Ahmet AYDIN 
KÂTİP ÜYELER: Fehmi KÜPÇÜ (Bolu), Mustafa AÇIKGÖZ (Nevşehir) 
-----0-----
BAŞKAN – Türkiye
Büyük Millet Meclisinin 106’ncı Birleşiminin Yedinci Oturumunu açıyorum. 
Birleşime kırk
beş dakika ara veriyorum.
Kapanma Saati: 21.04
SEKİZİNCİ OTURUM
Açılma Saati: 21.50
BAŞKAN: Başkan Vekili Ahmet AYDIN 
KÂTİP ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay) 
-----0-----
BAŞKAN – Sayın
milletvekilleri, Türkiye Büyük Millet Meclisinin 106’ncı Birleşiminin Sekizinci
Oturumunu açıyorum.
485 sıra sayılı
Kanun Tasarısı’nın görüşmelerine devam ediyoruz. 
Komisyon ve
Hükûmet yerinde. 
İkinci bölüm
üzerindeki maddelerin görüşmelerine başlamıştık. Madde 19’a bağlı ek madde 32
üzerinde iki adet önerge vardır, önergeleri okutup işleme alıyorum.
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesiyle 2547 sayılı Kanun’a
eklenen ek madde 32’nin birinci fıkrasında geçen “kaydıyla” ibaresinin
“şartıyla olarak değiştirilmesi arz ve teklif ederiz.
 Akif Ekici Kazım
Arslan Tacettin Bayır
 Gaziantep Denizli İzmir
 İrfan Bakır Tahsin
Tarhan Özgür Özel
 Isparta Kocaeli Manisa
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesiyle 2547 sayılı Kanun’a
eklenmesi öngörülen ek madde 32’nin tasarı metninden çıkarılmasını arz ve
teklif ederiz.
 Mahmut Toğrul Erdal
Ataş Garo Paylan
 Gaziantep İstanbul İstanbul
 Müslüm Doğan Erol
Dora Behçet Yıldırım
 İzmir Mardin Adıyaman
 Mehmet
Ali Aslan
 Batman
BAŞKAN –
Komisyon son okunan önergeye katlıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
üzerinde söz isteyen Batman Milletvekili Mehmet Ali Aslan.
Buyurun Sayın
Aslan. (HDP sıralarından alkışlar)
MEHMET ALİ ASLAN
(Batman) – Sayın Başkan ve Sayın Genel Kurulu saygıyla selamlıyorum. 
Tabii,
zeytinlikler ve meralarla ilgili düzenlenmek istenen yasal düzenlemeleri
gerçekten doğru bulmadığımızı ifade etmek istiyoruz. Yani bir zeytinin ortalama
ömrü yüz yılları bulabilmektedir, bunların kesilmesi o yıllara büyük bir
kayıptır, tekrar aynı şekli alması on yılları bulabilmektedir ve zeytin ağacı
bütün kutsal kitaplarda mübarek bir ağaç olarak yâd edilmiştir. Örneğin, Nûr
suresi 35’inci ayette de “…”(x) diye
anılmaktadır ve Nûr suresi de ismini Nûr suresinin 35’inci ayetinde geçen
zeytin ağacının nurundan almaktadır. Orada zeytin ağacının nuru ile
Allah’ın nuru arasında bir bağ kurulmuştur. Dolayısıyla bütün kutsal metinlerde
geçen zeytin ağacına dönük yapılacak olan kesilmelerin doğru olmadığını buradan
beyan ediyoruz. Yine aynı şekilde, Peygamber (AS) “Zamanınız varsa, kıyametin
kopacağını bilseniz dahi ağaç dikiniz.” diye buyurmuş, “Ağaç kesiniz.” diye
buyurmamıştır. Bu ramazan ayında da özellikle buna dikkat çekmek istiyorum. 
Bununla beraber,
meralar da bizim yeşil alanlarımızdır; hayvanların otladığı, geçindiği yerdir;
endemik bitki türleri, endemik hayvan türlerinin içinde yer aldığı mekânlardır.
Zeytin ağaçlarının, yeşil alanların, meraların artırılması gerekirken
azaltılmaya çalışılması ve bunu yasal güvenceye almak hiç doğru bir yaklaşım
değildir, ekolojiye aykırıdır, tabiata ve fıtrata da aykırıdır. 
Yine zeytin
ağacıyla ilgili, yaklaşık 10 tane ayette zeytin ismi geçer, zeytinin önemine
vurgu yapılır. Yine bir hadisişerifte “Eğer ümmetime ağır geleceğini
bilmeseydim her namaz öncesi insanların zeytin ağacından bir misvak dalıyla
dişlerini temizlemesini önerirdim, emrederdim.” diye buyuruyor. Böylesi önemli,
mübarek bir ağacın kesilmesinin önünün açılmasının doğru olmadığını tabii ki
düşünüyoruz. Tam tersine, bu alanların artırılması gerekiyor çünkü zeytin
ağacında maddi ve manevi birçok fayda vardır, şifa vardır, bereketlidir.
Dolayısıyla, bir zeytin ağacının kendisi bile başlı başına bir sanayidir yani.
Dolayısıyla, bunların kesilmeye çalışılmasının önünün açılması hiç doğru bir
yaklaşım değildir. 
Bununla
beraber şuna da değinmek istiyorum: Mardin Büyükşehre kayyum atandıktan bu yana
Mardin’de Büyükşehir Belediyesi âdeta yok hükmündedir. Şu anda Midyat’ta,
Kızıltepe’de, Nusaybin’de su sorunu vardır. İnsanlarımız günlerce susuz kalmaktadır.
Tankerlerle depolarına ve kuyularına su taşımaktadırlar ve işin ilginç tarafı,
parasıyla aldığı tanker suyunu kuyuya boşalttığı zaman, depoya çıktığı zaman
saatten geçtiği için yine belediyeye ayrıca su parası ödemek zorunda kalıyor. 
Bu
sıcak günlerde, bu ramazanda insanlarımızın susuz bırakılması doğru değildir.
Madem belediyeleri zorla aldılar, tabiri caizse gasbettiler, hiç olmazsa
halkımızı susuz bırakmasınlar. Özellikle Midyat’ta Seyitler Mahallesi, Akçakaya
Mahallesi, Bahçelievler, Ortaçarşı, Ulucami Mahallesi “…”(x) gibi belde ve mahallelerimizde çok
büyük su sıkıntısı vardır. Bu su sıkıntısının da bir an önce giderilmesi
gerekiyor. 
Teşekkür
ediyorum, sağ olun. 
BAŞKAN
– Teşekkür ediyorum. 
Önergeyi
oylarınıza sunuyorum…
FİLİZ
KERESTECİOĞLU DEMİR (İstanbul) – Karar yeter sayısı…
BAŞKAN
– Karar yeter sayısı arayacağım. 
Önergeyi
kabul edenler… Kabul etmeyenler… Karar yeter sayısı yoktur. 
Birleşime
beş dakika ara veriyorum 
Kapanma Saati: 21.57
DOKUZUNCU OTURUM
Açılma Saati: 22.04
BAŞKAN: Başkan Vekili Ahmet AYDIN 
KÂTİP ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay) 
-----0-----
BAŞKAN – Türkiye
Büyük Millet Meclisinin 106’ncı Birleşiminin Dokuzuncu Oturumunu açıyorum.
19’uncu maddeye
bağlı ek madde 32 üzerinde Batman Milletvekili Mehmet Ali Aslan ve
arkadaşlarının önergesinin oylamasında karar yeter sayısı bulunamamıştı. Şimdi
önergeyi tekrar oylarınıza sunacağım ve karar yeter sayısı arayacağım.
Kabul edenler…
Kabul etmeyenler… Önerge kabul edilmemiştir, karar yeter sayısı vardır.
485 sıra sayılı
Kanun Tasarısı’nın görüşmelerine kaldığımız yerden devam ediyoruz.
Komisyon ve
Hükûmet yerinde.
Şimdi diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesiyle 2547 sayılı Kanun’a
eklenen ek madde 32’nin birinci fıkrasında geçen “kaydıyla” ibaresinin
“şartıyla” olarak değiştirilmesini arz ve teklif ederiz.
Özgür Özel (Manisa) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim. 
BAŞKAN – Önerge
üzerinde söz isteyen, Manisa Milletvekili Özgür Özel. 
Buyurun Sayın
Özel. (CHP sıralarından alkışlar)
ÖZGÜR ÖZEL
(Manisa) – Sayın Başkan, değerli milletvekilleri; hepinizi saygıyla
selamlıyorum. 
Cumhuriyet Halk
Partisi Grubu olarak bugün Parlamentoda yerimizi almış, muhalefet görevimizi
yerine getirmeye çalışarak ve bir Parlamentoya ana muhalefet partisinin
yapabileceği azami katkıyı yapma niyetiyle yerlerimize oturmuştuk. 10 kadar
arkadaşımız aramızda değildi çünkü onlar demokrasilerde kolay karşılaşılmayacak
bir görevi yapmak zorundaydılar. Geçen dönem benzer görevleri çok yaptık.
Örneğin, milletvekili seçilen kişiler hapishanede tutuklu dahi olsalar
cumhuriyet tarihi boyunca serbest bırakılmışken geçen dönem bu Parlamentonun üç
partiden 8 milletvekilinin bu tahliyeleri gerçekleşmemişti. Oysa o 8
milletvekilinin vatandaştan aldığı, halktan aldığı oy karşılığında gelip burada
yapacakları yasama görevi kendi partilerine, Parlamentoya yapacakları katkı
kadar Türkiye’nin, cumhuriyet tarihinin Parlamento gelenekleri ve demokrasisi
açısından da son derece önemliydi.
Daha önce,
örneğin “Muhtar dahi olamaz.” denilen bir genel başkanın siyaset yolunu açan
Anayasa değişikliğini yapacak kadar demokrasiyi içine sindirmiş bir Parlamento
grubu olarak o dönem tutuklu milletvekillerinin sorununun çözülmesi konusunda
iktidar partisinin sözlü ve hatta yazılı hâle getirdiği mutabakatına ve sözüne
rağmen, bu sorunu aşabilmek için Anayasa Mahkemesinin kararını beklemek zorunda
kalmıştık ve o güne kadar, ayrım yapmadan üç siyasi partiden 8 milletvekilinin
hepsine eşit giden tek siyasi parti Cumhuriyet Halk Partisiydi.
O görev gibi,
bugünkü 10 milletvekilimiz de seçildiğinde hakkında bir suç iddiası olmayan,
daha sonra hakkında fezleke düzenlenen milletvekilimizin davasına gitmişlerdi.
Milletvekilimiz hakkında davada bugün karar verildi. Savcı talep etmediği
hâlde, daha sonra çok tartışacağımız, kim olduğunu çok konuşacağımız bir hâkim
tarafından müebbet hapse, ardından, indirim uygulanarak yirmi beş yıla mahkûm
edildi, temyiz süreci beklenmeksizin tutuklanarak cezaevine kondu. 
Bunun bir adli
karar olmadığını, bunun siyasi bir karar olduğunu, bunun siyasi bir had
bildirme olduğunu ve bunun “Onları öyle bırakmam.” diyen birinin o mahkemenin
hem savcısı hem hâkimi hem müdahili hem müdahale edeni, karar vereni, refleksi,
vicdanı, vicdansızlığı, her şeyi olduğunu biliyordu aslında bütün Türkiye ve o
karar alındı. O karardan sonra, Cumhuriyet Halk Partisi, bu Parlamentonun
kuruluşunda yer almış, kurmuş, çağırmış, demokrasi mücadelelerinin her yerinde
olmuş, her darbede zarar görmüş, 15 Temmuz akşamı ilk refleksi vermiş,
Parlamentoya, demokrasiye sahip çıkmak için buraya koşmuş Cumhuriyet Halk
Partisi Grubu, bu ayıpla sizleri, iktidar partisini baş başa bırakıp genel
merkezine gitti. Aldığımız kararı aslında ilk sizlerle paylaşmak isterdik ama
inanılmaz bir iletişim çağındayız. 
Şunu bilin:
Bizim, 19 Mayıs 1919’da başlattığımız demokrasi yürüyüşüne yarından itibaren
kararlı adımlarla devam ettiğimizi hepiniz göreceksiniz. Bir adalet yürüyüşü
başlatıyoruz. Genel Başkanımız, yarın, Güvenpark’tan bir adım eksiltmeden, bir
adım araçla gitmeden, geriye dönmeden, belki yirmi gün, yirmi beş gün, bir ay
vekilimizin tutulduğu Maltepe Cezaevine doğru yürüyecek. Onunla birlikte
milletvekillerimiz yürüyecek ama bizden kurtulamadınız, Cumhuriyet Halk
Partisinden kurtulamayacaksınız. Bu grup, burada olması gerektiği kadar kişiyle
temsil edilecek, muhalefet görevini sürdürecek, bu ayıbı haykırmaya devam
edecek ama o demokrasi yürüyüşü nöbetleşe olarak bizim açımızdan ama lideri
açısından bir adım aksatılmadan, geri durmadan adalet arayan herkese ve
milletvekilimize adalet tecelli edene kadar sürdürülecek. 
Hepinize
saygılar sunuyoruz. (CHP sıralarından alkışlar) 
BAŞKAN –
Teşekkür ediyorum.
MEHMET NACİ
BOSTANCI (Amasya) – Sayın Başkan…
BAŞKAN – Sayın
Bostancı…
MEHMET NACİ
BOSTANCI (Amasya) – Sayın Özel yaptığı konuşmada Cumhuriyet Halk Partisinden
kurtulmak arzumuzdan bahsetti. Böyle bir arzu, böyle bir düşünce hiçbir zaman
olmadı, bu yönde bir siyaset de olmadı. (CHP sıralarından gürültüler) 
İBRAHİM ÖZDİŞ
(Adana) – Karar ne peki! Karar ne karar!
MEHMET NACİ
BOSTANCI (Amasya) – Sataşmadan söz istiyorum.
BAŞKAN – Buyurun
Sayın Bostancı. (AK PARTİ sıralarından alkışlar) 
Lütfen yeni bir
sataşmaya meydan vermeyelim. (AK PARTİ ve CHP sıraları arasında karşılıklı laf
atmalar)
Sayın
milletvekilleri, lütfen…
Buyurun.
VII.- SATAŞMALARA İLİŞKİN KONUŞMALAR
(Devam)
3.- Amasya Milletvekili Mehmet Naci
Bostancı’nın, Manisa Milletvekili Özgür Özel’in 485 ve 485’e 1’inci Ek sıra sayılı Kanun Tasarısı’nın 19’uncu maddesine bağlı ek
madde 32’yle ilgili önerge üzerinde yaptığı konuşması sırasında Adalet ve
Kalkınma Partisine sataşması nedeniyle konuşması
MEHMET NACİ
BOSTANCI (Amasya) – Sayın Başkanım, değerli arkadaşlar; Türkiye demokratik bir
ülke, demokrasinin kuralları dâhilinde her türlü gösteriyi yapmak, her türlü
hak arayışını gerçekleştirmek meşrudur. Biz bunları saygıyla karşılarız. Diğer
taraftan, Sayın Özel’in ifade ettiği “Bizden kurtulamayacaksınız, burada
arkadaşlarımız olacak…” Asla öyle bir düşüncemiz olmaz. Muhalefetin varlığı
aynı zamanda demokrasinin temel karinelerinden birisidir.
TAHSİN TARHAN
(Kocaeli) – Hocam, oradan bağırıyorlar “Niye geldiniz?” diye. Çiftlik ya
burası! Millet bizi gönderdi.
MEHMET NACİ
BOSTANCI (Devamla) – Dolayısıyla, iktidar da olacak, muhalefet de olacak ve
muhalefetin görüşleri, eleştirileri muhakkak olacak ama şüphesiz, bizim her
zaman ifade ettiğimiz husus, eleştiri ile hakaret arasındaki farktır. Eleştiri
dile getirildiği sürece bunun hem iktidara hem muhalefetin kendisine hem de
Türkiye’ye katkı sağlayacağını biliyoruz. Türkiye’nin gelişmesi, Türkiye’nin
tekemmül etmesi, toplumsal renkliliği içinde ortak kader istikametinde
ilerlemesi elbette iktidar ve muhalefetle birlikte olacak. 
Diğer taraftan,
Sayın Özel’in kendisi mahkeme değil, dava dosyasına ne kadar sahip bilemiyoruz;
biz de mahkeme değiliz, burası bir siyaset kurumu. Kurumlar kendi işlerini
yapacaklar. Bunun doğruluğuna, yanlışlığına ilişkin görüşler beyan edebiliriz
ama hukukun siyasallaştırılmasından söz edip sonra da hukuku siyasileştirecek,
illiyet bağları anlamına gelebilecek tarzdaki değerlendirmeleri doğru
bulmadığımızı ifade etmek isterim.
Teşekkürler. (AK
PARTİ sıralarından alkışlar)
CEMAL OKAN
YÜKSEL (Eskişehir) – Sayın Cumhurbaşkanına da söyle bunları, “Savcıyım.” diyene
de söyle.
BAŞKAN –
Teşekkür ediyoruz.
ÖZGÜR ÖZEL
(Manisa) – Sayın Başkan…
BAŞKAN – Sayın
Özel…
ÖZGÜR ÖZEL
(Manisa) – Sayın Başkan, sayın grup başkan vekili cevap konuşmasında sözlerimi
bağlamından kopartarak fevkalade yanlış bir yere çekmeye çalıştı. Cevap vermek
istiyorum.
BAŞKAN – Siz ne
dediniz, o ne dedi? Nasıl bağlamından kopardı? Yani sizin de, kendisinin de
mahkeme olmadığını söyledi, başka…
CEMAL OKAN YÜKSEL
(Eskişehir) – “Yargıyı etkilemeye çalışıyor.” dedi.
BAŞKAN – Bir
saniye, Sayın Özel’i dinliyorum.
Buyurun.
ÖZGÜR ÖZEL
(Manisa) – Efendim, Cumhuriyet Halk Partisinin yargının siyasallaşmasından
şikâyet edip yargıyı siyasileştiren, yargıya etki etmeye çalışan...
BAŞKAN – Buyurun
Sayın Özel, iki dakika süre veriyorum. Lütfen yeni bir sataşmaya mahal
vermeyelim.
4.- Manisa Milletvekili Özgür Özel’in,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Cumhuriyet Halk Partisine sataşması nedeniyle konuşması
ÖZGÜR ÖZEL
(Manisa) – Sayın Başkan, değerli milletvekilleri; şu kürsüye gelmek, gitmek,
zaman zaman atışmak çok keyifli oluyor ama inanın, şu anda hiçbir Cumhuriyet
Halk Partilinin, hiçbir milletvekilimizin, hiçbir yöneticimizin gelip de burada
böyle gönül rahatlığıyla konuşacak bir iç rahatlığı, iç huzuru, ferahı, hatta
inancı, kızgınlığı var ama enerjisi falan da yok. Meseleyi o kadar hafife
almayın.
Şöyle herkes bir
düşünsün. Bundan on yedi yıl önce olsa… Nelerle, nelerle suçlandınız. Kimi
doğruydu, kimi yanlıştı. Bir kısmını bizler abartılı bulduk. Sizlere yapılan
haksızlıklara sizinle birlikte direnen çok kişi Cumhuriyet Halk Partisinde
siyaset yapıyor şimdi. Ama bir punduna getirip, bir denk getirip seçilmiş bir milletvekilinizin
buralardan tutulup götürüldüğü bir günü düşünün ve o milletvekilinizin, aynı
sıraları paylaştığınız o milletvekilinizin bir gazeteci olduğunu düşünün,
işinin gazetecilik olduğunu düşünün ve bugün orada yargılananın gazetecilik,
gerçekler olduğunu bilin. Yoksa şu çelişkiyle karşı karşıya kalırsınız: O
haberler ilk çıktığında ne açıklama yaptı muktedirler, ne açıklama yaptı
liderleriniz? “İlaç gidiyor.” dediler. İlaç mı gidiyormuş? İlaç gitmediği
ortaya çıktı. Dediler ki sonra: “Türkmenlere silah gidiyor.” Türkmenlere mi
gidiyormuş? Eğer Türkmenlere gidiyorsa, o gün “Hem vallahi hem billahi” diye
yemin eden Tuğrul Türkeş şimdi sizde Başbakan Yardımcısı olarak oturuyorsa ve
“Türkmenlere mi gidiyormuş?” sorusuna karşı her şeyini ortaya koyarak namus
yeminleri eden bu kişi o konuyla ilgili başka bir şey söylemiyorsa ve sadece bu
haberi yapanlar yargılanıyorsa, yalanın kendisi değil gerçek mahkûmsa, yalancı
değil doğruyu söyleyenler bedel ödüyorsa ve biz buna isyan ediyorsak, bu,
yargının siyasallaşması, laf oyunları, retoriği, bilmem nesi değil efendi;
içimiz yanıyor, haksızlık yapıyorsunuz, mağdur ediyorsunuz, vicdanınız
tükenmiş. 
Saygılar
sunuyorum. (CHP sıralarından alkışlar)
BAŞKAN –
Teşekkür ediyorum.
XII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek) (Devam)
BAŞKAN –
Önergeyi oylarınıza sunuyorum: Kabul edenler… Kabul etmeyenler…Önerge kabul
edilmemiştir.
Madde 19’a bağlı
ek madde 32’yi oylarınıza sunuyorum: Kabul edenler… Kabul etmeyenler… Madde
kabul edilmiştir.
Şimdi, madde
19’a bağlı ek madde 33 üzerinde iki adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesiyle 2547 sayılı Kanun’a
eklenmesi öngörülen ek madde 33’de yer alan “AR-GE niteliğinde” ve “fiilen altı
yıl” ibarelerinin çıkartılması, “bir yıl süreyle” ibaresinin “bir artı bir yıl
süreyle” şeklinde değiştirilmesini arz ve teklif ederiz.
 Mahmut Toğrul Garo
Paylan Erol Dora
 Gaziantep İstanbul Mardin
 Erdal Ataş Müslüm
Doğan Behçet Yıldırım
 İstanbul İzmir
 Adıyaman
 Lezgin
Botan
 Van
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesiyle 2547 sayılı Kanun’a
eklenen ek 33’üncü maddesine aşağıdaki fıkranın eklenmesini arz ve teklif
ederiz.
 Kazım Arslan Akif
Ekici İrfan Bakır
 Denizli Gaziantep Isparta
 Tahsin Tarhan Tacettin
Bayır Aytuğ Atıcı
 Kocaeli İzmir Mersin
“Ancak birinci
yılın sonunda öğretim üyesinin AR-GE faaliyetinin önemli derecede aksayacağı
yönünde, kendisi ve AR-GE çalışması yaptığı ilgili kurum, kuruluş ya da şirket
birlikte ücretli izin süresinin uzatılması için üniversite yönetim kuruluna
gerekçeli olarak başvurabilir. Fakülte yönetimi kurulunun uygun görüşüyle
üniversite yönetim kurulu, birinci fıkraya ikinci altı yıl çalışma süresini
aramaksızın en fazla bir yıla kadar ücretli izin süresini uzatabilir.”
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN – Önerge
üzerinde söz isteyen Aytuğ Atıcı, Mersin Milletvekili.
Buyurun Sayın
Atıcı.
AYTUĞ ATICI
(Mersin) – Teşekkürler.
Değerli
arkadaşlar, bugün adalet çapraz ve yaylım ateşe tutuldu. Üstelik de adaleti
çapraz ve yaylım ateşe tutan yasamaydı, yürütmeydi ve yargıydı. 
Yürütme nasıl
ateş etti adalete? Yürütmenin başı Cumhurbaşkanı, MİT tırları davasında âdeta
intikam yemini etmişti, yargıyı etkiledi. Yani, yürütme adalete ateş etti. 
Yargı, yargı
kendi kendine ateş eder mi? Eder. Yargı da bugün adalete ateş etti. Yargı da
Cumhurbaşkanının talimatına uyarak Sayın Milletvekilimiz Enis Berberoğlu’nu
haksız bir şekilde tutukladı. İkinci yaylım ateşi de buradan geldi.
Haksız, hukuksuz
bir şekilde yargılanan ve hiç de adil olmayan bir şekilde cezaya çarptırılan
milletvekilimiz şu an tutuklu fakat kardeş kanı dökmek üzere silah gönderen,
Suriye’ye silah gönderen insanlar elini kolunu sallaya sallaya geziyor. 
Şimdi, acaba
siz, yasama bugün adaleti nasıl çapraz ve yaylım ateşe tuttunuz? Şöyle
yaptınız: Görüştüğümüz tasarının 18’inci maddesiyle ilgili bir önerge verdiniz
ve dediniz ki: “Milletvekili olan öğretim üyeleri eğer burada işleri bittikten
sonra üniversiteye geri dönerlerse bu milletvekili emeklileri hem emekli
maaşlarını alacaklar hem de üniversitede çalıştıkları işin karşılığı olan maaşı
alacaklar.” Peki, acaba aynı konumda olan ve milletvekili olmayan öğretim
üyeleri ikinci maaşı alabilecek mi? Hayır, almayacak. Yani, bugün siz bu
önergeye “evet” diyen yasama organı üyeleri büyük bir adaletsizlik ve
eşitsizlik yaptınız, haksızlık yaptınız ve milletvekillerine kıyak bir maaş
verdiniz. Biz Türkiye’de şehitlerimizin yasını tutarken, biz Türkiye’de
emeklinin maaşını yetiremediğini bilirken siz kendinize 2’nci maaş verdiniz. 
MUSTAFA ILICALI
(Erzurum) – Zaten vakıf üniversitesi ödüyor Sayın Vekilim, vakıf üniversitesi
ödüyor, devlet üniversitesine getiriyorsunuz. 
AYTUĞ ATICI
(Devamla) - Şimdi, ben size sorarım, buradaki milletvekili olan öğretim üyeleri,
emekli olup döndüğünüzde hangi yüzle arkadaşlarınızın yüzüne bakacaksınız? 
MUSTAFA ILICALI
(Erzurum) – Ben döndüm, önceden döndüm, önce. Vekil Bey, ben önceden döndüm. 
AYTUĞ ATICI
(Devamla) - Hangi yüzle bakacaksınız? Hiç utanmayacak mısınız? Size “Sen
kendine kıyak maaş verdin, benimle aynı sıralardan mezun oldun, seninle ben
burada otuz sene aynı üniversitede çalıştık, ben tek maaş alırken sen hangi
yüzle 2 maaş alıyorsun?” dediğinde utanmayacak mısınız? 
Emekli olan
gariban, BAĞ-KUR’lu olsun, SSK’lı olsun, Emekli Sandığı olsun maaşını yetiremez
iken, maaşını yetiremediği için kamuya döndüğünde onun emekli aylığını keserken
sizin emekli aylığınızın kesilmemesi hiç onurunuza dokunmadı mı? Yazıklar olsun
size! (CHP sıralarından alkışlar) Hepiniz oruç tutuyorsunuz değil mi? (AK PARTİ
sıralarından gürültüler)
OSMAN AŞKIN BAK
(Rize) – Sen kendine bak ya, sana ne! Madde oylanırken neredeydin sen? 
EJDER AÇIKKAPI
(Elâzığ) – Ahlaklı ol!
AYTUĞ ATICI
(Devamla) - Sizin inancınızda hak yemek var mı? 
OSMAN AŞKIN BAK
(Rize) – Madde oylanırken neredeydin sen çıkıp konuşuyorsun. Madde oylanırken
burada yoktun sen. Madde oylanırken neredeydin?
AYTUĞ ATICI
(Devamla) - Sizin inancınızda oruç tutarken hak yemek, adaletsizlik yapmak,
eşitsizlik yapmak var mı? 
ERTUĞRUL SOYSAL
(Yozgat) – Demagoji yapma demagoji. 
AYTUĞ ATICI
(Devamla) - Eğer varsa ben sizinle aynı inançtan değilim. 
OSMAN AŞKIN BAK
(Rize) – Ucuz kahramanlık yapma.
AYTUĞ ATICI
(Devamla) - Eğer siz hak yiyerek, eğer siz emekliler sürünürken
milletvekillerine kıyak emekli maaşı gibi 2’nci bir maaşı verdiyseniz size
yazıklar olsun!
TAMER DAĞLI
(Adana) – Ya, sen Seyhan Hastanesinde yediğin hakları söyle. 
AYTUĞ ATICI
(Devamla) - Sizin milletinizi bu duruma sokmaya ve adalete olan güvenini
sarsmaya hakkınız yok.
Tekrar
söylüyorum, yazıklar olsun! (CHP sıralarından alkışlar, AK PARTİ sıralarından
gürültüler) 
OSMAN AŞKIN BAK
(Rize) – Madde oylanırken neredeydin, madde oylanırken neredeydin sen? 
MEHMET NACİ
BOSTANCI (Amasya) – Sayın Başkan…
BAŞKAN – Sayın
Bostancı…
OSMAN AŞKIN BAK
(Rize) – Neredeydin, madde oylanırken neredeydin? Konuşuyorsun… Ucuz
kahramanlık yapma. Madde oylanırken neredeydin?
BAŞKAN – Sayın
Bak, Sayın Bostancı’ya söz verdim, lütfen…
MEHMET NACİ
BOSTANCI (Amasya) – Sayın Atıcı, 18’inci maddedeki önerge dolayısıyla söz
alarak önergenin içeriğinde olmayan bir suçlamayla “utanmıyor musunuz?”
“vicdansızsınız” tarzında sataşmada bulunmuştur. 69’a göre söz istiyorum. 
OSMAN AŞKIN BAK
(Rize) – Sen kendine bak, madde oylanırken neredeydin? Konuşsaydın o zaman. 
BAŞKAN – Buyurun
Sayın Bostancı. 
VII.- SATAŞMALARA İLİŞKİN KONUŞMALAR
(Devam)
5.- Amasya Milletvekili Mehmet Naci
Bostancı’nın, Mersin Milletvekili Aytuğ Atıcı’nın 485 ve 485’e 1’inci Ek sıra sayılı Kanun Tasarısı’nın 19’uncu maddesine bağlı ek
madde 33’le ilgili önerge üzerinde yaptığı konuşması sırasında AK PARTİ Grubuna
sataşması nedeniyle konuşması
MEHMET NACİ
BOSTANCI (Amasya) – Sayın Başkan, değerli arkadaşlar; madde 18’de getirilen
önerge, yeni bir yasal düzenleme yapmıyor. Buradan gidecek olan öğretim üyeleri
kıyak maaş alsın diye bir hukuki düzenleme içerisinde değil, bir yasa
getirmiyor. 
2005 yılında
-eğer önergeyi okuduysa Sayın Atıcı görmüştür, ümit ederim okumuştur- zaten
5335 sayılı Yasa bunları tadat etmiş, bir düzenleme yapmış. 5335 sayılı Yasa
ile 2547 sayılı Yasa’nın 60’ıncı maddesinin fıkrasındaki hüküm arasında bir
çelişki var. Bu çelişki dolayısıyla da üniversitelerde farklı uygulamalar
yapılıyor; kimisinde ödeme yapılıyor, kimisinde ödeme yapılmıyor. Dolayısıyla
biz, hukuken bu farklı uygulamaları ortadan kaldıran, çelişik iki hüküm
arasında bir düzenleme yaptık. Yasa 2005 yılında çıkmış olan bir yasa. 
Şimdi, Sayın
Atıcı şunu diyebilir: Yasal olabilir ama meşru değil, ahlaken uygun değil. Eğer
böyle bir akletmeyle gidersek ahlak çizgisi nereden geçiyor diye kendi
attığımız adımlara da dikkat etmemiz gerekir hepimizin çünkü elbette, hukuken
yapılan bir düzenlemenin şartlara, duruma, ülkenin sosyal vaziyetine ilişkin
hususları hesaba katarak olması lazım; biz de bunları hesaba kattık. Buradan
giden vekil, vakıf üniversitelerinde, özel üniversitelerde çalıştığında maaş
alacak mı emekli maaşı kesilmeden? Alacak. 
OSMAN AŞKIN BAK
(Rize) – Alacak, evet. 
MEHMET NACİ BOSTANCI
(Devamla) – Peki, kamu maaş vermediğinde gidip çalışacak mı? Çalışmayacak.
ERTUĞRUL SOYSAL
(Yozgat) – Çalışmayacak. 
MEHMET NACİ
BOSTANCI (Devamla) - Çıplak gerçeklik bu. Hem bir taraftan kamuyu
destekleyelim, buralarda nitelikli öğretim üyeleri bulunsun diyoruz hem de
-hayatın gerçekliğine aykırı bir tarzda buradaki insanlar özel üniversitelere
gitsin- teşvik edici mahiyette bir düzenleme sayılabilecek şekilde mevcut
hukuki düzenlemenin önüne engel oluyoruz. Bir de ahlaksızlık filan gibi birtakım
değerlendirmeler yapıyor. 
(Mikrofon
otomatik cihaz tarafından kapatıldı) 
ERTUĞRUL SOYSAL
(Yozgat) – Ayıp, ayıp!
MEHMET ERDOĞAN
(Gaziantep) – Aynaya baksın, aynaya! 
OSMAN AŞKIN BAK
(Rize) – Madde oylanırken neredeymiş? 
XII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek) (Devam)
BAŞKAN –
Önergeyi oylarınıza sunuyorum: Kabul edenler… 
ÖZGÜR ÖZEL
(Manisa) – Sayın Başkan… 
AYTUĞ ATICI
(Mersin) – Sayın Başkan… 
BAŞKAN – Kabul
edenler… 
AYTUĞ ATICI
(Mersin) – Bir dakika Sayın Başkan…
BAŞKAN - Bir
saniye…
ÖZGÜR ÖZEL
(Manisa) – Yoklama talep edeceğim ama… 
BAŞKAN – Bir
saniye… Oturuma ara vermedim, istediğim zaman ben size söz veririm. 
MEHMET ERDOĞAN
(Gaziantep) – Bu ara aynaya bak biraz da ne göreceksin!
ÖZGÜR ÖZEL
(Manisa) – Yoklama talep ediyoruz. 
BAŞKAN - Bir
saniye… Siz kalktığınız zaman söz alamazsınız, bekleyin. 
Kabul
etmeyenler…
ÖZGÜR ÖZEL
(Manisa) – Yoklama talep ediyorum Sayın Başkan. 
BAŞKAN – Önerge
kabul edilmemiştir. 
Şimdi dinliyorum
sizi Sayın Atıcı. 
ÖZGÜR ÖZEL
(Manisa) – Yoklama talep ediyoruz. 
BAŞKAN –
Önergeyi oylamaya geçtikten sonra Sayın Özel, tamam, bir sonrakinde talep
edersiniz. 
Buyurun Sayın
Atıcı, ne diyorsunuz, dinliyorum. 
AYTUĞ ATICI
(Mersin) – Sayın Başkan, Sayın Grup Başkan Vekili benim önergeyi okumadığımı…
MEHMET ERDOĞAN
(Gaziantep) – Atıcı, bir aynaya bak ya, tavsiye ederim, bir aynaya bakar
mısınız!
AYTUĞ ATICI
(Mersin) – …ve okumadan gelip konuştuğumu söyleyerek ciddi bir sataşmada
bulunmuştur.
BAŞKAN – Sayın
Atıcı, ben size söz vereceğim, tamam.
AYTUĞ ATICI
(Mersin) – Bu bir milletvekiline… 
BAŞKAN - Ama
lütfen sözlerimizi kullanırken –istirham ediyorum- yeni bir sataşmaya meydan
vermeyelim. 
MEHMET ERDOĞAN
(Gaziantep) – Bir de aynaya bak, ne göreceksin! 
BAŞKAN –
Buyurun. 
VII.- SATAŞMALARA İLİŞKİN KONUŞMALAR
(Devam)
6.- Mersin Milletvekili Aytuğ Atıcı’nın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
AYTUĞ ATICI
(Mersin) – Değerli arkadaşlar, bakın, Sayın Grup Başkan Vekili doğruları
söylemiyor. 
TAHİR ÖZTÜRK
(Elâzığ) – Hadi canım!
AYTUĞ ATICI
(Devamla) – Şimdi, elimde hem sizin önergeniz var hem de kanun var Sayın Grup
Başkan Vekili. Şimdi, sizin önergenizde söylediğiniz şey şu: “2547 sayılı
Kanun’un 60’ıncı maddesinin (a) fıkrasının ikinci bendinin ikinci cümlesini
yürürlükten kaldırıyoruz.” diyorsunuz. Nedir o cümle biliyor musunuz Sayın Grup
Başkan Vekili? Diyor ki: “Bu ödemelerin dışında aylık, ödenek, tazminat ve
benzeri bir başka ödeme yapılmaz.” Siz bunu kaldırarak… 
ERTUĞRUL SOYSAL
(Yozgat) – Aylık ödenecek…
MEHMET NACİ
BOSTANCI (Amasya) – Ne için kaldırıyoruz, ne için kaldırıyoruz? 
AYTUĞ ATICI
(Devamla) – Bakın, mevcut yasada, mevcut 2547 sayılı Yasa’nın 60’ıncı
maddesinde diyor ki: “Öğretim üyesi olan milletvekili üniversiteye döndüğünde
ona aylık ödenmez.” 
OSMAN AŞKIN BAK (Rize)
– Hangi üniversiteye? 
AYTUĞ ATICI
(Devamla) – Bunu siz gözden kaçırdınız…
OSMAN AŞKIN BAK
(Rize) – Hangi üniversiteye?
AYTUĞ ATICI
(Devamla) - …veya bilerek kamuoyunu ve milletvekillerini yanıltıyorsunuz. 
MEHMET NACİ
BOSTANCI (Amasya) - Öyle söylemeyin, öyle söylemeyin.
AYTUĞ ATICI
(Devamla) - Şimdi siz, getirdiğiniz önergeyle diyorsunuz ki: “Ben bu cümleyi
kaldırdım.”
MEHMET NACİ
BOSTANCI (Amasya) – Gerekçesini oku, gerekçesini.
OSMAN AŞKIN BAK
(Rize) - Gerekçeyi oku, gerekçeyi.
AYTUĞ ATICI
(Devamla) - Yani bu cümleyi kaldırarak siz buradan dönen milletvekili
emeklilerinin hem emekli maaşını hem de milletvekili maaşını almasını
öngörüyorsunuz ve bunu kanuna bağladınız. Benim itirazım şu: Eğer bu hakkı
milletvekillerine veriyorsanız benzer şekilde bütün öğretim üyelerine
vermelisiniz. Benim eşitlik anlayışım budur. Örneğin, milletvekili olmayan bir
öğretim üyesi emekli olduğunda, tekrar üniversiteye döndüğünde ikinci maaşı
alamıyor, sadece milletvekili alabiliyor. Benim itiraz noktam burada. Siz milletvekillerine
kıyak bir maaş veriyorsunuz. Nokta. (CHP sıralarından alkışlar)
OSMAN AŞKIN BAK
(Rize) - Hadi canım! Neredeydin, madde oylanırken neredeydin? Konuşuyorsun.
AYTUĞ ATICI
(Mersin) - Seninle konuşmaya tenezzül bile etmiyorum.
OSMAN AŞKIN BAK
(Rize) - Sen kendine bak! Kimse seninle konuşmuyor zaten!
BAŞKAN – Sayın
Ilıcalı, buyurun 60’a göre söz veriyorum. 
VI.- AÇIKLAMALAR (Devam)
29.- Erzurum Milletvekili Mustafa
Ilıcalı’nın, milletvekili olan öğretim üyelerinin üniversiteye geri dönmeleri
hâlinde hem emekli maaşlarını hem de üniversitede çalıştıkları işin karşılığı
olan maaşı alabileceklerine yönelik düzenlemeye ilişkin açıklaması
MUSTAFA ILICALI
(Erzurum) – Sayın Başkanım, çok teşekkür ederim.
Ben burada
konuyu yaşamış biriyim, 22’nci Dönemde milletvekilliği yaptım. Sonra
üniversitem Yıldız Teknik Üniversitesine dönebilirdim, dönemedim çünkü böyle
bir imkân yoktu. Vakıf üniversitesine gittim, Bahçeşehir Üniversitesinde görev
yaptım ve maaşı aldım. Hâlbuki ben o zaman devlet üniversitesine kendi tercihimle
dönebilmiş olsaydım oranın tek profesör öğretim üyesiydim. Bu, çok çok önemli
ve anlamlı. Devlet üniversitelerinin öğretim üyesi kaybı oluyor. 
CEYHUN İRGİL
(Bursa) - Güzel kardeşim, buradan dönecek olan 50 milletvekili mi kurtaracak
üniversiteleri? 5 bin öğretim üyesini sokağa attınız be! Ya, böyle bir şey var
mı? Buradan 50 milletvekili dönecek, 5 bin akademisyen sokakta, git onların
masum olanlarını geri al. 2.500 akademisyen işsiz.
MUSTAFA ILICALI
(Erzurum) – Bugün şu anda Türkiye Büyük Millet Meclisinde düşünsek bu durumda
en fazla olsa 10-15 öğretim üyesi milletvekili var, her biri konusunun uzmanı,
devlet üniversitelerinin de o vekillere, o öğretim üyelerine muazzam bir
ihtiyacı var yani bunu saptırmanın bir anlamı yok, yaşamışım. 
Kamuoyunun,
milletvekillerinin bilgilerine arz olunur.
BAŞKAN –
Teşekkür ediyorum.
Diğer önergeyi
okutuyorum…
AYTUĞ ATICI
(Mersin) – Sayın Başkan, kayıtlara geçmesi için söylüyorum. 
Sayın
milletvekilinin bahsettiği konu bütün öğretim üyeleri için geçerli olduğu için
orada bir eşitlik var. Örneğin: Kamudan emekli olan bir öğretim üyesi eğer
vakıf üniversitesine girerse çifte maaş alır, milletvekili de olsa çifte maaş
alır; bir eşitlik var. Ama bugün siz bu kanunu buradan geçirirseniz, yani
tekrar görüşüp de geri çekmez iseniz bugün kamudan emekli olan bir öğretim
üyesi tekrar üniversiteye döndüğünde tek maaş alacak, kamudan emekli olan bir
milletvekili tekrar kamuya döndüğünde iki maaş alacak. Ben polemik yapmıyorum. 
BAŞKAN
– Kayıtlara geçmiştir Sayın Atıcı.
AYTUĞ
ATICI (Mersin) - Benim söylediklerim yanlış ise ben çıkıp özür dileyeceğim ama
doğru ise bu önergeyi lütfen Sayın Bakan, geri çekiniz. Bu önerge vicdansız,
ahlaksız bir önergedir. 
BAŞKAN
– Sayın Atıcı, lütfen sözlerinize dikkat ediniz. 
OSMAN
AŞKIN BAK (Rize) – Önerge oylanırken neredeydin? 
XII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek) (Devam)
BAŞKAN
– Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesiyle 2547 sayılı Kanun’a
eklenmesi öngörülen ek madde 33’de yer alan “AR-GE niteliğinde” ve “fiilen altı
yıl” ibarelerinin çıkartılması, “bir yıl süreyle” ibaresinin “bir artı bir yıl
süreyle” şeklinde değiştirilmesini arz ve teklif ederiz.
Mahmut Toğrul (Gaziantep) ve arkadaşları
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKAN VEKİLİ
HARUN KARACAN (Eskişehir) – Katılmıyoruz Sayın Başkan. 
BAŞKAN
– Hükûmet?
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN
- Önerge üzerinde söz isteyen Van Milletvekili Lezgin Botan.
Buyurun
Sayın Botan. (HDP sıralarından alkışlar) 
Sayın
milletvekilleri, hatibi davet ettim, lütfen bir sessizlik. 
LEZGİN
BOTAN (Van) – Sayın Başkan, değerli milletvekilleri; Genel Kurulu saygıyla
selamlıyorum. 
Sayın
Başkan, AKP birçok defa hem seçim arifesindeki çalışmalarında hem kendi
programına bizzat yazdığı YÖK’le alakalı ifadeleri unutmuşa benziyor. Yani
bugünkü AKP’ye mi inanalım, geçmişte kendi programında “YÖK’ü kesinlikle
kaldıracağız.” diyen AKP’ye mi inanalım?
FEVZİ
ŞANVERDİ (Hatay) – AKP değil AK PARTİ.
LEZGİN
BOTAN (Devamla) – AKP.
FEVZİ
ŞANVERDİ (Hatay) – AKP değil AK PARTİ.
LEZGİN
BOTAN (Devamla) – Veya A-KA-P diyelim.
FEVZİ
ŞANVERDİ (Hatay) – AK PARTİ.
LEZGİN
BOTAN (Devamla) – Evet, netice itibarıyla şu şu; ona takılmayın.
FEVZİ
ŞANVERDİ (Hatay) – AK PARTİ.
LEZGİN
BOTAN (Devamla) - YÖK’ü kaldıracağınıza dair söz verdiniz. Bakın, Sayın
Profesör şu an karşımda duruyor. Bizzat yazdınız programınıza ama ne zaman AKP
iktidara geldiyse ve ne zaman AKP devlet kurumlarının hepsini ele geçirdikten
sonra bu YÖK öyle bir şirin oldu ki, YÖK’ün öyle bir ipine sarıldınız ki YÖK
şimdi yere göğe sığdırılamıyor. Niye? Dün kötüydü, 2002’de kötüydü. 2007’de,
2010’da kötü olan bu kurumun, bu darbe artığının, bu darbenin üretmiş olduğu en
zalim kurumun, yıllarca öğretim görevlilerinin hayatlarını zindan eden bu
kurumun şimdi ipine sarıldınız. Bu getirilen yasalara bakıyoruz ki onun alt
birimleriyle YÖK’cükler oluşturuyorsunuz; yani YÖK’ü daha çok kurumsallaştıran,
daha çok derinleştiren, daha çok ilahlaştıran, olağanüstü imkân ve olanaklar
sağlayan alt mekanizmalarını da oluşturuyorsunuz. Bu ne perhiz, bu ne lahana
turşusu! Vesayete karşı olduğunuzu söylediniz yıllarca, yurttaşı böyle
kandırdınız, oyları aldınız; şimdi, gerek 1960 darbesinin gerek 12 Eylül
darbesinin ve gerek sonraki postmodern darbelerin üretmiş olduğu bütün
kurumlara, sizler muktedir olduktan sonra, bizzat bunlara sarıldınız. 
50/d düzenlemesi
resmen birçok akademisyenin hayatını zehir etti. Bunun en son örneği de Mehmet
Fatih; genç bir öğretim görevlisiydi ve intihar etmek zorunda kaldı. Bu
düzenlemeyle birlikte aslında bu düzenlemeyi getiren zihniyet, iktidar olarak
da siz bunun vebali altındasınız ve bunun katilisiniz. 
Diğer birkaç
konu var -buna zamanım yok- değinmek istiyorum. Değerli arkadaşlar, AKP
politikaları giderek toplumu kutuplaştırıyor, giderek düşmanlaştırıyor. Sizin
ırkçı, ayrımcı yaklaşımlarınız, diliniz, farkında olarak veya olmayarak
toplumda ciddi bir kin ve nefreti yaygınlaştırdı. Öyle ki Nallıhan’da dün ve
önceki gün Kürt işçileri linç edildi ve orada kolluk bunu gözlüyor, müdahale
etmiyor. Sonraki gün, işte, 3’üncü kattan atılan bir yurttaş, bir işçi, Kürt
işçisi şu an hastanede can çekişiyor. Diğer 2’si linç ediliyor; kafaları,
elleri kırılıyor; arkasından, sonraki gün Sayın Vali orayı ziyaret ediyor,
pişkin pişkin yararlılarla, işte, “Ya, aslında mevcut kolluk müdahale edecekti
ama yetersiz kaldığı için…” Oysaki, bakın, biz en ufak bir etkinlik yaptığımız
zaman, en demokratik hakkımızı kullandığımız zaman hemen binlerce polis… Bakın,
siz Yüksel’de 2 memur işini geri istediği için ordu gönderdiniz oraya,
defalarca orayı ve oradaki esnafı gaza boğdunuz. Bu ırkçılığa, bu ayrımcılığa
sebep olan vali, emniyet amiri, oradaki kolluk eğer soruşturulmazsa, eğer
incelemeye tabi tutulmazsa, eğer gereği yapılmazsa demek ki AKP ırkçıdır,
ayrımcıdır, bu ırkçılığın ve ayrımcılığın arkasındadır. Bunu reddediyoruz.
Diğer bir
taraftan, Van Valisi üç gün önce seçim bölgem olan Gevaş’ta “Emniyete bir
saldırı oldu.” diye bir saat sonra açıklama yapıyor, “Saldırıyı yapan
teröristler yakalandı.” diyor. Baktık ki bu adamlar gariban insanlar, ot
toplamaya gitmiş ve korkunç işkencelerden geçirilmişler. Şimdi de o 4 kişi
serbest bırakıldı, evlerine gitti. Bu vali derhâl ve derhâl Van’dan
alınmalıdır, bu vali hakkında inceleme başlatılmalıdır. Bir vali durup dururken
Emniyetin gazıyla kendi yurttaşlarına hem işkence ettirecek hem zalimlik
yapacak hem de arkasından terörist ilan edecek. O yurttaşlar şimdi evlerinde
ama ağır, korkunç işkencelerden geçirildiler. Bu zalimliğe son verin, bu
zalimliğin arkasında durmayın, mütedeyyin insanlarsınız. Siz eşitlik, siz
adalet getirmek üzere güya 2002’de yola çıktınız ama şu an geldiğiniz yer,
geldiğiniz nokta zalimliktir…
(Mikrofon
otomatik cihaz tarafından kapatıldı) 
LEZGİN BOTAN
(Devamla) - …adaletsizliktir, eşitsizliktir, ayrımcılıktır ve o valiyi protesto
ediyorum.
Teşekkür
ediyorum Başkan. (HDP sıralarından alkışlar)
BAŞKAN –
Teşekkürler.
MEHMET NACİ
BOSTANCI (Amasya) – Sayın Başkan…
BAŞKAN – Buyurun
Sayın Bostancı.
MEHMET NACİ
BOSTANCI (Amasya) – Sayın konuşmacı, AK PARTİ’nin ırkçı, ayrımcı bir dili
olduğu, toplumu ayrıştırıcı bu dili dolayısıyla…
BAŞKAN –
Buyurun, sataşmadan iki dakika süre veriyorum. 
GARO PAYLAN
(İstanbul) – Eksik söyledi. Hadi “yalan” de yine.
VII.- SATAŞMALARA İLİŞKİN KONUŞMALAR
(Devam)
7.- Amasya Milletvekili Mehmet Naci
Bostancı’nın, Van Milletvekili Lezgin Botan’ın 485 ve 485’e 1’inci Ek sıra sayılı Kanun Tasarısı’nın 19’uncu maddesine bağlı ek
madde 33’le ilgili önerge üzerinde yaptığı konuşması sırasında Adalet ve
Kalkınma Partisine sataşması nedeniyle konuşması
MEHMET NACİ
BOSTANCI (Amasya) – Sayın Başkan, değerli arkadaşlar; derdim polemik değil,
derdim hepimiz ne olduğunu doğru anlayalım. 
1984 yılından
itibaren PKK silahlı bir terör örgütü olarak hangi maceraya yelken açtı? Etnik
kimlik temelli bir ulus devlet kurma ideali çerçevesinde şiddeti kullanmak için
yola çıktı. Eğer literatüre bakarsanız bu tür organizasyonlar, örgütler etnik
kimlik hedefi olarak gördükleri çevreleri, kendisi için etnik kimlikçi
siyasetin bir parçası hâline getirmek kastına yönelik olarak şiddeti
kullanırlar. Ölürken “Kürtler öldürülüyor, bizimkileri onlar öldürüyorlar.”
öldürürken karşı tarafın “Kürtler bizi öldürüyor.” düşüncesi üzerinden… 
MAHMUT TOĞRUL
(Gaziantep) – Naci Bey, onu kullanan sizsiniz, siz! “Bir bizden, on onlardan
ölüyor.” demiştiniz. Bu nasıl bir dildir?
MEHMET NACİ
BOSTANCI (Devamla) – …milliyetçi duygularıyla kendi üzerlerinde tahakküm
kurmasını, sıradan insanlara karşı milliyetçi bir öfkeyle davranmasını ümit
ederler. Esasen 1984’ten beri PKK’nın… Sadece PKK değil dünyanın her yerinde
etnik kimlikçi örgütler böyle çalışır.
LEZGİN BOTAN
(Van) – Hiçbir şey sizin bu tepkilerinizi meşrulaştırmaz. 
MEHMET NACİ
BOSTANCI (Devamla) – Dolayısıyla Türkiye’de insanların birbirine karşı
düşmanlığının en önemli aktörü PKK’dır, PKK, AK PARTİ değil. (AK PARTİ
sıralarından alkışlar)
GARO PAYLAN
(İstanbul) – İşkence var diyoruz, işkence!
ERTUĞRUL KÜRKCÜ
(İzmir) – “İşkence kötüdür.” demek zor mu o kadar ya?
MEHMET NACİ
BOSTANCI (Devamla) – Siz PKK’ya gözlerinizi kapayacaksınız, onun bu topraklarda
ektiği zehirli tohumları görmeyeceksiniz, insanları birbirlerine karşı kanlı
bir şekilde kışkırtmasına gözlerinizi ve kulaklarınızı tıkayacaksınız, polemik
olsun diye sabah “AK PARTİ” akşam “AK PARTİ” diyeceksiniz. 
MAHMUT TOĞRUL
(Gaziantep) – Bu, yurttaşlara işkence etmenizi meşru mu kılıyor? Bu,
yurttaşlara işkence yapmanızı meşru mu kılıyor?
MEHMET NACİ
BOSTANCI (Devamla) – Bu doğru değil, bunu reddediyorum; bunu tarih reddediyor,
bunu dünyanın gerçekliği reddediyor. 
Teşekkürler. (AK
PARTİ sıralarından alkışlar)
BAŞKAN –
Teşekkür ederim.
GARO PAYLAN
(İstanbul) – İşkence ya! İşkence! İşkenceye sıfır tolerans mı!
MAHMUT TOĞRUL
(Gaziantep) – İşkence yapılıyor! 
LEZGİN BOTAN
(Van) – Sayın Başkan…
BAŞKAN – Sayın
Botan, siz yerinize buyurun. Sayın Kerestecioğlu söz istemiş, söz talebinde
bulunmuş. 
FİLİZ
KERESTECİOĞLU DEMİR (İstanbul) – Tamam.
BAŞKAN – Ben söz
vereceğim, bir saniye… 
XII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin Desteklenmesi
Amacıyla Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/837) ve Millî Eğitim, Kültür, Gençlik ve Spor Komisyonu
ile Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporları (S. Sayısı:485 ve 485’e 1’inci Ek) (Devam)
BAŞKAN –
Öncelikle önergeyi oylarınıza sunuyorum: Kabul edenler… 
ÖZGÜR ÖZEL
(Manisa) – Yahu, yoklama isteyecektim. Allah Allah!
BAŞKAN – Dedik
ama… Kabul etmeyenler… Kabul edilmemiştir.
ÖZGÜR ÖZEL
(Manisa) – Maddede yoklama istiyorum. 
BAŞKAN – Şimdi
maddeyi oylayacağım, maddede isteyebilirsiniz. 
AHMET YILDIRIM
(Muş) – Hayır, Sayın Başkan. Sayın Başkan, eğer dinlemezseniz tutumunuz
hakkında… 
BAŞKAN – Bir
dakika… Hayır… 
FİLİZ
KERESTECİOĞLU DEMİR (İstanbul) – Gerçekten, böyle bir şey yok.
AHMET YILDIRIM
(Muş) – Sayın Başkan, hem Botan’a “Bir dakika” dediniz hem “Filiz Hanım’a söz
vereceğim.” dediniz… 
BAŞKAN – Söz
vereceğim. 
AHMET YILDIRIM
(Muş) – …hem oradan yoklama istenecek hem de ben geçirdim diyeceksiniz. 
BAŞKAN – Bir
saniye… Hayır… Bir saniye… 
AHMET YILDIRIM
(Muş) – Böyle bir şey yok Sayın Başkan.
BAŞKAN – Bakın,
söz verme zamanını ben tayin ederim, oturuma ara vermedim. 
AHMET YILDIRIM
(Muş) – Tutumunuz hakkında usul tartışması isteyeceğim.
BAŞKAN – Siz
tayin edemezsiniz Sayın Yıldırım, o benim görevim. 
FİLİZ
KERESTECİOĞLU DEMİR (İstanbul) – Siz padişah mısınız, niye siz tayin
ediyorsunuz ya?
BAŞKAN – Ben
size söz vereceğim dedim, şu işlemi bitireyim söz vereceğim dedim.
AHMET YILDIRIM
(Muş) – Ama hayır, önce “Filiz Hanım’a söz vereceğim.” diye söylediniz Sayın
Başkan.
BAŞKAN – Bir
saniye… Sayın Yıldırım, ben ne dedim? Söz vereceğim dedim, oylamayı yapayım,
söz vereceğim dedim, arayı vermedim. Lütfen, dinleyin bir ya…
CEYHUN İRGİL
(Bursa) – Taraf tutuyorsunuz,
OSMAN AŞKIN BAK
(Rize) – İşlem başlamış, işlemi yapacak.
FİLİZ
KERESTECİOĞLU DEMİR (İstanbul) – Sayın Başkan, bir dakika dinler misiniz.
BAŞKAN – Bir
dakika…
CEYHUN İRGİL
(Bursa) – Devamlı taraf tutuyorsunuz, ayrımcı davranıyorsunuz.
FİLİZ
KERESTECİOĞLU DEMİR (İstanbul) – Siz “Oylama yapacağım, söz vereceğim.” falan
demiyorsunuz. Siz suratımıza neredeyse bakmamak için bu tarafa dönerek
gerçekten görmezden gelmeye çalışarak bu şekilde idare ediyorsunuz.
MAHMUT TOĞRUL
(Gaziantep) – Yakışmıyor ya, gerçekten yakışmıyor.
BAŞKAN – Açın
tutanaklara bakın.
FİLİZ
KERESTECİOĞLU DEMİR (İstanbul) – Böyle bir idare olmaz.
BAŞKAN –
Tutanaklara bakın. 
FİLİZ
KERESTECİOĞLU DEMİR (İstanbul) – Tutanağa değil, yüzünüze bakıyorum.
BAŞKAN - Söz
vereceğimi söyledim ama siz öyle algılıyorsanız o sizin takdiriniz Sayın
Kerestecioğlu, kusura bakmayın.
FİLİZ
KERESTECİOĞLU DEMİR (İstanbul) – Kusura bakmayın, benim de sözümü bitirmeme
fırsat verin.
BAŞKAN – Söz
vermedim daha size; lütfen, bir saniye...
FİLİZ
KERESTECİOĞLU DEMİR (İstanbul) – Nasıl söz vermediniz ya!
BAŞKAN –
Vermedim, daha açmadım mikrofonunuzu. Siz araya girdiniz, korsan tebliğde
bulunuyorsunuz.
MAHMUT TOĞRUL
(Gaziantep) – Korsan sensin, sen.
FİLİZ
KERESTECİOĞLU DEMİR (İstanbul) – Araya girmek değil bu. Adımızı zikrediyorsunuz
sonra kendinize göre davranıyorsunuz.
BAŞKAN – Hayır,
siz araya giriyorsunuz. Ben “Söz vereceğim.” dedim, siz bir taraftan, Sayın
Yıldırım bir taraftan, Sayın Botan bir taraftan... Hanginizi dinleyeceğim? Önce
kendi aranızda karar verin. Kusura bakmayın ya, Allah aşkına.
LEZGİN BOTAN
(Van) – Yapmayın ya! Lütfen Başkan…
AHMET YILDIRIM
(Muş) – Sayın Başkan, müsaadeniz olursa...
BAŞKAN –
Buyurun.
AHMET YILDIRIM
(Muş) – Bakın, siz Sayın Lezgin Botan’a “bir dakika” deyince “Ben önce oylama
yaptıracağım.” demediniz. “Ben önce Sayın Kerestecioğlu’nu dinleyeceğim.”
dediniz.
BAŞKAN – Tamam
“Söz vereceğim.” dedim Sayın Kerestecioğlu’na.
AHMET YILDIRIM
(Muş) – Dinlemeden oylamaya geçtiniz siz. Aynı anda…
BAŞKAN – Ben
“Sayın Kerestecioğlu’na söz vereceğim.” dedim.
GARO PAYLAN
(İstanbul) – Belki oylamayı etkileyecek.
AHMET YILDIRIM
(Muş) – Hayır Sayın Başkan, kendi kafanızdaki gündemi işletiyorsunuz. Burada İç
Tüzük’e…
BAŞKAN – Kendi
kafamdaki değil, sizin kafanızdaki gündemi de değil, buradaki gündemi
işleteceğim. 
AHMET YILDIRIM
(Muş) – Hayır Sayın Başkan, siz Sayın Kerestecioğlu’na söz vereceğinizi
söylediniz.
BAŞKAN -
Buradaki gündem neyse o gündemi işleyeceğiz.
Şimdi, madde
19’a bağlı ek madde 34’ü oylarınıza sunuyorum.
AHMET YILDIRIM
(Muş) – Oylama yapılmadı Sayın Başkan.
III.- YOKLAMA
(CHP
sıralarından bir grup milletvekili ayağa kalktı)
ÖZGÜR ÖZEL
(Manisa) – Yoklama talep ediyorum.
BAŞKAN – Yoklama
talebini karşılayacağım önce.
ÖZGÜR ÖZEL
(Manisa) – Tutmaz da kapanırsa bu sefer, bu söz hakları ne olacak? Bir de onu
düşün.
OSMAN AŞKIN BAK
(Rize) – Hayır, işleme başlamış, tamamlaması lazım.
FİLİZ
KERESTECİOĞLU DEMİR (İstanbul) – Hayır, belki oylamayı etkileyecek. Demokrasi
diye bir şey olsa, eğer dinlerseniz oylamayı etkiler belki ama yok ki, nasılsa
vereceğiz istediğimiz oyu.
BAŞKAN - Sayın
Özel, Sayın Tarhan…
OSMAN AŞKIN BAK
(Rize) – İşleme başlamış, işlemi tamamlamak zorundadır.
MAHMUT TOĞRUL
(Gaziantep) – Ya, ne başlaması, görmüyor musun tabloyu ya! Orada bağırıp
bağırıp…
OSMAN AŞKIN BAK
(Rize) – Sen de bağırıyorsun.
BAŞKAN - …Sayın
Aydın, Sayın Kuyucuoğlu, Sayın Gürer, Sayın Gaytancıoğlu, Sayın İrgil, Sayın
Demirtaş, Sayın Hürriyet, Sayın Basmacı, Sayın Hakverdi, Sayın Yalım, Sayın Purçu,
Sayın Özdemir, Sayın Altaca Kayışoğlu, Sayın Köksal, Sayın Gündoğdu, Sayın
Özdiş, Sayın Çamak, Sayın Tümer.
Yoklama
için iki dakika süre veriyorum ve yoklama işlemini başlatıyorum.
(Elektronik
cihazla yoklama yapıldı) 
BAŞKAN
– Toplantı yeter sayısı vardır.
XII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek) (Devam)
BAŞKAN
– Madde 19’a bağlı ek madde 33’ü oylarınıza sunuyorum: Kabul edenler… Kabul
etmeyenler… Madde kabul edilmiştir. 
Sayın
Kerestecioğlu, buyurun. 
VI.- AÇIKLAMALAR (Devam)
30.- İstanbul Milletvekili Filiz
Kerestecioğlu Demir’in, Başkan Vekili Ahmet Aydın’ı Genel Kurulu tarafsız
yönetmeye çağırdığına ilişkin açıklaması
FİLİZ
KERESTECİOĞLU DEMİR (İstanbul) – Ben aslında konuşmacının, daha doğrusu Naci
Bey’in konuşmasına karşılık tamamen bağlamdan kopuk, hatibin söyledikleriyle
hiçbir alakası olmayan bir konuşma yapıp, onu özellikle zan altında bıraktığı
için de bununla ilgili söz alacaktım, Lezgin Botan’ın söz kullanması için.
Ama,
aynı zamanda, gerçekten, sizi de daha tarafsız yönetmeye davet etmek istiyorum,
bunu çok samimiyetle söylüyorum çünkü bazen belki farkında olmuyorsunuz. Ama,
burada arkadaşlar diyorlar ki: “Ne fark ederdi?” Şu fark eder, eğer gerçek bir
demokrasi olsa şu fark eder: Burada insanların birbirini etkileme şansı olur
yani konuştuğunuz şeyin bir anlamı vardır ama biz burada takım taraftarları
gibi oturuyorsak…
(Mikrofon
otomatik cihaz tarafından kapatıldı) 
BAŞKAN
– Tamamlayın. 
FİLİZ
KERESTECİOĞLU DEMİR (İstanbul) – …o zaman zaten birbirimizi etkileme şansımız
yoktur; kapatalım, gidelim. Yani, belki benim söyleyeceğim bir şey, belki
oradan bir milletvekilinin oyunu etkileyecek. Siz, sonuçta oylamaya geçmeden
önce ben demek ki bir nedenle söz alıyorum burada. Yani, buna fırsat vermeden,
bu şekilde davranmanız bence doğru değil ve tarafsız değil. Ben bunu ifade etmek
istiyorum.
Ama,
aynı zamanda Lezgin Botan’ın da…
BAŞKAN
– Sayın Botan’ı da dinleyeceğim. 
FİLİZ
KERESTECİOĞLU DEMİR (İstanbul) – Evet, lütfen, onu da dinlemenizi rica
ediyorum. 
BAŞKAN
– Teşekkür ediyorum. 
Ama,
Sayın Kerestecioğlu, bir haksızlık yaptığınızı ben özellikle ifade etmek
istiyorum çünkü oylamayı yapmadan önce…
MAHMUT
TOĞRUL (Gaziantep) – Ya, ne haksızlığı ya! 
GARO
PAYLAN (İstanbul) – Hep aynı tavır, hep aynı tavır.
BAŞKAN
- Sayın Atıcı, sizinle konuşmadım, lütfen! 
AYTUĞ
ATICI (Mersin) – Bana mı söylediniz? 
BAŞKAN
– Ben oylamaya geçmeden önce…
FİLİZ
KERESTECİOĞLU DEMİR (İstanbul) – Bağırışınız bile bu tavır. 
BAŞKAN
- Ben oylamaya geçmeden önce şunu söyledim: “Size söz vereceğim, şu işlemi
tamamlayayım. Oylama yapacağım, söz vereceğim.” dedim. 
MAHMUT
TOĞRUL (Gaziantep) – Demediniz, “İşlemi tamamlayım…”
BAŞKAN
– Bir dakika, “Söz vereceğim.” dedim, oylamaya geçtim. 
GARO
PAYLAN (İstanbul) – Hep aynı tavır, hep aynı tavır. 
AYTUĞ ATICI
(Mersin) - Tutanakları değiştirin, ismimi kullandınız.
BAŞKAN – Evet,
Sayın Botan, sizi dinliyorum, öce bir dinleyeyim. 
LEZGİN BOTAN
(Van) – Gerekçem şu: Sayın hatip, grup başkan vekili benim söylediklerimi
tamamıyla bağlamından kopararak hiç alakası olmayan başka bir noktaya çekti. 
BAŞKAN – Buyurun
Sayın Botan. 
Lütfen yeni bir
sataşmaya mahal vermeyelim. 
VII.- SATAŞMALARA İLİŞKİN KONUŞMALAR
(Devam)
8.- Van Milletvekili Lezgin Botan’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
LEZGİN BOTAN
(Van) – Teşekkür ediyorum Sayın Başkan. 
Sayın Bostancı,
siz vicdanlı bir insansınız, ben bir öğretim görevlisi olarak en azından sizi
öyle biliyorum. Ben somut bir şeyden söz ediyorum, işkence yapılmış; bakın,
dünkü somut bir olaydan söz ediyorum. Yani, örgüt 1984’te bilmem neye başladı,
askerle çatıştı… Dolayısıyla Kürtleri öldürmek, işçileri öldürmek, mevsimlik
işçilere işkence etmek, zulmetmek meşruymuş gibi bir siyasi parti olarak kendi
pratiklerinizi, yapmanız gereken siyasi sorumluluğunuzu, yerine getirilmesi
gereken bir sorumluluğu örgütle kendi eşitleştirmenizi de size bırakıyorum. Ama
ben şunu söylüyorum, bakın somut bir şey: Nallıhan’da işçiler linç ediliyor.
Niçin linç ediliyor? Linç eden bu güruh neden soruşturulmuyor, neden oradaki
kolluk müdahale etmiyor? Siz sorumluluk altındasınız, buna cevap verin; somut
bir şey. Ayrıca, üç gün önce seçim bölgem Gevaş’ta olan bir meseleyi söylüyorum
size. Vali bir saat sonra “Teröristler yakalandı.” diyor. Bu insanlar 55-60
yaşlarında, ot toplamaya giden insanlar ve bugün mahkeme tarafından evlerine
gönderilen insanlar fakat feci bir şekilde işkence edilmişler. Bu işkenceyi
neden örtbas ediyorsunuz? “Ama örgüt şöyle yaptı, ama örgüt böyle yaptı.” Onun
için yapılan her şey meşrudur, yapılan her şey… Siz bununla kurtulamazsınız,
bunun üstünü kapatamazsınız, bu vali hakkında inceleme başlatmanız lazım. Kürt
yurttaşlar vergi veriyor, askerlik veriyor; bu ülkeye en çok emek veren
insanlardır, en çok kan ile can veren insanlardır, o insanların eli her iki
dünyada sizin yakanızda olacaktır, bunun gereğini yapın. Bu bürokrasi şu an
orada düşmanlık ediyor. Bir vali utanmıyor mu çıkıyor, kendisi yeni gözaltına
alınmış insanları terörist ilan ediyor ve işkence ediliyor bu insanlara ve siz
bu konuda zerre kadar bir şey söylemediğiniz gibi kalkıp bir de bunu
savunuyorsunuz, bunun üstünü kapatmaya çalışıyorsunuz. “Bu işkence vardır.”
demek niye bu kadar zordur ve yapanları neden soruşturmuyorsunuz? Neden
bunların ipini bu kadar başıboş bıraktınız? Nereye varmak istiyorsunuz? Bu
zulme bir son verin. Biraz vicdanınıza seslenin. Bakın, siz mümin
insanlarsınız. Ramazan ayındayız, bu zulme artık yeter! Bu, Nallıhan’daki Kürt
işçileri linç eden o güruh kimdir?
(Mikrofon
otomatik cihaz tarafından kapatıldı) 
LEZGİN BOTAN
(Devamla) – Nereden güç alıyorlar? Vali neden sırıtıyor, gidip orada gerekeni
yapmıyor? 
Lütfen, sizi
vicdana davet ediyorum. Somut iki olgu söylüyorum, başka bir şey demiyorum ben.
(HDP sıralarından alkışlar) 
BAŞKAN –
Teşekkür ediyorum.
Sayın Bostancı…
MEHMET NACİ
BOSTANCI (Amasya) – Sayın Başkan, Sayın Botan AK PARTİ ile örgütü eşitlediğimi
iddia etti. 
LEZGİN BOTAN
(Van) – Siz diyorsunuz “Örgüt şunu yaptı 1984’te.”
MEHMET NACİ
BOSTANCI (Amasya) – İki: Yaşanan kimi dramatik olayları meşrulaştırdığımı ifade
etti. 
GARO PAYLAN
(İstanbul) – İşkence, işkence “dramatik” değil.
LEZGİN BOTAN
(Van) – Ya “dramatik” değil. Soruşturma başlat, inceleme başlat. 
MEHMET NACİ
BOSTANCI (Amasya) – Kesinlikle bunlar benim sözlerimi yanlış anlama neticesinde
bir sataşma kastı taşıyan bir değerlendirme oldu. 69’a göre söz istiyorum. 
BAŞKAN – Sayın
Bostancı, lütfen bitirelim artık bu polemikleri, yeni bir sataşmaya meydan
vermeyelim. 
Buyurun.
9.- Amasya Milletvekili Mehmet Naci
Bostancı’nın, Van Milletvekili Lezgin Botan’ın sataşma nedeniyle yaptığı
konuşması sırasında şahsına sataşması nedeniyle konuşması
MEHMET NACİ
BOSTANCI (Amasya) – Sayın Başkan, değerli arkadaşlar; nerede haksızlık ve
hukuksuzluk varsa onun üzerine gitmek hepimizin görevidir, bu bir. 
LEZGİN BOTAN (Van)
– Nallıhan’da var, Gevaş’ta var, Nusaybin’de var, Cizre’de var, her yerde var;
arşıazama çıktı artık.
MEHMET NACİ
BOSTANCI (Devamla) – İkincisi: Her şeyi geçtim, coğrafi kader diye bir
gerçeklik vardır. 
LEZGİN BOTAN
(Van) – Biz o kaderi reddediyoruz, kabul etmiyoruz.
MEHMET NACİ
BOSTANCI (Devamla) – İnsanlar, aynı coğrafyada olanlar birbirleriyle ortak
yaşamayı öğrenecekler, birbirlerine düşman olarak değil.
Üçüncüsü:
İnsanların birbirine düşmanlığı bir günde, iki günde, üç günde olmaz; siz
burada, geldiniz, Türkiye'de insanlar arasındaki husumetin kaynağı olarak AK
PARTİ’yi işaret ettiniz, ben buna itiraz ettim. 
LEZGİN BOTAN
(Van) – Sizin açıklamalarınız bu.
MEHMET NACİ
BOSTANCI (Devamla) – Ben bu topraklarda o zehirli karşıtlığı eken unsurun PKK
olduğunu söyledim. En temelde, en temel dinamiğin o olduğunu söyledim. Lütfen,
doğru anlayın. 
FİLİZ
KERESTECİOĞLU DEMİR (İstanbul) – Naci Bey, sorumluluğunuz işkenceyi
soruşturmak.
MEHMET NACİ
BOSTANCI (Devamla) – Bu ülkede -hukuk, adalet, kolluk güçleri, onların meşru
normlar çerçevesinde kimliğine bakmaksızın insanları kovuşturması ayrı bir
hadise ama- kendine görev addederek etnik kimliği, inancı, bilmem neyi
dolayısıyla insanların üzerine tahakküm uygulayan herkes kesinlikle bu ülkenin
düşmanıdır. 
LEZGİN BOTAN
(Van) – Ben hepsini toplayıp getireceğim. Ayıp ya!
MEHMET NACİ
BOSTANCI (Devamla) – Bu ülkenin düşmanıdır kardeşim. (AK PARTİ sıralarından
alkışlar) Çünkü bir arada, birlikte yaşayacaksak insanlar birbirini
kucaklayacak. Düşmanlıkla bu ülkenin geleceğini karartmaktan, felaketten başka
bir şey gelmez. Bu felaketin en önemli unsuru PKK’dır diyorum ben.
LEZGİN BOTAN
(Van) – O zaman işkenceci valiyi görevden alın, işkenceciyi soruşturun.
FİLİZ
KERESTECİOĞLU DEMİR (İstanbul) – Valiyi görevden alın.
MEHMET NACİ
BOSTANCI (Devamla) – Bugünden, üç günden, beş günden bu işlerin olmadığını
söylüyorum. Hiçbir şekilde meşrulaştırmıyorum. 
MAHMUT TOĞRUL
(Gaziantep) – Hamasete gerek yok, o zaman işlem görelim Naci Bey.
MEHMET NACİ
BOSTANCI (Devamla) – Her türlü haksızlığa ve hukuksuzluğa ben karşıyım, partim
karşı; eminim, vicdanlı olan herkes karşı. 
Teşekkürler. (AK
PARTİ sıralarından alkışlar)
BAŞKAN –
Teşekkür ediyorum. 
MAHMUT TOĞRUL
(Gaziantep) – Yetki sizde, niye sorumluları görevden almıyorsunuz?
AYTUĞ ATICI
(Mersin) – Sayın Başkan…
BAŞKAN – Sayın
Atıcı, buyurun.
AYTUĞ ATICI
(Mersin) – Sayın Başkan, az önce bir başka milletvekiline müdahale etmek
isterken benim adımı kullandınız. Ya bana sataştınız ya bana bir özür borcunuz
var.
BAŞKAN – Size
kastım yok, size kastım olmadı Sayın Atıcı, buyurun efendim.
XII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek) (Devam)
BAŞKAN – Şimdi,
madde 19’a bağlı ek madde 34 üzerinde iki adet önerge vardır, okutup işleme
alıyorum.
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesiyle 2547 sayılı Kanun’a
eklenen ek madde 34'ün (1)’inci fıkrasında geçen "kaydıyla"
ibaresinin "şartıyla” olarak değiştirilmesini arz ve teklif ederiz.
 Kazım Arslan Tacettin
Bayır Erkan Aydın
 Denizli İzmir Bursa
 Akif Ekici İrfan
Bakır Tahsin Tarhan 
 Gaziantep Isparta Kocaeli
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesi ile 2547 sayılı Kanun’a
eklenmesi öngörülen ek madde 34'ün tasarı metninden çıkartılmasını arz ve
teklif ederiz.
 Mahmut Toğrul Erdal
Ataş Garo Paylan
 Gaziantep İstanbul İstanbul
 Müslüm Doğan Erol
Dora Behçet Yıldırım
 İzmir Mardin Adıyaman
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKAN VEKİLİ HARUN
KARACAN (Eskişehir) – Katılmıyoruz Sayın Başkan.
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkanım.
BAŞKAN – Önerge
üzerinde söz isteyen Gaziantep Milletvekili Mahmut Toğrul.
Buyurun Sayın
Toğrul. (HDP sıralarından alkışlar) 
MAHMUT TOĞRUL
(Gaziantep) – Teşekkürler Sayın Başkan.
Sayın Başkan,
değerli milletvekilleri; bu söz konusu maddede üniversitelerden, AR-GE’den
bahsediliyor. Bugüne kadar Türkiye'de 20 Nisan tarihi itibarıyla 5.295 öğretim
üyesinin üniversiteden bağı koparılmıştır. Bu akademisyenlerin bir kısmı da
barış imzacısı, yıkımların olmaması, çocukların okula gidebilmesi, Kürt
sorununun demokratik çözümü için bir imzayla çözüm noktasında çağrı yapan
akademisyenlerdir. Bu akademisyenlerle ilgili, değerli arkadaşlar, şimdiye
kadar neler yapılıyor, birkaç maddeyle sizlere söylemek istiyorum. Barış için
akademisyenlere yönelik linç kampanyası, özerklik, akademik özgürlük ve
doktrinleri olmayan bilgi üretimi gibi yükseköğretimin belli başlı uluslararası
standartlarını ihlal etmektedir. Bu kanıtlarla saptanmıştır. Rektörler,
üniversite personelini ve öğrencileri, Hükûmete karşı oldukları gerekçesiyle,
sadece şüphe üzerine, akademisyenlere, özellikle de barış için akademisyenlere
karşı muhbirlik yapmaya zorlanmaktadırlar. Genç akademisyen Fatih Mehmet Tıraş,
Çukurova Üniversitesinde sözleşmesi sonlandırıldıktan sonra çeşitli
üniversitelere yapmış olduğu iş başvuruları güvenlik riski oluşturduğu
gerekçesiyle reddedildikten sonra ihraç edilmiştir. Akademisyenlerin
ofislerinin kapılarına nefret söylemi, suç unsuru içeren, tehditler içeren
yazılar yazılmış; kampüslerde, kampüs dışında göz yumulan yaygın bir pratiğe
dönüştürülmüştür bu uygulama. İhraç edilen akademisyenleri destekleyen öğrencilere
baskılar uygulanmıştır ve bir kısmı cezalandırılmıştır. Yükseköğretim Kurumu ve
rektörler, Millî İstihbarat Teşkilatı ve polis iş birliği içinde, hatta onların
talimatları doğrultusunda ihraç edilen akademisyenleri belirliyorlar. İhraç
edilen akademisyenler listesi Cumhurbaşkanı tarafından onaylanmakta ve itiraz
yolu kapalı KHK’lar uyarınca ihraçlar uygulanmaya konmaktadır. 
Değerli
arkadaşlar, Hükûmetin kontrolü altındaki ULAKBİM, süreli yayınlara ulaşım ve
dergi editörlerine, yayın değerlendirme kuruluşlarına barış için
akademisyenlerin bu listelerden çıkarılması talimatını veriyor ve bunun üzerine
dünyanın farklı ülkelerinden -başta Fransa, İngiltere, Almanya, Belçika,
Hollanda, Kanada ve ABD de içinde- alanlarında en önemli, öne çıkmış bilim
adamları, 408 bilim adamı tarafından Türkiye’deki bu uygulamaları yapan YÖK’le,
TÜBİTAK’la ve bu uygulamaları yapan rektörlüklerle olan tüm iş birliğini kesme
kararı almış, bu yönde çağrı yapmıştır.
Değerli
arkadaşlar, Türk bilim dünyası, Türkiye bilim dünyası uluslararası alandan
tamamen koparılmaya çalışılıyor. 
Sayın Bakan, bu
uygulamalar bizi dünyada izole ediyor, bu çağrılardan sonra hiçbir şekilde
ortak çalıştay, sempozyum yapılmaması çağrısı yapılıyor. Bu uygulamalar devam
ederse biz kendi içimize kapanıp kendi kendimize sanki AR-GE yapıyormuş gibi
bir duruma dönüşeceğiz. Selam verecek dostumuz kalmadığı gibi, bilim
insanlarımızın da selam vereceği, ortak çalışacağı dünyada bir bilim insanı
kalmayacaktır. 
Bu uygulamalar
derhâl sonlandırılmalıdır. Esnek çalıştırmalar sonlandırılmalıdır. 50/d
maddesine yönelik düzenleme bu taslaktan çıkarılmalıdır. Bu barış çağrısı yapan
akademisyenlere yönelik uygulamalar… Amasız, fakatsız bu insanlar görevlerine
dönmelidir. Bu insanların büyük bir kısmı ülkemizin önde gelen, en başarılı
akademisyenleridir, bu ülkenin yüz aklarıdır. Dua etmeliyiz ki böyle
akademisyenlerimiz var. Dua etmeliyiz ki bu yönlü Türkiye’yi dünyaya tanıtan,
bilim çalışmaları yapan arkadaşlarımız var. Bu uygulamalardan vazgeçin çünkü bu
uygulamalar gittikçe bizi daha da yalnızlaştıracak ve uluslararası iş birliğini
tamamen bitirecektir diyorum. 
Bu çağrımıza
kulak verin. Gülmeyin. Bu akademisyenler hepimizin, ülkemizin değerleridir
diyor, saygılar sunuyorum. 
GARO PAYLAN
(İstanbul) – Sayın Başkan, karar yeter sayısı… 80 kişi var saydım efendim.
BAŞKAN –
Teşekkür ediyorum. 
Şimdi önergeyi
oylarınıza sunuyorum ve karar yeter sayısı arayacağım: Kabul edenler… Kabul
etmeyenler… 
OSMAN AŞKIN BAK
(Rize) – Sizlerle beraber kaç kişi var?
FİLİZ
KERESTECİOĞLU DEMİR (İstanbul) – 80’siniz siz. 
MUSTAFA ELİTAŞ
(Kayseri) – Elektronik yapın Sayın Başkan, elektronik.
GARO PAYLAN
(İstanbul) – El insaf yani. 
BAŞKAN –
Elektronik oylama yapacağız. 
Bir dakika süre
veriyorum ve süreyi başlatıyorum. 
(Elektronik
cihazla oylama yapıldı)
BAŞKAN – Karar
yeter sayısı vardır, önerge reddedilmiştir. 
Şimdi diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesiyle 2547 sayılı Kanun’a
eklenen Ek Madde 34’ün birinci fıkrasında geçen “kaydıyla” ibaresinin
“şartıyla” olarak değiştirilmesini arz ve teklif ederiz. 
Erkan Aydın (Bursa) ve arkadaşları 
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan. 
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN - Önerge
üzerinde söz isteyen Bursa Milletvekili Erkan Aydın.
Buyurun Sayın
Aydın. (CHP sıralarından alkışlar) 
ERKAN AYDIN
(Bursa) – Evet, yüce heyetinizi saygıyla selamlıyorum. 
Sevgili Enis
ağabey, demek sonunda casus da oldun, demek sonunda devletin sırlarını ifşa
ettin, demek sonunda devletin güvenliğiyle oynadın, demek sonunda devletin iç
ve dış güvenliğine zarar verdin, demek sonunda silahlı terör örgütüne bilerek
ve isteyerek yardım ettin ama bu dosya şimdilik ayrı kondu! Sen neymişsin be
Enis ağabey! Yazıklar olsun, üstelik yirmi beş yıl da hapis yedin, tutuklandın!
Ben de seni çok iyi gazeteci sanırdım, görevini hakkıyla yapan iyi bir
siyasetçi sanırdım! Oysa, saman altından su yürütüyormuşsun. Casusluk, devlet
sırrını ifşa, terör örgütüne yardım ve yataklık… Bütün bunları nasıl yaptın,
aklım, havsalam almıyor! 
Geçiyorum,
sevgili ağabeyim, bu memleket her geçen gün koskocaman bir tımarhane oluyor.
Evet, öyle, akıl alır gibi değil. Mahkemelerinde seni casus ilan edebilen bir
memlekette, mahkemelerinde seni devletin iç ve dış güvenliği aleyhine çalışan
bir insan olduğunu ilan edebilen bir memlekette, mahkemelerinde seni silahlı
bir terör örgütüne bilerek ve isteyerek yardım ve yataklık etmek suçuyla
suçlayabilen bir memlekette, mahkemelerinde seni bundan dolayı yirmi beş yıl
hapse atabilen bir memlekette, evet Sevgili Enis ağabeyciğim, bütün bunların
yaşanabildiği bir memlekette demokrasi kalmamıştır, hukuk kalmamıştır; adalet,
özgürlük kalmamıştır. Senin bu mahkûmiyetin, savunduğumuz bütün bu değerlerin
bu memlekette yerle bir edildiğinin bir kanıtıdır.
Sevgili
ağabeyciğim, demir parmaklığın arkasına giderken bağırmakta son derece
haklısın. “Bu kararı verenler tarih önünde mahkûm olacaklar.” dedin. Senin bu
çığlığın, hiç kuşkun olmasın, dipsiz kuyularda yitip gitmeyecek; tersine, bu
memlekette demokrasi, hukuk ve özgürlük mücadelesine yeni bir soluk
kazandıracak. 
Sevgili
ağabeyciğim, bu satırları şimdi yazarken mahkûmiyetin ardında mahkeme salonunda
söylediklerin haber kanallarına düştü. Demişsin ki: “Yaşadıklarımız bir çizgi
film gibi. Sanki biz de o oyunun içinde aktörler gibiyiz. Bir komedinin
içindeyiz. Bu cezayı bana verenler şunu bilsinler, ben bu cezaevine girerim,
çıkarım, yatarım, vatanım için yatarım. Vatanımız sağ olsun. Yargı yoluyla
hesaplaşmayı sürdüreceğim. Ben bu cezaevinden kısa sürede çıkacağım ama bu
kararı verenler tarih önünde mahkûm olacaklar.”
Sevgili Enis
ağabeyciğim, CHP Grup Başkan Vekilimiz Özgür Özel de demişti ki:
“Berberoğlu’nun mahkûmiyet kararı bu ülkede faşizmin tescilidir.” Evet, doğru,
Erdoğan iktidarı, Allah’ın bir lütfu olarak gördüğü 15 Temmuz sonrası Türkiye’de
adım adım demokrasi ve hukukun tüm kalelerini düşürüyor, Türkiye’yi adım adım
diktatörlüğe götürüyor. Doğrudur, Enis Berberoğlu kararı faşizmin tescilidir
çünkü dokunulmazlığa sahip bir milletvekili bile kendini bir anda yirmi beş yıl
gibi ağır bir haksız hapis cezasıyla demir parmaklıklar arkasında bulabiliyor,
dokunulmazlığa sahip bir milletvekili bile. 
Evet, bunu yazan
sevgili Hasan Cemal, kendi meslektaşı için bu akşamüstü yaşanan olayı bu
dizelerle kaleme aldı; ben de buradan Maltepe’deki demir parmaklıklar
arkasındaki Enis ağabeyimize şu sözlerle son vermek istiyorum: 
“İstiklal ve
cumhuriyetine kastedecek düşmanlar, bütün dünyada emsali görülmemiş bir
galibiyetin mümessili olabilirler. Cebren ve hile ile aziz vatanın bütün
kaleleri zaptedilmiş, bütün tersanelerine girilmiş, bütün orduları dağıtılmış
ve memleketin her köşesi bilfiil işgal edilmiş olabilir. Bütün bu şeraitten
daha elim ve daha vahim olmak üzere, memleketin dâhilinde, iktidara sahip
olanlar gaflet ve dalâlet ve hatta hıyanet içinde bulunabilirler. Hatta bu
iktidar sahipleri şahsi menfaatlerini, müstevlilerin siyasi emelleriyle tevhit
edebilirler. Millet, fakrüzaruret içinde harap ve bitap düşmüş olabilir.
Ey Türk
istikbalinin evladı! İşte, bu ahval ve şerait içinde dahi vazifen Türk istiklal
ve cumhuriyetini kurtarmaktır! Muhtaç olduğun kudret damarlarındaki asil kanda
mevcuttur!” diyorum. 
Enis Ağabey’e
buradan selamlar olsun diyorum. (CHP sıralarından alkışlar) 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Madde 19’a bağlı
ek madde 34’ü oylarınıza sunuyorum: Kabul edenler… Kabul etmeyenler… Madde
kabul edilmiştir.
Şimdi, madde
19’a bağlı ek madde 35 üzerinde dört adet önerge vardır. Okutacağım son iki
önerge aynı mahiyette bulunduğundan önergeleri birlikte işleme alacağım.
Önergeleri
okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesine bağlı ek 35'in
(5)’inci fıkrasında yer alan "Yükseköğretim Kurulu ve Üniversitelerarası
Kurul tarafından seçilen” ibaresi ile aynı fıkranın son cümlesinin metinden
çıkarılmasını arz ve teklif ederim.
 Mehmet Naci Bostancı Halis
Dalkılıç Osman Aşkın Bak
 Amasya İstanbul Rize
 Zekeriya Birkan Hasan
Turan Necip Kalkan
 Bursa İstanbul İzmir
 Cahit Özkan Salih
Cora
 Denizli Trabzon
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesiyle 2547 sayılı Kanun’a
eklenen ek madde 35'in (1)’inci fıkrasında geçen "ilişkin” ibaresinin
"yönelik” olarak değiştirilmesini arz ve teklif ederiz.
 Kazım Arslan Akif
Ekici İrfan Bakır
 Denizli Gaziantep Isparta
 Tahsin Tarhan Tacettin
Bayır Zekeriya Temizel
 Kocaeli İzmir İzmir
BAŞKAN – Son
okutacağım iki önerge aynı mahiyette bulunduğundan birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 485 sıra sayılı Sanayinin Geliştirilmesi ve Üretimin Desteklenmesi
Amacıyla Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı'nın 19’uncu maddesinde yer alan "Yükseköğretim Kalite
Güvencesi Sistemi ve Yükseköğretim Kalite Kurulu Ek Madde-35”in madde metninden
çıkarılmasını arz ve teklif ederiz.
 Ahmet Kenan Tanrıkulu Mevlüt
Karakaya Ahmet Selim Yurdakul
 İzmir Adana Antalya
 Mustafa Kalaycı Kamil
Aydın Fahrettin Oğuz Tor
 Konya Erzurum Kahramanmaraş
Aynı mahiyetteki
diğer önergenin imza sahipleri:
 Mahmut Toğrul Garo
Paylan Erol Dora
 Gaziantep İstanbul Mardin
 Erdal Ataş Müslüm
Doğan Behçet Yıldırım
 İstanbul İzmir Adıyaman
BAŞKAN – Komisyon
aynı mahiyetteki önergelere katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN – Aynı
mahiyetteki ilk önerge üzerinde Adıyaman Milletvekili Behçet Yıldırım
konuşacaktır.
Buyurun Sayın
Yıldırım. (HDP sıralarından alkışlar)
BEHÇET YILDIRIM
(Adıyaman) – Sayın Başkan, öncelikle bir hemşehrin, bir büyüğün olarak seni
tarafsızlığa davet ediyorum. Bir dahaki konuşmamda daha değişik şekilde
konuşacağımı da belirteyim. Vallahi, böyle olmaz çünkü ben Adıyamanlılar adına
arkadaşlardan özür dileye dileye bir hâl oldum.
BAŞKAN – Hiç
özür dilemene gerek yok Sayın Yıldırım, gayet iyi bir şekilde yönetiyoruz.
BEHÇET YILDIRIM
(Devamla) – Tamam, bu kadar taraflı olursan olmaz.
485 sıra sayılı
torba yasanın 19’uncu maddesinin ek 35 maddesi üzerine söz almış bulunmaktayım.
Genel Kurulu saygıyla selamlıyorum. 
Yine, bu yasa
tasarısıyla üniversitelerden ve nitelikli istihdamdan bahsediyorsunuz ancak
nitelikli istihdamın, kalitenin artmasını istiyorsanız öncelikle bu yandaşları
işe almalara son vermelisiniz. Evet, hep gündeme getiriyorsunuz: FETÖ
zihniyeti, FETÖ zihniyeti, FETÖ zihniyeti… FETÖ zihniyeti bugün de devam ediyor
arkadaşlar. FETÖ gitti ama zihniyeti bugün devam ediyor; mülakatlarda devam
ediyor, iş alımlarında devam ediyor, liyakatlarda devam ediyor. 
FETÖ soru
çalıyordu, AKP gençlerin geleceğini çalıyor. O kadar genç imtihana giriyor; bir
tane demokrat, bir tane solcu, bir tane Alevi çocuğun ise alındığını görmedim.
Hatta bir çocuk bana “İsmimden dolayı beni elediler.” diyor. Kürt ismi taşıdığı
için mülakattan elenen çocukları duyuyorum ben. Her anlamda, her yerde -üniversiteler
dâhil- kadro açıkları yandaşlara değil, o objektif kriterlere göre, liyakat
ilkesi dikkate alınarak yapılmalıdır. Hâlbuki bu yasayla, emeklilik yaşının
uzatılmasına ilişkin düzenlemeyle, açıkça, yandaşlık ilkesini uygulama ihtimali
yükselmiştir. Böyle yapacağımıza, iki senedir…
Benim duyduğum
bir şey vardı basında falan duyduk. Bunu komisyonlarda pek gündeme getirmedik.
Doktor sıkıntısı çekiyoruz. İthal doktorlar gündeme geldi, başka doktorlar,
özel üniversiteler gündeme geldi. Eğer Türkiye’de doktor açığının olduğunu
söylüyorsanız -ki gerçektir, gerçekten doktor ihtiyacı var- gelin, doktorların
emeklilik yaşını 65’ten 72’ye çıkartalım. Biz önerge versek kabul etmezsiniz
ama siz getirin biz kabul edelim. Doktor arkadaşlar boş yere gidip dışarıda
çalışacaklarına devlette çalışsın, en az 72 yaşına kadar çalışsın. Hep gündemde
ama pratikte hiçbir şey yok.
Arkadaşlar,
burada, Yükseköğretim Kurulu, istediği akademisyenin emeklilik yaşını uzatarak
75 yaşına kadar çalıştırabilecek, istemediği akademisyeni ise üniversiteden
emeklilik adı altında gönderebilecektir. Bu emeklilik yaşını 75 yaşına kadar
uzatmanın şart ve koşulları için objektif kriterler, kurallar konulmamıştır.
Muğlak ifadelerle, içi yandaşlıkla doldurulabilecek ifadelerle bir düzenleme
yaparsanız bu, sizin döneminizde de sizden sonraki dönemlerde de yandaşlığı
teşvik eden bir düzenlemeye dönüşecektir. 
Bu yasa
tasarısı, içinde geçen -örneklerini özellikle belirttiğim- hususlardan
anlaşılıyor ki harçlardan muafiyet, kredi ve benzeri imkânlarla sermayeye yakıt
sağlamaya çalışmaktan ibarettir. Özü itibarıyla, şu an yapmaya çalıştığımız şey
arabanın motorunu bozup arabanın tekeriyle bile değil, tamponuyla uğraşmaya
benziyor. Ülkenin motoru bozulmuş, siz zoraki teşvik yasalarıyla benzin, mazot
dağıtıyorsunuz. Motoru bozulmuş arabaya ne kadar benzin, yakıt verirseniz verin
hiçbir fayda etmeyecektir. Önce, bu ülkenin ana omurgası olan yani gelişimde
motor işlevi görecek olan kriterlere hukuk güvenliğini sağlayın diyorum. Can ve
mal güvenliğinin olmadığı bir iklimde hangi düşünce, hangi fikir
filizlenebilir?
Ülke hem
ekonomik hem sosyal hem de siyasal olarak çorak bir toprağa ve çölleşmeye doğru
ne yazık ki uygun adımlarla ilerlemektedir. Bu barışçıl, demokratik ortamları,
insan haysiyetine yaraşır bir demokratik kültürü benimsemediğimiz ölçüde bu
teşvik yasalarıyla hem halkın parasını hem de ülkenin zamanını harcayıp
duracaksınız. Bunu bilmenizi istiyorum. 
Hepinize
saygılar sunuyorum. (HDP sıralarından alkışlar)
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Aynı mahiyetteki
diğer önerge üzerinde Erzurum Milletvekili Kamil Aydın konuşacaktır. 
Buyurun. (MHP
sıralarından alkışlar)
KAMİL AYDIN
(Erzurum) – Sayın Başkan, sayın milletvekilleri; 19’uncu maddenin ek maddeleri
üç aşağı beş yukarı aynı mahiyette. Ben de Milliyetçi Hareket Partisi Grubu
adına 35’inci ek maddede konuşmak üzere söz almış bulunmaktayım. Yüce
heyetinizi saygıyla selamlıyorum.
Şimdi, bu
maddelerin içeriğine baktığımız zaman, gerçekten hepimizi, kâğıt üzerinde teori
ile pratiği buluşturan, yıllarca belki bütün siyasi partilerin parti
programlarına koyduğu bir mesele gündeme alınmış. Biz, Milliyetçi Hareket
Partisi olarak da “üreten ekonomi” adı altında bunu çok önceledik yani teori
ile pratiğin bir an önce vuslatını gerçekleştirelim, üniversitede alınan teorik
bilgi ile sanayideki o pratik bir araya gelsin. İnşallah, bu da sanayileşmenin
4’üncü evresini yaşadığımız şu günlerde Türk sanayisine bir katkıda bulunsun
diye böyle bir şey hazırlanmış ama… Tabii, düşünce itibarıyla çok doğru şeyler.
Neden? Mesela, ne var? Bunlara birkaç başlık altında baktığımızda, teknoloji
transferi ofisi gibi, Yükseköğretim Kalite Kurulu gibi, bir de üniversitelerde
-Batı’da da karşılığı olan- belirli bir süre hem eğitim hem araştırma
noktasında büyük faaliyetlerde efor sarf ederek hizmet eden öğretim üyelerine
kısa vadeli izin verme gibi, “sabbatical” dedikleri bir kısa dönemlik izin
verme gibi iyilikler, düzenlemeler yapıldı. Bir de doktora sonrası, doktora
yapan öğrenci kardeşlerimizin yüzde 20 civarında, oranında bunların yardımcı
doçent ve başka pozisyonlarda istihdamını sağlama gibi düşünceler var yani
teorik olarak gayet iyi. Kâğıt üzerinde iyi görünüyor ama uygulamada -bugüne
kadar birçok aksaklıkta gördüğümüz gibi- ana motifi kaybedersek, asıl dikkat
etmemiz gereken, o odaklanmamız gereken ana unsuru kaybedersek, inanın,
bunların da uygulama noktasında sıkıntılar doğuracağını düşünüyorum,
endişelerim bu yöndedir. 
Nedir bunların
merkezinde? Özellikle ehliyet ve liyakat unsurudur. Özellikle üniversitelerde
olması gereken -öncelikli olarak- ehliyet nedir? Bir konudaki yetkinliktir,
uzmanlıktır. Uzmanlar arasında ehliyet tek başına yeter mi? Yetmez. Uzmanlığı,
yeterliliği vardır ama bunları en liyakatlisi noktasında da seçip bunu
değerlendirmemiz lazım. Fakat Türkiye’nin, özellikle sanayi açısından
baktığımız zaman, dünya sanayisi 4’üncü evreye geçmeyi konuşurken, bilişim
teknolojileri zirveyi yakalamışken bizim de bu yarıştan kopmamamız adına
gerçekten biraz Türkiye gerçeklerine uygun birtakım atılımlar yapmamız gerekir.

Neydi bunlar
özellikle istihdam noktasında? Elbette ki Batı’da üniversitede master, doktora
yapmak demek meslek sahibi olmak, ona ilaveten o konuda derinleşmek, ekstradan birtakım
bilgiler katmak, gelişim göstermek mahiyeti taşır ama bizde öyle değil. Bizde
bir genç, yüksek lisans eğitimi almayı düşündüğü zaman, inanın, o ana kadar bir
mesleği yoktur, tek hedefi “Eğer yüksek lisans ya da doktora yaparsam belki bir
iş bulma imkânı bulurum.” düşüncesiyle hareket eder. Dolayısıyla, bunları tutup
da yüksek rakamlarla bu tür eğitimlere tabi tutup, ondan sonra “Ben sizin
sadece yüzde 20’nizi istihdam edeceğim.” demek büyük bir hayal kırıklığına
neden olur gençlerimiz arasında. Dolayısıyla, ya bizim bir taraftan teori
kısmını, eğitim verdiğimiz kısmını istihdamla sınırlamamız gerekir ya da bunu
yüzde 20’yle sınırlamadan “Evet, hepinize bir şekilde -çünkü Türkiye genç
nüfusa sahip, özellikle üniversitelileşme açısından atılım içerisinde olan bir
ülke- istihdam imkânları sağlayacağız.” dememiz gerekir. 
Bir
de tabii üniversitelerde uygulamalarını gördük bugüne kadar. Yani, lütfen,
bakın burada da istihdam ederken de mutlaka okulluluk olma şartından
vazgeçmeyelim. Yani, bakın, bugüne kadar bunu uygulamada yapamayan sanayi
kuruluşları ne yaptı biliyor musunuz? Çok güçlü olanlar dedi ki: “Ben ara
elemanımı kendim yetiştiririm.” ve üniversite kurdular. 
Artık
devlet üniversiteleri birilerinin böyle arkabahçesi, çiftliği gibi
algılanmasın. Ara eleman yetiştirilecekse liyakatiyle ve istihdama doğrudan
nüfuz edecek bir şekilde olsun. Yani, turizm mezunu turizm sektöründe istihdam
edilsin, ziraat mezunu ziraat sektöründe istihdam edilsin; birini ona
karıştırmayalım. Bunu üniversitelerde gördük ve büyük skandallara yol açtı.
Yani, bir ilahiyatçının bir güzel sanatlara dekan olması, bir sağlıkçının
ziraat fakültesine dekan olması, bir sosyal bilimcinin, efendim, hemşirelik
yüksek okuluna müdür olması gibi gerçekten liyakatten çok uzak birtakım yanlış
uygulamaları gördük. 
(Mikrofon
otomatik cihaz tarafından kapatıldı) 
KAMİL
AYDIN (Devamla) – Aynı şeyleri yaşamama adına hassasiyet istiyoruz diyorum,
hepinizi saygıyla selamlıyorum. 
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Aynı mahiyetteki önergeler kabul edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesiyle 2547 sayılı Kanun’a
eklenen ek madde 35'in (1)’inci fıkrasında geçen "ilişkin” ibaresinin
"yönelik” olarak değiştirilmesini arz ve teklif ederiz.
Zekeriya Temizel (İzmir) ve arkadaşları
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkan.
BAŞKAN
– Hükûmet?
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN
– Önerge üzerinde…
GARO
PAYLAN (İstanbul) – Efendim “…ve arkadaşları” diye okuyor sürekli. “…ve
arkadaşları” diye okunamaz önergeler. “…ve arkadaşları” diye önerge okunur mu?
5 isim okuması gerek. 
BAŞKAN
– İlk başta 5 isim okunuyor. 
GARO
PAYLAN (İstanbul) – Hayır. 
BAŞKAN
– Bu ikinci okunuş, tekrardan ikinci okunuş; teamül de bu, olması gereken de
bu. Veriliş sırasına göre işleme alınıyor, aykırılık sırasına göre muamele
ediliyor. Ona göre ilkinde tamamen isimler okunuyor, en az beş isim okunuyor.
En son önergede de sadece konuşacak kişi ve arkadaşları diye bu teamülümüz
gelişmiş durumda.
Önerge üzerinde
İzmir Milletvekili Zekeriya Temizel konuşacaktır.
Buyurun Sayın
Temizel. (CHP sıralarından alkışlar)
ZEKERİYA TEMİZEL
(İzmir) – Teşekkür ederim Sayın Başkan.
Değerli
milletvekilleri, şu anda görüştüğümüz kanun tasarısının adı “Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı”. Allah’a şükür,
neredeyse bir haftadan beri daha sanayiyle ilgili olarak tek bir maddeye
geçemedik. 
Ben bu kürsüye
çıktığım zaman genellikle, şurada okuduğum kanun adı gibi kanunların özellikle
içeriğine, bir de konuştuğum konuya hep sadık kaldım. Bununla ilgili olarak
bilgiye dayalı veriler ya da geçmişten kaynaklanan deneyimlerden yararlanarak
acaba bunu gerçekleştirirsek neler başımıza gelir veya ülkemiz nelerle
karşılaşır konusunda bu Meclisi uyarmaya çalıştım. Ancak değerli
milletvekilleri, ilk defa bugün, yıllarımı verdiğim bu Türkiye Büyük Millet
Meclisinde bu defa bu kanun tasarısı üzerinde konuşmak içimden hiç gelmiyor, zaten
önerge verdiğimiz konuda hiç gelmiyor, gelmiyor yani sonuç olarak. 
Ben şu anda
Türkiye’de sanayinin geliştirilmesiyle ilgili olarak konuşmak, hele sanayinin
4’üncü evresinin konuşulduğu şu sırada dünyada yapılan uygulamaların buraya
adaptasyonu konusunda bir şeyler söylemek isterdim. Bunları ayrıntısıyla
incelemiş bir grup, hele özellikle de getirip burada katkıda bulunmaya çalışan
insanlar idik ancak bu defa bizlerin temsil sorumluluğuyla ilgili konuşma
gereğini hissediyorum. Demokrasilerde eğer doğrudan demokrasi söz konusu değil,
temsilî demokrasi söz konusu ise millet burada sizler aracılığıyla temsil
edilir. Buradaki sizin görev ve yetkileriniz aslında millet adına kullandığınız
görev ve yetkilerdir. Bu yetkileri çok istisnai hâller dışında kullanmanızın
önüne hiçbir kanun ve yetki geçemez, mümkün değildir o. O zaman demokrasiyi
çiğnemiş olursunuz. Milletvekillerinin en temel işlevi olan yasa yapma görevi,
burada o yasa çalışmalarına katılma görevi kolay kolay ellerinden alınacak bir
yetki değildir, bunu yapamazsınız. Bunu yapmaya başladığınız andan itibaren
burada oturmanın ve çalışma yapmanın herhangi bir anlamı kalmaz, kalmıyor da
zaten. Buradan, yasa yapma yetkisinden mahrum bırakılarak kesinleşmiş herhangi
bir cezası olmaksızın, yargılama süreci devam eden arkadaşlarımızın tutuklu
olarak yargılanması konusu her zaman yüreğimizi sızlattı, günlerce burada bu
konuları tartıştık ama bu Meclisin tamamından bu olaya bir son verme konusunda
bir karar alınması gerekiyor, yapılması gerekiyorsa yeni bir düzenleme yapmak
gerekiyor. Anayasa Mahkemesinin somut kararları var, Mustafa Balbay kararında
olduğu gibi. Anayasa’nın 83’üncü maddesi var, “Milletvekilliğinin temel işlevi
öncelikle yasama yetkisini ve görevini kullanmaktır.” diyor, “Bu yetki
engellenemez, engellemeyin.” diyor. Peki, niye engellemiyoruz, nedir elimizi
tutan, nedir? Bütün bir gün boyunca bütün vaktimizi, enerjimizi, üzülmemiz
nedeniyle üzüntümüzle katlanan bütün enerjimizin hepsini gerçekten değerli
arkadaşımız için harcadık. Dolayısıyla, yargılaması devam eden insanın, Enis
Berberoğlu’nun buradan, bu Meclisten, bu yasama yetkisini kullanmasından mahrum
edilmesinin nedeni ne? Tutuklu olarak orada olduğu zaman neyi kazanacak bu
Meclis ilave olarak? Bir şeyi kazanmayacak ama yargı eğer bu şekilde kararlar
veriyor ise, yargının bu konudaki kararları toplum vicdanında artık kabul
görmemeye başlamışsa biz buna sessiz kalamayız, sessiz kalmamamız lazım. Cezası
kesinleşene kadar milletvekillerinin tutuklanamayacağına ilişkin Meclis kararı
kesin olarak, bağlayıcı olarak buradan alınabilir; bu, yapılabilir bir olaydır.
Kesinleşmiş karar, tamam, gereği yerine getirilsin, milletvekillerinin
yargılanmasıyla ilgili hiç kimsenin bir karşıtlığı yok. Suç varsa, yasalara
göre bir suç işleniyorsa gereği yapılır ama “Bitmemiş olan bir yargılama süreci
içerisinde insanların yasama görevlerinden alıkonulması mümkün değil.”
deniyorsa, Anayasa bunu öngörüyorsa, Anayasa Mahkemesinin bu konuda kararı
varsa bu konuda bizim de bunu sağlamak görevimiz. 
(Mikrofon
otomatik cihaz tarafından kapatıldı)
ZEKERİYA TEMİZEL
(Devamla) – Başka çaremiz yok. O nedenle, Mecliste yapacağımız katkıların bu
şekilde tartışmalarla yeniden engellenmemesi adına hiç değilse bir katrecik
bari katkımız olacaksa, bunların engellenmemesi adına birazcık bu Meclisin
bundan sonraki işlemlerine saygımız varsa bir de bu konunun üstünde düşünelim.
Bu konunun üstünde düşünelim, hiç değilse konuşalım, konuşamıyoruz bile. 
BAŞKAN –
Teşekkür ediyorum Sayın Temizel. 
ZEKERİYA TEMİZEL
(Devamla) – Ben teşekkür ederim. (CHP sıralarından alkışlar) 
BAŞKAN – Sağ
olun. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Son önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesine bağlı Ek 35’in
(5)’inci fıkrasında yer alan “Yükseköğretim Kurulu ve Üniversitelerarası Kurul
tarafından seçilen” ibaresi ile aynı fıkranın son cümlesinin metinden
çıkarılmasını arz ve teklif ederim. 
Mehmet Naci Bostancı (Amasya) ve arkadaşları 
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİÎ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Uygun görüşle takdire bırakıyoruz Sayın Başkan. 
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUZ ÖZLÜ (Düzce) – Takdire bırakıyoruz Sayın Başkanım. 
BAŞKAN –
Gerekçeyi okutuyorum: 
Gerekçe: 
Bu önergeyle,
Kurula Başkan ve Başkan Yardımcısı seçilebilme imkânının münhasıran YÖK veya
Üniversitelerarası Kurulunu temsilen yer alan üyelere değil tüm üyelere
tanınması amaçlanmaktadır. 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. 
Kabul edilen
önerge doğrultusunda madde 19’a bağlı ek madde 35’i oylarınıza sunuyorum: Kabul
edenler… Kabul etmeyenler… Madde kabul edilmiştir. 
Şimdi, madde
19’a bağlı ek madde 36 üzerinde iki adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesi ile 2547 sayılı Kanun’a
eklenen ek madde 36’nın (1)’inci fıkrasında geçen “yönelik” ibaresinin “dair”
olarak değiştirilmesini arz ve teklif ederiz.
 Kazım Arslan Akif
Ekici İrfan Bakır
 Denizli Gaziantep Isparta
 Tahsin Tarhan Tacettin
Bayır Özgür Özel
 Kocaeli İzmir Manisa
 Serkan Topal
 Hatay 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesi ile 2547 sayılı Kanun’a
eklenmesi öngörülen ek madde 36’nın tasarı metninden çıkartılmasını arz ve
teklif ederiz.
 Mahmut Toğrul Garo
Paylan Erol Dora
 Gaziantep İstanbul Mardin
 Erdal Ataş Müslüm
Doğan Behçet Yıldırım
 İstanbul İzmir Adıyaman
 Ertuğrul Kürkcü
 İzmir
BAŞKAN –
Komisyon önergeye katlıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
üzerinde söz isteyen İzmir Milletvekili Ertuğrul Kürkcü.
Buyurun Sayın
Kürkcü. (HDP sıralarından alkışlar) 
ERTUĞRUL KÜRKCÜ
(İzmir) – Sayın Başkan, sevgili arkadaşlar; bu önerge üzerine konuşacağız ama
giderek herhangi bir şey üzerine konuşmak “Bu Mecliste kendimiz neyiz, kimiz,
ne yapıyoruz?” sorusunu sormadan mümkün olmayacak gibi gözüküyor çünkü
milletvekilleri birer birer cezaevini boylayan ve cezaevine giden
milletvekillerinin birer birer vekilliklerinin düşmeye başladığı ve hatta
cezaevine girmeden vekilliklerinin düşmesi teklifi komisyonlarda
kararlaştırılmaya başlanan vekillerin sayılarının artmakta olduğu bir yerde
nasıl bir yasama yaptığımız, yasama yapıp yapmadığımız, bizden çıkan yasaların
hakikaten, Anayasa’da tanımını bulan “yasa” kavramına denk düşüp düşmediği
başlı başına bir mesele hâlindedir. Türkiye Büyük Millet Meclisinin varlığı,
statüsü, kimliği ve gücü bugün Anayasa’da tanımlanan Türkiye Büyük Millet
Meclisiyle bütünüyle alakasız hâle gelmiş durumdadır. Bugün bir damla daha
bardağa damladı, ne zaman taşacak, bakıyoruz, anlayacağız ama Enis
Berberoğlu’nun bugün mahkûm edilmesi ve Yargıtay kararı beklenmeden cezaevine
tıkılması Türkiye Büyük Millet Meclisinin yüzüne karşı, yargı kılığına girmiş
bir diktatörlüğün eliyle vurulmuş acımasız bir tokattır. Fakat hiçbir tokat
yememişiz gibi davranabilecek miyiz? Ben bütün vekil arkadaşlarımıza soruyorum.
İnanın, çoğunluk grubu, yarın bu FETÖ tartışması derinleştiği zaman sizin
aranızdan da bazı arkadaşlarınız bugün hâkim oldukları konumlardan mahkûm
oldukları konumlara doğru sürüklenecekler. O zaman, hep beraber, belki düşünme
fırsatımız olur. 
Enis Berberoğlu
-sıradaki- bugün sonuncu vekildir ama bugüne kadar cezaevine konulan
vekillerimizin cezaevine giden yolunu açanların da bunda çok büyük bir
sorumluluğu olduğunu hep birlikte düşünelim. İktidar karşısındaki vekillerin
dokunulmazlık kalkanını, Parlamentonun yürütme karşısındaki biricik korunma
imkânını, biricik kalkanını elinden bırakıp iktidarın eline ve diğer organların
eline iki kılıç vererek Türkiye Büyük Millet Meclisinin üyelerini böylesine
savunmasız bırakan vekillerin de bu işte çok ağır bir sorumlulukları var. Bu
sorumlulukların ne manaya geldiğini HDP sıralarına bakarak belki
anlayamıyorlardı ama şimdi kendi sıralarına ve diğer sıralara bakarak herkes
anlamış olmalıdır. Türkiye Büyük Millet Meclisi bu zilletten kendisini
kurtaramadığı takdirde kendisi ne büyük ne Meclis olabilir. O yüzden sizi
kendiniz hakkında düşünmeye davet ediyorum.
Aslında Türkiye
Büyük Millet Meclisini bu duruma düşüren zihniyet, şimdi tartıştığımız yasada
da kendisini ele veriyor. Nasıl Türkiye Büyük Millet Meclisini bir yasa
fabrikası hâline getirmişse üniversiteleri de üretime yararlı, kâra yararlı bir
bilgi fabrikası hâline getiren yasa ancak kendine göre bir Meclisten çıkabilir.
Nitekim tıkır tıkır çıkıyor yasalar. Sizi düşünmeye davet ediyorum. Bir
üniversite eğer bilginin, bilimin, bilimsel üretimin biricik kriterini kârlılık
olarak saptarsa yani düşüncenin doğruluğu ya da yanlışlığı, düşüncenin hakikate
uygunluğu değil, para edip etmediği eğer onun kıstası hâline gelecek olursa…
İnanın ki piyasada ne varsa üniversitede o olacaktır. Hile, ikiyüzlülük,
dolandırıcılık, sömürü, bunların hepsini bu yasa tanzim ediyor zaten.
Üniversite öğretim görevlilerinin hepsini bir köle olarak, en ucuza nasıl
çalıştırırım ve en ucuza onların parlak beyinlerinin ürünlerini nasıl temellük
ederim diye düşünmüş, taşınmış, hazırlanmış bir yasanın karşısındayız. O yüzden
bu yasayı eleştiriyor, bu yasayı tartışıyoruz.
Size, sözümü
bitirirken sadece şunu söylemek isterim: Karl Marx’ın dediği gibi, bilim ve
demokrasi, zaruretin alanından özgürlüğün alanına geçerken kullandığımız sağ ve
sol ellerimiz gibidir.
(Mikrofon
otomatik cihaz tarafından kapatıldı)
ERTUĞRUL KÜRKCÜ
(Devamla) – Bir dakika rica ediyorum Sayın Başkan.
BAŞKAN –
Tamamlayın lütfen.
ERTUĞRUL KÜRKCÜ
(Devamla) – Ne bilim ne demokrasi olduğunda iki eliniz de kopmuştur ama siz
kendinizi sonsuz özgürlük içerisinde uçan bir şey sanabilirsiniz ama o zaman
siz sadece ve sadece kendiniz hakkında bir hayal kurarsınız, ne özgürsünüz ne
bilimle bir alakanız vardır, alakanız olan tek şey sadece çimçiğ kâr ve onu
elde etmek için size lazım gelen zorbalıktır. 
Hepinizi
sevgiyle selamlıyorum. (HDP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
Buyurun Sayın
Özel.
ÖZGÜR ÖZEL
(Manisa) – Sayın Başkan, değerli hatip konuşmasında Cumhuriyet Halk Partisini
kendi milletvekili hapse girmeden önce HDP sıralarına bakarak gerçeği
görmemekle ve buna ilgili göstermemekle, tepki koymamakla suçladı. O konuda
cevap hakkını kullanmak istiyorum.
BAŞKAN –
Buyurun.
İki dakika süre
veriyorum.
Lütfen yeni bir
sataşmaya meydan vermeyelim.
VII.- SATAŞMALARA İLİŞKİN KONUŞMALAR
(Devam)
10.- Manisa Milletvekili Özgür Özel’in,
İzmir Milletvekili Ertuğrul Kürkcü’nün 485 ve 485’e 1’inci Ek sıra sayılı Kanun Tasarısı’nın 19’uncu maddesine bağlı ek
madde 36’yla ilgili önerge üzerinde yaptığı konuşması sırasında Cumhuriyet Halk
Partisine sataşması nedeniyle konuşması
ÖZGÜR ÖZEL
(Manisa) – Sayın Başkan, değerli milletvekilleri; konuşmayı dikkatle dinledim.
Bu saatte bir muhalefet partisiyle polemik yapacak da değilim ama herhâlde
şöyle de bakmak lazım: Hem geçmiş dönem 3 partinin 8 tutuklu milletvekilinin
8’ine de aynı ilgiyi göstermiş bir partiden bahsediyoruz. Milletvekilleriniz
tutuklandığı gün, hangi grup başkan vekili olursa olsun, hem eş genel başkanlar
hem milletvekilleri için, tutuklu yargılamanın kabul edilemez olduğunu ifade
eden, burada bir adım geriye durmamış bir partiden bahsediyoruz. Dokunulmazlık
oylamasıyla ilgili rakamlar, tartışmalar, onun üzerinden spekülasyonlar; kimi
suçluyoruz, kimi biliyorsunuz, kimi söylüyorsunuz o meseleyi hiç üstüme almış
değilim, grubumuzun da üstüne almış değilim ama başka bir şeyden bahsetmek
lazım. Biz, tutuklu milletvekili bizden olunca bağıran, başkasından olunca
gözünü yuman bir siyasi parti olmadık, bu bize haksızlık olur ama şu bir
gerçek: Milletvekilimiz tutuklandığında bir başka partinin milletvekilleri
tutuklandığında göstermediğimiz bir eylemselliği, bir refleksi, başlatmadığımız
bir yürüyüşü başlatıyor olmamıza da eleştiri getirmeyin. O zaman dönüp bu sefer
“Yahu, siz milletvekilleriniz tutuklandığında bunu niye yapmadınız?” sorusuyla
muhatap olursunuz. Bir milletvekilimizin tutuklanmasına karşı genel başkan
düzeyinde, örgüt düzeyinde, milletvekili düzeyinde, grup düzeyinde
verilebilecek en sert, en net, Türkiye’deki hassas dengeleri ve toplumun içine
sürüklenmeye çalışılan kavga ve buradan beslenmeye, o kaostan, o akan kandan
beslenerek güçlendirilmeye çalışılan bir yönetim şekline alet olmadan en etkili
eylem biçimini koymak bizim görevimiz. Bizim siyasi geleneğimizde bu var. Bu
konuda da eleştirilebilecek hiçbir tarafımız yok. 
Teşekkür
ediyorum. (CHP sıralarından alkışlar) 
BAŞKAN –
Teşekkür ediyorum.
ERTUĞRUL KÜRKCÜ
(İzmir) – Sayın Başkan, kayıtlara geçmesi için, bir yanlış anlama oldu ama,
düzeltmek için... Orada söz istemiyorum.
BAŞKAN –
İsterseniz oradan da tutanaklara geçirebilirsiniz, bir sataşma değil.
ERTUĞRUL KÜRKCÜ
(İzmir) – İki cümle söyleyeceğim.
Birincisi: Ben
Cumhuriyet Halk Partili arkadaşlarımızı özellikle Enis Berberoğlu’nun üzerinden
üzmeyi ya da onları suçlamayı düşünmedim. Ben Meclisin tamamına sesleniyorum.
Milletvekillerinin dokunulmazlıklarını böylesine, aslında ortada bunu ikame
edecek hiçbir şey olmadan, hiçbir şekilde kendilerini bir koruma kalkanı
olmaksızın, bu taraflı yargının önüne atacak şekilde dokunulmazlıkları
kaldırırken bütün bu olacakların kapısını açmıştık. O yüzden, dönüp orayla
yüzleşmeliyiz diyorum, özel olarak bir şey demiyorum. 
BAŞKAN –
Teşekkür ediyorum Sayın Kürkcü. 
XII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek) (Devam)
BAŞKAN – Şimdi,
diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesiyle 2547 sayılı Kanun’a
eklenen ek madde 36’nın (1)’inci fıkrasında geçen “yönelik” ibaresinin “dair”
olarak değiştirilmesini arz ve teklif ederiz.
Kazım Arslan (Denizli) ve arkadaşları
BAŞKAN –
Komisyon önergeye katlıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
üzerinde söz isteyen Hatay Milletvekili Serkan Topal. 
Buyurun Sayın
Topal. (CHP sıralarından alkışlar)
SERKAN TOPAL
(Hatay) – Sayın Başkan, değerli milletvekilleri; hepinizi saygıyla
selamlıyorum. 
“Özgürlük ve
bağımsızlık benim karakterimdir.” diyen Mustafa Kemal Atatürk’ün kurduğu
özgürlüğü, bağımsızlığı, adaleti ve hakça paylaşımı savunan Cumhuriyet Halk
Partisine bugün saray talimatlı kimi hâkimler eliyle darbe yapılmaya
kalkışılmıştır. Nasıl ki dün kol kola iş tutulan, bugün FETÖ terör örgütü
olarak tanımlanan, bizimse yıllardır Fetullahçı, gerici yapılanma olarak
tanımladığımız ve mücadele ettiğimiz örgüt tarafından Türk Silahlı Kuvvetlerine
kurulan kumpas davaları nasıl çöktüyse bugün de Cumhuriyet Halk Partisine karşı
kurulan kumpas ve hukuksuzluklar, bunu tezgâhlayanların, bunun talimatını
verenlerin üzerine mutlaka çökecektir. İktidar, FETÖ terör örgütünün 15 Temmuz,
haberli ve önlenebilir, kontrollü darbe girişimi sonrası 20 Temmuz günü sessiz,
sedasız gerçekleştirdiği OHAL darbesiyle ülkeyi yarı açık cezaevine
dönüştürmüştür. 
Değerli
milletvekilleri, OHAL iktidar tarafından fırsata çevrilerek konuşan, yazan,
düşünen, düşündüğünü söyleyen, toplumla paylaşan kesimleri sindirmek için baskı
aracı hâline getirilmiştir. İktidar, Almanya, İtalya tarihine taş çıkartacak
örnekler sergilemekten maalesef çekinmemiştir. Yüksel Caddesi’ndeki İnsan
Hakları Anıtı’nı polis barikatlarıyla kuşatmıştır. Tarihe “heykelle gözaltı
yapmaya çalışan iktidar” olarak geçecektir. 
Bugün Çağlayan
Adliyesinde mahkeme, İstanbul Milletvekilimiz Sayın Enis Berberoğlu’nun
devletin gizli kalması gereken bilgilerini siyasal ve askerî casusluk
maksadıyla açıklamak suçunu işlediği gerekçesiyle önce müebbet hapis cezasına,
ardından cezada indirim takdiri kullanarak yirmi beş yıla indirdi. Çok mu
insaflı davrandılar talimatlı hâkimler yoksa aldıkları talimatın gereğini
yaparken talimat verene yaranmak isterken acaba ipin ucunu mu kaçırdılar?
Değerli
arkadaşlar, Enis Berberoğlu, MİT tırları davasında haber yaptığı için
tutuklandı. Suç işleyenin kollandığı, görevini yapanın mahkûm olduğu bir olayı
yaşadık maalesef bugün. Peki, sormazlar mı, bugün Sayın Tuğrul Türkeş diye bir
Başbakan Yardımcısı var ve Sayın Tuğrul Türkeş, Tarafsız Bölge programında ne
demişti: “Bizi izleyenlerin huzurunda yemin ediyorum, vallahi ve billahi o
silahlar Türkmenlere gitmiyordu. Burada bizi izleyenlerin huzurunda yemin
ediyorum, vallahi ve billahi o silahlar Türkmenlere gitmiyordu. Bilerek
söylüyorum, iddia ediyorum, iddia ederek söylüyorum, bizim o bölgeyle
irtibatımız var, Bayır Bucak Türkmenleriyle, Halep’tekilerle irtibatımız var.”
Bunu söyleyen kişi şu anda Başbakan Yardımcısı, bunun haberini yapan kişi ise
bugün cezaevinde. 
Değerli
arkadaşlar, size soruyorum, iktidar milletvekillerine soruyorum: Bu, vicdanen
kabul edilebilecek bir şey mi? “Adalet mülkün temelidir.” yazısını kaldıralım
isterseniz “Adalet kayınpederin temelidir.” yazın çünkü bir bakıyorsunuz
damatlar dışarıda, gerçeği yazanlar, adaleti savunanlar, özgürlüğü, eşitliği
savunanlar içeride. Ama bir gün adalet de size lazım olacak. Ama biz her zaman
olduğu gibi yine adaleti savunacağız, özgürlüğü savunacağız. 
Hepinizi
saygıyla selamlıyorum. (CHP sıralarından alkışlar) 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul edilmemiştir.

Madde 19’a bağlı
ek madde 36’yı oylarınıza sunuyorum: Kabul edenler… Kabul etmeyenler… Madde
kabul edilmiştir. 
Madde 19’a bağlı
ek madde 37 üzerinde iki adet önerge vardır, okutup işleme alıyorum. 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesiyle 2547 sayılı Kanun’a
eklenen ek madde 37'nin (2)’nci fıkrasında geçen "ilişkin” ibaresinin
"dair” olarak değiştirilmesini arz ve teklif ederiz.
 Kazım Arslan Akif
Ekici  İrfan Bakır
 Denizli Gaziantep Isparta
 Tahsin Tarhan  Tacettin
Bayır  Özcan Purçu
 Kocaeli  İzmir
 İzmir
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesiyle 2547 sayılı Kanun’a
eklenmesi öngörülen ek madde 37'nin tasarı metninden çıkartılmasını arz ve
teklif ederiz.
 Mahmut Toğrul Garo
Paylan Erol Dora
 Gaziantep İstanbul Mardin
 Erdal Ataş Müslüm
Doğan Behçet Yıldırım
 İstanbul İzmir Adıyaman
BAŞKAN –
Komisyon önergeye katlıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Sayın
Kerestecioğlu, gerekçeyi mi okutuyorum? 
FİLİZ
KERESTECİOĞLU DEMİR (İstanbul) – Evet. 
BAŞKAN –
Gerekçeyi okutuyorum: 
Gerekçe: 
Maddeyle Meslek
Yüksekokulları Koordinasyon Kurulu kurulması öngörülmektedir. Bu kurulun
kuruluş amacı olarak da "meslek yüksekokulları ve programların açılmasına
yönelik standartların belirlenmesi, mevcut programların geliştirilmesi,
izlenmesi, mezunların istihdamı ile lisans tamamlama süreçlerine ilişkin görüş
ve önerilerde bulunmak” ifade edilmektedir.
Bir önceki
maddede açıkça ifade edildiği üzere, üniversitelerin akademik, mali ve yönetsel
özerkliğini ortadan kaldıran, üniversite bileşenlerini karar süreçleri dışına
iterek merkezi karar alma süreçlerini kurumsallaştıran bir düzenleme olarak
karşımızda durmaktadır. Türkiye'de mesleki eğitim kapitalist toplumsal formasyon
içerisinde ucuz ve disipline edilmiş emek gücünün yeniden üretimi gibi temel
bir sorunsala sahipken bu düzenleme bu sorunsalı daha da derinleştirecektir.
Mesleki eğitim söz konusu olduğunda AKP'nin ve belli kesimlerin ifade ettiği
ara eleman ihtiyacı kavramını kullanmadan önce kimin ara eleman olacağı sorusu
öne çıkmaktadır. Yapılan çalışmalar göstermektedir ki mesleki eğitime çoğunluğu
işçi sınıfı ya da ekonomik ve kültürel açıdan dezavantajlı konumda bulunan
ailelere mensup erkek öğrenciler yöneltilmektedir. Buradan hareketle
denilebilir ki mesleki eğitim her şeyden önce öğrencileri sınıfsal ve kültürel
olarak ayrıştırma görevi görmektedir. Mesleki eğitimin bir parçası olan meslek
yüksekokulları da alt sosyoekonomik profile sahip toplumsal kesimlerden gelen
öğrencilerin sınıfsal konumlarının devamını sağlamak üzere düşük statülü
mesleki pozisyonlara yerleştirilmesi için kurumsallaşmış yapılardır. Mesleki
eğitimin genel yapısı incelendiği zaman öğrencilerin itaatkâr işçi kimliğini
inşa etmelerine elverişli bir ortam yaratıldığı görülmüştür. Bu yasa kapsamında
organize sanayi bölgelerinde meslek yüksekokullarının açılmasının
desteklenmesiyle bu kimliğin daha da pekiştirilmesi amaçlanmaktadır.
BAŞKAN –
Gerekçesini okuttuğum önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesiyle 2547 sayılı Kanun’a
eklenen ek madde 37'nin 2’nci fıkrasında geçen "ilişkin” ibaresinin
"dair” olarak değiştirilmesini arz ve teklif ederiz.
Özcan Purçu (İzmir) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) - Katılmıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
üzerinde İzmir Milletvekili Özcan Purçu konuşacaktır.
Buyurun Sayın
Purçu. (CHP sıralarından alkışlar)
ÖZCAN PURÇU
(İzmir) – Sayın Başkanım, değerli milletvekili arkadaşlarım; hepinize hayırlı
geceler diliyorum.
Evet, bugün
üzgünüz, Parlamentomuzda bir milletvekilimiz tutuklandı. Bakın arkadaşlar,
hepimizin bu görevi yapması icabetiyle bir saygınlığı var, Parlamentonun da bir
saygınlığı var, Meclisin de bir saygınlığı var. Meclisin içerisinden, seçilen
bir milletvekilinin haksız, hukuksuz yere, haber yaptığı gerekçesiyle
tutuklanması çok saçma. Bizleri halk seçti arkadaşlar. Bütün dünyaya şu an
rezil oluyoruz. Ne yaptığımızın farkında mıyız? Bu mücadeleyi AK PARTİ’li,
MHP’li, HDP’li, CHP’li bütün milletvekillerine de veririz ayrıca. Kim
tutuklanırsa, bu Parlamentonun saygınlığı açısından, kendisini her zaman, her
yerde savunuruz. Ama bakın arkadaşlar, bir milletvekili, gazeteci olması
sıfatıyla eğer bir haber yapıyorsa bu suç teşkil eder mi? Yaptığını farz etsek
dahi, ki bununla ilgili şaibeler, muallaklıklar var... Yani bakın arkadaşlar,
gerçekten hayret ediyorum. Bizim saygınlığımız nerede kaldı? Nerede kaldı
arkadaşlar? Yarın bu sizin de başınıza gelebilir, bu sizin de başınıza
gelebilir. Böyle giderse gelecek de haberiniz olsun. Hepimizin başına yarın ne
geleceğini bu Parlamentoda kimse bilmiyor şu an. Ülkede büyük bir muallaklık
var farkındaysanız. Siyasi iktidar ülkeyi muallak hâle getirmiş; yarın ne
olacağı ülkenin belli değil. Güvenlik sorunumuz var, iç politikada ciddi
sıkıntılar var, dış politikada ciddi sıkıntılar var, biz kendi enerjimizi kendi
içimizde tüketiyoruz. Milletvekillerini tutuklatıyoruz; bak, bu saatte biz
bunları konuşuyoruz. 
Arkadaşlar,
bakın, “gizli, devlet sırrı” deniliyor şimdi. Arkadaşlar, bu silahlar giderken
neyi, kimden sakladınız? Ben Türkiye Cumhuriyeti’nin bir milletvekili olarak o
MİT tırlarındaki silahların nereye gittiğini bilmiyorum. Niye saklıyorsunuz? Bu
Parlamentonun bilmeye hakkı yok mu bunu? Parlamentonun bilmeye hakkı yok mu?
Bilen bir milletvekili bunu söyleyebilir de. Suç oluyor mu bu arkadaşlar? Bu,
suç mudur yani? Böyle bir rezalet var mı? 
Bakın,
bu saygınlığı hep birlikte, hep beraber daha da ilerletmemiz gerekiyor,
hepimizin birbirimize sahip çıkmamız gerekiyor. Bizler Türkiye Cumhuriyeti’nin
milletvekiliyiz arkadaşlar. Türkiye Cumhuriyeti’nin ve bu Parlamentonun
milletvekilleriyiz, bununla da gurur duyuyoruz. Ama bakın, bizim başımıza,
Türkiye Cumhuriyeti’nin milletvekilinin başına bir şey geliyor, hiç kimseden
ses seda çıkmıyor. Bunu korumak buradaki milletvekillerinin görevi değil mi?
Bir milletvekiline bir milletvekilinin sahip çıkması kadar doğal bir şey var
mı? Hani kim sahip çıkıyor arkadaşlar? Hem de ortada saçma sapan bir sebep ya.
MİT tırları, efendim, gizli bir sebepmiş, olaymış; bunu açığa çıkarmış. Böyle
bir saçmalık var mı? Halkın seçtiği bir milletvekili görev esnasında
tutuklanamaz. Enis Berberoğlu’nun tutuklanması kanunlarımıza şu an itibarıyla
aykırıdır arkadaşlar. Türkiye Cumhuriyeti milletvekili olarak, kim seçilirse
seçilsin, gelecek, bu Parlamentoda görevini yapacak. Görevi bittiği zaman
gider, yargılanır; suçu varsa, suçu mahkemece ispatlanırsa gereği yapılır.
Böyle bir tutarsızlık olur mu arkadaşlar? Kendimize gelelim. Biz Türkiye
Cumhuriyeti’nin milletvekiliyiz, lütfen… Herkesi bu konuda birbirine sahip
çıkmaya davet ediyorum. Ben gerçekten üzülüyorum yani. Yarın hepimize ne
geleceği belli değil, bakın, haberiniz olsun, gerçekten öyle. Ama size de sahip
çıkmayan, diğer milletvekillerine sahip çıkmayan, görevini ifa etmiş sayılmaz
arkadaşlar. Hepimiz kardeşiz bu Parlamentoda, hepimiz Türkiye Cumhuriyeti için
çalışıyoruz ama gelin görün ki futbol takımı tutan taraftarlar gibi, AKP’li,
CHP’li, MHP’li, HDP’li; burada hiç dayanışma yok. Şurada, vallahi, geldiğim
günden beri -iki sene oldu- vatandaşın sorununu sabaha kadar konuşmadık ya!
Burada bize zarf yırttırdınız; sabaha kadar, tutuklu milletvekilleri; sabaha
kadar, FETÖ; sabaha kadar, bilmem ne… Bırakın, yeter artık. Ülkeyi
gerginleştire gerginleştire mahvettiniz ya. Burada fakirin, garibanın, iç
politikanın, dış politikanın konuşulduğunu, hep birlikte karar alındığını
görmedim. Çocuklar gibi burada kavga ediyoruz ya! Ama iktidarın da görevi,
bakın, eksiklerini muhalefetin eleştirileriyle harmanlaştırarak bu ülkeyi
yönetmek ama ben bunu sizde görmedim arkadaşlar. Ayrımcılık yapan da
namussuzdur, şerefsizdir; ben bunu sizde görmedim. Bir iktidar olarak, bizim
eleştirilerimizi almadınız. Elinizden geldiğince batırmaya çalışıyorsunuz ya.
Biz de ülkemize hizmet etmek istiyoruz; sizinle birlikte çalışabiliriz de,
farklı konularda aynı görüşlere sahip olabiliriz ama ne kadar masumane önerge
verirsek verelim, hemen reddediyorsunuz ya.
(Mikrofon
otomatik cihaz tarafından kapatıldı) 
ÖZCAN PURÇU
(Devamla) - Böyle olmaz arkadaşlar. Bu ülkenin milletvekilleri, Türkiye
Cumhuriyeti’nin milletvekilleri birbiriyle…
BAŞKAN –
Tamamlayın Sayın Purçu. 
ÖZCAN PURÇU
(Devamla) – Başkan, bir dakika süre istiyorum. 
BAŞKAN –
Tamamlayın diye verdim süreyi. 
ÖZCAN PURÇU
(Devamla) – Bu ülkede milletvekilliği yapan, Türkiye Cumhuriyeti’nde
milletvekili olan herkes bu Parlamentoda kendi partisini yeri geldiği zaman
unutacak arkadaşlar, Türkiye Cumhuriyeti’nin çıkarlarını düşünecek,
milletvekili kardeşine sahip çıkacak. Ama ben bunu görmüyorum. Çocuklar gibi
kavga ediyoruz burada ya, gerçekten üzülüyorum. Ülkeme hizmet edemiyorum,
vallahi iktidarın da ettiğini düşünmüyorum, zaten muhalefetiz. 
Yani arkadaşlar,
kardeşlik unsurumuzu, barış, dostluk unsurumuzu burada pekiştireceğiz,
vatandaşa, halka örnek olacağız. Burada örnek olamadık arkadaşlar. İktidarın
kendisini bu konuda düşünmeye davet ediyorum.
Saygılarımı
sunuyorum. Hayırlı geceler efendim. (CHP sıralarından alkışlar)
BAŞKAN –
Teşekkürler Sayın Purçu.
Önergeyi
oylarınıza sunuyorum…
III.- YOKLAMA
(CHP
sıralarından bir grup milletvekili ayağa kalktı)
ÖZGÜR ÖZEL
(Manisa) – Sayın Başkan, yoklama istiyoruz.
BAŞKAN –
Oylamadan önce bir toplantı yeter sayısı talebi vardır, şimdi onu
karşılayacağım.
Sayın Özel,
Sayın Yalım, Sayın Tümer, Sayın Arslan, Sayın Gaytancıoğlu, Sayın Tarhan, Sayın
Topal, Sayın Kaplan, Sayın Gürer, Sayın Yüksel, Sayın Hakverdi, Sayın Bakır,
Sayın Akkaya, Sayın Demirtaş, Sayın Köksal, Sayın Purçu, Sayın Çamak, Sayın
Kuşoğlu, Sayın Engin, Sayın Özdiş.
Yoklama için iki
dakika süre veriyorum ve süreyi başlatıyorum.
(Elektronik
cihazla yoklama yapıldı) 
BAŞKAN –
Toplantı yeter sayısı vardır. 
XII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek) (Devam)
BAŞKAN – Sayın
Özcan Purçu ve arkadaşlarının önergesini oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Madde 19’a bağlı
ek madde 37’yi oylarınıza sunuyorum: Kabul edenler… Kabul etmeyenler… Madde
kabul edilmiştir.
19’uncu maddeye
bağlı ek madde 38 üzerinde üç önerge vardır; aynı mahiyetteki bu önergeleri
okutacağım ve birlikte işleme alacağım. 
Şimdi aynı
mahiyetteki önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 19’uncu maddesiyle düzenlenen ek madde
38’in tasarı metninden çıkarılmasını arz ve teklif ederiz.
 Kazım Arslan Akif
Ekici Tahsin Tarhan
 Denizli Gaziantep Kocaeli
 İrfan Bakır Tacettin
Bayır Bülent Kuşoğlu
 Isparta İzmir Ankara
 Didem Engin
 İstanbul
Aynı mahiyetteki
diğer önergenin imza sahipleri:
 Mahmut Toğrul Garo
Paylan Erol Dora
 Gaziantep İstanbul Mardin
 Behçet Yıldırım Müslüm
Doğan Erdal Ataş
 Adıyaman İzmir İstanbul
Aynı mahiyetteki
diğer önergenin imza sahipleri:
 Ahmet Kenan Tanrıkulu Mevlüt
Karakaya Ahmet Selim Yurdakul
 İzmir Adana Antalya
 Kamil Aydın Fahrettin
Oğuz Tor Ruhi Ersoy
 Erzurum Kahramanmaraş Osmaniye
 Mustafa Kalaycı
 Konya
BAŞKAN –
Komisyon aynı mahiyetteki önergelere katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan. 
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan. 
BAŞKAN – Aynı
mahiyetteki ilk önerge üzerinde Osmaniye Milletvekili Ruhi Ersoy konuşacaktır. 
Buyurun Sayın
Ersoy. (MHP sıralarından alkışlar)
RUHİ ERSOY
(Osmaniye) – Sayın Başkanım, değerli milletvekilleri; üzerinde tartıştığımız,
Yükseköğretim Kurulunda bazı değişikliklerin değerlendirilmesiyle ilgili
konuşacağız. Benim konuşacağım konu özellikle üniversitedeki araştırma
görevlilerinin statüsü ve yeni atama şartları.
Elbette ki
toplumların ihtiyaçlarına göre devletin kurumları da yeni ihtiyaçları
karşılamak için yenilenmek ve kendisini yeniden gözden geçirmek durumunda. Bu,
devlet olmanın da gelişmenin de doğasında olan bir şey fakat kurumlar
gelişirken toplumsal ihtiyaçları da hesaba alırlar ve evrensel standartlarda
dünyadaki gelişmeleri de göz önüne alırlar. 
Yükseköğretim
Kurulunda son zamanlarda, önemli, reform niteliğindeki kararları,
üniversiteleri, üniversitelerin içeriğiyle ilgili yapılan çalışmaları elbette
takip ediyoruz, olumlu bulduklarımızı alkışlıyoruz ve ülkenin geçirdiği, son
bir yıl içerisindeki kriz döneminde önemli problemlerin çözülmesi hususunda da
Meclisi, siyaseti genel anlamda ortak payda olarak görerek problemleri çözmeye
çalıştıklarından dolayı, iyi niyetlerinden dolayı da onları olumlu takip
ediyoruz. Fakat gördüğümüz olumsuzlukları da elbette ki eleştiriyoruz ve daha
iyiyi bulma konusunda da tavsiyelerde bulunuyoruz. Mesela bu konuda, 2547
sayılı YÖK Kanunu’nun ilgili maddesindeki Türkiye'deki araştırma görevliliği
statülerine şöyle bir baktığımızda üç türlü asistan atamasının olduğunu
görüyoruz. 2547’de 33/a, aynı kadroda, 54 maddesine göre atanan, yalnızca
lisansüstü eğitimler süresince kadrosu olan, bu eğitim bitince ilişiği
kesilenler ve ÖYP kadrosuyla gelenler yani öğretim üyesi yetiştirme kadrosuyla
gelenler… Yalnız, bunları da kanun hükmünde kararnameyle 50/d’ye dönüştürdüler.
Madde 33/a kalkıyor gibi, yerine 50/d geliyor. Doktorası bitenlerden bir kısmı
kalır, bir kısmı gider, zaten mevcut durum da böyle, lakin kadro 33/a olanlar
da bu tasarıda var mı yok mu belli değil. Bu konunun açıklığa kavuşturulmasını
talep ediyoruz. Bu değişiklik bundan sonra istihdam edilecek araştırma
görevlilerine uygulanabilir ama kazanılmış hakkın elden alınamayacağından
hareketle mevcutları etkilememesi gerekir. Beraberinde Anadolu’da, taşrada,
“küçük” diye tabir edilen üniversitelerde bu kişilerden yararlanma yoluna
gidilecekse alımlar nasıl yapılacak? Bu konuda netlik yok. Doktorasını bitirmiş
birisinin sıfatı ne olacak, kadrosu ne olacak? Her üniversite yardımcı doçent
kadrosu açabilecek mi? Hadi söz konusu üniversitelere gönderildiler, evli
olanların eş durumları nasıl çözülecek?
Değerli
milletvekilleri, Sayın YÖK mensupları ve bürokrasi; şu gerçeği bilmemiz lazım:
Gelişmiş toplumlarda bilim ve sanat, temel ihtiyaçlar hiyerarşisinin ötesinde,
problemini çözmüş insanların uğraş alanları olarak gözükür ama bizim ülkemizde
bu kadrolar temel ihtiyaçların karşılandığı maişetle de doğru orantılıdır. Bir
sosyal güvenceyi, hayatını tesis edeceği bir düzeni orada gören bir bilim adamı
adayı, onu hem bir meslek hem de bir geçim alanı olarak görür. Aslında akademisyenliğin,
bilim insanlığının tanımında o bir meslek değil, yaşam tarzı diye tabir edilir
ve bilim insanlığını ve akademisyenliği kendisine yaşam tarzı olarak kabul eden
bilim insanları önemli bilimsel çalışmalar yapar ve akademiyada olsun,
entelektüel çevrede olsun ciddi anlamda iz bırakırlar ama Türkiye gerçekliği
buna ne kadar müsait? İşte, ilgili maddelerde, alınan öğretim üyelerinin yüzde
20’ye kadarının desteklenmesi ve kadro verilmesi, geri kalanlara “Siz kendinize
yer bakın.” denilmesi, belki dinamik kalma açısından daha rasyonel düşünülmüş
ve sürekli dinamik kalsın, kendisini yenilesin, ispat etsin, içinden süzülsün,
alınsın diye bir performans değer kriteri olarak düşünülmüş olabilir ama sosyal
haklar açısından bunların yeniden gözden geçirilmesini biz Milliyetçi Hareket
Partisi olarak tavsiye ediyoruz. 
Genel
anlamda yapılan iyi işlerin yanında, olumsuz ve eksik gördüklerimizin de daha
iyi olması hususunda önerilerimizle katkıda bulunmaya çalışıyoruz. 
Genel
Kurulu saygıyla selamlıyorum. (MHP sıralarından alkışlar) 
BAŞKAN
– Teşekkür ediyorum Sayın Ersoy.
Aynı
mahiyetteki diğer önergenin gerekçesini okutuyorum:
Gerekçe:
Maddeyle
1/1/2018 tarihinden itibaren yükseköğretim kurumları araştırma görevlisi
kadrolarına atamaların, 33’üncü maddede belirtilen usule uygun olarak 50’nci
maddenin birinci fıkrasının (d) bendi kapsamında yapılması düzenleniyor.
Üniversitelerde
esnek çalıştırma düzeneğinin en önemli adımı, özellikle akademik hiyerarşinin
en altında yer alan asistanların istihdamında atılmıştır. YÖK Yasası’nda
33’üncü maddede düzenlenen araştırma görevlisi istihdamı, özellikle 1990'lı
yıllardan itibaren güvencesiz ve süreli istihdamı mümkün kılan 50/d maddesiyle
gerçekleştirilmeye başlanmıştır. 
Söz
konusu düzenleme üniversitede lisansüstü eğitim yapanların bir yıllık geçici,
her yıl yenilenen sözleşmelerle lisansüstü eğitim süresince araştırma görevlisi
olarak istihdam edilebileceğini öngörüyor. Türkiye üniversiteleri bu maddeye
dayanarak üniversitelerde akademik ve idari işleri yerine getirebilecek,
lisansüstü eğitim boyunca istihdam edilip iş güvencesi olmadığı için de
kolaylıkla denetlenebilecek, iş güvencesi olmadığından işini kaybetme
korkusuyla çatlak ses çıkarma ihtimali olmayan asistan istihdam etme yoluna
hızlı bir biçimde başvurmaya başladılar. Asistan istihdamında bunlar yaşanırken
doktora sonrası üniversitede kalanlar giderek daha zorlu ve daha güvencesiz
atanma ve yükselme koşullarına katlanmak zorunda kaldılar.
50/d
maddesi ile araştırma görevlisi tanımını içeren 33/a maddesinden farklı olarak
iş güvencesi tümüyle ortadan kaldırılarak "asistanlar” üniversitenin
araştırma ve inceleme işlevlerinin bir parçası olmaktan çıkarılmak
istenmektedir. Bu değişikliğin pratik sonucu araştırma görevlilerinin
üniversitenin geleceği olduğu düşüncesinin tümüyle ortadan kalkması ve
üniversitenin yarı akademik ve idari işlerini yerine getiren, geçici ara eleman
olarak görülmeye başlanmasıdır. Kaldı ki bu yönlü bu yasa tasarısında çok
sayıda yeni düzenleme söz konusudur. Kamu üniversitelerinde asistan alımını
düzenleyen 50/d maddesi, üniversitede esnek ve geçici istihdamın bir
laboratuvarı işlevi görmektedir. Üniversitede, uygulama ve laboratuvar
derslerine girmek, sınav kâğıdı okumak, öğrenci danışmanlığı yapmak, ders ve
sınav programlarını hazırlamak vb. akla gelen her türlü işi yapan asistanlar,
lisansüstü eğitim sonrasında kapı önüne konulmakta, yaşamını üniversite dışında
sürdürmeye ya da oluşturulmaya çalışılan akademik iş gücü piyasasının
belirsizlikleriyle boğuşmaya zorlanmaktadır. 
Geçici
istihdam koşulları nedeniyle birçok asistan işten atılma ya da gelecekte daha
güvenceli bir kadro ile işe alınmama korkusuyla pasif ve itaatkâr olmayı tercih
etmektedir. Böylece, işgücü piyasasının yarattığı belirsizlik ve güvencesiz
çalışmanın yaygınlaşması, güvenceli bir kadro elde etme ve sorunsuz bir şekilde
yükselme umuduyla, otoriter bir piyasalaşma ile yozlaşan üniversitelere hâkim
olan güç ilişkilerini gözlemleyen, akademik çalışmalarını ve ilişkilerini bu
güç ilişkileri-ağları doğrultusunda seferber eden bir akademisyen tipolojisi
yaratmaktadır. Araştırma görevlilerinin iş tanımlarındaki muğlaklıklar, çoğu
zaman angaryaya maruz kalmaları ile sonuçlanmaktadır.
Araştırma
görevlileri aynı işi yapmalarına rağmen 33/a, 50/d, ÖYP gibi birbirinden farklı
özlük haklarına sahip kadrolarda çalıştırılmaktadır. 50/d kadrosunda
çalıştırılan araştırma görevlileri lisansüstü eğitimleri tamamlandığında,
görece daha güvenceli kadrolara aktarılmayarak işlerine son verilmektedir.
Güvencesiz çalışmanın yaygınlaşmasıyla bilimsel çalışmanın en önemli unsuru
olan akademik özgürlük ipotek altına alınmakta, özgür düşüncenin olmazsa olmazı
olan bireysel özgürlükler yerini piyasa dolayımıyla tanımlanmış tahakküm
ilişkilerine bırakmaktadır. Bu bağlamda madde ile yapılmak istenen düzenlemeye
karşı çıkılmakta; 50/d istihdamının lağvedilerek bütün araştırma görevlilerinin
33/a’ya göre kadrolu ve güvenceli istihdamını esas alan düzenlemelerin hayata
geçirilmesi gerekmektedir.
BAŞKAN – Aynı
mahiyetteki 3’üncü önerge üzerinde söz isteyen Ankara Milletvekili Bülent
Kuşoğlu. 
Buyurun
Sayın Kuşoğlu. (CHP sıralarından alkışlar)
BÜLENT
KUŞOĞLU (Ankara) - Sayın Başkan, değerli milletvekilleri; hepinizi saygıyla
selamlıyorum. 
485
sıra sayılı Kanun Tasarısı’nın 19’uncu maddesine bağlı ek 38’inci madde üzerinde
söz aldım. 
Değerli
arkadaşlarım, Allah nasip etti 2011’den beri bu resmî olarak 3’üncü dönemim,
milletvekilliği yapıyorum. Bu kürsüye geldiğimde hep ilgili maddeyi konuştum
-biraz önce Zekeriya Bey’in söylediği gibi- şimdiye kadar bir başka konuda konuşmadım,
siyaset yapmadım ama bugün gerçekten üzgünüm, gerçekten canım çok sıkkın,
müsaadenizle bir başka konuyla ilgili de sizinle hasbihal etmek istiyorum. 
Hepimizin
görevi milletvekilleri olarak halkın sorumluluğunu burada yansıtmaktır. Burası
milletin Meclisidir. Hepimizin üzerinde bir sorumluluk var. Halkın sorumluluğu
kamunun sorumluluğudur, ammenin sorumluluğudur, kulun sorumluluğudur; yani
toplumun, kamunun ve kulun sorumluluğu var üzerimizde, hepimizin. Bu
sorumluluğu yerine getirmek durumundayız. Birikimimiz de, eğitimimiz de,
imanımız da, inancımız da bunu gerektiriyor. Hepimiz için bu böyledir; hepimiz
bununla mükellefiz, böyle bir sorumluluk var üzerimizde. Şimdi, böyle bir
sorumluluk varken, ülkenin durumu malum, bakıyorsunuz dış politikada büyük
sıkıntılar içerisindeyiz, etrafımızda hiç istemediğimiz referandumlar
yapılıyor. Bugün Rakka Operasyonu’na karışamıyoruz, yarın Musul ve Kerkük’e de
karıştırmayacaklar demektir bu; Avrupa’yla, Avrupa Birliğiyle ilişkilerimiz çok
bozuk, bir NATO ülkesiyiz, NATO’yla ilişkilerimiz çok bozuk; öbür taraftan
Doğulu olamamışız, Rusya’ya güvenemiyoruz, Çin’le ilişkilerimizin ne olduğu
belli değil, adını koyamıyoruz; böyle anormal bir vaziyetteyiz. Ne İslam
ülkeleriyle beraberiz ne Batı’yla beraberiz ne Doğu’yla beraberiz. Ne olduğu
belli olmayan bir konjonktür yaşıyoruz. Hiçbirimizi de bu -ben de gayet iyi
biliyorum- mutlu etmiyor, tatmin etmiyor. 
Ekonominin
durumu malum. Bakın, rakamlara yansıtmıyor, burada Bakanımız oturuyor,
bildiğinden eminim ama söyleyemez, bugün hiçbir iş adamı -aranızda var-
Türkiye'ye yatırım yapmıyor. Türkiye'ye yatırım yapan iş adamları buraya bir
yapıyorsa yurt dışına üç yatırım yapıyor. Birkaç yıldır özellikle bu böyle.
Herkes buraya yatırım yapmaya korkuyor, çekiniyor, kimse yatırım yapamıyor
çünkü hukuk ortamı yok, çünkü yatırım ortamı yok, öyle bir iklim yok, anormal
bir vaziyette. Toplumun durumu malum. Sistematik gerginlik tüm sosyal
dokularımızı, değerlerimizi yok ediyor. Sistematik bir gerginlik var. 
Bakın, bugün
yaşadığımız bu gerginlik de öyle. Bir arkadaşımız bugün birdenbire tutuklandı,
bir suçu olmadığı hâlde -dikkatinizi çekerim, daha önce yayınlanmıştır oradaki
bilgiler bir gazetede- yirmi beş yıl tutuklanma talebiyle cezaevine kondu. Bu
bizim, hepimizin vicdanlarını sızlatmalı, bu sorumluluğumuzu hatırlamalıyız.
Büyük bir sorumluluktur, sıkıntıdır bu. Toplumsal barışımız hepimiz için
tehlikede. Böyle bir ekonomiyle, böyle bir dış politikayla, böyle bir devlet
yönetimiyle bu işi devam ettiremeyiz değerli arkadaşlarım. Sizler de bunun
farkındasınız, biliyorum, söyleyemezsiniz de farkındasınız. Hepiniz vicdan
sahibisiniz, bunları görebilecek birikimdesiniz, bu inanca sahipsiniz ama böyle
devam edemeyiz. Buna en başta siz iktidar milletvekilleri olarak karşı çıkmak
durumundasınız. Türkiye böyle devam edemez, Allah için devam edemez. Bunu
görmemek mümkün değil. Devam etmemiz mümkün değil. Bu kadar gerginlikle, bu
kadar sistematik bir gerginlikle bütün değerlerimizi yok ediyoruz. Millî,
manevi bütün değerlerimizi yok ediyoruz. Şu ramazan günü olan hadiselere
bakınız, yarın neler olacağını, önümüzdeki yıl neler olacağını bilmiyoruz.
Ekonominin şu durumuna bakın, geçen yıl ekonomi bu yıldan daha iyiydi. Gelecek
yıl bu yıldan kötü olacak ekonomi. Bilen biliyor bunu. Bu şekilde Türkiye devam
edemez, bu şekilde Türkiye mutlu, müreffeh bir ülke olamaz, biz de mutlu,
müreffeh olamayız, biz de huzur duyamayız. Üzerimizde büyük bir vebal var. Bu
dönemde Allah’a şükür…
(Mikrofon
otomatik cihaz tarafından kapatıldı) 
BÜLENT KUŞOĞLU
(Devamla) – …milletvekili olduk ama bunun gereğini yerine getirmek zorundayız.
Bunun ilk gereği de adalettir, adaleti tesis etmektir, devlet olmak adaletli
olmaktır. 
Hepinize
saygılar sunuyorum. (CHP sıralarından alkışlar) 
BAŞKAN –
Teşekkür ediyorum Sayın Kuşoğlu.
ÖZGÜR ÖZEL
(Manisa) – Sayın Başkan…
BAŞKAN – Buyurun
Sayın Özel.
60’a göre
buyurun.
VI.- AÇIKLAMALAR (Devam)
31.- Manisa Milletvekili Özgür Özel’in,
Cumhuriyet Halk Partisi Genel Başkanının Güvenpark’tan İstanbul’a adalet ve
demokrasi yürüyüşü başlatacağı açıklamasının ardından Güvenpark’ın bariyerlerle
kapatıldığına ilişkin açıklaması
ÖZGÜR ÖZEL
(Manisa) – Sayın Başkan, bugün milletvekilimizin tutuklanmasından sonra hep
beraber genel merkezimize gittik. MYK toplantısından sonra grubumuzla Sayın
Genel Başkanımız bir toplantı yaptı, ardından yaptığı açıklamada da dedi ki:
“Yarın saat 11.00’de Güvenpark’ta olacağım. Elimde ‘adalet’ yazan bir döviz
olacak ve oradan bir yürüyüş başlatıyorum İstanbul’a doğru. Ben yürüyeceğim,
tek başıma yürüyeceğim ve Güvenpark’tan İstanbul’a adalet ve demokrasi yürüyüşü
yapacağım.” Şu anda gelen haberler -fotoğrafları var- Güvenpark’a binlerce
bariyer yığılıyor. Şimdi, Sayın Bakana, sayın iktidar partisinin grup başkan
vekillerine, Hükûmet temsilcilerine, bu ülkede iktidar edenlere, bu ülkenin
iktidar gücünü kendinde görenlere…
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen.
ÖZGÜR ÖZEL
(Manisa) – …halktan bu yetkiyi alan ve ülke yönetiminde bulunanlara soruyoruz:
Kimden korkuluyor, niye korkuluyor? 2017 yılında Türkiye'nin başkentinde ana
muhalefet partisinin genel başkanı “Özellikle de herkese çağrı yapıyorum:
Provokasyonlara dikkat edin, kesinlikle barışçıl, kesinlikle pasif bir yürüyüş
eylemi yapılacak, kesinlikle kimse hiç kimseyle karşı karşıya gelmesin.”
diyerek, uyararak başlıyor. Siz o yürüyüşün başlayacağı yere bariyer
yığıyorsunuz, Güvenpark’ı kapatıyorsunuz. Bu ne demek? Ya insan… Sayın Bakan,
Türkiye bunu hak ediyor mu? Ana muhalefet lideri “Adalet yazan bir şey alacağım
ve İstanbul’a doğru yürüyeceğim.” diyor, başlangıç noktasındaki parkı bariyerle
çeviriyorsunuz. Dünyadaki bütün başkentlerin gücü önlerinde serbestçe eylem
yapılmasından gelir. Beyaz Saray’ın önünde her dakika eylemci var Sayın Bakan.
Biz, değil sizin saraylarınızın önü, halkın parkının önünden bir yürüyüş
başlatacağız, bariyer çekiyorsunuz. Biz daha buna ne diyelim, bu neyin korkusu?
2017 yılında Türkiye’yi bu hâle nasıl getiriyorsunuz? Nasıl içinize siniyor?
Takdirlerinize sunuyorum. 
Teşekkür
ederim, sağ olun. 
BAŞKAN
– Teşekkür ediyorum. 
XII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek) (Devam)
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Önergeler kabul edilmemiştir. 
Madde
19’a bağlı ek madde 38’i oylarınıza sunuyorum: Kabul edenler… Kabul etmeyenler…
Madde kabul edilmiştir.
Madde
20 üzerinde iki adet önerge vardır, okutup işleme alıyorum. 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 20’nci maddesiyle 2547 sayılı Kanun’a
eklenen geçici 74’üncü maddesinin ikinci fıkrasında yer alan "% 35'i”
ibaresinin "yarısı” olarak değiştirilmesini ve üçüncü fıkrasının sonuna
aşağıdaki ibarenin eklenmesini arz ve teklif ederiz. 
 Kazım Arslan  İrfan
Bakır  Akif Ekici
 Denizli  Isparta
 Gaziantep
 Tacettin Bayır  Tahsin
Tarhan  Cemal Okan Yüksel
 İzmir  Kocaeli
 Eskişehir
“Birinci fıkrada
geçen işyerlerinde uygulamalı eğitim gören öğrencinin işvereni, bu maddede
öngörülen oranın üzerinde bir ödeme yapma kararı aldığı takdirde, bu ek ödeme
gelir vergisinden muaf tutulur ve doğacak sosyal güvenlik primi farkı Hazine
tarafından karşılanır. Öğrencinin bu madde kapsamında çalıştığı sürede aldığı
her türlü kredi ve burs kesilmez.”
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 20’nci maddesinin tasarı metninden
çıkartılmasını arz ve teklif ederiz. 
 Mahmut Toğrul  Erdal
Ataş  Garo Paylan
 Gaziantep İstanbul İstanbul
 Müslüm Doğan Behçet
Yıldırım Erol Dora
 İzmir Adıyaman Mardin
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
üzerinde söz isteyen Gaziantep Milletvekili Mahmut Toğrul.
Buyurun Sayın
Toğrul.
MAHMUT TOĞRUL
(Gaziantep) – Teşekkürler Sayın Başkan.
Değerli
milletvekilleri, akşamın bu saatinde aslında önemli bir meselemizden
bahsedeceğim size. 
Değerli
arkadaşlar, ben bir temel bilimciyim, kimya profesörüyüm. 
Bir ülke eğer
gerçekten şöyle bir taslak hazırlıyorsa -sanayinin gelişmesi ve üretimin
desteklenmesi- hatta bunu da reform olarak sunuyorsa, öncelikle çok sağlıklı
bir bilim politikasının olması gerekir.
TAHSİN TARHAN
(Kocaeli) – Sanayiye gelmedik daha, gelmedik.
MAHMUT TOĞRUL
(Devamla) - Eğer sağlıklı bir bilim politikası yoksa o ülkenin sanayiden,
teknolojiden bahsetmesi mümkün değildir. 
Değerli
arkadaşlar, bilim politikası da temel bilimlerden geçer; fizik, kimya,
matematik. Dün Sayın Bakana buradan sordum, dedim ki: Sayın Bakan, bizim temel
bilimlerde öğrenci sayımız nasıl değişmiştir, öğretim üyesi sayımız nasıl
değişmiştir? 
Değerli
arkadaşlar, şunu açıklıkla ifade edeyim ki Türkiye’de temel bilimler tamamen
yok edilmiştir. Şu anda Türkiye’de temel bilim yapmak imkânsızdır. Neden
imkânsızdır diye sorarsanız, bakın, bugün bir ülke düşünün, bilim yapacak
öğrencileri eğitimden en az nasibini almış, hasbelkader birinci sınavdan 150
puanı geçmiş bir öğrenci eğer fenden giriyorsa bir soru dahi yapsa temel bilimi
tercih ediyorsa yerleşebiliyor. Böyle bir zemin üzerine gerçekten biz bilim
politikası kurabilir miyiz değerli arkadaşlar? Gelişmiş, çağdaş ülkeler en
ileri beyinlerini, en seçme beyinlerini bilime yönlendirirler. Oysa biz, temel
bilimleri öyle bir hâle getirmişiz ki, tercih edilemez hâle getirmişiz. Temel
bilimler bu hâle rağmen, bir soru yapsa dahi gidilebilir olmasına rağmen, dün
Sayın Bakan dedi ki: “Şimdilik doluluk oranlarımız yüzde 90.”
Değerli
arkadaşlar, kontenjanlar ikili, normal öğretim dâhil 60’ar kişiydi, şimdi
ikililer kaldırıldı, normalde birçok üniversitede 11 kişiye düşürüldü. Buna
rağmen doluluk oranları yüzde 90 deniyor. Yani Türkiye’de gerçekten bilim
politikası bitmiştir, temel bilim politikası zaten bitmiştir. Kaldı ki ortaöğretimde
de insanları araştırmaya, meraka sürükleyen tüm imkânları da yok etmişiz. Temel
bilimlere olan algı ortaöğretimden başlayarak, hatta ilköğretimden başlayarak
yok ediliyor. Bugün öğrenciler daha çok neyi tercih ediyor? İlahiyat
fakültelerini tercih ediyor çünkü ilahiyat fakültesi mezunları arka bahçe gibi
kullanılıp hemen istihdam ediliyor ama fen fakültesi mezunları istihdam
edilemediği için asker, polis oluyor. Benim birçok öğrencim atanamadığı için,
maalesef asker, polis olduğu için ölmüştür, şehit düşmüştür. 
Şimdi, değerli
arkadaşlar, bilim politikası böyle olan bir ülkenin sanayi politikasını nasıl
bunun üzerine kuracaksınız? Hangi reformdan bahsediyorsunuz. Şimdi, bu
getirilen tasarının bu maddesinde öğrenciler, efendim, 4’üncü yılını sahada
geçireceklermiş. Hangi sahada? Neredeyse “her ile bir üniversite” furyası adı
altında bir binanın üzerine tabela koymakla üniversite olacağı mı düşünüldü?
Böyle bir şey olabilir mi? Gidin bakın, çoğu üniversitemizde öğretim üyesi yok.
Değerli arkadaşlar, buna rağmen son KHK’larla benim görev yaptığım fakültede 12
profesör görevinden ihraç edildi. Birçoğu yurt dışı doktoralı -yıllarca emek
vermişler- 12 profesör; bunun 3’ü kimyacı, bunun 2’si fizikçi, 4’ü de
biyolojide. 12 profesörü, yıllarını bilime vermiş insanları alıp sokağa
koyuyorsunuz ve şimdi de bilimden bahsediyorsunuz, sanayiden bahsediyorsunuz.
Hadi be oradan! Gerçi bu soruyu söylerken, bunu ifade ederken şunu gerçekten…
Demokrasi, insan hakları, siyaset, bir şey kalmamış bu ülkede. Her şey, herkes
tehdit altında, herkes geleceğini görmez hâle gelmiş. Bu ülke, bu çatı
“Egemenlik kayıtsız şartsız milletindir.” diyor ya, işte o egemenliği temsil
eden insanlar cezaevinde. Biz kalkmış daha bunun üzerine burada ağır siyaset
yapıyoruz. Bu siyaset tükenmiştir, AKP bu ülkeyi tüketmiştir. 
Teşekkür
ediyorum. (HDP sıralarından alkışlar)
BAŞKAN –
Teşekkür ediyorum. 
ÖZGÜR ÖZEL
(Manisa) – Karar yeter sayısı Sayın Başkan… 
GARO PAYLAN
(İstanbul) – Sayın Başkan, karar yeter sayısı… 
BAŞKAN – Karar
yeter sayısı arayacağım. 
Önergeyi
oylarınıza sunuyorum: Kabul edenler… Kabul etmeyenler… Karar yeter sayısı
yoktur.
Birleşime on
dakika ara veriyorum.
Kapanma Saati: 00.21
ONUNCU OTURUM
Açılma Saati: 00.38
BAŞKAN: Başkan Vekili Ahmet AYDIN 
KÂTİP ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay) 
-----0-----
BAŞKAN – Sayın
milletvekilleri, Türkiye Büyük Millet Meclisinin 106’ncı Birleşiminin Onuncu
Oturumunu açıyorum.
20’nci madde
üzerinde Gaziantep Milletvekili Mahmut Toğrul ve arkadaşlarının önergesinin oylamasında
karar yeter sayısı bulunamamıştı. Şimdi önergeyi tekrar oylarınıza sunacağım ve
karar yeter sayısı arayacağım.
Kabul edenler…
Kabul etmeyenler… Önerge kabul edilmemiştir, karar yeter sayısı vardır.
485 sıra sayılı
Kanun Tasarısı’nın görüşmelerine devam ediyoruz. 
Komisyon ve
Hükûmet yerinde. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 20’nci maddesiyle 2547 sayılı Kanun’a
eklenen geçici 74’üncü maddesinin ikinci fıkrasında yer alan "% 35'i”
ibaresinin "yarısı” olarak değiştirilmesini ve üçüncü fıkrasının sonuna
aşağıdaki ibarenin eklenmesini arz ve teklif ederiz. 
“Birinci
fıkrada geçen işyerlerinde uygulamalı eğitim gören öğrencinin işvereni, bu
maddede öngörülen oranın üzerinde bir ödeme yapma kararı aldığı takdirde, bu ek
ödeme gelir vergisinden muaf tutulur ve doğacak sosyal güvenlik primi farkı
Hazine tarafından karşılanır. Öğrencinin bu madde kapsamında çalıştığı sürede
aldığı her türlü kredi ve burs kesilmez.”
Cemal Okan Yüksel (Eskişehir) ve arkadaşları
BAŞKAN –
Komisyon önergeye katlıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
üzerinde söz isteyen Eskişehir Milletvekili Cemal Okan Yüksel.
Buyurun Sayın
Yüksel. (CHP sıralarından alkışlar) 
CEMAL OKAN
YÜKSEL (Eskişehir) – Sayın Başkan, değerli milletvekilleri; özel durumdan
dolayı ben de önergemize bağlı olmadan bir konuşma yapacağım.
Sayın
milletvekilleri, şimdi ben içimizde aklı olan, vicdanı olan, Allah’a, ahirete,
ilahi adalete inancı olan milletvekili arkadaşlarıma sesleneceğim. Konuşmam
bittiğinde, eğer arazından “Yahu, bu mahkeme haklı olarak Enis Berberoğlu’nu bu
kadar cezaya çarptırmış ve tutuklamış.” diyen bir arkadaşımız dahi çıkarsa da
diyeceğim ki: “Ben ne hukuku biliyorum ne insanlığı biliyorum ne siyaseti
biliyorum. Bir daha da bu kürsüye gelip konuşma yapmayacağım.” 
Enis Berberoğlu
-mahkeme kararı elimde, uzun uzun anlatmayacağım- devlet sırrını açığa
çıkarmaktan dolayı yirmi beş sene hapis cezası aldı. Bunun için, bakacağız,
devlet sırrı ne? Buradan aynen okuyorum, Ceza Muhakemesi Kanunu’nun 47’nci
maddesinde diyor ki devlet sırrını tarif ederken: “Açıklanması, Devletin dış
ilişkilerine, millî savunmasına ve millî güvenliğine zarar verebilecek;
anayasal düzeni ve dış ilişkilerinde tehlike yaratabilecek nitelikteki
bilgilerdir.” ve (2)’nci fıkrada da diyor ki: “Tanıklık konusu bilgilerin -yani
devlet sırrıyla ilgili tanıklık yapılıyorsa- sadece mahkeme hâkimi veya heyeti
tarafından zabit kâtibi dahi olmaksızın dinlenmesi gerekir.” Yani ortada bir
devlet sırrı varsa zabıt kâtibinin dahi haberi olmayacak, olursa devlet sırrı
olmaktan çıkıyor, aleni oluyor.
Şimdi, olaya
dönelim. 1 Ocak tarihinde MİT tırları durduruluyor, diyelim ki ortada da bir
devlet sırrı var. 14 Ocak tarihine kadar yayın yasağı yok yani ortada devlet
sırrı yok. Hadi, olduğunu varsayalım. Ne yapılıyor? Bir arama ve yakalama
tutanağı düzenleniyor. Kim imzalıyor bunu? Oradaki şüpheliler imzalıyor, savcı
imzalıyor, zabıt kâtibi imzalıyor ve 14 Şubata kadar bu bilgiler her yerde ve
alenileşmiş artık, devlet sırrı yok. Onu boş verin, Yargıtay 16. Ceza Dairesi o
tırları durduran savcılar ve askerî personel hakkında yargılamaya başlıyor. Bu
belgelerin hepsi o dosyanın içine giriyor, aleniyet kazanıyor ve devlet sırrı
değil. Olay ne zaman? 1 Ocak. Cumhuriyet gazetesinin haberi ne zaman? 29 Mayıs,
beş ay sonra. Alenileşmiş, devlet sırrı olmaktan çıkmış birtakım bilgileri
açığa vurmaktan –o da kanıtlanamamış- Enis Berberoğlu’na yirmi beş sene hapis
cezası veriliyor. Peki, gerekçe ne? 25-26 Mayısta solcu bir milletvekili -öyle
diyor Can Dündar- bunu aramış, bilgileri vermiş. HTS kayıtlarına bir bakıyorsun
25-26 Mayısta 3 solcu milletvekili aramış. Niye Enis Berberoğlu? Çünkü o sırada
Cumhuriyet gazetesinin oralarda bir yerde sinyal vermiş onun telefonu, herhâlde
odur. Can Dündar “Bunu Enis verdi bana.” diyor mu? Yok. Enis Berberoğlu “Ben
verdim.” diyor mu? Yok. Herhangi bir tanık var mı? O da yok. E, biraz vicdan
gerekir, biraz adalet gerekir. 
Şunu
söyleyeceğim son olarak: Tutuklama gerekçesi. Tutuklama gerekçesi, aynen
okuyorum, mahkeme kararında diyor ki: “Sanık Kadri Enis Berberoğlu’nun dosya
içerisindeki HTS kayıtları, baz bilgileri, Can Dündar’ın açık kaynaklardan ve
kitabında geçen beyanları dolayısıyla işlediği sabit olduğu anlaşılan suç
dolayısıyla hükmolunan cezanın haddi itibarıyla –yani yirmi beş sene- kaçacağı
ve saklanacağı hususunda somut emarelerin bulunmasından dolayı tutuklanmasına…”
Vallahi ben bunu okuyunca, hani Can Dündar’ın beyanlarını da ciddiye almıyorum
gerçi ama Enis Berberoğlu’nun -devlet sırrını açığa vurmaktan ceza almasından-
devlet sırrı casusluğundan dolayı suçlu olmadığına inanıyorum ama Enis
Berberoğlu’nun bir suçu var, onu gördüm. Enis Berberoğlu’nun tek suçu hem
AKP’li hem de FETÖ’yle iltisaklı olan bir kayınpederinin olmaması. Nokta. (CHP
sıralarından alkışlar)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
20’nci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
21’inci madde
üzerinde üç adet önerge vardır, okutup işleme alıyorum.
Türkiye Büyük
Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 21’inci maddesinde geçen “fıkrasında
yer alan” ibaresinin “fıkrasındaki” şeklinde değiştirilmesini arz ve teklif
ederiz. 
 Kazım Arslan Akif
Ekici  İrfan Bakır
 Denizli Gaziantep Isparta
 Tahsin Tarhan  Tacettin
Bayır  Okan Gaytancıoğlu
 Kocaeli  İzmir Edirne
Türkiye Büyük Millet Meclisi Başkanlığına
Görüşülmekte
olan 485 sıra sayılı Sanayinin Geliştirilmesi ve Üretimin Desteklenmesi
Amacıyla Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı’nın 21’inci maddesinin aşağıdaki şekilde değiştirilmesini
arz ve teklif ederiz. 
“MADDE 21- 2547
sayılı Kanunun 44 üncü maddesinin (b) fıkrasında yer alan “eğitim-öğretim
süreçlerinin sürekli iyileştirmesine yönelik iç ve dış kalite güvencesi
uygulamaları ve eğitim-öğretimin devamına ilişkin diğer hususlar,” ibaresi
madde metninden çıkarılmıştır.
 Mevlüt Karakaya  Mustafa
Kalaycı  Fahrettin Oğuz Tor
 Adana  Konya
 Kahramanmaraş
 Kamil Aydın  Ahmet
Selim Yurdakul  Ruhi Ersoy
 Erzurum  Antalya
 Osmaniye
Türkiye Büyük
Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 21’inci maddesinin tasarı metninden
çıkarılmasını arz ve teklif ederiz.
 Mahmut Toğrul  Erdal
Ataş  Garo Paylan
 Gaziantep İstanbul İstanbul
 Müslüm Doğan Behçet
Yıldırım Erol Dora
 İzmir Adıyaman Mardin
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
üzerinde İstanbul Milletvekili Garo Paylan konuşacaktır.
Buyurun Sayın
Paylan. (HDP sıralarından alkışlar)
GARO PAYLAN
(İstanbul) – Sayın Başkan, değerli milletvekilleri; hepinizi saygıyla
selamlıyorum.
Sene 2017 ve
biz, burada hâlâ Yükseköğretim Kurulu yasalarını görüşüyoruz arkadaşlar. Sene
1990, ben üniversiteye girdim, daha önceki ağabeylerim gibi ben de Yükseköğretim
Kurulunu protesto ettim ve kaldırılması için mücadele verdim. Çok iyi biliyorum
ki Milliyetçi Hareket Partisi içinde de CHP içinde de AKP içinde de
Yükseköğretim Kurulunun kaldırılması için gençliğinde mücadele edenler var.
Kayıtlarda var, AKP grubundan pek çok kişi YÖK’ün kalkması için mücadele verdi,
bunu siyasi metinlere döktü ancak sene 2017, geldik, YÖK Yasası’yla ilgili,
YÖK’e merkezden fermanlar gönderiyoruz. 
Değerli
arkadaşlar, demokrasi liginde 1’inci ligde olup da Yükseköğretim Kurulu gibi
bir kurulu olan bir ülke yok, hatta 2’nci ligde olup da Yükseköğretim Kurulu
gibi bir kurulu olan bir ülke yok. Ancak 3’üncü ve 4’üncü ligde olan ülkelerde
yükseköğretim kurulları var. Ve maalesef, 2017 yılında hâlâ 12 Eylül
darbecilerinin bir kuruluyla ilgili yasalar çıkaran milletvekilleri olma
utancını yaşayalım arkadaşlar.
Aynı şekilde,
yalnızca Yükseköğretim Kurulu değil ki maalesef, 2017 yılında Millî Güvenlik
Kurulu da devam ediyor ve 12 Eylül darbecilerinin oluşturduğu merkeziyetçi,
güvenlikçi, darbeci, siyaseti vesayet altına alan bütün kurumlar ve kurullar
ayakta maalesef. Oysa, Sayın Sanayi Bakanı herhâlde ekonomiyi geliştirmek için
yasalar çıkarmak istiyor değil mi Yükseköğretim Kurulundan? Ama şunu anlaması
lazım: Merkezden ferman yayınlandıkça ve YÖK tahkim edildikçe, üniversiteler de
özgür olmadıkça bilin ki özgür beyinler o üniversitelerde kalmadı ve
kalmayacak. 
12 Eylül 1980
darbesi özgür üniversitelerin üzerinden bir tırpan gibi geçti, binlerce aydını,
profesörü, akademisyeni yok etti ve 1990’lı yıllarda bu süreç devam etti,
2000’li yıllarda kısmen bir rahatlama oldu, üniversiteler özgürlüğü aradılar,
AKP, siyaset kurumu, hep beraber YÖK’ü kaldırmayı da tartıştık ama hem iki
yıldır süren sizin saray darbesi hem mevcut darbe iklimi üniversitelerin
üzerinden bir kez daha tırpan gibi geçti. Bir barış bildirisine imza attı diye
binlerce akademisyen mağdur edildi ve hani, birinin damadı olmayan binlerce
akademisyen de tırpanla üniversitelerden sökülüp atıldı. Şimdi, arkadaşlar,
gidin, genç akademisyenlere bakın, hiçbiri, şu anda mevcut olan özgür beyinli
akademisyenlerin hiçbiri o üniversitelerde kalmak istemiyor, hepsi yurt dışına
kaçmaya çalışıyor, yurt dışı üniversitelerde programlar arıyor, burslar arıyor.
Gidiyorlar, orada da bilim üretiyorlar, o ülkelerin ekonomisine katkı
veriyorlar Sayın Sanayi Bakanı. Maalesef, bizim gençlerimiz, özgür beyinli
gençlerimiz ve burada bu tahakkümün altında kalmak istemeyen, sarayın atadığı
rektörün, dekanın altında ezilmek istemeyen, YÖK yasalarının altında ezilmek
istemeyen özgür beyinli akademisyenlerimiz Batı’nın üniversitelerinde şu anda
bilim üretiyorlar. 
Değerli
arkadaşlar, 12 Eylülün bütün yasalarına ve kurumlarına, kurallarına sahip
çıkarak biliyorsunuz ki demokrasiye sahip olamayacağız, insanımızı da doğamızı
da meramızı da yarın tekrar zeytin ağacımızı da ona buna peşkeş çekeceğiz. 
Ben,
bu anlamda, bu merkeziyetçi bakıştan vazgeçmediğimiz sürece, hani biz Dimyat’a
pirince giderken eldeki bulgurdan da olduk ya, bırakın merkeziyetçi bakışı, tek
adam bakışına savrulmamızla asla bu girdaptan çıkamayız. 
Gelin,
el birliğiyle bu güvenlikçi politikalardan, bu baskıcı politikalardan, bu 12
Eylül kurumlarından geri dönelim ama maalesef o akılda değilsiniz, biraz sonra
yine elinizi kaldırıp indireceksiniz…
OSMAN
AŞKIN BAK (Rize) – Sana ne bizim aklımızdan ya!
GARO
PAYLAN (Devamla) – …ama birileri şu anda Parlamentonun iradesine bir kez daha
darbeyi vurup yetkiyi YÖK’e ve merkeziyetçi anlayışa…
OSMAN
AŞKIN BAK (Rize) – Sen kendi aklına bak! 
GARO
PAYLAN (Devamla) – Sen gel Osman, gel istiyorsan konuş. 
OSMAN
AŞKIN BAK (Rize) – Sen kendi aklına bak! Sen kendi aklına bak!
GARO
PAYLAN (Devamla) – Buyur konuş, gel konuş. 
OSMAN
AŞKIN BAK (Rize) – Niye laf atıyorsun? 
GARO
PAYLAN (Devamla) – Buyur konuş.
OSMAN
AŞKIN BAK (Rize) – Oradan laf atıyorsun. Sen kendi aklına bak!
BAŞKAN
– Sayın Paylan, siz Genel Kurula hitap edin. 
GARO
PAYLAN (Devamla) – Efendim, Osman Bey…
BAŞKAN
– Sayın Bak, müdahale etme, lütfen…
OSMAN
AŞKIN BAK (Rize) – Hayret bir şey ya!
MAHMUT
TOĞRUL (Gaziantep) – Görevini mi yapıyorsun Osman Bey, ya!
BAŞKAN
– Müdahale etmeyin. 
GARO
PAYLAN (Devamla) – Gel buyur, konuş. 
OSMAN
AŞKIN BAK (Rize) – Sen kendi aklına bak, o kadar. 
GARO
PAYLAN (Devamla) – Sayın Başkan, müdahale edecek misiniz?
OSMAN
AŞKIN BAK (Rize) – Kendi aklına bak sen.
BAŞKAN
– Teşekkür ediyorum Sayın Paylan. 
OSMAN
AŞKIN BAK (Rize) – Buradaki insanlara öyle konuşamazsın sen. 
ŞİRİN
ÜNAL (İstanbul) – Seni sevdiğinden öyle yapıyor.
FİLİZ
KERESTECİOĞLU DEMİR (İstanbul) – Nasıl bir üslup bu ya? 
OSMAN
AŞKIN BAK (Rize) – Nereden buluyorsun bu hakkı? Konuşuyorsun ya. 
MAHMUT
TOĞRUL (Gaziantep) – Osman Bey, kendine bak, kendine. 
OSMAN
AŞKIN BAK (Rize) – Sen kendine bak. 
MAHMUT
TOĞRUL (Gaziantep) – Varsa bir sözün çık konuş!
ERTUĞRUL
KÜRKCÜ (İzmir) – Ya, yetti be!
OSMAN
AŞKIN BAK (Rize) – Sen kendi aklına bak. Buradaki insanları ne zannediyorsun!
Kendi işine bak!
MAHMUT
TOĞRUL (Gaziantep) – Ya, ne söyleyeceğini sana mı soracak be!
OSMAN
AŞKIN BAK (Rize) – Ya, hakaret ediyor, sen ne konuşuyorsun be! Baksana
tutanağa! Tutanağa baksana! Yalanını görüyorum ben. 
MAHMUT
TOĞRUL (Gaziantep) – Çık cevabını ver o zaman.
BAŞKAN
– Sayın milletvekilleri, lütfen…
MAHMUT
TOĞRUL (Gaziantep) – Hayret bir şey ya.
OSMAN
AŞKIN BAK (Rize) – Konuşuyorsun be! Bir de gülüyor! 
MAMHUT
TOĞRUL (Gaziantep) - Boş boş konuşuyorsun be!
ERTUĞRUL
KÜRKCÜ (İzmir) – Meclisin bir tımarhanesi yok mu arkadaşlar!
OSMAN
AŞKIN BAK (Rize) – Sen boş konuşuyorsun. Hayret bir şey ya! 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Sanayinin Geliştirilmesi ve Üretimin Desteklenmesi
Amacıyla Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı’nın 21’inci maddesinin aşağıdaki şekilde değiştirilmesini
arz ve teklif ederiz. 
“MADDE 21- 2547
sayılı Kanunun 44 üncü maddesinin (b) fıkrasında yer alan “eğitim-öğretim
süreçlerinin sürekli iyileştirmesine yönelik iç ve dış kalite güvencesi
uygulamaları ve eğitim-öğretimin devamına ilişkin diğer hususlar,” ibaresi
madde metninden çıkarılmıştır.
Mevlüt Karakaya (Adana) ve arkadaşları
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKAN VEKİLİ
HARUN KARACAN (Eskişehir) – Katılmıyoruz efendim.
BAŞKAN
– Hükûmet? 
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan. 
BAŞKAN
– Önerge üzerinde söz isteyen Osmaniye Milletvekili Ruhi Ersoy. 
Buyurun
Sayın Ersoy. (MHP sıralarından alkışlar) 
RUHİ
ERSOY (Osmaniye) – Sayın Başkanım, değerli milletvekilleri; Milliyetçi Hareket
Partisi Grup Başkan Vekili Sayın Erkan Akçay ve Osmaniye Milletvekili ben Ruhi
Ersoy 2547 sayılı Yükseköğretim Kanunu’nda değişiklik yapılmasına dair bir
kanun teklifi vermiştik 11/12/2015 tarihinde. Bu kanun değişikliğindeki temel
çıkış noktamız, o dönemde bizi gururlandıran Aziz Sancar’ın da Nobel Ödülü’yle
ilgili verdiğimiz örneklerdi ve Aziz Sancar’ın Nobel Ödülü’nü 69 yaşında
aldığını referans göstererek öğretim üyelerinin emeklilik yaşının, çalışma
arzusunda olan öğretim üyelerinin emeklilik yaşının en az 72’ye artırılmasını,
çıkartılmasını talep etmiştik ve kendi içerisinde çok tutarlı, makul bir
gerekçe sunmuştuk. Bu değişiklik teklifimiz o dönemde çok dikkat çekmedi ama
daha sonra ilgili hususlar, 671 sayılı Kanun Hükmünde Kararname’nin 27’nci
maddesinde “yetmişiki” ibaresi “yetmişbeş” şeklinde ve “2016” ibaresi “2020”
şeklinde değiştirildi ve bu uygulama 41 üniversitede faaliyete geçti ama bu,
bizim kanaatimizce yeterli değildir. Bunun, tüm üniversitelerde, bilimsel
anlamda üretim yapabilecek kapasitede olan bilim insanlarının çalışma
arzularının ve sağlıklarının el verdiği şartlarda en az 75 yaşına kadar tüm
üniversiteler için geçerli olmasını ifade ediyoruz ve bu kanun teklifimizin
tekrar gündeme gelmesini bu vesileyle ifade ediyoruz.
Değerli
milletvekilleri, Sayın Başkan; bir ülkenin sürdürülebilirliği insan
kaynaklarını verimli kullanmasıyla doğru orantılıdır. İnsan kaynaklarının
verimli kullanılabilmesi eğitim programlarıyla doğrudan ilgilidir. İlkokuldan
başlayarak üniversiteye kadar devam eden anlayış verilen örgün eğitimle
ilgilidir. Cemiyetin, toplumun verdiği bilgi, görgü ve sosyal eğitimler de tecrübeyle
sabittir. Üniversiteler vermiş olduğu modern eğitimin yanı sıra bilgi, görgü ve
sosyal çevre açısından gençliğe önemli katkıları vermesi gereken kurumlardır.
Bu sebeple üniversitelerdeki imkânların başta çalışanlar olmak üzere
öğrencisiyle bütünleşmiş ve şehriyle, problemleriyle ve çevresiyle barışık bir
üniversite olabilmesi bu açıdan çok önemlidir. Bu önemin altını çizerek orada
yöneticilik yapan ve hocalık yapan insanların mutluluğu, özgürlüğü, güvenliği
çok önem arz eder; aidiyet duygusu, mensubiyet duygusu çok önem arz eder. Bazı
üniversitelerin marka değerinin yüksek olması o üniversitenin öğrenci, öğretim
üyelerinin sürekli o okulun rozetleriyle, onların armalarıyla, onların
kupalarıyla etrafında dolaşmasına sebebiyet verirken bazıları da üniversitelerinin
adını söylerken daha kısık sesle söylerler. Ne zaman ki biz bu kısık sesle
söylenen üniversiteleri daha görkemli bir hâle getirebilirsek toplumsal
gelişmişliğimiz bu manada kendisini gösterir. 
Evet, şu bir
siyasette, sosyolojide toplumsal gerçekliktir: Üniversiteler bir iktidar
alanıdır ve siyasal tarihimize baktığımızda, enderundan üniversiteye geçiş
tarihimiz, medreseden üniversiteye geçiş tarihimiz, cumhuriyetin kuruluş
sürecinde İstanbul’dan Ankara’ya gelip Dil ve Tarih-Coğrafya Fakültesini
kurmamız, daha sonra da siyasal iktidarların her döneminin kendine ait
hamleleri, Menderes’in Atatürk Üniversitesi hamlesi ve Anadolu’ya yayılması,
daha sonra Özal’lı yıllardaki yeni hamleler… Daha sonra da üniversite elit
bürokrasisinin ve elitistlerinin bir statüko alanına geçmeye çalıştığı
dönemlerde de, değişik vesilelerle Anıtkabir’e yürüme eylemlerinin başladığı
dönemlerde de bir hamleyle mevcut iktidar, üniversite sayılarını çoğaltıp
rektör sayılarını artırarak Üniversitelerarası Kurul üzerinden operasyon
yapılmasının önüne geçmek için ciddi anlamda tabela üniversiteleri kurdu. Bu da
bilinen hakikat. İktidar alanlarını açmak için tabela üniversitelerine gidilen
bir strateji güdüldü. Bu problemleri görmek ve bu üniversitelerin içini
doldurabilmek de şu an siyasal anlamda aşılmış problemlerin neticesinde vicdani
ve ahlaki bir sorumluluktur. Bu sorumluluğun büyük bir kısmı iktidarda ama el
birliğiyle muhalefetin, iktidarın, ortak aklın bu konuda çözüm üretmesi
gerekmektedir diyor, saygılar sunuyorum. (MHP sıralarından alkışlar)
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 21’inci maddesinde geçen “fıkrasında
yer alan” ibaresinin “fıkrasındaki” şeklinde değiştirilmesini arz ve teklif
ederiz. 
Kazım Arslan (Denizli) ve arkadaşları 
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİÎ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkanım. 
BAŞKAN –
Hükûmet? 
BİLİM, SANAYİ VE
TEKNOLOJÖİ BAKANI FARUK ÖZLÜ (Düzce) – Katılmıyoruz Sayın Başkan. 
BAŞKAN – Önerge
üzerinde söz isteyen Edirne Milletvekili Okan Gaytancıoğlu. 
Buyurun Sayın
Gaytancıoğlu. (CHP sıralarından alkışlar) 
OKAN
GAYTANCIOĞLU (Edirne) – Sayın Başkan, değerli milletvekilleri; yüz yıllardır
adaletin simgesi olan terazi bugün şaştı. Gerçi, nedense sizin beraber hareket
ettiğiniz, altına zırhlı arabalar çektiğiniz sözde dindar çocuklarla beraber
Ergenekon ve Balyoz süreçlerini başlattığınızda adalet bu ülkede şaşmaya
başlamıştı. Onlara o kadar çok güvenmiştiniz ki devletin kozmik odalarına
onların girmesine sesinizi çıkarmadınız, hiç vicdanınız sızlamadı. Ne zamanki
15 Temmuz oldu… Gerçi, ne oldu, nasıl oldu, hâlâ karanlık. Enişteden
öğrenilmişti, şimdi öğreniyoruz ki, dört ay önce bazı yazarlar darbe olacağını
yazmış ama olan öğretmene oldu, olan emekliye oldu, olan üniversitedeki öğretim
üyelerine oldu. Bu darbenin askerî ayağı, emniyet ayağı, eğitimci ayağı,
Kavurmacı ayağı, baklavacı ayağı, basın ayağı bulundu da nedense bir türlü
siyasi ayağı bulunamadı. Damatları bıraktınız, üç günlük askerler hâlen
cezaevinde. Hâlbuki, neredeyse birçoğunuz “Hocam, gel artık, bitsin bu hasret.”
diyerek gözyaşı döktünüz. 
Adaleti
kendinize göre yontuyorsunuz. Ekonomi bitik, sürekli borç yapılandırmasıyla
insanları uyutuyorsunuz. Birçok insan kredi kartı ve tüketici kredisi mağduru
yani borç batağında, çiftçi tarlasını satmaktan başka çare bulamıyor, esnaf
perişan, cumhuriyet tarihinin en yüksek işsizlik rakamlarıyla karşı karşıyayız.
“Taşerona kadro vereceğiz.” dediniz, kandırdınız. Gelir dağılımı aşırı derecede
bozuldu. Dış politikada Türkiye’ye itibar kaybettirdiniz, şimdi de üretim
reform paketini görüşüyoruz. Siz ikide bir dışarı çıkıyorsunuz, televizyon
seyrediyorsunuz, burada neler konuşulduğunu bile inanın bilmiyorsunuz.
Bakın,
Türkiye’nin meraları da gidiyor, bu yasayla… Son elli yılda meralar o kadar çok
kan kaybetti ki, tam 40 milyon hektar mera alanımız vardı, şimdi 13 milyon
hektar alana geriledi. Ne istiyorsunuz bu meralardan? Arkadaşlar, Türkiye
hayvan ithal ediyor, et ithal ediyor. Dün akşam da söyledim, bedava yem kaynağı
var elimizin altında; bakalım, koruyalım, gelecek nesillere de bırakalım.
Gelecek nesiller de sağlıklı, dengeli beslensin, ucuza et yesin, ucuza süt
içsin. Bunun kaynağı meralardır. Meraları bakmak, korumak, kollamak zorundayız.
Dolayısıyla, siz özellikle bugün yaptığınız uygulamayla sadece milletvekilimizi
tutuklamadınız, insanların az bir güveni vardı hukuka, devlete; bunu
bitirdiniz. Liyakati olmayan insanları hep bir yerlere getirdiniz, sizden
olmayanlara yaşam şansı tanımadınız. Sizin gibi düşünmüyorsa vay hâline. Sizin sendikanızdan
olsun, sizin gibi düşünsün, sizin gibi davransın istediniz ama artık bıçak
kemiğe dayanmıştır. Yarından itibaren adalet yürüyüşümüzü başlatıyoruz. 
Her şey daha
güzel bir Türkiye için olacak. Her şey çocuklarımıza mutlu, sağlıklı, üreten
ama hakça bölüşen bir Türkiye için olacak. Biz çocuklarımızın teknolojik yönden
gelişmesini, sağlıklı bireyler olmasını, bol bol süt içmesini, et yemesini ama
her türlü fikri okuyarak, tartışarak, bilgi edinerek, başkalarının
düşüncelerine de saygı duyarak yaşamasını istiyoruz. İnsanca bir doğada yaşamak
istiyoruz. Gelecek nesillere de sağlıklı bir çevre, temiz enerji bırakmak
istiyoruz. Her şey, inanın, Türkiye için olmalı.
O
yüzden, bu duygu ve düşüncelerle yüce Meclisi saygıyla selamlıyorum. 
Teşekkür
ediyorum. (CHP sıralarından alkışlar)
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
21’inci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
Sayın
milletvekilleri, şimdi yeni madde ihdasına dair bir önerge vardır. Önergeyi
okutup Komisyona soracağım, Komisyon önergeye salt çoğunlukla yani 14 üyesiyle
katılırsa önerge üzerinde yeni bir madde olarak görüşme açacağım, Komisyonun
salt çoğunlukla katılmaması hâlinde ise önergeyi işlemden kaldıracağım.
Şimdi
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’na 21’inci maddesinden sonra gelmek üzere
aşağıdaki maddenin eklenmesini ve diğer maddelerin buna göre teselsül
ettirilmesini arz ve teklif ederiz.
 Mustafa Elitaş Mehmet
Naci Bostancı İsmail Tamer
 Kayseri  Amasya Kayseri
 Murat Göktürk Mustafa
Açıkgöz  Ebubekir Gizligider
 Nevşehir Nevşehir Nevşehir
 Suat Önal Halil
Eldemir
 Osmaniye Bilecik
"MADDE 22-
28/3/1983 tarihli ve 2809 sayılı Yükseköğretim Kurumları Teşkilatı Kanununa
aşağıdaki ek madde eklenmiştir.
"Kapadokya
Üniversitesi
EK MADDE 173-
Nevşehir'de İlke Eğitim ve Sağlık Vakfı tarafından 2547 sayılı Yükseköğretim
Kanununun vakıf yükseköğretim kurumlarına ilişkin hükümlerine tabi olmak üzere,
kamu tüzel kişiliğine sahip Kapadokya Üniversitesi adıyla bir vakıf
üniversitesi kurulmuştur.
Bu Üniversite,
Rektörlüğe bağlı olarak;
a) Beşeri
Bilimler Fakültesinden,
b) Mimarlık ve
Tasarım Fakültesinden,
c) İktisadi ve
İdari Bilimler Fakültesinden,
ç) Yabancı
Diller Yüksekokulundan,
d) Sağlık
Bilimleri Yüksekokulundan,
e) Uygulamalı
Bilimler Yüksekokulundan,
f) Lisansüstü
Eğitim, Öğretim ve Araştırma Enstitüsünden,
g) 3/7/2008
tarihli ve 2008/13861 sayılı Bakanlar Kurulu Kararı ile kurulmuş bulunan ve bu
Kanun ile tüzel kişiliği sona erdirilerek Rektörlüğe bağlanan Kapadokya Meslek
Yüksekokulundan oluşur.”
BAŞKAN – Sayın
Komisyon, önergeye salt çoğunlukla katılıyor musunuz?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Sayın Başkan, Komisyonumuzun salt çoğunluğu vardır ve önergeye
katılıyoruz.
BAŞKAN –
Komisyon önergeye salt çoğunlukla katılmış olduğundan önerge üzerinde yeni bir
madde olarak görüşme açıyorum. 
Söz isteyen?
Yok.
Soru-cevap? Yok.
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmiştir.
Bu şekilde
22’nci madde olarak yeni bir madde ihdas edilmiştir. 
Bir karışıklığa
mahal vermemek için Komisyon metninin mevcut maddeleri üzerinden görüşmelere
devam ediyoruz. Kanun yazımı sırasında madde numaraları teselsül
ettirilecektir.
Yine yeni madde
ihdasına dair bir önerge daha vardır, önergeyi okutup Komisyona sunacağım.
Komisyon önergeye salt çoğunlukla katılırsa önerge üzerinde yeni bir madde
olarak görüşme açacağım.
Şimdi önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’na 21’inci maddesinden sonra gelmek üzere
aşağıdaki maddenin eklenmesini ve diğer maddelerin buna göre teselsül
ettirilmesini arz ve teklif ederiz.
 Faruk
Özlü
 Bilim,
Sanayi ve Teknoloji Bakanı
"MADDE -
2809 sayılı Kanuna aşağıdaki ek madde eklenmiştir.
"Ostim
Teknik Üniversitesi 
EK MADDE 174 -
Ankara'da Ostim-Ortadoğu Sanayi ve Ticaret Merkezi Araştırma, Geliştirme,
Eğitim, Kalkınma ve Dayanışma Vakfı tarafından 2547 sayılı Yükseköğretim
Kanununun vakıf yükseköğretim kurumlarına ilişkin hükümlerine tabi olmak üzere,
kamu tüzel kişiliğine sahip Ostim Teknik Üniversitesi adıyla bir vakıf
üniversitesi kurulmuştur. 
Bu Üniversite,
Rektörlüğe bağlı olarak; 
a)İktisadi ve
İdari Bilimler Fakültesinden,
b)Mühendislik
Fakültesinden, 
c)Mimarlık ve
Tasarım Fakültesinden,
ç) Meslek
Yüksekokulundan,  
d)Sosyal
Bilimler Enstitüsünden,
e)Fen Bilimleri
Enstitüsünden, 
oluşur."
BAŞKAN –
Komisyon önergeye salt çoğunlukla katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Sayın Başkan, salt çoğunluğumuz vardır, önergeye katılıyoruz. 
BAŞKAN –
Komisyon önergeye salt çoğunlukla katıldığından önerge üzerinde yeni bir madde
olarak görüşme açıyorum. 
Söz isteyen?
Yok.
Soru-cevap? Yok.
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmiştir.
Bu şekilde 23’üncü
madde olarak yeni madde ihdas edilmiştir.
Şimdi, yeni bir
madde ihdasına dair bir önerge daha vardır. Önergeyi okutup Komisyona
soracağım, Komisyon salt çoğunluğuyla önergeye katılırsa yeni bir madde olarak
görüşme açacağım.
Şimdi önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’na 21’inci maddesinden sonra gelmek üzere
aşağıdaki maddenin eklenmesini ve diğer maddelerin buna göre teselsül
ettirilmesini arz ve teklif ederiz.
 Mustafa Elitaş Mehmet
Naci Bostancı İsmail Tamer
 Kayseri Amasya Kayseri
 Suat Önal Emrullah
İşler
 Osmaniye Ankara
“MADDE - 2809
sayılı Kanuna aşağıdaki ek madde eklenmiştir.
“Ankara Güzel
Sanatlar Üniversitesi
EK MADDE 175 -
Ankara'da Ankara Güzel Sanatlar Üniversitesi adıyla yeni bir üniversite
kurulmuştur.
Bu Üniversite;
a) Rektörlüğe
bağlı olarak kurulan Müzik Bilimleri ve Teknolojileri Fakültesi, Müzik ve Sanat
Eğitimi Fakültesi, İcra Sanatları Fakültesi, Sanat ve Tasarım Fakültesi ile
Güzel Sanatlar Meslek Yüksekokulundan,
b) Rektörlüğe
bağlı olarak kurulan Güzel Sanatlar Enstitüsünden,
oluşur.”” 
BAŞKAN – Sayın
Komisyon, önergeye salt çoğunlukla katılıyor musunuz?
SANAYİ, TİCARET,
ENERJİ, TABİÎ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Evet Sayın Başkan, salt çoğunluğumuz vardır ve önergeye katılıyoruz. 
BAŞKAN –
Komisyon önergeye salt çoğunlukla katılmış olduğundan önerge üzerinde yeni bir
madde olarak görüşme açıyorum. 
Söz isteyen?
Yok.
Soru-cevap? Yok.
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmiştir.
Bu şekilde
24’üncü madde olarak yeni madde ihdas edilmiştir. 
Bir karışıklığa
mahal vermemek için Komisyon metninin mevcut maddeleri üzerinden görüşmelere
devam ediyoruz. Kanun yazımı sırasında madde numaraları teselsül
ettirilecektir.
Böylece her 3
yeni üniversiteye de hayırlı uğurlu olsun diyoruz hem ilgili şehirlerimize hem
ülkemize ve milletimize; tüm milletvekillerine de eğitime verdikleri bu destek
için ayrıca teşekkür ediyoruz.
Birleşime beş
dakika ara veriyorum.
Kapanma Saati: 01.09
ON BİRİNCİ OTURUM
Açılma Saati: 01.13
BAŞKAN: Başkan Vekili Ahmet AYDIN 
KÂTİP ÜYELER: Fehmi KÜPÇÜ (Bolu), Mustafa AÇIKGÖZ (Nevşehir) 
-----0-----
BAŞKAN – Türkiye
Büyük Millet Meclisinin 106’ncı Birleşiminin On Birinci Oturumunu açıyorum. 
485 sıra sayılı
Kanun Tasarısı’nın görüşmelerine devam ediyoruz.
Komisyon? Yok.
Ertelenmiştir.
2’nci sırada yer
alan, 464 sıra sayılı Kanun Tasarısı’nın görüşmelerine başlayacağız.
2.- Türkiye Cumhuriyeti Hükümeti ile Katar
Devleti Hükümeti Arasında Eğitim Alanında İşbirliği Anlaşması ile Notaların
Onaylanmasının Uygun Bulunduğuna Dair Kanun Tasarısı (1/723) ve Dışişleri
Komisyonu Raporu (S. Sayısı: 464)
BAŞKAN -
Komisyon? Yok.
Ertelenmiştir.
3’üncü sırada
yer alan, 477 sıra sayılı Kanun Tasarısı’nın görüşmelerine başlayacağız.
3.- Türkiye Cumhuriyeti Hükümeti ile Katar
Devleti Hükümeti Arasında Deniz Taşımacılığı Anlaşmasının Onaylanmasının Uygun
Bulunduğuna Dair Kanun Tasarısı (1/729) ve Dışişleri Komisyonu Raporu (S.
Sayısı 477)
BAŞKAN -
Komisyon? Yok.
Ertelenmiştir.
Bundan sonra da
komisyonun olmayacağı anlaşıldığından, kanun tasarı ve teklifleri ile
komisyonlardan gelen diğer işleri sırasıyla görüşmek için 15 Haziran 2017
Perşembe günü, alınan karar gereğince, saat 14.00’te toplanmak üzere birleşimi
kapatıyor, hayırlı sahurlar diliyorum. 
Kapanma Saati: 01.14




(x) Bu düzeltmeye ilişkin ifade
13/06/2017 tarihli 105’inci Birleşim Tutanağı’nın 355’inci sayfasında yer
almıştır.


(x) 485 S.
Sayılı Basmayazı 6/6/2017 tarihli 101’inci Birleşim Tutanağı’na eklidir.


(xx) 485’e 1’inci Ek S. Sayılı Basmayazı
tutanağa eklidir. 


(x) Bu bölümde hatip tarafından Türkçe
olmayan kelimeler ifade edildi.


(x) Bu bölümde Hatip tarafından Türkçe
olmayan kelimeler ifade edildi.




