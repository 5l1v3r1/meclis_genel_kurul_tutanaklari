



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 20’nci
Birleşim
 21
Kasım 2018 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mardin Milletvekili Şeyhmus Dinçel’in, 21 Kasım Mardin’in Onur
Günü’nün 99’uncu yıl dönümüne ilişkin gündem dışı konuşması
2.- İstanbul Milletvekili Sibel Özdemir’in, Avrupa Parlamentosu taslak
Türkiye raporunda Türkiye-Avrupa Birliği üyelik müzakerelerinin askıya alınması
tavsiyesine ilişkin gündem dışı konuşması
3.- İstanbul Milletvekili Hayrettin Nuhoğlu’nun, İstanbul ili Üsküdar
ilçesi Kirazlıtepe Mahallesi’nde yaşanan kentsel dönüşüm sorununa ilişkin
gündem dışı konuşması

V.- AÇIKLAMALAR
1.- Mersin Milletvekili Cengiz Gökçel’in, Akkuyu Nükleer Santral Projesi
nedeniyle Mersinlilerin endişeli olduğuna ilişkin açıklaması
2.- Hatay Milletvekili Serkan Topal’ın, özel sektör ile kamunun
Suriye’den alacağının olup olmadığı, varsa toplam tutarının ne olduğu ve alacakların
tahsili için iletişim ağının kurulup kurulmadığı hususlarında kamuoyunun
açıklama beklediğine ilişkin açıklaması
3.- Mersin Milletvekili Ali Cumhur Taşkın’ın, 20 Kasım Dünya Çocuk
Hakları Günü vesilesiyle Birleşmiş Milletlerin çocuk ölümlerine sessiz
kaldığına ilişkin açıklaması
4.- Antalya Milletvekili Aydın Özer’in, çiftçiye fiyat baskısı
uygulandığına ilişkin açıklaması
5.- Gaziantep Milletvekili Ali Muhittin Taşdoğan’ın, DMD hastalarının
hayat ve bakım kalitesinin yükseltilmesi gerektiğine ilişkin açıklaması
6.- Adana Milletvekili Ayhan Barut’un, enflasyonun düşürülebilmesi için
gösterilen çabanın ekonomik ve mali politikalarla desteklenmesi gerektiğine,
domates üreticilerinin taleplerine ilişkin açıklaması
7.- Adıyaman Milletvekili Abdurrahman Tutdere’nin, sarmalık tütüne
uygulanacak ÖTV indiriminin ne zaman yapılacağını öğrenmek istediğine ilişkin
açıklaması
8.- İstanbul Milletvekili Gökan Zeybek’’in, Bayburt CHP İl Başkanlığı
binasında çıkan yangın nedeniyle geçmiş olsun dileğinde bulunduğuna, Malatya
ili Hekimhan ilçesindeki yol çalışmasının bir an önce bitirilmesi gerektiğine
ilişkin açıklaması
9.- Kahramanmaraş Milletvekili İmran Kılıç’ın, Mevlidi Nebi Haftası’na,
medeniyet krizinin doğurduğu sorunların fikrî ve siyasi bağımlılık, bölünmüşlük,
insan hakları ihlalleri, gelir dağılımındaki adaletsizlik ile cehalet olduğuna
ilişkin açıklaması
10.- Gaziantep Milletvekili İmam Hüseyin Filiz’in, 24 Kasım Öğretmenler
Günü vesilesiyle fikrî hür, vicdanı hür, irfanı hür nesiller yetiştiren tüm
öğretmenlere en kalbi şükranlarını sunduğuna ilişkin açıklaması
11.- Kırıkkale Milletvekili Halil Öztürk’ün, haksız ve adaletsiz bir
sınav yöntemiyle Kırıkkale İl Millî Eğitim Müdürlüğüne bağlı okullarda görev
yapmak üzere temizlik personeli alımı gerçekleştirildiğine ilişkin açıklaması
12.- Denizli Milletvekili Kazım Arslan’ın, yaşanan ekonomik krizle
birlikte zor duruma düşen çiftçilerin mağduriyetinin giderilmesi için çözüm
önerilerinin neler olduğuna ilişkin açıklaması
13.- Afyonkarahisar Milletvekili İbrahim Yurdunuseven’in, 20 Kasım Dünya
Çocuk Hakları Günü’nü kutladığına, Birleşmiş Milletlerin katliamlara ve çocuk
ölümlerine sessiz kaldığına ilişkin açıklaması
14.- Trabzon Milletvekili Ahmet Kaya’nın, iktidar partisinin Meclis
gündemine taşıdığı konuların vatandaşların beklentilerinin çok uzağında
kaldığına ve emeklilikte yaşa takılanların haklı talebini unutturmayacaklarına
ilişkin açıklaması
15.- Gaziantep Milletvekili Derya Bakbak’ın, 24 Kasım Öğretmenler Günü
vesilesiyle ülkenin bayrağı, vatanın selameti için canını ortaya koyan tüm
şehit öğretmenleri saygıyla andığına ilişkin açıklaması
16.- Adana Milletvekili Müzeyyen Şevkin’in, TSK bünyesinde uzman erbaş
olarak görev yaparken kanun gereği ilişiği kesilen ancak emekli aylığı
bağlanıncaya kadar sivil memur olarak çalıştırılanların mağduriyetine, şehir
hastanelerindeki temizlik işçilerinin kadro imkânından yararlanamadığına ve
özel güvenlik personelinin özlük haklarının iyileştirilmesi gerektiğine ilişkin
açıklaması
17.- Osmaniye Milletvekili İsmail Kaya’nın, 24 Kasım Öğretmenler Günü’nü
kutladığına ilişkin açıklaması
18.- Balıkesir Milletvekili Fikret Şahin’in, zor durumda olan zeytin ve
zeytinyağı üreticilerine destekleme priminin bir an önce ödenmesi gerektiğine
ilişkin açıklaması
19.- Sivas Milletvekili Ahmet Özyürek’in, 4 Eylül 2019 Sivas
Kongresi’nin 100’üncü yılı olması münasebetiyle kutlamaların bir hafta süreyle
yapılmasını Kültür ve Turizm Bakanından talep ettiklerine ilişkin açıklaması
20.- Zonguldak Milletvekili Ahmet Çolakoğlu’nun, Zonguldak ili Kilimli
ilçesindeki maden ocağında meydana gelen patlamada ölen işçilere Allah’tan
rahmet dilediğine ilişkin açıklaması
21.- Trabzon Milletvekili Hüseyin Örs’ün, Gürcistan’da kar nedeniyle
mahsur kalan Türk tır şoförlerine gerekli yardımın yapılması gerektiğine
ilişkin açıklaması
22.- İstanbul Milletvekili Yavuz Ağıralioğlu’nun, 24 Kasım Öğretmenler
Günü münasebetiyle ücretli öğretmenlerin sorunlarına hassasiyet gösterilmesini
talep ettiğine, ücretli öğretmenlere kadro verilemiyorsa joker öğretmen statüsü
tanınarak şartlarının iyileştirilmesi ve yaptıkları hizmetin ödüllendirilmesi gerektiğine
ilişkin açıklaması
23.- Manisa Milletvekili Erkan Akçay’ın, Milliyetçi Hareket Partisinin
seçim beyannamesinde verdiği taahhütlerin arkasında duran ve gündemine hâkim
bir parti olduğuna, sözleşmeli öğretmenlerin aile bütünlüğünden mahrum
edildiğine, locada kendilerini izleyen Tarsus Muharip Gaziler Derneği
mensuplarını saygıyla selamladıklarına ilişkin açıklaması
24.- Kars Milletvekili Ayhan Bilgen’in, Zonguldak ili Kilimli
ilçesindeki maden ocağında meydana gelen patlamada ölen işçilere Allah’tan
rahmet dilediklerine, taşeronun taşeronu sistemiyle iş yapıldığına, Soma
faciasını yaşamış bir ülke olarak maden ocakları konusuna daha sorumlu
yaklaşmak gerektiğine, Uğur Kaymaz’ın ölümüyle ilgili yargı sürecine ilişkin
açıklaması
25.- Manisa Milletvekili Özgür Özel’in, Zonguldak ili Kilimli
ilçesindeki ruhsatsız maden ocağında meydana gelen patlamada ölen işçilere
Allah’tan rahmet dilediğine, Soma Araştırma Komisyonunun belirlediği önerilerin
hayata geçirilmediğine, AİHM’in HDP eski Eş Genel Başkanı Selahattin
Demirtaş’la ilgili kararına, 9 Ağustos 2018 tarihinde Cumhurbaşkanı
Danışmanlığına atanan Sümeyra Merve Kılınç’a ait kartvizitte “Hanımefendi
Danışmanı” yazmasının ve maaşının devletten ödenmesinin kabul edilebilir olmadığına
ilişkin açıklaması
26.- Denizli Milletvekili Cahit Özkan’ın, 1987’den bugüne AİHM’in yargı
yetkisinin tanındığına, vaktiyle AİHM’in FETÖ lobisinin esareti altına girmiş
olabileceğine, gerek iç hukuk gerekse uluslararası makamlar nezdinde verilen
yargı kararlarının hukukun gelişmesine katkı sağlayıcı eleştirilere açık
olduğuna ilişkin açıklaması
27.- Kars Milletvekili Ayhan Bilgen’in, AİHM kararlarının ve Anayasa
Mahkemesi kararlarının tartışılabileceğine, hukukun gerektirdiğini bir an önce
yerine getirme sorumluluğunun siyasal iktidarda olduğuna ilişkin açıklaması
28.- Manisa Milletvekili Özgür Özel’in, Denizli Milletvekili Cahit
Özkan’ın yaptığı açıklamasındaki bazı ifadelerine ilişkin açıklaması
29.- Denizli Milletvekili Cahit Özkan’ın, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
30.- Kars Milletvekili Ayhan Bilgen’in, Türkiye’nin AİHM yargıçlığı için
uygun aday sunamadığına ve bir dönemin yargılama süreçlerinde FETÖ damgası
varsa milletvekilleriyle ilgili fezlekelerin cezaevinde olan hâkim ve savcılar
marifetiyle hazırlandığına ilişkin açıklaması
31.- İstanbul Milletvekili Yavuz Ağıralioğlu’nun, Denizli Milletvekili
Cahit Özkan’ın yaptığı açıklamasındaki bazı ifadelerine ilişkin açıklaması
32.- Denizli Milletvekili Cahit Özkan’ın, terör örgütleriyle mücadeleyi
milletle beraber Meclis çatısı altındaki milletvekilleriyle sürdüreceklerine
ilişkin açıklaması
33.- Ordu Milletvekili Cemal Enginyurt’un, İstanbul Milletvekili İbrahim
Özden Kaboğlu’nun 14 sıra sayılı Kanun Teklifi’nin 2’nci maddesi üzerinde
şahıslar adına yaptığı konuşmasındaki bazı ifadeleri ile Manisa Milletvekili
Özgür Özel’in yaptığı açıklamasındaki bazı ifadelerine ilişkin açıklaması
34.- Manisa Milletvekili Özgür Özel’in, Ordu Milletvekili Cemal
Enginyurt’un yaptığı açıklamasındaki bazı ifadelerine ilişkin açıklaması
35.- Manisa Milletvekili Erkan Akçay’ın, milletvekillerinin bağımsız
olarak değerlendirme yapmasının yadırganacak bir durum olmadığına ilişkin
açıklaması
36.- Zonguldak Milletvekili Deniz Yavuzyılmaz’ın, Zonguldak ili Kilimli
ilçesindeki maden ocağında meydana gelen patlamada Evren Cinemre ile Adem
Alibaş’ın yaralandığına, Kenan Çavuş, Hasan Gençtürk ile Uğur Göktaş’ın cansız
bedenlerine ulaşıldığına ve başsağlığı dilediğinde bulunduğuna ilişkin
açıklaması
37.- İstanbul Milletvekili Mahmut Tanal’ın, Parlamento çatısı altında
Başbakanın kullandığı odanın yürütmenin başı olan Cumhurbaşkanına AK PARTİ
Genel Başkanı sıfatıyla tahsis edilmesinin doğru olacağına ilişkin açıklaması
38.- Denizli Milletvekili Cahit Özkan’ın, İstanbul Milletvekili Mahmut
Tanal’ın yaptığı açıklamasındaki bazı ifadelerine ilişkin açıklaması
39.- Manisa Milletvekili Özgür Özel’in, bir partinin genel başkanının
Cumhurbaşkanı olmasını sakıncalı buldukları gibi referandum yapılmadan
Cumhurbaşkanına oda hazırlanmasının da yanlış olduğuna ilişkin açıklaması
40.- Çanakkale Milletvekili Bülent Turan’ın, itham etmek, “saray
siparişi” gibi hakarete yakın ifadeler kullanmak yerine katkı sağlayan
yaklaşımlardan sonuç alınacağına ilişkin açıklaması
41.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
42.- Çanakkale Milletvekili Bülent Turan’ın, Manisa Milletvekili Özgür
Özel’in yaptığı açıklamasındaki bazı ifadelerine ve bir partinin vekillerinin
genel başkanıyla istişare etmesinin doğal olduğuna ilişkin açıklaması
43.- Ankara Milletvekili Filiz Kerestecioğlu Demir’in, Ceza İnfaz
Sisteminde Sivil Toplum Derneğinin Bakırköy Kadın Kapalı Ceza İnfaz Kurumunda
ihlaller tespit ettiğine ilişkin açıklaması
44.- Manisa Milletvekili Özgür Özel’in, 9 Ağustos 2018 tarihinde
Cumhurbaşkanı Danışmanlığına atanan Sümeyra Merve Kılınç’a ait kartvizitte “Hanımefendi
Danışmanı” yazdığına ve devlette “hanımefendilik” diye bir makam olmadığına
ilişkin tekraren açıklaması
45.- Çanakkale Milletvekili Bülent Turan’ın, Manisa Milletvekili Özgür
Özel’in yaptığı açıklamasındaki bazı ifadelerine ve iktidar olmayı iddia eden
bir partiden daha ciddi muhalefet beklediklerine ilişkin açıklaması
46.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
47.- Manisa Milletvekili Özgür Özel’in, iktidarın teklifle ilgili
uzlaşıyı komisyonda görüşülmeye başlamadan önce araması gerektiğine ilişkin
açıklaması
48.- Denizli Milletvekili Cahit Özkan’ın, Cumhurbaşkanının Anayasa ve İç
Tüzük’ten kaynaklanan görevleri olması nedeniyle Mecliste odasının bulunmasının
normal karşılanması gerektiğine, Cumhurbaşkanı, parti yetkilileri ve
milletvekillerinin istişarenin tarafı olduğuna ilişkin açıklaması
49.- İstanbul Milletvekili Yavuz Ağıralioğlu’nun, sisteme adapte
olamadıklarına, teklifin kimden geldiğiyle değil ne geldiğiyle ilgilendiklerine
ve araştırma önergesi verdikleri her konuda kanun teklifi de verdiklerine
ilişkin açıklaması
50.- Aksaray Milletvekili Ayhan Erel’in, İYİ PARTİ isminin doğru
telaffuz edilmemesinin oy veren 5 milyona saygısızlık olduğuna ilişkin
açıklaması
51.- Manisa Milletvekili Özgür Özel’in, İstanbul Milletvekili İzzet Ulvi
Yönter’in 14 sıra sayılı Kanun Teklifi’nin 4’üncü maddesi üzerinde MHP Grubu
adına yaptığı konuşmasındaki bazı ifadelerine ilişkin açıklaması
52.- Manisa Milletvekili Erkan Akçay’ın, Milliyetçi Hareket Partisinin
Adalet ve Kalkınma Partisiyle olan siyasi ilişkisine vurgu yapılmasını son
derece faydasız bulduğuna ilişkin açıklaması
53.- İstanbul Milletvekili İzzet Ulvi Yönter’in, çelişkide bocalayanın
yanlışı savunacak gerekçeyi kolay bulacağına, tereddüdün de gerçeğin idrakini
engellediğine ilişkin açıklaması
54.- Adana Milletvekili Orhan Sümer’in, Adana ilinin Feke ilçesindeki
Şehit Koray Özel Anadolu Lisesi Öğrenci Pansiyonu’nda çıkan yangından etkilenen
öğrenci ve öğretmenlere geçmiş olsun dileğinde bulunduğuna ilişkin açıklaması
55.- Mersin Milletvekili Baki Şimşek’in, Adana Milletvekili Ayhan
Barut’un 14 sıra sayılı Kanun Teklifi’nin 4’üncü maddesi üzerinde CHP Grubu
adına yaptığı konuşmasındaki bazı ifadelerine ilişkin açıklaması
56.- Adana Milletvekili Ayhan Barut’un, Mersin Milletvekili Baki
Şimşek’in yaptığı açıklamasındaki bazı ifadelerine ilişkin açıklaması
57.- Adana Milletvekili Mehmet Metanet Çulhaoğlu’nun, Adana ilinin Feke
ilçesindeki Şehit Koray Özel Anadolu Lisesi Öğrenci Pansiyonu’nda çıkan yangın
nedeniyle Fekeli hemşehrilerine geçmiş olsun dileğinde bulunduğuna ilişkin
açıklaması
58.- Denizli Milletvekili Cahit Özkan’ın, Adana ilinin Feke ilçesindeki
yangının nasıl meydana geldiğine ve alınan tedbirlere ilişkin açıklaması
59.- Manisa Milletvekili Erkan Akçay’ın, Adana ilinin Feke ilçesindeki
yangın nedeniyle geçmiş olsun dileğinde bulunduğuna ve ihmal söz konusuysa
aydınlatılması gerektiğine ilişkin açıklaması
60.- Adana Milletvekili Ayşe Sibel Ersoy’un, Adana ilinin Feke
ilçesindeki Şehit Koray Anadolu Lisesi Öğrenci Pansiyonu’nda çıkan yangından
dolayı Fekeli hemşehrilerine geçmiş olsun dileğinde bulunduğuna ilişkin
açıklaması

VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Celal Adan’ın, hiçbir
milletvekilinin Parlamentoya tesadüfen gelmediğine ve karşılıklı saygı
gösterilmesi gerektiğine ilişkin konuşması
2.- Oturum Başkanı TBMM Başkan Vekili Celal Adan’ın, hiçbir
milletvekilinin Parlamentoya tesadüfen gelmediğine ve karşılıklı saygı
gösterilmesi gerektiğine ilişkin tekraren konuşması
3.- Oturum Başkanı TBMM Başkan Vekili Celal Adan’ın, polemikleri
uzatarak Meclisin gündeminin farklı noktalara çekilmesinin doğru olmadığına
ilişkin konuşması
4.- Oturum Başkanı TBMM Başkan Vekili Celal Adan’ın, Adana ilinin Feke
ilçesine geçmiş olsun dileğinde bulunduğuna ilişkin konuşması

VII.- SATAŞMALARA İLİŞKİN KONUŞMALAR
1.- Ordu Milletvekili Cemal Enginyurt’un, Manisa Milletvekili Özgür
Özel’in yaptığı açıklamasında Milliyetçi Hareket Partisine ve şahsına sataşması
nedeniyle konuşması
2.- Manisa Milletvekili Özgür Özel’in, Ordu Milletvekili Cemal
Enginyurt’un sataşma nedeniyle yaptığı konuşmasında şahsına sataşması nedeniyle
konuşması
3.- Manisa Milletvekili Cahit Özkan’ın, Şırnak Milletvekili Hüseyin
Kaçmaz’ın 14 sıra sayılı Kanun Teklifi’nin 3’üncü maddesi üzerinde HDP Grubu
adına yaptığı konuşmasında Adalet ve Kalkınma Partisine sataşması nedeniyle
konuşması
4.- İstanbul Milletvekili İzzet Ulvi Yönter’in, Manisa Milletvekili
Özgür Özel’in yaptığı açıklamasında şahsına sataşması nedeniyle konuşması
5.- Manisa Milletvekili Özgür Özel’in, İstanbul Milletvekili İzzet Ulvi
Yönter’in sataşma nedeniyle yaptığı konuşmasında Cumhuriyet Halk Partisine ve
şahsına sataşması nedeniyle konuşması
6.- Denizli Milletvekili Cahit Özkan’ın, Manisa Milletvekili Özgür
Özel’in sataşma nedeniyle yaptığı konuşmasında Adalet ve Kalkınma Partisine
sataşması nedeniyle konuşması
7.- İstanbul Milletvekili İzzet Ulvi Yönter’in, Manisa Milletvekili
Özgür Özel’in sataşma nedeniyle yaptığı konuşmasında şahsına sataşması
nedeniyle konuşması
8.- Manisa Milletvekili Özgür Özel’in, İstanbul Milletvekili İzzet Ulvi
Yönter’in sataşma nedeniyle yaptığı konuşmasında CHP Grubuna sataşması
nedeniyle konuşması
9.- Manisa Milletvekili Erkan Akçay’ın, Manisa Milletvekili Özgür
Özel’in sataşma nedeniyle yaptığı konuşmasında MHP Grubuna sataşması nedeniyle
konuşması
10.- Denizli Milletvekili Cahit Özkan’ın, Manisa Milletvekili Özgür
Özel’in sataşma nedeniyle yaptığı konuşmasında AK PARTİ Grubuna sataşması
nedeniyle konuşması

VIII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İYİ PARTİ Grup Başkan Vekili İstanbul
Milletvekili Yavuz Ağıralioğlu tarafından,bazı kamu çalışanlarının 3600 ek
gösterge kapsamına alınması için yapılması gerekenlerin saptanması amacıyla
21/11/2018 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 21 Kasım 2018
Çarşamba günkü birleşiminde yapılmasına ilişkin önerisi
2.- HDP Grubunun, Adana Milletvekili Tulay Hatımoğulları Oruç ve
arkadaşları tarafından, çalışan kadınlara yönelik gerçekleşen cinsiyetçi hak
ihlallerinin araştırılması amacıyla 12/11/2018 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 21 Kasım 2018 Çarşamba günkü birleşiminde
yapılmasına ilişkin önerisi
3.- CHP Grubunun, Türkiye Büyük Millet Meclisi gündeminin "Genel
Görüşme ve Meclis Araştırması Yapılmasına Dair Öngörüşmeler" kısmında yer
alan Menderes Nehri’ndeki kirliliğin nedenlerinin araştırılarak ortaya çıkan
zararların giderilmesi için alınacak önlemlerin belirlenmesi amacıyla verilmiş
olan (10/282) esas numaralı Meclis Araştırması Önergesi’nin ön görüşmelerinin,
Genel Kurulun 21 Kasım 2018 Çarşamba günkü birleşiminde yapılmasına ilişkin
önerisi

IX.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Isparta Milletvekili Recep Özel ve 2 Milletvekilinin Türkiye Odalar
ve Borsalar Birliği ile Odalar ve Borsalar Kanununda Değişiklik Yapılmasına
Dair Kanun Teklifi (2/1287) ve Sanayi, Ticaret, Enerji, Tabii Kaynaklar, Bilgi
ve Teknoloji Komisyonu Raporu (S. Sayısı: 14)
2.- Kocaeli Milletvekili İlyas Şeker ve 6 Milletvekilinin Çevre Kanunu
ve Bazı Kanunlarda Değişiklik Yapılmasına Dair Kanun Teklifi (2/1285) ve Çevre
Komisyonu Raporu (S. Sayısı: 15)

X.- YAZILI SORULAR VE CEVAPLARI
1.- Muğla Milletvekili Süleyman Girgin’in, Muğla-Kale yol yapım
çalışmalarını yürüten firmanın işi bıraktığı iddialarına ve çalışmaların ne
zaman tamamlanacağına ilişkin sorusu ve Ulaştırma ve Altyapı Bakanı Mehmet
Cahit Turhan’ın cevabı (7/4827)
2.- Samsun Milletvekili Kemal Zeybek’in, Samsun Tersakan Irmağı
yatağında bakım yapılması önerisine ilişkin sorusu ve Ulaştırma ve Altyapı
Bakanı Mehmet Cahit Turhan’ın cevabı (7/5096)
21 Kasım 2018
Çarşamba 
BİRİNCİ
OTURUM
Açılma
Saati: 14.03
BAŞKAN:
Başkan Vekili Celal ADAN
KÂTİP
ÜYELER: Mustafa AÇIKGÖZ (Nevşehir), Fatma KAPLAN HÜRRİYET (Kocaeli)
-----0-----
BAŞKAN – Türkiye
Büyük Millet Meclisinin 20’nci Birleşimini açıyorum.
Toplantı yeter
sayısı vardır.
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, 21 Kasım Mardin’in Onur Günü münasebetiyle söz isteyen Mardin Milletvekili
Şeyhmus Dinçel’e aittir.
Buyurun Sayın
Dinçel. (AK PARTİ sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mardin Milletvekili Şeyhmus Dinçel’in, 21 Kasım Mardin’in Onur
Günü’nün 99’uncu yıl dönümüne ilişkin gündem dışı konuşması
ŞEYHMUS
DİNÇEL (Mardin) – Sayın Başkan, değerli milletvekilleri; bugün Mardin’in Onur
Günü’nün 99’uncu yılını kutlamak için söz almış bulunmaktayım. Gazi Meclisimizi
saygıyla selamlıyorum.
Mardin’in
binlerce yıllık tarihi içerisinde onlarca farklı uygarlık, farklı medeniyet
kendine yer bulmuştur. Milattan önce 4500’den başlayarak klasik anlamda
yerleşim gören ve Subari, Sümer, Akad, Babil, Mitaniler, Asur, Pers, Roma,
Bizans, Arap, Selçuklu, Artuklu, Osmanlı Dönemi’ne ait birçok yapıyı barındırmakta
olan Mardin, âdeta bir açık hava müzesidir. Tarih boyunca kültürel bir geçiş
noktası olmuş, Müslüman, Hristiyan, Yahudi, Yezidi, Şemsi, Kameri, Mecusi gibi
farklı din ve Türk, Kürt, Arap, Ermeni, Süryani, Yakubi, Keldani, Nasturi gibi
farklı etnisitelere de yurt olmuştur. 
Birinci
Dünya Savaşı bitiminde Mondros Ateşkes Anlaşması’yla Güneydoğu Anadolu Bölgesi
İngilizlere verilince İngilizler Musul’un ardından hızla Mardin kapılarına
dayandı. Amiral Bristol’ün bölgedeki tüm olayların arkasında olarak işaret
ettiği İngiliz Noel yanında kumandanlarıyla birlikte 12 Mayıs 1919’da Mardin’e
geldi. Burada şehrin ileri gelenleriyle, savaşsız teslim alma umuduyla
toplandı. Toplanan halk ve birçok kavim, başta Süryani Kadim Patriği III. İlyas
Şakir Efendi’nin verdiği cevap “Yekvücut olarak canen ve malen işgale karşı
mücadeleye hazırız.” şeklinde oldu. Bölgedeki farklı dil ve dinden insanların
dayanışma içindeki millî duruşu karşısında tutunamayacaklarını anlayan Noel 14
Mayıs 1919’da geri dönerek genel durumu ve bölgenin kendileri için batak
olduğunu üstlerine bildirdi. 
16
Eylül 1919’da Londra’da yapılan bir anlaşmayla İngilizlerin ve Fransızların
ellerindeki, Mardin’in de içinde bulunduğu, birtakım yerler el değiştirdi.
Fransızlar hemen doğuya doğru işgal alanlarını genişlettiler. Bu sırada,
Fransız Norman da yanına birkaç subay daha verilerek Mardin’i işgal etmek üzere
görevlendirildi. Mardin halkı gelişmeleri duyunca durumu hemen protesto etti.
30 Ekim 1919 tarihinde binlerce kişinin katıldığı bir miting yapıldı. Heyet-i
Merkeziye namına Hüseyin imzasıyla şu protesto yayımlandı: “Haksız ve adaletsiz
bir sulh kararının medeniyet âlemine saadet getireceği yerde, kanlı bir
istikbal doğuracağı herkesçe bilinmektedir.” Norman emrindeki kuvvetlerle
birlikte Mardin’e geldiğinde, şehre doğru harekete geçtiğinde Mardin’in ileri
gelenleri toplanarak nasıl bir tavır sergileyecekleri hakkında bir kanaate
vardılar. Teşkilat Reisi Eyüp Önen’in evinde toplandılar. İlk tedbir olarak
istasyon ile şehir arasındaki tepelere birçok çadır kurularak içinde millî
teşkilatın bulunduğu izleniminin yaratılması kararlaştırıldı. İnce odunlara
süngü ölçüsündeki et bıçakları bağlanarak tüfek süsü verildi. Kaledeki iftar
topunun yanına top süsü verilmiş birçok soba borusu yerleştirildi. Kayalar
arkasına yerleşenler başlarını ve sadece süngüsünü gösterdikleri sahte
tüfeklerle kalabalık bir askerî kuvvete dönüştü. 21 Kasımda Norman istasyona
girer girmez ellerindeki mavzerlerle, baltalarla, hançerlerle bekleyen yerel
halkın muhalefetiyle karşılaştı. Bu durumdan korkuyor olsa da başta askerî
gururunu yenemeyip belediye meclisine doğru yol aldı. Daha önce kararlaştırıldığı
şekliyle toplantıda hazır bulunan eşraf adına bir temsilci başı dik, mağrur ve
azimli bir ifadeyle şu karşılığı verir: “Tercüman, hepimiz namına, bütün Mardin
ve Mardinliler namına Norman’a bildir ki burası zannettiği gibi Suriye’den bir
parça değil, binlerce senelik bir Osmanlı şehridir. Hükûmetini muhafaza ve
müdafaa yolunda bugüne kadar nasıl çalışmış ve istilaları bugüne kadar nasıl
kahramanca karşılaşmışsa yine öyle yapacaktır. Hükûmetimiz her türlü
ihtiyaçlarımızı temin etmeye kadirdir. Tek kişi kalsak bile şehri ona teslim
etmeyiz. Hayatına acısın ve Mardin, Diyarbakır sevdasından vazgeçerek geldiği
gibi gitsin.” Konuşmayı duyan Mardin gençleri heyecanla gösteri yapıp Fransız
subayının şehri hemen terk etmesini istediler. O sırada kaleden top sesleri…
(Mikrofon
otomatik cihaz tarafından kapatıldı)
BAŞKAN
– Tamamlayın sayın milletvekili. 
ŞEYHMUS
DİNÇEL (Devamla) – O sırada toplantıda hazır bulunanlardan bazıları, Albay
Norman’ın emrindeki bir subayın kaleye dikilmesi planlanan elindeki Fransız
bayrağını çekiştirip yırtmıştır. Bundan çok korkup etkilenen Norman
etrafındakilerle birlikte şehri kaçarcasına hemen terk etmiştir. Gördükleri ve
duyduklarından durumun ne derece tehlikeli olduğunu anlayan ve Mardin’den sağ
salim çıkabilmekten başka bir şey düşünmeyen Norman hemen Mardin’i terk
etmiştir. Norman o günkü kaçışıyla istiklal mücadelesinin mihenk taşı olmuştur.
Kurtuluş Savaşı’nın fikrî temelleri bu olaylarla atılmış, bağımsızlık umudu
burada yeşermiştir. 21 Kasım günü Mardin’de doğan mücadele ruhu memleketin her
köşesine yangın gibi yayılmış, İngilizlere, Fransızlara ve daha nicesine
Anadolu’nun altın tepside kendilerine sunulmadığını göstermiştir. Mardin o gün
gösterdiği onurlu duruşu bugün de her zaman olduğu gibi göstermektedir. 
Bu
vesileyle buradan tüm Mardin halkının 21 Kasım Onur Günü’nü tebrik ediyor, tüm
Genel Kurulu saygı ve sevgiyle selamlıyorum. (AK PARTİ sıralarından alkışlar) 
BAŞKAN
– Gündem dışı ikinci söz, Avrupa Parlamentosu taslak Türkiye raporunda
Türkiye-Avrupa Birliği üyelik müzakerelerinin askıya alınması teklifi konusunda
söz isteyen İstanbul Milletvekili Sibel Özdemir’e aittir.
Buyurun
Sayın Özdemir. (CHP sıralarından alkışlar) 
2.- İstanbul Milletvekili Sibel Özdemir’in, Avrupa Parlamentosu taslak
Türkiye raporunda Türkiye-Avrupa Birliği üyelik müzakerelerinin askıya alınması
tavsiyesine ilişkin gündem dışı konuşması
SİBEL
ÖZDEMİR (İstanbul) – Teşekkür ederim Sayın Başkan. 
Sayın
Başkan, değerli milletvekilleri; Avrupa Parlamentosu taslak Türkiye raporunda
Türkiye-Avrupa Birliği üyelik müzakerelerinin askıya alınması tavsiyesi
üzerinde gündem dışı söz aldım. Yüce Heyetinizi saygıyla selamlıyorum. 
Sayın
Başkan, değerli milletvekilleri; Adalet ve Kalkınma Partisi göreve gelmeden
önce önemli bir aşamaya getirilmiş olan Türkiye-Avrupa Birliği üyelik
müzakerelerinde 2007 yılına kadar muhalefet partisi olarak bizler de kayda
değer reformları hayata geçirmiş olsak da bugün gelinen aşamada müzakerelerin
resmî olarak sonlandırılması gündemdedir. Özellikle 2007 yılı sonrası süreci
tek başına yöneten Adalet ve Kalkınma Partisi iktidarlarının tutarsız,
öngörüden uzak, dönemsel ve günübirlik siyasi çıkarları için tahrip ettiği
Avrupa Birliğiyle ilişkilerde ilerleme kaydedilememiş, tam üyelik yolunda kayda
değer bir sonuç alınamamıştır. Yapısal reformlar yerine otoriter rejimin
inşasına yönelik politika ve yasal düzenlemeleri öncellemiş ve Avrupa Birliği
tam üyelik perspektifi maalesef sözde kalmıştır. 
Gelinen
aşamada, Avrupa Parlamentosu Türkiye Raportörü tarafından 14 Kasım 2018
tarihinde Türkiye-Avrupa Birliği ilerleme raporunun taslağı açıklanmış ve
Türkiye’yle müzakerelerin sonlanması çağrısında bulunulmuştur. Taslak raporun
gerekçesinde de altı çizildiği üzere Türkiye’nin katılım müzakerelerinin
sonlanması çağrısının temelini, gerekçesini, Avrupa Birliğine tam üyelik
kriterlerimiz olan hukukun üstünlüğü, adalet, insan hakları, demokrasi, düşünce
ve ifade özgürlüğü ve kuvvetler ayrılığını kapsayan Türkiye’nin Kopenhag siyasi
kriterlerini yerine getirmekten çıktığı gerekçesi oluşturmaktadır. Bu konuda
taslak raporun tespitlerini değerlendirmek gerektiğini düşünüyorum. 
Değerli
milletvekilleri, çünkü gelinen aşamada Türkiye bir hukuk devleti olmaktan
uzaklaşmıştır. Adalet ve Kalkınma Partisinin ve Genel Başkanı Cumhurbaşkanının
ve iktidarlarının Avrupa Birliğiyle ilişkilerde önceliği, kesinlikle demokrasi,
hukuk devleti, hukukun üstünlüğü, basın özgürlüğü, temel hak ve özgürlüklerin
genişletilmesi değildir, tek önceliği kendi, kişisel siyasi çıkarlarıdır. 
Değerli
milletvekilleri, Sayın Erdoğan 1 Ekimde Meclisimizin açılış oturumunda yaptığı
konuşmasında Türkiye’nin Avrupa Birliğine ihtiyacı olmadığını söylemiştir.
Ancak bu durum aslında Sayın Erdoğan’ın Cumhurbaşkanlığı hükûmet sistemi ile
kuvvetler ayrılığının ve demokratik işleyen bağımsız kurumsal yapının ortadan
kalkmasıyla kendi tek adam yönetiminin kalıcılığı için Avrupa Birliğine olan
ihtiyacının kalmadığı, Kopenhag siyasi kriterleri başta olmak üzere Avrupa
Birliği hukuksal mevzuatını bir ayak bağı olarak gördüğü şeklinde
yorumlanabilir. Ve işte bu nedenle Türkiye, Avrupa Birliği tam üyelik
sürecinden adım adım uzaklaşmakta; mülteci sorunu, vize, gümrük birliği gibi
kısa vadeli ikili ilişkilere indirgenmiş durumdadır. 
Değerli
milletvekilleri, gücün tek kişide toplanmasıyla Türkiye evrensel Avrupa
değerlerinden ve uluslararası topluma güven veren bir ülke konumundan
uzaklaşmış olmasının maliyetlerini toplumun tüm kesimleri olarak yaşamaktayız.
İşte Dünya Adalet Projesi tarafından hazırlanan Hukukun Üstünlüğü Endeksi’nde
2017 verilerine göre Türkiye önceki yıla göre iki sıra daha gerileyerek 113
ülke arasında 101’inci olmuştur. OHAL ve sonrası uygulamalar kapsamında atılan
adımların kapsamı, zamanla medyada ve akademide eleştirel seslere yönelik
olarak orantılılık prensibiyle çelişen şekilde genişletilmiştir. İktidar olarak
kendisine muhalif kim ya da hangi kuruluş varsa sindirmek, yok etmek üzere
demokrasi ve hukuk dışı yollara başvurulmuştur. Gazeteciler, insan hakları
savunucuları, yazarlar ya da sosyal medya kullanıcılarına yönelik ceza
davaları, basın kartlarının iptali ve çok sayıda medya organının kapatılması ya
da yönetimine Hükûmet temsilcilerinin atanması ciddi kaygılar yaratmıştır.
Özgürlük ortamının daraltılması nedeniyle, genç ve nitelikli beşerî sermaye
yurt dışına kaçmakta, gidenler ise geri dönmemektedir. Sadece genç beyinler
değil, üretici ve yatırımcı beyinler de sermayeleriyle birlikte ülkemizi terk etmektedirler.
Türkiye, 6 bin göçle, Çin ve Hindistan’ın ardından 3’üncü sırada yer
almaktadır. 
Sayın
Başkan, değerli milletvekilleri; sonuç olarak Türkiye’nin ekseninin,
perspektifinin Avrupa Birliği tam üyeliği ve tam üyelik süreci olduğunu, başka
bir seçeneğinin ve bu seçenek sonrası yaratılacak maliyetlerinin çok boyutlu
olacağını ben bir kez daha kürsüden hatırlatmak istiyorum ve bir an evvel
siyasi iktidarı da tam üyelik yolunda gerekli adımları atmaya davet ediyorum. 
Teşekkür
ederim. (CHP sıralarından alkışlar)
BAŞKAN
– Teşekkür ederim. 
Gündem
dışı üçüncü söz, Üsküdar Kirazlıtepe’deki kentsel dönüşüm sorunu hakkında söz
isteyen İstanbul Milletvekili Hayrettin Nuhoğlu’na aittir. 
Buyurun
Sayın Nuhoğlu. (İYİ PARTİ sıralarından alkışlar)
3.- İstanbul Milletvekili Hayrettin Nuhoğlu’nun, İstanbul ili Üsküdar
ilçesi Kirazlıtepe Mahallesi’nde yaşanan kentsel dönüşüm sorununa ilişkin
gündem dışı konuşması
HAYRETTİN
NUHOĞLU (İstanbul) – Sayın Başkan, değerli milletvekilleri; İstanbul’umuzun
Üsküdar ilçesinde, muhteşem bir deniz manzarası olan, Boğaz manzarası olan
Kirazlıtepe Mahallesi var. 17 Kasım Cumartesi günü, İYİ PARTİ’mizin Üsküdar
İlçe Başkanı, İstanbul İl Başkanı ve genel merkezdeki yönetici arkadaşlarla
birlikte mahalleyi gezdik. Burası kentsel dönüşüm alanı ilan edildi. 2015’ten
bu yana mahalle sakinleri çok huzursuz, hatta endişeli bir hayat
yaşamaktadırlar. Geçtiğimiz süreç içerisinde neler oldu, kısaca onlara göz
atmak istiyorum ve nihayetinde, mahalle sakinlerinin çok masum, sade
isteklerini dile getirmek istiyorum. 
Değerli
arkadaşlar, bu bölge de Eylül 2015’te kentsel dönüşüm alanı ilan edildi, Ekim
2016’da da özel proje alanı ilan edilerek emsal 1,50 olarak açıklandı, hak
sahiplerine de yüzde 60 pay verileceği söylendi, ayrıca molozlar için de 35 bin
lira ile 60 bin lira arasında sabit ödeme yapılacağı açıklandı. Şubat 2017’de
TOKİ devreye girdi, bölgede bir ofis açtı ve hak sahiplerinden tek taraflı
muvafakat almaya başladı. İşte, bu muvafakat alınmaya başladıktan sonra hak
sahipleri “Ne oluyor?” diye ayağa kalktı. Ağustos 2017’de yıkım başladı, imza
aldıkları hak sahiplerinin bazılarının yıkımı gerçekleştirildi ve o arada da
diğer imza vermeyen hak sahiplerine tehditler başladı. Üsküdar Belediye Başkanı
mahalle kıraathanesinde yaptığı toplantıda çok açık bir şekilde “Bu işi, imza
atın, sulh yoluyla çözelim yoksa buraları risk alanı ilan edecekler,
olacakların müsebbibi siz olursunuz.” dedi. Tabii, hak sahipleri bu tehdidi
yutmadı ve Şubat 2018’de de riskli alan ilanı gerçekleşti. Mart 2018’de Çevre
ve Şehircilik Bakanlığı riskli alanlarla ilgili yetkisini Üsküdar Belediyesine
devretti; bundan sonra, belediyedeki tehditler daha da arttı ve bunun üzerine,
daha önce ilan edilen o yüzde 50 hak edişin düşürüleceği söylendi ve hak
sahipleri imza vermek için bir hayli zora sokuldu ama gene de imzalar
sağlanamadı. Bu mahallede -değerli arkadaşlar, konu aslında çok önemli ve uzun
ama vakit çok kısa- normalde 182 dönüm arazide 749’u tapulu, 39’u tapusuz 788
hak sahibi var; bunlardan 352’si imza verdi -72 dönüme mukabele ediyor- geriye
kalanlar imza atmadı ve atmayacak. Aslında istedikleri fazla bir şey yok,
haksız hiçbir şey yok zaten. İstekleri çok kısaca dile getiriyorum. Öncelikle
orada yıkılan binaların moloz artıklarının temizlenmesi isteniyor çünkü artık
orada ciddi manada can tehlikesi bile var. Hak sahipleri tek taraflı imza atmak
istemiyorlar. Normal, bu baskılardan ve tehditlerden vazgeçilirse resmî
sözleşmeyi imzalamaya razılar ve bunun noterde yapılmasını istiyorlar. Hak
sahipleri neye sahip olacaklarını proje üzerinde görmek istiyorlar. Ayrıca,
projenin uygulama sürecinde aralarından seçecekleri bir teknik elemanın bu
denetim sürecinde temsilen bulunmasını arzu ediyorlar ve hak sahipleri tapu ve
moloz bedellerinin hakkaniyet ölçüsünde yeniden güncellenmesini istiyorlar.
Değerli
arkadaşlar, Üsküdar Belediye Başkanı “Arkamda büyük oy desteği var. Ben yüzde
45, yüzde 46 oyla seçildim. Bana güvenip imza vermek zorundasınız.” diyor.
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili. 
HAYRETTİN
NUHOĞLU (Devamla) – Bu, ne anlama geliyor? “Ben seçimlerde sizden oy alırsam
devam eder.” diyor. Hiç kimsenin oyuna ipotek koymak olmaz. Bu, doğru bir
davranış değildir. Üsküdar Belediye Başkanı bundan mutlaka vazgeçmelidir veya
AKP, Üsküdar Belediye Başkanını ikaz etmelidir; oradaki seçmeni tehditten
vazgeçsin.
Değerli
arkadaşlar, Kirazlıtepe, Üsküdar’ımız İstanbul’umuzun sadece bir semtidir ama
bu semtte yaşayan vatandaşlarımızın haklarını korumak da bizim görevimizdir.
Hepinize
saygılar sunuyorum. (İYİ PARTİ sıralarından alkışlar)
BAŞKAN
– Teşekkürler Sayın Milletvekili.
Sayın
milletvekilleri, şimdi sisteme giren milletvekillerine yerlerinden birer dakika
süreyle söz vereceğim. Bu sözlerin ardından sayın grup başkan vekillerimizin
söz taleplerini karşılayacağım.
Sayın
Gökçel…
V.- AÇIKLAMALAR
1.- Mersin Milletvekili Cengiz Gökçel’in, Akkuyu Nükleer Santral Projesi
nedeniyle Mersinlilerin endişeli olduğuna ilişkin açıklaması
CENGİZ GÖKÇEL
(Mersin) – Sayın Başkan, değerli milletvekilleri; Mersinliler endişeli,
Mersinliler huzursuz. Projesi gündeme geldiği günden beri belirsizliklerle
ilerleyen Akkuyu Nükleer Santral Projesi zaman zaman gündemden düşse de
Mersinlilerin aklından çıkmıyor çünkü nükleer, çağ dışı enerji üretim yöntemidir.
Gelişmiş ülkeler nükleer enerjilerden hızla uzaklaşıyor. AKP iktidarı gelişmiş
ülkelerin nükleer çöplüğü olmak için üstüne para veriyor. Mersin’in tarımsal
üretimi, yemyeşil ormanları, masmavi denizi, çağ dışı bir tesise kurban
ediliyor. Üstelik nükleer santralde kullanılacak reaktör ilk denemesinde
başarısız oldu. Ne olduğu belli olmayan bir reaktörü “Allah kerimdir.” diye
kullanamayız. AKP memleketi sevmiyor olabilir ama biz seviyoruz. Türkiye'miz
Rusya’nın, Japonya’nın deney üssü değildir. Akkuyu’da 3 kere temel attınız, 1
kere de Mersinlileri dinleyin.
BAŞKAN – Sayın
Topal…
2.- Hatay Milletvekili Serkan Topal’ın, özel sektör ile kamunun
Suriye’den alacağının olup olmadığı, varsa toplam tutarının ne olduğu ve
alacakların tahsili için iletişim ağının kurulup kurulmadığı hususlarında
kamuoyunun açıklama beklediğine ilişkin açıklaması
SERKAN TOPAL
(Hatay) – Teşekkür ediyorum Sayın Başkan.
Türkiye, komşusu
olduğu Suriye’yle uzun yıllar geniş bir ticari faaliyet yürütmüştür.
Uluslararası ticaretin gereği olarak Suriye’yle bir borç alacak ilişkisi her
zaman mevcut olmuştur. Bu bağlamda gerek özel sektörümüzün gerekse kamunun
Suriye’de alacağı var mıdır? Bu alacakların toplam tutarı ne kadardır?
Alacakların tahsili için bir iletişim ağı kurulmuş mudur? Bu iletişim hangi
kanallardan yapılmaktadır? Eğer hiçbir iletişim yoksa bu alacaklar ne olacak?
Suriye Hükûmetiyle bir ticari iletişim kurulacak mı? Bu hususta kamuoyumuz
açıklama bekliyor, biz de iktidardan bunu talep ediyoruz.
Teşekkür
ediyorum.
BAŞKAN – Sayın Taşkın…
3.- Mersin Milletvekili Ali Cumhur Taşkın’ın, 20 Kasım Dünya Çocuk
Hakları Günü vesilesiyle Birleşmiş Milletlerin çocuk ölümlerine sessiz
kaldığına ilişkin açıklaması
ALİ CUMHUR
TAŞKIN (Mersin) – 20 Kasım Dünya Çocuk Hakları Günü; ülkemizde ve tüm dünyada
değişik etkinliklerle kutlandı. Özellikle savaş ve yoksulluğun hüküm sürdüğü
coğrafyalarda yaşam mücadelesi veren çocukları korumak ve yaşam koşullarını
iyileştirmek için Birleşmiş Milletler 20 Kasımı Dünya Çocuk Hakları Günü olarak
ilan etmiştir. Dünya üzerinde yaşanan savaşların, zulümlerin sebep olduğu açlık
ve yoksulluktan maalesef en çok çocuklar etkilenmektedir. Gazze, Arakan ve
Suriye gibi bölgeler çocuk katliamlarına sahne olmaya hâlâ devam etmektedir.
Birleşmiş Milletler Çocuklara Yardım Fonu (UNICEF) verilerine göre, dünyada her
gün 5 yaşın altında 22 bin çocuk önlenebilir sebeplerden dolayı hayatını
kaybetmektedir. Hâl böyleyken, Birleşmiş Milletler ne yazık ki tüm bu
katliamlara ve çocuk ölümlerine sessiz kalmaktadır. Çocuklar yarınlarımız,
geleceğimizdir.
Çocuklar ölmesin
diyor, Genel Kurulu saygıyla selamlıyorum. 
BAŞKAN – Sayın
Özer…
4.- Antalya Milletvekili Aydın Özer’in, çiftçiye fiyat baskısı
uygulandığına ilişkin açıklaması
AYDIN ÖZER
(Antalya) – Teşekkür ederim Sayın Başkan. 
Çiftçi üzerinde
ne yazık ki çok yoğun bir fiyat baskısı uygulanıyor. Artan gıda fiyatları
herkesin dilinde ama kimse girdi maliyetlerinden söz etmiyor. Gübre artıyor,
mazot artıyor, ilaç artıyor; tohum, yem, nakliye, işçilik maliyetleri hep
artıyor ama ürün fiyatlarının hep aynı kalması isteniyor.
Bir yıl önce 1
liralık maliyeti olan ürünün bugün 1,5 liralık maliyeti var ama fiyatı hep aynı
kalsın isteniyor. Gıda enflasyonu gerekçesiyle yeni bir hal yasası yapılması
gündemde. Söylenene göre, hal komisyonculuğu tamamen kaldırılmak isteniyor. Bu
yanlıştır çünkü komisyoncu çiftçinin temsilcisidir. Eğer yerine bir şey
koymadan bunu kaldırırsanız küçük üreticiyi yok edersiniz. Lütfen işi bilmeden,
üreticiyi dinlemeden hareket etmeyin. 
Teşekkür ederim.

BAŞKAN – Sayın Taşdoğan…
5.- Gaziantep Milletvekili Ali Muhittin Taşdoğan’ın, DMD hastalarının
hayat ve bakım kalitesinin yükseltilmesi gerektiğine ilişkin açıklaması
ALİ MUHİTTİN
TAŞDOĞAN (Gaziantep) – Sayın Başkan, sayın milletvekilleri; “duchenne muscular
dystrophy” ya da bilinen adıyla DMD hastalığı her yeni doğan 3.500 erkek
çocuğunun 1’inde ve çok nadir olarak kız çocuklarında görülen genetik bir kas
hastalığıdır. Nadir hastalıklar içinde en sık görülen ölümcül çocuk
hastalığıdır.
Ülkemizde
epidemiyolojik çalışmalar yetersiz olsa da Türkiye’de 15 bin DMD hastası olduğu
tahmin edilmektedir. Tıbbi literatürde yaşam süreleri 20’li yaşların ortası
olarak belirtilse de ülkemizde bakım standartlarının yetersizliğinden dolayı
13-16 gibi çok genç yaşlarda birçok DMD’li evladımız solunum ve kalp yetmezliği
nedeniyle hayatlarını kaybetmektedir.
“İnsanı yaşat ki
devlet yaşasın.” ana fikriyle DMD’li bireylerin hayat ve bakım kalitesinin
yükseltilmesi için acilen çalışma yapılmalıdır. Dünyadaki bakım standartları ve
en iyi uygulama örneklerinin Türkiye’ye getirilmesi için çaba gösterilmelidir. 
Teşekkür ederim.

BAŞKAN – Sayın
Barut…
6.- Adana Milletvekili Ayhan Barut’un, enflasyonun düşürülebilmesi için
gösterilen çabanın ekonomik ve mali politikalarla desteklenmesi gerektiğine, domates
üreticilerinin taleplerine ilişkin açıklaması
AYHAN BARUT
(Adana) – Sayın Başkan, ülkemiz tarımının ve tarımsal ticaretinin
geliştirilmesi, sorunlarının çözülmesi; artan maliyetler, döviz kurunda yaşanan
gelişmeler, uzayan vadeler ve finansal erişimde yaşanan zorlukların aşılması
gerekiyor. Enflasyonla mücadeleden söz ediliyor ama enflasyonun kalıcı olarak
düşürülmesi için zaman geçirilmeden ekonomik ve mali politikalarla bu çabanın
desteklenmesi lazım. 
Sizlere domates
üreticilerimizin taleplerinden söz etmek istiyorum: Bilindiği üzere, domates
üreticileri Rusya’ya ihracat konusunda büyük sıkıntılar yaşıyor. Bu dönemde,
mesela, Antalya’daki üreticiler, üretiminin yüzde 70’ini pazarladığı Kuzey Irak
pazarının sona ermemesi için dua ediyor. “Kuzey Irak olmasaydı domatesin fiyatı
1 lira civarı olurdu.” diyen üreticiler her yıl karşılaştıkları sorunlarına
kalıcı çözüm bulunmasını istiyor. Domateste görülen tuta hastalığıyla yükselen
fiyatların Irak pazarıyla dengelendiği konuşuluyor ancak üreticiler ısrarla
Rusya’ya dikkat çekiyor. Rusya’ya domates ihracatının önündeki engellerin
aşılması şarttır. 
Teşekkür ederim.

BAŞKAN – Sayın
Tutdere…
7.- Adıyaman Milletvekili Abdurrahman Tutdere’nin, sarmalık tütüne
uygulanacak ÖTV indiriminin ne zaman yapılacağını öğrenmek istediğine ilişkin
açıklaması
ABDURRAHMAN
TUTDERE (Adıyaman) – Teşekkürler Sayın Başkan. 
Adıyaman’ımız,
tek başına içim özelliğiyle Türkiye'de ve dünyada bir değer olan sarmalık
kıyılmış tütünün başkenti, tütün emekçilerinin diyarı. Geçen yasama döneminde
tek başına içim özelliğine sahip bu tütünlerin kooperatifler aracılığıyla
piyasaya satılması konusunda yasal düzenlemeler yapıldı ve bu kapsamla ilgili
Maliye Bakanlığı tarafından kamuoyuna sarmalık tütüne uygulanacak ÖTV’de
indirim yapılacağı taahhüt edildi. Bu konuda bugüne kadar bir çalışma
yapılmadı. 
Adıyaman tütün
üreticileri adına ilgili bakanlığa sormak istiyorum: Sarmalık tütüne
uygulanacak ÖTV indirimini ne zaman yapacaksınız?
Teşekkür
ediyorum. 
BAŞKAN – Sayın
Arık yerine Sayın Zeybek…
8.- İstanbul Milletvekili Gökan Zeybek’’in, Bayburt CHP İl Başkanlığı
binasında çıkan yangın nedeniyle geçmiş olsun dileğinde bulunduğuna, Malatya
ili Hekimhan ilçesindeki yol çalışmasının bir an önce bitirilmesi gerektiğine
ilişkin açıklaması
GÖKAN ZEYBEK (İstanbul)
– Sayın Başkan, Cumhuriyet Halk Partisi Bayburt İl Başkanlığının yan tarafında
bulunan binada başlayan küçük bir yangın itfaiyenin geç gelmesi sebebiyle kısa
sürede büyümüş ve Bayburt Cumhuriyet Halk Partisi İl Başkanlığı binası ciddi
biçimde hasar görmüştür. Buradan geçmiş olsun dileklerimi iletiyorum. 
Malatya ili
Hekimhan ilçesinde Büyükşehir Belediyesinin yapmış olduğu yol çalışmalarının
bitirilmemesi dolayısıyla bütün ana caddeler toprak altındadır, bir an önce
asfaltının yapılmasını talep etmekteyim. 
Teşekkür ederim.

BAŞKAN – Sayın
Kılıç. 
9.- Kahramanmaraş Milletvekili İmran Kılıç’ın, Mevlidi Nebi Haftası’na,
medeniyet krizinin doğurduğu sorunların fikrî ve siyasi bağımlılık,
bölünmüşlük, insan hakları ihlalleri, gelir dağılımındaki adaletsizlik ile
cehalet olduğuna ilişkin açıklaması
İMRAN KILIÇ
(Kahramanmaraş) – Teşekkür ederim Sayın Başkanım. 
Değerli
milletvekilleri, Mevlidi Nebi Haftamız devam ediyor. Âlemlere rahmet olarak
gönderilen Peygamberimizin gelişiyle dünyayı aydınlatan bir büyük medeniyet
kuruldu ancak bugün, İslam dünyası bir medeniyet krizi ve onun doğurduğu
sorunlarla boğuşmaktadır. İslam medeniyeti, daha önce Moğol istilası, Haçlı
istilası, Latin istilası ve Endülüs’ün düşüşünün ardından gelen böyle krizleri
başarıyla aşıp atlatabilmişti. Birinci Dünya Savaşı’nda Osmanlı’nın mağlup
olmasıyla Batı istilasına giren İslam medeniyeti, bu son krizi henüz
aşamamıştır. Medeniyet krizinin doğurduğu sorunların en temellileri, fikrî
bağımlılık, siyasi bağımlılık, tefrika yani bölünmüşlük, insan hakları
ihlalleri, zulüm, gelir dağılımındaki adaletsizlik, fakirlik, Batı
taklitçiliği, sosyal amnezi -unutma hastalığı- ve toplumsal hafıza zincirinin
kopması, cehalet. “Ey hasmıhakiki cehalet, seni öldürmeli evvel/ Sensin el
âlemi bize üstün çıkaran el!” 
BAŞKAN – Sayın
Filiz…
10.- Gaziantep Milletvekili İmam Hüseyin Filiz’in, 24 Kasım Öğretmenler
Günü vesilesiyle fikrî hür, vicdanı hür, irfanı hür nesiller yetiştiren tüm
öğretmenlere en kalbi şükranlarını sunduğuna ilişkin açıklaması
İMAM HÜSEYİN
FİLİZ (Gaziantep) – Teşekkür ederim Sayın Başkan.
Bizler, beşikten
mezara kadar ilim tahsil etmeyi emreden bir medeniyetin mensupları olarak
öğretmenlerimize tarih boyunca önem verdik ve önem vermeye devam etmekteyiz.
Öğretmen, sadece öğreten, bilgiyi nakleden kişi olmayıp eğiten, öğrencisinin
içindeki cevheri sabırla ortaya çıkaran ve işleyen kişidir. Bu yönüyle
öğretmenler, eğitim öğretim sistemimizin temel yapı taşları, geleceğimizin de
mimarlarıdır, emekleri ve fedakârlıkları unutulamaz.
Baş döndürücü
gelişmelerin yaşandığı bir çağdayız. Bunun için, öğretmenlerin kendilerini
yenilemeleri, gelişmeleri yakından takip etmeleri ve öğrencilerini ona göre
yönlendirmeleri çağı yakalamamız açısından önemlidir. 
Millet
mekteplerinin açıldığı ve Gazi Mustafa Kemal’e “başöğretmenlik” unvanının
verildiği 24 Kasım Öğretmenler Günü’nde, kutsal olduğu kadar, mesuliyeti de
ağır bir mesleği icra eden, fikri hür, vicdanı hür, irfanı hür nesilleri
yetiştiren gönül insanları tüm öğretmenlerimize en kalbî şükranlarımı sunuyorum.

BAŞKAN – Sayın
Enginyurt yerine Halil Öztürk…
11.- Kırıkkale Milletvekili Halil Öztürk’ün, haksız ve adaletsiz bir
sınav yöntemiyle Kırıkkale İl Millî Eğitim Müdürlüğüne bağlı okullarda görev
yapmak üzere temizlik personeli alımı gerçekleştirildiğine ilişkin açıklaması
HALİL ÖZTÜRK
(Kırıkkale) – Sayın Başkan, Kırıkkale İl Millî Eğitim Müdürlüğüne bağlı
okullarda görev yapmak üzere temizlik personeli olarak, İŞKUR, Toplum Yararına
Program kapsamında 500 kişilik, haksız ve adaletsiz bir sınav yöntemiyle alım
gerçekleştirmiştir. Kırıkkale İŞKUR Müdürlüğünü hak yememesi konusunda
defalarca uyarmamıza rağmen, gelinen noktada maalesef müdürlük, uyarılarımızı
dikkate almayarak Kırıkkale’de büyük bir skandala imza atmıştır. Hak yenmemesi
için adaletli olan noter huzurunda kurayla işe alım, Kırıkkale merkezde
gerçekleştirilirken, diğer bütün ilçelerde kriterleri belli olmayan, kurasız,
notersiz, sözde mülakatlarla işe alım yapılmıştır. Son derece adaletsiz, özel
bir eğitim ve beceri gerektirmeyen böyle bir iş tanımına göre, neye göre
mülakat ve değerlendirmenin yapıldığı belli değildir. Kırıkkale’nin ilçelerinde
kurasız, notersiz, kritersiz, sözde mülakatlarla kimlere öncelik neden
tanınmış, bu talimatı kimler vermiştir? Bu konuda verdiğimiz yazılı soru önergemize
hâlen ilgili bakanlık cevap vermemiştir. Anayasa’mıza dahi aykırı olan bu işe
alım sürecinin bilinmeyenlerini ortaya çıkaracağız ve Kırıkkale’de kimsenin
hakkının yenmesine müsaade etmeyeceğiz.
BAŞKAN
– Sayın Arslan…
12.- Denizli Milletvekili Kazım Arslan’ın, yaşanan ekonomik krizle
birlikte zor duruma düşen çiftçilerin mağduriyetinin giderilmesi için çözüm
önerilerinin neler olduğuna ilişkin açıklaması
KAZIM
ARSLAN (Denizli) – Tarım, Gıda ve Hayvancılık Bakanına soruyorum: Ülkemizde
yaşanan ekonomik krizle birlikte çiftçilerimiz de çok zor duruma düşmüş,
ürünlerini satamaz, borcunu da ödeyemez duruma gelmiştir. Bu nedenle
çiftçilerimize ve hayvancılık yapan vatandaşlarımıza acilen girdi ve pazar
desteği verilmesi gerekmektedir. Bir, öncelikle mazot üzerindeki vergiler
alınmayarak çiftçimize acilen ucuz mazot verilmesini; iki, çiftçimizin geçen
senelerden bekleyen iyi tarım ödemlerinin bir an önce yapılmasını; üç,
çiftçilerimizin yağlık ay çekirdeği ve mısır desteğiyle ilgili ödemelerinin
hemen yapılmasını; dört, çiftçilerimizin kullandığı gübre, yem, ilaç ve
tohumlar üzerindeki vergilerin sıfırlanmasını; beş, ürettiğimiz tarım
ürünlerinin hiçbirisinin ithalinin yapılmamasını ve yasaklanmasını; altı,
Çin’den ay çekirdeği ithalinin yasaklanmasını; yedi, çiftçilerimizin devlete ve
tarım kredi kooperatiflerine olan kredi borçlarının faizsiz olarak bir sene
süreyle ertelenmesini istiyoruz. 
Teşekkür
ederim.
BAŞKAN
– Sayın Yurdunuseven…
13.- Afyonkarahisar Milletvekili İbrahim Yurdunuseven’in, 20 Kasım Dünya
Çocuk Hakları Günü’nü kutladığına, Birleşmiş Milletlerin katliamlara ve çocuk
ölümlerine sessiz kaldığına ilişkin açıklaması
İBRAHİM
YURDUNUSEVEN (Afyonkarahisar) – Teşekkür ediyorum Sayın Başkan.
Dünya
üzerinde yaşanan savaşların, zulümlerin sebep olduğu açlık ve yoksulluktan
maalesef en çok çocuklar etkilenmektedir. Gazze, Arakan, Suriye, Myanmar gibi
bölgeler çocuk katliamlarına sahne olmaya hâlen devam etmektedir. Özellikle
savaş ve yoksulluğun hüküm sürdüğü coğrafyalarda yaşam mücadelesi veren çocukları
korumak ve yaşam koşullarını iyileştirmek için Birleşmiş Milletler, 20 Kasımı
Dünya Çocuk Hakları Günü olarak ilan etmiştir. Birleşmiş Milletler Çocuklara
Yardım Fonu verilerine göre dünyada her gün 5 yaşın altında 22 bin çocuk
önlenebilir sebeplerden dolayı hayatını kaybetmektedir. Hâl böyleyken maalesef
Birleşmiş Milletler, ne yazık ki bu tür katliamlara ve çocuk ölümlerine sessiz
kalmaktadır. 
Bir
hukukçu olarak Dünya Çocuk Hakları Günü’nü kutluyor; çocuklar yarınlarımız,
geleceğimizdir diyor, çocuklar ölmesin diyor; Genel Kurulu saygıyla
selamlıyorum. 
BAŞKAN
– Sayın Ahmet Kaya…
14.- Trabzon Milletvekili Ahmet Kaya’nın, iktidar partisinin Meclis
gündemine taşıdığı konuların vatandaşların beklentilerinin çok uzağında
kaldığına ve emeklilikte yaşa takılanların haklı talebini unutturmayacaklarına
ilişkin açıklaması
AHMET KAYA
(Trabzon) – Teşekkürler Sayın Başkan.
Ülkemizin ve
milletimizin önemli ve öncelikli sorunları çözüm beklerken iktidar partisi
tarafından Meclis gündemine taşınan konuların vatandaşlarımızın talep ve
beklentilerinin çok uzağında kaldığını görüyoruz. 
Emeklilikte yaşa
takılanlar sorunu da vatandaşlarımızın öncelikli olarak çözüm beklediği
konuların başında gelmektedir. Milyonlarca vatandaşımızın sigortalılık süresini
ve prim gün sayısını doldurmuş olmalarına rağmen emekli edilmemesi ülkemizin
kanayan bir yarası hâline gelmiştir. Her seçim döneminde iktidarıyla
muhalefetiyle çözüm sözü verilen emeklilikte yaşa takılanlar sorunu, artık
acilen çözülmelidir. Analarının ak sütü gibi hak ettikleri emeklilik hakları,
vatandaşlarımıza verilmelidir. Bu hakkı vermeyenler, kazanılmış bir hakkın
gasbedilmesi vebalini omuzlarında taşımaktadır. Cumhuriyet Halk Partisi olarak
biz bu sorunu çözülünceye kadar gündemde tutmaya devam edeceğiz. Milletimizin bu
haklı talebini unutturmayacağız, unutturulmasına da izin vermeyeceğiz. Bunu
böyle bilin istiyoruz.
Teşekkür ederim.
BAŞKAN – Sayın
Öçal’ın yerine Sayın Bakbak…
15.- Gaziantep Milletvekili Derya Bakbak’ın, 24 Kasım Öğretmenler Günü
vesilesiyle ülkenin bayrağı, vatanın selameti için canını ortaya koyan tüm
şehit öğretmenleri saygıyla andığına ilişkin açıklaması
DERYA BAKBAK
(Gaziantep) – Sayın Başkan, değerli milletvekilleri; bir öğretim üyesi olarak
insan yetiştirme sanatının mimarı öğretmenlerimiz, bugüne kadar tahtaya
yazdıkları her harf, deftere düştükleri her notla Türkiye'nin geleceğine değer
kattılar. Ülkemize bilgi çağının kapılarını açacak anahtar da değerli
öğretmenlerimizin elinde. 
Kalemin kılıçtan
üstün olduğu bir medeniyetin mensubu olarak bizlerin görevi, bu adanmışlık
mesleğinin niteliklerini daha da iyileştirmek olacak. 
24 Kasım
Öğretmenler Günü vesilesiyle, bu ülkenin bayrağı, bu vatanın selameti için
canını ortaya koyan tüm şehit öğretmenlerimizi saygı, rahmet ve minnetle
anıyorum.
Uzun yıllar
boyunca öğrencilerini çok büyük bir hassasiyet ve fedakârlıkla yetiştirmiş,
bugün artık emekli olmuş öğretmenlerimize de sağlıklı, hayırlı ömürler temenni
ediyorum.
Saygılar
sunuyorum.
BAŞKAN – Sayın
Şevkin…
16.- Adana Milletvekili Müzeyyen Şevkin’in, TSK bünyesinde uzman erbaş
olarak görev yaparken kanun gereği ilişiği kesilen ancak emekli aylığı
bağlanıncaya kadar sivil memur olarak çalıştırılanların mağduriyetine, şehir
hastanelerindeki temizlik işçilerinin kadro imkânından yararlanamadığına ve özel
güvenlik personelinin özlük haklarının iyileştirilmesi gerektiğine ilişkin
açıklaması
MÜZEYYEN ŞEVKİN
(Adana) – TSK bünyesinde uzman erbaş olarak görev yapmakta iken kanun gereği,
45 yaşını müteakip, görevinden ilişiği kesilen ancak emekli aylığı bağlanıncaya
kadar yine aynı kurumda sivil memur olarak çalıştırılan vatandaşlar hak kaybına
uğramıştır. 2016 yılında yürürlüğe giren 6663 sayılı İntibak Yasası’yla
birlikte uzman erbaşlara verilen 3000 ek göstergeden söz konusu sivil memurlar
yararlanmamıştır. Yasa sonrası aynı şartlarda görev yapan sivil memurların
yıpranma, kimlik ve sicil numarası, uzman erbaş olarak düzenlenmiş olmasına
rağmen, yasadan önce görev yapanlar bu kapsama alınmamıştır. Maaşlarında ciddi
bir düşüş yaşayan vatandaşlarımızın sorunu çözüme kavuşturulmalıdır. 
Ayrıca, Adana’da
olduğu gibi, şehir hastanelerinde çalışan temizlik işçileri de kadro imkânından
yararlanmamıştır. Türkiye’de zor şartlarda görev yapan özel güvenlik
personelinin özlük haklarında iyileştirmeler yapılmalı, asgari ücretle
geçinmeye çalışan özel güvenlik personelinin yaptıkları riskli iş göz önüne
alınarak maaşlarında ciddi bir düzenleme yapılmalıdır. 
Teşekkür ederim.

BAŞKAN – Sayın
İsmail Kaya…
17.- Osmaniye Milletvekili İsmail Kaya’nın, 24 Kasım Öğretmenler Günü’nü
kutladığına ilişkin açıklaması
İSMAİL KAYA
(Osmaniye) – Teşekkür ediyorum Sayın Başkanım. 
24 Kasım
Öğretmenler Günü’ne az bir zaman kaldı. Çok kıymetli öğretmenlerimizin bu
anlamlı gününü şimdiden kutluyor, başta bana öğretmenlik yapmış olan
öğretmenlerim olmak üzere tüm öğretmenlerimizin bu anlamlı gününü yürekten
kutluyor ve ellerinden öpüyorum. 
24 Kasım
Öğretmenler Günü kutlu olsun diyerek Genel Kurulu saygıyla selamlıyorum. 
BAŞKAN – Sayın
Şahin, Sayın Kasap yerine.
18.- Balıkesir Milletvekili Fikret Şahin’in, zor durumda olan zeytin ve
zeytinyağı üreticilerine destekleme priminin bir an önce ödenmesi gerektiğine
ilişkin açıklaması
FİKRET ŞAHİN
(Balıkesir) – Sayın Başkan, teşekkür ediyorum. 
Zeytin ve
zeytinyağı üreticilerinin en fazla masraf yaptığı hasat dönemi olan bugünlerde
Edremit, Burhaniye, Ayvalık, Gömeç, Havran ve Erdek’teki üreticilerimiz,
maalesef bu yıl da ekonomik olarak sıkıntı içindeler. Çiftçilerimiz ağustos
ayında, hasat öncesi alması gereken dönüm başı üretim ve iyi tarım uygulama destekleme
primlerini hâlen almış değiller. Üretim maliyetlerinin neredeyse yüzde 100
arttığı bu hasat döneminde zeytinyağı fiyatlarının geçen yılın fiyatlarıyla
aynı olması, prim alamayan üreticiyi ekonomik olarak daha da zora sokmuştur.
Zeytin ve zeytinyağı üreticilerimiz, destekleme primlerinin bir an önce
ödenmesini ve tane zeytine de zeytinyağında olduğu gibi kilogram başına
destekleme primi verilmesini beklemektedirler.
Saygılarımla
efendim.
BAŞKAN – Sayın
Özyürek…
19.- Sivas Milletvekili Ahmet Özyürek’in, 4 Eylül 2019 Sivas
Kongresi’nin 100’üncü yılı olması münasebetiyle kutlamaların bir hafta süreyle
yapılmasını Kültür ve Turizm Bakanından talep ettiklerine ilişkin açıklaması
AHMET ÖZYÜREK
(Sivas) – Sayın Başkan, cumhuriyetin temelleri atılan, mandacılığı kabul
etmeyen, dış güçlere boyun eğmeyen, Millî Mücadele heyetine maddi ve manevi
olarak sahip çıkan Sivas ve Sivas halkına, 4 Eylül 2019’da Sivas Kongresi’nin
100’üncü yılı olması sebebiyle sahip çıkma zamanı. Sivas’ta Millî Mücadele
heyeti, yüz sekiz gün boyunca kalmıştır. Kalınan bu süre zarfında Sivas halkı,
Millî Mücadele heyetine sahip çıkıp en güzel şekilde ağırlamışlardır.
4 Eylül
2019’daki kutlamaların bir hafta süreyle yapılmasını istiyor ve Sivas’ın tarihî
ve zengin yemeklerini, kültürünü tanıtıp tattırabileceğimiz bir zaman dilimini
talep ediyoruz. Bu durumu Kültür ve Turizm Bakanlığımızın gündeme almasını
talep ediyoruz.
Başta Gazi
Mustafa Kemal Atatürk’ü ve silah arkadaşlarını rahmet ve minnetle anıyorum.
Teşekkür
ediyorum.
BAŞKAN – Sayın Erdoğan…
Yok.
Sayın Çolakoğlu…
20.- Zonguldak Milletvekili Ahmet Çolakoğlu’nun, Zonguldak ili Kilimli
ilçesindeki maden ocağında meydana gelen patlamada ölen işçilere Allah’tan
rahmet dilediğine ilişkin açıklaması
AHMET ÇOLAKOĞLU
(Zonguldak) – Sayın Başkan, değerli milletvekilleri; Genel Kurulu saygıyla
selamlıyorum. 
Acımız ve
üzüntümüz büyük. Zonguldak’taki Kilimli ilçemizde özel bir maden ocağında
meydana gelen patlama dolayısıyla mahsur kalan 5 işçimizden 2’si kurtarıldı,
diğer 3 işçimiz maalesef yaşamını yitirdi. Kaza anından itibaren devletimizin
bütün kurumları olay yerine anında intikal etmiş olup kurtarma çalışmaları için
seferber olmuştur.
Şehit olan
madenci kardeşlerimize Allah’tan rahmet, yakınlarına başsağlığı diliyorum.
Kazadan yaralı olarak kurtulan madencilerimizin hastanede tedavileri devam
ediyor. Yaralı olan madenci kardeşlerimize acil şifalar diliyorum. 
BAŞKAN – Sayın
Örs…
21.- Trabzon Milletvekili Hüseyin Örs’ün, Gürcistan’da kar nedeniyle
mahsur kalan Türk tır şoförlerine gerekli yardımın yapılması gerektiğine
ilişkin açıklaması
HÜSEYİN ÖRS
(Trabzon) – Sayın Başkan, teşekkür ederim.
Rusya’dan
Türkiye'ye gelmek için yola çıkan Türk nakliye tırları, Gürcistan Kazbegi
bölgesinde kar ve elverişsiz hava şartları nedeniyle altı yedi gündür mahsur
durumdadır. Bu şoförlerden, bölgemde, Trabzon’da olanların ailelerinden bana
gelen bilgilere göre, bu şoför arkadaşlarımızın gıdaları ve sularının bitme
noktasında olduğu ve çok zor durumda oldukları söylenmiştir. Gürcistan’ın kar
temizleme çalışmalarında yetersizliği de dikkate alınarak devlet olarak, burada
mahsur kalan tır şoförlerimize gerekli yardımların yapılması hususunda
Meclisimize bu konuyu arz ediyorum. 
Söz verdiğiniz
için de ayrıca çok teşekkür ediyorum. 
BAŞKAN – Grup
başkan vekillerinin söz taleplerini karşılayacağım. 
Sayın Yavuz
Ağıralioğlu…
22.- İstanbul Milletvekili Yavuz Ağıralioğlu’nun, 24 Kasım Öğretmenler
Günü münasebetiyle ücretli öğretmenlerin sorunlarına hassasiyet gösterilmesini
talep ettiğine, ücretli öğretmenlere kadro verilemiyorsa joker öğretmen statüsü
tanınarak şartlarının iyileştirilmesi ve yaptıkları hizmetin ödüllendirilmesi
gerektiğine ilişkin açıklaması
YAVUZ
AĞIRALİOĞLU (İstanbul) – Sayın Başkan, bugün birkaç saattir, ücretli
öğretmenlerden kalabalık bir topluluğu ağırladım. Öğretmenler Günü
münasebetiyle oluşmuş hissiyat mutabakatına sığınarak bu mevzuda bir hassasiyet
talep ediyorum. Bugün görüşeceğimiz çevreyle ilgili torba yasa içerisinde bu
mevzuya dikkat çekmeye gayret edeceğim. Bir girizgâh olsun diye söylüyorum.
İktidar grubuna da yönlendirdim ama görüşebildiler mi, bilmiyorum. 
Takriben
5.500-6.000 kişilik bir mağdurlar topluluğu, bunların içerisinde ortalama
hizmet süreleri on dokuz yirmi seneyi bulanlar var. On üç-on dört senedir
tanımlanmamış bir görev içerisinde, inanılmaz kötü şartlarda, joker öğretmen
gibi çalışan bu kardeşlerimizin elinden devlet tutmak zorundadır. Bunun bize
yük olacak, bütçemize ağır gelecek hiçbir tarafı yoktur. Asgari ortalaması bin
liraya gelecek bir gelir düzeyiyle kadrolu çalışanlarımızın gitmekten imtina
ettiği yerlere gidecek kadar fedakâr bu öğretmenlerimize kadro verilmiyorsa
bile bunlara joker öğretmen statüsü verilerek, şartlarında iyileştirme
yapılarak gitmekten imtina edilen yerlere gidebilme taahhütleri kendi
uhdelerinde bulunan bu çocuklarımızı bu kadar sene tecrübeyle hizmet ettikleri
Millî Eğitim camiasından koparmamak lazım. 
Sürecin başında,
bunların bazıları artık yaş olarak biz yaşlara geldiler. Bunların içerisinde,
hatırı sayılır bir oranda, çalışma şartları kötü olmasına rağmen sebat eden ve
başka yaşam şartları bulunamadığı için buralarda fedakârlık etmek zorunda kalan
arkadaşlarımız var. Bunlar 20-25 yaşlarında olsalar -KPSS şartı getirildiği
için- bilgileri taze olduğundan bu şartları tutturabilirler ama takdir edersiniz
ki…
(Mikrofon
otomatik cihaz tarafından kapatıldı)
YAVUZ
AĞIRALİOĞLU (İstanbul) – Başkanım, istirham ediyorum.
BAŞKAN –
Buyurun.
YAVUZ
AĞIRALİOĞLU (İstanbul) – …45 yaşına gelmiş çalışanlarımızın KPSS’de 55-60 puan
tutturmaları zordur. Bu mevzuda İsmet Yılmaz Bey’e medyunuşükrandır
arkadaşlarımız, ismini hayırlarla yâd ediyorlar. Yeni Bakanımız mevzuya
herhâlde henüz dâhil olamadı ama bu mağduriyet giderilmezse bunların içerisinde
sigorta prim günleri on dört yıl çalışanların, beş yüz altı yüz gün iş gününü
doldurmuyor arkadaşlar. Dolayısıyla ciddi bir mağduriyet var. Bu anlamda, açığı
buradan gidermek… Tamam, mektepli olmaları tam sağlanamıyorsa bile alaylı
olmaları, tecrübe kazanmış olmaları, karine sayılarak bunların sahaya
sürülmeleri, devletin ellerinden tutması, millî eğitim camiamız için de bir
kazançtır. Devletin bu kadar zaman hizmetini gördüğü bu kadronun, yaptıkları
hizmetin ödüllendirilmesi cihetiyle ellerinden tutulması gerektiğine
inanıyorum. 
Ben bu mevzunun
detaylarıyla ilgili bugün Çevre Kanunu’yla ilgili görüşeceğimiz torba yasa
içerisinde dikkatlerinizi yine çekeceğim.
Arz ederim Genel
Kurula.
BAŞKAN – Sayın
Akçay…
23.- Manisa Milletvekili Erkan Akçay’ın, Milliyetçi Hareket Partisinin
seçim beyannamesinde verdiği taahhütlerin arkasında duran ve gündemine hâkim
bir parti olduğuna, sözleşmeli öğretmenlerin aile bütünlüğünden mahrum
edildiğine, locada kendilerini izleyen Tarsus Muharip Gaziler Derneği
mensuplarını saygıyla selamladıklarına ilişkin açıklaması
ERKAN AKÇAY
(Manisa) – Teşekkür ederim Sayın Başkan.
Milliyetçi
Hareket Partisinin Meclis faaliyetleri üzerinden, özellikle son haftalarda
yoğun, sistematik ve büyük ölçüde çiğ ve sığ diyebileceğimiz saldırıların
düzenlendiğini görüyoruz.
Milliyetçi
Hareket Partisi, seçim beyannamesinde verdiği tüm taahhütlerin arkasındadır, bu
taahhütlerin hayata geçmesi için Mecliste sahip olduğu araçları kendi gündemi
çerçevesinde kullanmaktadır. Milliyetçi Hareket Partisi, kendi gündemine hâkim
bir partidir, başka partilerin gündemine veya keyfine göre hareket etmeyiz. 
Plan ve Bütçe
Komisyonunda devam eden bütçe görüşmelerinde polislere, uzman jandarmalarımıza,
uzman çavuşlara 3600 ek gösterge hakkında bir önerge verilmiştir. Üstelik bu
önerge, usulsüzlük gerekçesiyle Komisyonda işleme dahi alınmamıştır. Bu önerge
üzerinden de dünden beri birtakım saptırma ve tezviratla, çeşitli yöntemler
sosyal medya kullanılarak partimize yönelik bazı söylemler geliştirilmeye
çalışılmaktadır. Bu konu ve bu konular, seçim beyannamemizde yer alan bir
taahhüdümüzdür, çözüm için de partimizin milletvekilleri tarafından verilmiş
kanun tekliflerimiz vardır. Altını çizerek söylüyorum, ek göstergelerin 3600’e
çıkarılması için tek yapılacak olan, 657 sayılı Devlet Memurları Kanunu’ndaki
ek gösterge cetvellerinin değiştirilmesidir. 
(Mikrofon
otomatik cihaz tarafından kapatıldı)
BAŞKAN –
Buyurun.
ERKAN AKÇAY
(Manisa) - Araştırma komisyonu kurarak, bütçeye ödenek koyarak bu işler
çözülmez. Bu konuda beklenti içinde olan vatandaşlarımızı ve milletimizi kimse
kandıramaz. Bu hamleler, vatandaşlarımızın sorun ve beklentilerini istismar
etmektir. Milliyetçi Hareket Partisi bu ve benzeri girişimleri bugüne kadar
olduğu gibi bundan sonra da bertaraf edecektir.
Sayın Başkan,
dünyanın en değerli mesleklerinden birisi de öğretmenliktir. Öğretmenler,
bugünden yarını inşa eden kıymetlerimizdir. Ülkemizde öğretmenler, mesleki pek
çok sorunla karşı karşıyadır. Bütün bu sorunları burada dile getirecek kadar
vaktimiz yok ama özellikle geçtiğimiz hafta ziyaretimize gelen sözleşmeli
öğretmenlerimizin bir talebini gündeme getirmek istiyorum.
(Mikrofon
otomatik cihaz tarafından kapatıldı)
BAŞKAN –
Toparlayın Sayın Başkan.
ERKAN AKÇAY
(Manisa) – Sözleşmeli öğretmenlerimiz, en temel anayasal haklarından olan aile
bütünlüğünden mahrum edilmektedir. Her ikisi de sözleşmeli olan öğretmenlere eş
durumu tayini hakkı verilmiştir ancak sadece birinin sözleşmeli öğretmen olduğu
aileler, bir araya gelememektedir. Sözleşmeli öğretmenlerimizin altı yıl
boyunca eş durumu tayininden mahrum bırakılması, aile bütünlüğünü tehdit eder
bir boyuta ulaşmıştır ve bu konunun acilen çözülmesi gerekmektedir, çok
teşekkür ediyorum.
Ayrıca, bugün
Meclis Genel Kurulumuzun misafir locasında bulunan Mersin Tarsus Muharip
Gaziler Derneği mensuplarına da hoş geldiniz diyor ve kendilerini sevgi ve
saygıyla selamlıyoruz. (MHP sıralarından alkışlar)
BAŞKAN – Sayın
Bilgen…
24.- Kars Milletvekili Ayhan Bilgen’in, Zonguldak ili Kilimli
ilçesindeki maden ocağında meydana gelen patlamada ölen işçilere Allah’tan
rahmet dilediklerine, taşeronun taşeronu sistemiyle iş yapıldığına, Soma
faciasını yaşamış bir ülke olarak maden ocakları konusuna daha sorumlu
yaklaşmak gerektiğine, Uğur Kaymaz’ın ölümüyle ilgili yargı sürecine ilişkin
açıklaması
AYHAN BİLGEN
(Kars) – Sayın Başkan, ben de tabii, öncelikle Zonguldak’ta Kilimli ilçesinde
Askeritepe’de biraz önce artık hayatlarını kaybettiği yönündeki bilgi
kesinleşen 3 madenci ve sendikanın verdiği bilgiye göre de 6 yaralı, 1’isinin
ağır olduğu ifade ediliyor… Tabii, yaralılara acil şifa diliyoruz, başsağlığı
diliyoruz, sabır diliyoruz ama bu, galiba bizim sadece sabır, sadece
başsağlığı, sadece rahmet dileyerek ele alabileceğimiz konulardan birisi değil.
Valilik, “Maden ruhsatlı mı, değil mi?” sorusunu cevaplayamıyor,
arkadaşlarımızın kurduğu temastan ruhsatlı bir maden ocağı olduğuna dair bir
teyit, bir bilgi alabilmiş değiliz. 
Artık ülkemizde
taşeron konusu öyle bir noktaya gelmiş ki hiçbir uzmanlık gerektirmeyen, hiçbir
sektörel, mesleki bilgi, istihdam gerektirmeyen alanlarda sadece kâr hırsıyla,
sırf aracılık hizmetlerinden kâr ederek taşeronun taşeronu sistemiyle iş
yapılıyor. Bu tabii, bedelini insan hayatıyla ödetiyor hepimize. Madende
çalışmak zaten çaresizliktir. Başka hiçbir yoldan evinize helal lokma, ekmek
götürme imkânınız yoksa madene mahkûm olursunuz ve her an zaten eve
tabutunuzun, cenazenizin gelmesi ihtimalini de göze alarak madene inersiniz.
Bunun bir örneğiyle daha karşı karşıyayız. Dolayısıyla, hiç olmazsa Soma gibi,
Türkiye yakın tarihinde 15 Temmuzdan bile daha fazla insanı bir günde, bir
saatte kaybettiğimiz vakayı yaşamış bir ülke olarak maden ocakları konusunda
daha sorumlu, sadece kâr hırsına, sadece aracılığa, sadece ihalelerden pay
kapmaya değil, insana değer vererek ve insanca çalışma koşullarını önemseyerek
yaklaşmak gerektiğini ifade etmek istiyorum.
(Mikrofon
otomatik cihaz tarafından kapatıldı)
AYHAN BİLGEN
(Kars) - Paylaşmak istediğim ikinci konu: 2004 yılında, bundan on dört yıl
önce, Uğur Kaymaz, 12 yaşında, evinin bahçesinde, avlusunda, babasının yanında,
ayağında terlikle, terörle mücadele adına -tırnak içerisinde ifade ediyorum-
hiçbir çatışma bilgisi olmaksızın, bir karşı ateş olmaksızın vücudunda 13
kurşun bulunarak hayatını kaybetti. Tabii ki olayın üzerinden on dört yıl
geçtikten sonra sorgulamamız gereken boyutu, yargıda ne oldu? Hadi güvenlik
güçleri, ihmalle, kusurla, kasıtla, neyle derseniz deyin, böyle bir fiilî
gerçekleştirdi. Peki, yargıda ne oldu? Yargılama sürecinde beraat çıktı, daha
sonrasında konu, Anayasa Mahkemesine taşındı, şu anda Anayasa Mahkemesinde
görülüyor. AİHM’den Türkiye’ye 70 bin avroluk ceza, tazminat hükmedildi ama
yeniden yargılama süreci tekrar reddedildi. 
(Mikrofon
otomatik cihaz tarafından kapatıldı) 
AYHAN BİLGEN
(Kars) – Bu uygulamaların elbette ki kendisi kabul edilemez, ülke güvenliğine,
barışına, insan haklarına, ülkenin saygınlığına katkı sunmaz ama daha vahim
olan, yargılama sürecinin on dört yılda geldiği noktadır. Eğer insanlar
uğradıkları haksızlığı, uğradıkları mahrumiyeti, yargıda da on dört yılda, hem
de bu kadar açık bir vakada telafi edecek, elbette kimseyi geri getirmeye güç
yetmez ama hiç olmazsa vicdanları rahatlatacak bir uygulamayla karşılaşmazlarsa
bu cezasızlık, sadece benzer uygulamaları tekrarlatır. Bu da sadece bu ülkede
gerilime, kamplaşmaya, öfkeye ve nefrete hizmet eder. 
Genel Kurulu
saygıyla selamlıyorum. 
BAŞKAN – Sayın
Özel…
25.- Manisa Milletvekili Özgür Özel’in, Zonguldak ili Kilimli
ilçesindeki ruhsatsız maden ocağında meydana gelen patlamada ölen işçilere
Allah’tan rahmet dilediğine, Soma Araştırma Komisyonunun belirlediği önerilerin
hayata geçirilmediğine, AİHM’in HDP eski Eş Genel Başkanı Selahattin
Demirtaş’la ilgili kararına, 9 Ağustos 2018 tarihinde Cumhurbaşkanı
Danışmanlığına atanan Sümeyra Merve Kılınç’a ait kartvizitte “Hanımefendi
Danışmanı” yazmasının ve maaşının devletten ödenmesinin kabul edilebilir
olmadığına ilişkin açıklaması
ÖZGÜR ÖZEL
(Manisa) – Teşekkür ederim Sayın Başkan. 
Bugün güne üzücü
bir haberle başladık. Zonguldak’ın Kilimli ilçesinde 2 maden işçisinin yaralı
kurtarıldığı ruhsatsız maden ocağına ilişkin olarak Zonguldak Valiliği “Mahsur
kalan 3 işçimizin hayatından umudumuz yok.” demişti. Birkaç dakika önce de acı
haberi aldık. Burada, ruhsatsız bir maden ocağında metan gazı sıkışması
nedeniyle patlama olduğu bildiriliyor. Buradaki “ruhsatsız” ifadesinin altını
çiziyorum. Ruhsatsız bir madenin çalışmasına göz yumulması nedeniyle ilgili
bakanlıkların hem ailelere hem de yüce Meclis çatısına bir açıklama borcu
vardır. Ne acı bir tesadüftür ki bundan iki yıl önce, 22 Kasım 2016’da yine
Kilimli’de özel bir maden ocağında meydana gelen göçükte 1 madencimiz hayatını
kaybetmişti. 
2014’te
Türkiye tarihinin en büyük maden kazasının yaşandığı Soma kazasının ardından
bir araştırma komisyonu kurulmuş “Bu Soma son olacak, bir daha analar ağlamayacak.”
“Soma’yı unutursak yüreğimiz kurusun.” denmişti ama Soma Araştırma Komisyonunun
ortaklaşa yazdığı yüzlerce sayfalık önerilerin hemen hemen hiçbirisi hayata
geçirilmedi. Türkiye’de madencilerimiz ruhsatlı ya da ruhsatsız ocaklarda günde
3 vardiya hâlinde ölüme inmeye devam ediyorlar ve hiçbir maden ocağı, 13 Mayıs
sabahı Soma’da facianın yaşandığı maden ocağından daha güvenli durumda değil. 
Başka canları
kaybetmemek, başka hayatların kararmasına engel olmak, başka çocukların
babasız, başka anaların, babaların evlatsız kalmasına engel olmak için başta
Soma maden komisyonu raporu olmak üzere, bu Meclisin konuya titizlikle eğilmesi
gerektiğini söylüyor, bugün kaybettiğimiz maden şehitlerimize Allah’tan rahmet
diliyorum. 
(Mikrofon
otomatik cihaz tarafından kapatıldı) 
ÖZGÜR ÖZEL
(Manisa) – Sayın Başkan, Avrupa İnsan Hakları Mahkemesi, Halkların Demokratik
Partisinin önceki dönem Eş Başkanı, Genel Başkanlarından Selahattin Demirtaş’ın
tutukluluğunun hukuki olup olmadığına yönelik kararında, tutukluluğun, özgürlük
ve güvenlik hakkını, makul bir süre içinde yargılanma ve yargılanma sürecinde
serbest bırakılma hakkını ve serbest seçim hakkını ihlal ettiğine ilişkin bir
karar verdi. 
Öncelikle, bir
siyasi partinin görevde olan genel başkanının, söylediği sözler ve ortaya
koyduğu siyaset yüzünden tutuklanmasıyla ilgili daha önceki tavrımızın bir kez
daha altını çiziyor ve bunun dışında, Adalet ve Kalkınma Partisi Genel Başkanı
Recep Tayyip Erdoğan’ın bu kararın bağlayıcı olmadığını söylediği ifadelerini
üzüntüyle ve dehşetle karşıladığımızı ifade etmek istiyoruz. 
Bu mahkeme daha
bir ay önce, 25 Ekimde Avusturya’yla ilgili bir karara imza attı. 
(Mikrofon
otomatik cihaz tarafından kapatıldı) 
ÖZGÜR ÖZEL
(Manisa) – Peygamberimiz Hazreti Muhammed’e akıl almaz iftiralarda ve hakaret
içerikli ifadelerde bulunan ve Avusturya makamlarınca verilen cezayı AİHM’e
taşıyan bir kişi hakkında, bunun düşünce özgürlüğüyle ilişkilendirilemeyeceği,
nefret suçu olduğu, İslamofobi olduğu ve kullanılan bu ifadelerin cezasız
kalması durumunda benzer saldırıları cesaretlendireceğini söyleyerek bir karar
verdi. Yandaş medyanın hepsi birden, bunu manşetlerinden “AİHM açısından önemli
içtihat kararı” diyerek öve öve yere göğe sığdıramadı. AİHM’in verdiği kararı
destekliyor, doğru buluyoruz ancak o gün AİHM’in kararını manşetlere
taşıyanların, bugün “Bizi bağlamaz.” ifadelerine manşetten yer vermelerini de
büyük bir tutarsızlık olarak görüyoruz. 
(Mikrofon
otomatik cihaz tarafından kapatıldı)
ÖZGÜR ÖZEL
(Manisa) – Sayın Başkan, toparlayacağım. 
Recep Tayyip
Erdoğan, bugüne kadar 3 kez Avrupa İnsan Hakları Mahkemesine başvurdu. Siirt’te
okuduğu bir şiir nedeniyle milletvekili olabilmek için adli sicil kaydının
silinmesi amacıyla, 2002 seçimlerinde milletvekilliği adaylığının kabul
edilmemesi üzerine ve seçilme hakkının elinden alındığı, ifade, din ve vicdan
özgürlüğünün ihlal edildiği ve adil yargılanmadığı gerekçeleriyle AİHM’e
başvuran Recep Tayyip Erdoğan, bugün bağlayıcı olarak görmediğini ifade ediyor.
Madem bağlayıcılığı yoktu, bugüne kadar niye başvurdunuz? İktidar partisi
sıralarında oturan pek çok milletvekili ve yine geçmiş Cumhurbaşkanı Abdullah
Gül’ün eşleri Sayın Hayrünnisa Gül’ün de AİHM başvurularını yıllarca bu çatı
altında dinledikten sonra, şimdi AİHM’in ciddi bir yargı mercisi olarak
görülmemesi, açıkçası herhâlde Avrupa Konseyinden bir kopuşun ve…
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) –…buradaki tüm hukuksuz yargılamaları da denetim dışına çıkaran
ve kendi ortaya çıkardıkları yeni hukuk düzeninde, ülkede despotizmi ve faşizmi
hayata geçirmek için bir dayanak olarak görenlerin ifadelerinden başkası olmasa
gerek. 
Son
olarak Sayın Başkan, elimde 9 Ağustos 2018 günü Cumhurbaşkanı Danışmanlığına
resmen atanan bir hanımefendiye, Sümeyra Merve Kılınç’a ait bir kartvizit var.
Bu hanımefendi, maaşı Cumhurbaşkanlığından almaktadır. Resmî Gazete’ye göre,
resmî görevlendirmeye göre Cumhurbaşkanı Danışmanıdır, Cumhurbaşkanı
Başdanışmanıdır ama kartvizitin altında “Hanımefendi Danışmanı” yazmaktadır.
Bu, Sayın Cumhurbaşkanının eşinin danışmanıdır. Hangi kanun, hangi madde, hangi
yönetmelik, hangi akıl, hangi vicdan…
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Son olarak Başkanım, toparlayayım.
…hangi
ahlak Cumhurbaşkanlarının eşlerine danışman görevlendirip maaşını devletten
ödetme ve altına da “Hanımefendi Danışmanı” diye bir kartvizit bastırarak
dağıtma hakkı vermektedir Sayın Başkan? Bu, Türkiye Cumhuriyeti’yle, vergi
veren bizlerle, yetim hakkıyla, alnının teriyle geçinen -asgari ücretten
dünyanın en yüksek vergisini veren oransal olarak- emekçi sınıfının alın
teriyle alay etmektir; bu kul hakkıdır Sayın Başkan, bu kabul edilebilir bir
davranış değildir. Cumhurbaşkanı Danışmanı olunur ama “Hanımefendi
Danışmanlığı” diye bir merci yoktur. Hanımefendiler saygı görürler,
hanımefendiler protokoldeki yerlerini alırlar ama yetim hakkına el uzatamazlar.
Teşekkür
ediyorum Sayın Başkan. (CHP sıralarından alkışlar) 
BAŞKAN – Sayın
Özkan…
26.- Denizli Milletvekili Cahit Özkan’ın, 1987’den bugüne AİHM’in yargı
yetkisinin tanındığına, vaktiyle AİHM’in FETÖ lobisinin esareti altına girmiş
olabileceğine, gerek iç hukuk gerekse uluslararası makamlar nezdinde verilen
yargı kararlarının hukukun gelişmesine katkı sağlayıcı eleştirilere açık
olduğuna ilişkin açıklaması
CAHİT ÖZKAN
(Denizli) – Teşekkürler Sayın Başkan.
Öncelikle,
Avrupa İnsan Hakları Mahkemesinin 1987’den bugüne yargı yetkisini tanımış bir
ülkeyiz. Başta Cumhurbaşkanımız ve AK PARTİ Grubu olarak bugüne kadar sürekli,
üyesi olduğumuz Avrupa Konseyi, Avrupa Birliği müktesebatını, evrensel insan
hakları, hukuk ve demokrasi standartlarını ülkemizin hak ettiğini düşünerek
reformlarla bu standartlara ulaşmak için, milletimizin hak ettiği ilkeler
olduğu için çalışıyoruz. 
Bakınız, dünden
bugüne Avrupa İnsan Hakları Mahkemesinin verdiği kararlar elbette
eleştirilmiştir, eleştirilebilir ve Avrupa İnsan Hakları Mahkemesi de bu
eleştiriler çerçevesinde kendi evinin önünü temizleme gayreti içerisinde de
olmuştur. Bugün burada grubu bulunan tüm siyasi partiler geçmişte Avrupa İnsan
Hakları Mahkemesinin kendileriyle ilgili veya farklı çevrelerle ilgili vermiş
olduğu kararları da eleştiregelmişlerdir; bu da normaldir, olağandır. Bakınız,
Cumhuriyet Halk Partisinden daha evvel yine FETÖ kumpası sebebiyle Avrupa İnsan
Hakları Mahkemesine müracaat edip de Avrupa İnsan Hakları Mahkemesinin “Burada
ihlal yok ki, yargılamanın neticesini bekleyin.” dediği Mustafa Balbay, Mehmet
Haberal ve Tuncay Özkan kararları da var. Ve arzu ederdik ki Avrupa İnsan
Hakları Mahkemesi Türkiye’ye karşı yürütülen bir uluslararası kumpası, dış bir
yargı makamı olarak, mekanizması olarak, Türkiye’nin de saygı duyduğu ve hak
ettiği bir makam olarak bu kumpası tespit edip görebilmeliydi. İşte burada
milletvekilleri de daha evvel Avrupa İnsan Hakları Mahkemesine müracaatlarında…
Tabii ki değerlendirmeler tarih nezdinde de ortaya çıkacaktır.
(Mikrofon
otomatik cihaz tarafından kapatıldı) 
CAHİT ÖZKAN
(Denizli) – Acaba bir uluslararası mekanizma olarak Avrupa İnsan Hakları
Mahkemesi bir FETÖ lobisinin esareti altına da girmiş olabilir mi vaktiyle?
Bunu da değerlendirmek lazım. 
SERPİL KEMALBAY
PEKGÖZEGÜ (İzmir) – Saçmalıyorsunuz ya!
CAHİT ÖZKAN
(Denizli) – Saçmalama değil, dinleyin bakın, biz bilgiden bahsediyoruz.
Bakınız, Avrupa
İnsan Hakları Mahkemesine 2011 ve 2012 yıllarında yapılan müracaatlarda,
Türkiye alenen FETÖ kumpasları çerçevesinde bir yargı kumpasıyla, sivil
toplumu, spor çevreleri, hukuk çevreleri, Emniyeti, yargısı bir kumpasla
maalesef dizayn edilmeye çalışılırken… Avrupa İnsan Hakları Mahkemesi neden
vardır? Türkiye’de ulusal mahkemeler, mekanizmalar, ilk derece mahkemeleri bir
yanlış karar vermişse veya bir hukuk düzeni topyekûn bir kumpasın esareti
altına girmişse bunu görecek, deşifre edecek bir dış mekanizmadır.
(Mikrofon otomatik
cihaz tarafından kapatıldı) 
CAHİT ÖZKAN
(Denizli) – Maalesef, Avrupa İnsan Hakları Mahkemesinin daha evvel bu testlerde
yanıldığı ortaya çıkmış ve daha sonra Avrupa İnsan Hakları Mahkemesinin
göremediği bu FETÖ kumpası yine Yargıtay kararlarıyla tekrar görülmüş, tespit
edilmiş ve bu kumpas da bertaraf edilmiştir.
Netice
itibariyle, Avrupa İnsan Hakları Mahkemesinin dünden bugüne kararları
eleştirilmiş, yanlış karar vermiş olduğu durumlar da görülmüş, bunlar da tescil
edilmiş, tespit edilmiş, onlar da bu kararlarından dönmüşlerdir.
Ve yine,
yaptığımız reformlardan sürekli bahsediyorum. Biliyorsunuz, Ceza Muhakemesi
Kanunu’nu gelir gelmez hayata geçirmek suretiyle, Ceza Muhakemesi Kanunu’nda
yaptığımız reformlarla, özellikle 311’inci maddede değişiklik yaparak, Avrupa
İnsan Hakları Mahkemesinin vermiş olduğu kararlar yeniden iç hukuk yollarında…
(Mikrofon
otomatik cihaz tarafından kapatıldı)
BAŞKAN – Buyurun
Başkanım.
CAHİT ÖZKAN
(Denizli) – Avrupa İnsan Hakları Mahkemesinin vermiş olduğu kararların, iç hukuk
makamları nezdinde yeniden yargılama yolunu açmak suretiyle, kesinleşmiş
kararların iç hukuk yollarında değerlendirmeye esas alınacağını, yine yapmış
olduğumuz reformlarla bizler hayata geçirdik.
Özetle şunu
söylüyorum: Bugün ister iç hukuk yollarında verilen kararlar olsun ister
uluslararası makamlar nezdinde verilen yargı kararları olsun veya tahkim
kararları olsun, bu tür kararlar hukukun gelişmesine katkı sağlayıcı
eleştirilere her zaman açıktır. Eğer Avrupa İnsan Hakları Mahkemesinin vermiş
olduğu kesinleşmiş bir karar varsa, uluslararası sözleşmeler Anayasa’ya aykırı
olamayacağından ve Avrupa İnsan Hakları Mahkemesinin vermiş olduğu kararlar da
Türkiye’de bağlayıcı olduğundan, bu düzenlemeleri de yapmış bir siyasi irade
olarak elbette saygı duyacağız.
(Mikrofon
otomatik cihaz tarafından kapatıldı)
CAHİT ÖZKAN
(Denizli) – Ancak eleştirilere de herkes saygı duymalı diye ifade etmek
istiyorum.
Teşekkür
ediyorum.
BAŞKAN – Yavuz
Bey, buyurun.
YAVUZ
AĞIRALİOĞLU (İstanbul) – Sayın Başkan, sadece kayıtlara geçsin diye söylüyorum.
Bu mevzuda bir siyasi koordinat da vermiş olayım diye arz ediyorum. Ayaklarının
altına alındığı söylenen milliyetçi cenahın şerefli, naçiz bir mensubu olarak
söylüyorum: Bizim Bayburtlular söyler “Gavurun aklıyla vezir olana kadar kendi
aklımla rezil olurum.” diye. Biz milliyetçiliğimizin mesuliyetini dışarıya
karşı kendi devletimizi, milletimizi şikâyet etmemek hassasiyetiyle
birleştiririz. 80 ihtilalinde Avrupa İnsan Hakları Komisyonunun parlamenterleri
“İşkence görüyor musunuz?” sualini sordukları milliyetçilerden devletini
şikâyet edecek bir cümle duymamışlardır, duyamamışlardır. Orada benim
hassasiyet göstererek ifade etmeyi borç bildiğim şey şudur: Kendiniz için ümit
gördüğünüzü başkaları ümit gördüğünde, suçlama dilinin siyaseti itibarsız hâle
getirdiğini söylüyorum. Ben, Tayyip Bey’in dünkü konuşmasında, bugünkü
konuşmalarında ifade ettiği çerçeveyi çok beğeniyorum; ocak genel başkanı gibi
konuşmaya başladı bu ara. Beğeniyorum ama kendileri için başvuru mercisi hâline
geldi. 28 Şubatı da kastediyorum, o zamandan beri bu hassasiyetleri taşırken
biz devletimizi “Adaletli değil.” diye dışarıya şikâyet etmekten hep muzdarip
olmuşuzdur. Bu hassasiyeti taşımamış olduğumuz yıllardan sonra, şimdi bunlarla
ilgili cümle siyaseti itibarsız hâle getirdiği için konuşuyorum, yoksa ben
cümleleri beğeniyorum. Sadece kayıtlara geçsin diye arz ettim Başkanım.
BAŞKAN
– Sayın Bilgen…
27.- Kars Milletvekili Ayhan Bilgen’in, AİHM kararlarının ve Anayasa
Mahkemesi kararlarının tartışılabileceğine, hukukun gerektirdiğini bir an önce
yerine getirme sorumluluğunun siyasal iktidarda olduğuna ilişkin açıklaması
AYHAN
BİLGEN (Kars) – Sayın Başkan, bu AİHM kararıyla ilgili ben de en azından
kamuoyunun sağlıklı bilgilenmesi açısından bizim durduğumuz yeri bir kez daha
tarif etme ihtiyacı hissediyorum. Elbette, AİHM kararları da Anayasa Mahkemesi
kararları da başka mahkeme kararları da tartışılabilir, eleştirilebilir,
sorgulanabilir, eksik olduğuna çok net vurgular yapılabilir. Ama bunu tanımamak
ve gereğini yapmamak hukukun sınırlarını tanımamaktır aslında, Anayasa’yı
tanımamaktır. Bu iktidarın yaptığı iyi işlerden birisi, Avrupa Birliği adaylık
sürecinde 90’ıncı maddeyi Anayasa’ya koyarak uluslararası sözleşmeleri,
anlaşmaları iç hukukun bir parçası hâline getirmesidir. Dolayısıyla kendi
yaptığımız doğrunun arkasında kişilere göre durup durmama tavrı sergilersek bu
hem uluslararası arenada Türkiye'nin konumunu hem de doğrudan doğruya bu işin
mağdurlarının hak ihlalini elbette ki konuşmayı, tartışmayı zorunlu kılar. 
Adalet
nerede olursa olsun orada aranır. İnsan hakları kimsenin iç işleri değildir.
Elbette, her ülkenin egemenlik hakkı saygıya değerdir. Ama her ülkenin içeride
adaleti tamamlaması, sorunları çözmesi de yönetici sorumluluğunun bir
gereğidir. Daha dün Mevlit Kandili’yle ilgili mesajlar verdik. Peygamber
hayatında adaletin hangi din, hangi inançtan olursa olsun her yerde aranmasının
hak olduğuna dair örnekler var, adaletle hükmeden kişilerin inançlarına değil
verdikleri hükme bakılacağına dair çok somut örnekler var. Biz, rücuyla ilgili
bir düzenleme yapılmışken -yine çok önemli bir karardır- ihlale sebep olanın
tazminatı kendisinin ödemesi yani ülkenin bütçesine, toplumun cebine zarar
vermemesi, kendisinin ödemesi gibi son derece değerli düzenlemeler yapılmışken,
hâkim ve savcıların AİHM kararlarıyla ilgili milyonlarca euro harcanarak
eğitimden geçirildiği gerçeğini bilerek... 
(Mikrofon
otomatik cihaz tarafından kapatıldı) 
AYHAN BİLGEN
(Kars) – Ama buna rağmen AİHM kararını uygulamamak konusunda sergilenen
yaklaşımın doğrusu bir izahı yok. 
İşi bitirmekten
kastedilen nedir bilmiyoruz. Elbette bunun teknik bir yolu, yöntemi aranıyor
olabilir ama yani bu işi, hani tersinden tutmak, arkasından dolaşmak değil,
gereğini yapmak ve hukukun gerektirdiği şey neyse, hoşumuza gitse de gitmese de
bunu bir an önce, gecikmeden yerine getirmek galiba siyasal iktidarın en önemli
sorumluluklarından birisidir. 
Teşekkür
ediyorum. 
BAŞKAN –
Buyurun. 
28.- Manisa Milletvekili Özgür Özel’in, Denizli Milletvekili Cahit Özkan’ın
yaptığı açıklamasındaki bazı ifadelerine ilişkin açıklaması
ÖZGÜR ÖZEL
(Manisa) – Çok teşekkür ederim Sayın Başkan.
İnsan
duyduklarına inanamıyor, bildiği Türkçeden şüphe eder oluyor. ”Arzu ederdik ki
bu kumpası AİHM görebilseydi.” “...dik ki” di’li geçmiş zamandır, yaşanılarak
geride bırakıldığında kullanılır. “Arzu edermişiz ki” deseniz, büyüklerinizden
duymuş olsanız, “miş’li” geçmiş zaman adı, yanılma payı var. 
Hepimiz
oradaydık, hepiniz oradaydınız arkadaşlar. AİHM’de biz “Bu davalar kumpas.” diye
kendimizi yırtıyorduk, sizin görevlendirdiğiniz, maaşını devlete ödettirdiğiniz
avukatlar, Balyoz ve Ergenekon davalarını AİHM’de savunuyordu. Biz burada söz
alıyorduk, “AİHM’i yanılttılar, yanlış savunma yaptılar, haksız şekilde sahte
delilleri gerçek diye sundular.” diye. Sözcüleriniz söz alıyordu, kürsüden,
yerinizden, oralardan hararetle “Efendim, devletimiz, milletimiz bağırsaklarını
temizliyor, darbecilerle hesaplaşıyor. CHP, darbecilik zihniyetinden
kurtulamıyor.” diyordunuz. Şimdi çıkmışlar, üç sene önceki, dört sene önceki
tavırlarını... Kendileri sütten çıkmış ak kaşık, suçlu Avrupa İnsan Hakları
Mahkemesi, kumpası göremedi. Ya, o göremedi, sen gördün mü kardeşim? Sen burada
kendin görmedin, sen ördün, sen görevlendirdin, sen himaye ettin, sen besledin,
sen semirttin. Sen buradan görmeyeceksin, AİHM oradan görecek! Sonra biz o
zaman AİHM kararını eleştirince... Bak, şimdi de diyor ki: “FETÖ lobisinin
etkisinde.” E, o dönem aldığı kararda Tayyip Erdoğan’ı haklı gördü ya! “FETÖ
lobisinin etkisinde…” O dönem aldığı kararda başörtüsünden başvuran, eğitim
hakkı engellenen kızları haklı gördü ya! “FETÖ lobisinin etkisinde…” Doğru bir
tane var; doğru, hukuk; doğru, gerçek; doğru, hakikat; doğru, vicdan!
(Mikrofon
otomatik cihaz tarafından kapatıldı) 
ÖZGÜR ÖZEL
(Manisa) - Günü gününe, konjonktüre göre vicdanını değiştirirsen ve bir
hakikatin yanında, bir karşısında, bir öbür tarafında olursan olmaz; komik
duruma düşersiniz, Türkiye’yi de komik duruma düşürürsünüz. 
Kararlar
eleştirilebilir ama Cumhurbaşkanı Erdoğan “Kararı tanımıyoruz.” diyor; grup
başkan vekili Erdoğan’ı tekzip ediyor, “Tanıyacağız.” diyor. Cumhurbaşkanı
Erdoğan “Bizim için bağlayıcı değil.” diyor; hukuk dersi verir gibi, doğruları
söyleyip “Karar çıktıktan sonra bağlayıcı olmaması mümkün değil.” diyor. Kapalı
grup toplantısı yapın, bunu Genel Başkanınıza anlatın kardeşim! Biz biliyoruz,
o bilmiyor! (CHP ve İYİ PARTİ sıralarından alkışlar)
CEMAL ENGİNYURT
(Ordu) – Cahit, biraz da sen bağırsan! Bağırarak konuş, seni de bağırarak
dinleyim kardeşim!
CAHİT ÖZKAN
(Denizli) – Alkış bekliyorum. 
CEMAL ENGİNYURT
(Ordu) – Tamam, söz. 
29.- Denizli Milletvekili Cahit Özkan’ın, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
CAHİT ÖZKAN
(Denizli) – Teşekkürler Başkan.
Bakınız,
söylediklerimizin arkasındayız. Konuştuklarımızın birbiri içerisinde bütünlüğü
tamdır. Mesela, bana soru sorduğu için söylüyorum: “Ne yaptınız ki?” diyor. Ne
yapmadık? Bakınız, yaptıklarımız şu Meclis çatısı altında yapılan yasal düzenlemelerle
sabittir. 2012 yılında özel yetkili mahkemelerin kaldırılmasını acaba niye
istedik? 2012 yılında, 7 Şubat MİT krizinde, bu ülkede MİT mensuplarının
yargılanmasını Başbakanın iznine bağlayan düzenlemeyi acaba neden getirdik?
Acaba o zaman bu Meclis çatısı altında neden yalnız kaldık? Yine 2012 ve 2013
yıllarında -henüz 17 Aralığa çok- ne yaptık? 4 ayrı yargı paketini hayata
geçirmek suretiyle, tutukluluk sürelerinin kısaltılması, adli kontrol ve
denetimli serbestlik sürelerinin uzatılmasına ilişkin yargı paketlerini hayata
geçirdik. Yetmedi, ola ki işte biz 4 yargı mensubunu ihraç ettik diye, yani
bizim dönemimizde oldu diye -ki bunu da HSYK yaptı- o dönemde ne yaptılar?
“Sarayın yargısı” dediler. 
Arkadaşlar,
bunlar eğer bir terör örgütünün uzantısı olmuşsa, bununla ilgili HSYK de bir
karar vermişse neden onlar ihraç edildi diye sarayın yargısı oluyor? İşte, o
dönemde bunların unsurları Yargıtaya üye seçilmesin diye, Yargıtaya üye seçilme
yaşını 40’a çıkaran düzenleme yine bu dönemde gerçekleşti. Tamamına baktığınız
zaman, bakınız, iç güvenlik yasa paketinden tutun MİT Kanunu’na, Yargıtay
Kanunu’na kadar yapılan değişikliklerin tamamı FETÖ’yle mücadelede 17 Aralıktan
önce yapılan düzenlemelerdir. Cumhurbaşkanımız yine aynı dönemde dememiş midir…

(Mikrofon
otomatik cihaz tarafından kapatıldı) 
AHMET ŞIK
(İstanbul) – Sen televizyonda savunmuyor muydun onları Reşat Petek’le birlikte?
Cemaatin borazanlığını yapan sen değil miydin? Kumpasçılarla iş birliği yapan
sen değil miydin? Utanmıyor musun burada böyle konuşmaya? 
BAŞKAN – Beyler,
dinleyelim.
CAHİT ÖZKAN
(Denizli) – “Bu ülkenin Genelkurmay Başkanına ‘terör örgütü lideri’
diyemezsiniz.” diyen de Sayın Cumhurbaşkanımızdır. 
AHMET ŞIK
(İstanbul) – İnsanların ölümlerinin kanı senin elinde kardeşim, Reşat Petek’le
birlikte senin partinin elinde. Cemaati FETÖ yapan “adalet ve kalkınma” adlı
mafya örgütüdür, tamam mı? Sensin, sen!
CAHİT ÖZKAN
(Denizli) – Bakınız, bu ülkede 2002’den evvel FETÖ’nün devlet içerisine ne
kadar sızdığına ilişkin bir Yargıtay kararı vardır. O Yargıtay kararında,
bakınız, ne diyor ta Nuh Mete Yüksel döneminde açılan davalarla ilgili? Ve
arkasından da bakınız, Necip Hablemitoğlu’nun kitabı yazıldığı, basıldığı zaman
AK PARTİ Hükûmeti yok. Emniyette, istihbaratta, yargıda, bürokraside, Silahlı
Kuvvetlerde -o zaman o şekilde söylüyor- cemaatin yani FETÖ terör örgütünün tam
kontrolü ele geçirdiğini ifade ediyor. Tarih ne zaman? 2002’nin Haziran ayı,
kitabın basıldığı tarih. 
Tamamına
baktığınız zaman bugün Türkiye, altmış yıldan beri, millî iradenin tehlike
altına girdiği, planlı, programlı, uluslararası terör örgütlerinin bir
saldırısıyla karşı karşıyadır. Eğer bugün yine bu ülkede kısır çatışmaları
gerçekleştirmek istiyorsanız onların arkasında kimseye yarar yoktur. 
Esas sorulması
gereken soru şu…
(Mikrofon
otomatik cihaz tarafından kapatıldı) 
CAHİT ÖZKAN
(Denizli) – Bitireyim Başkanım, müsaade ederseniz. 
BAŞKAN – Sayın
Başkan, affedersiniz, bir şey söylemek istiyorum. Bu konu çok tartışıldı ve
Türkiye’de bu konuda epey konuştu siyasilerimiz. 
CAHİT ÖZKAN
(Denizli) – Başkanım, sözümü tamamlayayım isterseniz.
BAŞKAN –
Buyurun.
CAHİT ÖZKAN
(Denizli) – Özetle, yeniden tartışmaya meydan vermek istemiyorum. Dosyalarım
burada, uzarsa çok uzar ama uzatmam. Bakınız, özellikle Cumhuriyet Halk Partili
milletvekillerinin hukukunu savunmak için ifade ediyorum: FETÖ kumpası olduğu
tespit edildikten sonra ve Yargıtayımız bu hususta karar verdikten sonra, o
milletvekillerimizin mağduriyeti ortadayken acaba o kumpası düzenleyenlere
neden geçmiş olsuna gidilip, neden destekler verilmiştir, bu da herkesin
yapması gereken bir öz eleştiridir. Dosya buradadır, şu anda açmıyorum, onu
bilen biliyor. 
Teşekkür
ediyorum. (AK PARTİ sıralarından alkışlar, CHP sıralarından gürültüler) 
ALİ KEVEN
(Yozgat) – Kim kime gitti? 
ÖZGÜR ÖZEL
(Manisa) – Sayın Başkan…
BAŞKAN – Sayın
Özel…
ÖZGÜR ÖZEL
(Manisa) – Sayın Başkan, daha çok uzatmayalım da tutanağa geçsin. 
2010 yılında biz
“Kumpas kuruyorlar.” derken, “Anayasa’yı değiştirmek yoluyla yüksek yargıyı ele
geçirmeye çalışıyorlar.” derken, biz ortalıkta çırpınırken Meclisin hem de
buradan sonrası, Meclisin bu tarafı 2010 değişikliğini savunuyordu ve Fetullah
Gülen Efendi “Mezardan ölüleri kaldırın, oy kullansınlar.” diyordu. Ben o zaman
bulabildiğim televizyon mecrasında “hayır” diyordum, Cahit Bey FETÖ’yle beraber
“evet” diyordu. (CHP, HDP ve İYİ PARTİ sıralarından alkışlar) Bugün dediği
400’lük değişiklik o günün değişikliğidir. O günden sonra ta 17-25… Cahit
Bey’in 17-25’e ayılması 17-25’ten bir on yedi ay sonradır da, ama o süreçlerde
de ben Balyoz Kumpası diye kitap yazıyordum, Cahit Bey televizyonda “Koskoca
CHP milletvekilleri darbecileri savunuyor, kitap çıkarmışlar, imza günü
düzenliyorlar.” diye Veli Ağbaba ile beni eleştiriyordu. O yüzden hem kişisel
olarak hem kurumsal olarak hem tarihsel olarak tutarlı olmak lazım. Tutarlılık
yoksa yüzünüzü astar edersiniz, dün ak dediğinize bugün kara, dün kara
dediğinize bugün ak dersiniz. Tarih önünde bu çatının altında kimin ne
konuştuğunu, kimin kimi savunduğunu yüce milletimiz en iyi şekilde
değerlendirecektir. (CHP sıralarından alkışlar) 
CAHİT ÖZKAN
(Denizli) – Sayın Başkanım, kayıtlara geçsin diye söylüyorum. 
Özellikle
Türkiye’de FETÖ kumpasına dikkat çeken bir Cumhuriyet Halk Partili vardır, ben
de kendilerini burada saygıyla anıyorum ve Allah’tan acil şifalar diliyorum.
“Türkiye’de F tipi bir yapılanma var.” diyen Genel Başkan Deniz Baykal gerçek
anlamda bu terör örgütüyle mücadeleyi ortaya koymuştur. 
MAHİR POLAT
(İzmir) – Kamer Genç de var. 
CAHİT ÖZKAN
(Denizli) - Arzu ediyoruz ki aynı kararlılıkta bunlar devam etsin ama şahsımla
ilgili söylüyorum, bakınız, şu anda burada grubu bulunan tüm siyasi partilerin
“Gerçekten çok mantıklı.” diyeceği bir teklifim var: Cahit Özkan olarak benim
bugün Türkiye’de YouTube’da yüzlerce televizyon programım var; açılsın, MİT
Kanunu’nda ne demişiz, özel yetkili mahkemelerle ilgili ne demişiz? “Tutukluluk
süreleri kısıtlansın, denetimli serbestlikte bunlar yargılansın, varsa bir suç
çıkan, neticeye göre karar verilsin.” diyen biziz. Hodri meydan diyorum.
Bakınız, herkesin danışmanları var, danışmanlarınıza talimat verin, Cahit
Özkan’ın konuşmalarını satır satır dinleyin, not alın ve ona göre ne zaman
FETÖ’yle ilgili bir yardım, yataklık, bilmem ne yapmış, çıkın, ona göre de
işlem…
YASİN ÖZTÜRK
(Denizli) – Fener Orduevi’ni bastıran sen değil misin? 
CAHİT ÖZKAN
(Denizli) – Hodri meydan! Ama benim belgelerimde… 17-25 Aralık demiyorum,
“17-25 Aralık” derseniz, hani derler ki “Size dokunduğu zaman yaptınız.” Hayır,
biz Genelkurmay Başkanına dokunduğu zaman neler yapmışız, adım adım… Cumhuriyet
Halk Partili milletvekillerine düzenlenen kumpas ortaya çıktıktan sonra…
BAŞKAN –
Toparlayalım Sayın Özkan. 
CAHİT ÖZKAN
(Denizli) – …acaba bu kumpası düzenleyenlere kimler, Bank Asyada kimler
Silivri’de desteğe gitmiştir? Onları da milletimizin takdirine sunuyorum.
Teşekkür ederim.

ÖZGÜR ÖZEL
(Manisa) - Sayın Başkan… 
BAŞKAN – Gündeme
geçemeyeceğiz Sayın Özel. 
ÖZGÜR ÖZEL
(Manisa) – Geçelim efendim. 
Sayın Başkan,
görüyoruz, eli yükseltiyoruz, Cahit Özkan’ın FETÖ’ye yaptığı bütün övgüleri
fasikül fasikül Meclisin önüne koymaya da söz veriyoruz. (CHP sıralarından
alkışlar) 
CAHİT ÖZKAN
(Denizli) – Getirir, bekliyorum, “Şurada şöyle.” deyin, bekliyorum. 
ÖZGÜR ÖZEL
(Manisa) - Hemen veriyoruz talimatı. 
BAŞKAN – Sayın
Bilgen, bir sataşma mataşma olmadan, buyurun, toparlayın. 
30.- Kars Milletvekili Ayhan Bilgen’in, Türkiye’nin AİHM yargıçlığı için
uygun aday sunamadığına ve bir dönemin yargılama süreçlerinde FETÖ damgası
varsa milletvekilleriyle ilgili fezlekelerin cezaevinde olan hâkim ve savcılar
marifetiyle hazırlandığına ilişkin açıklaması
AYHAN BİLGEN
(Kars) – Sayın Başkan, hiçbir sataşmaya mahal vermeyeceğim, sadece başka iki
krize dikkat çekeceğim bu tartışmayla doğrudan ilişkili. Birisi, Türkiye, uzun
bir süredir AİHM’e yargıç görevlendiremiyor. AİHM ile Türkiye arasındaki
krizlerden birisi de bu, sadece bu son kararın uygulanması konusu değil çünkü
önerilen isimler ya Avrupa İnsan Hakları Mahkemesinin esas aldığı dilleri
bilmiyor ya da kamu hukuku alanında yetkin değil, özel hukuk isimleri
öneriliyor. Dolayısıyla bu, aslında Türkiye’nin AİHM’le ne kadar ciddi, ne
kadar vahim bir ilişki içinde olduğunu gösteriyor. 
İkinci konu ise
-deminden beri tartışılan- eğer bir dönemin yargılama süreçlerinde bu kadar FETÖ
damgası var idi ise şu anda milletvekillerinin yargılanmaya devam etmesiyle
ilgili bir siyasi irade ortaya çıkar, dün de burada okunan Ömer Öcalan dosyası
gibi. Her birimizin, hem 83’ten, ek 20’den, hangisinden yargılanıyor olursak
olalım, milletvekillerinin yargılanma dosyalarındaki delillerin toplanması,
fezlekelerin hazırlanması şimdi cezaevinde olan hâkim ve savcıların marifetiyle
gerçekleşti. Hem onun arkasında durmak hem onu esas almak ama hem de bir
devrisabık yaratmak galiba çok hakkaniyete yakışır bir durum değil.
Teşekkür
ediyorum.
BAŞKAN – Buyurun
Yavuz Bey.
31.- İstanbul Milletvekili Yavuz Ağıralioğlu’nun, Denizli Milletvekili
Cahit Özkan’ın yaptığı açıklamasındaki bazı ifadelerine ilişkin açıklaması
YAVUZ
AĞIRALİOĞLU (İstanbul) – Devletin yönetimini elinde bulunduran siyasi iktidarın
vazifesi milletinin, devletinin başına bir şey gelmeden feraset göstermek,
önleyici istihbarat gibi başa gelecek felaketi önceden hissedip o ferasetle
başa gelmeden mevzuyu engellemektir. Bu iktidar olduğunuz on altı yıl
içerisinde muhalefetin onca ikazına rağmen muhalefetin tenkitlerine kulak
kabartıp bu memlekette öğrenme maliyetlerinizi devletin, milletin şahit
olmadığı kadar ağır bedellerle buluşturan iktidar döneminizin hissenize
mahcubiyet düşürmesi lazım. Öyle cümleler kuruyorsunuz ki, memleketi
FETÖ’cülere, memleketi çözüm süreci altında PKK’lılara sanki biz teslim etmişiz
gibi cümleler kuruyorsunuz. İstirham ederim, bari… Yani biz size “Beraber
oldunuz.” falan derken sadece siyasi ferasetsizliğinizi kastederek cümle
kuruyoruz. Ama siyasi ferasetsizlik belli bir marjdan sonra devlet adamının
mahcubiyet sebebidir, istifa sebebidir, görev bırakma sebebidir. Hissenize
bunlardan hiçbir şey düşmemiş olmasını gerçekten yadırgıyorum, ne olursa olsun.
Yani on altı yıldır iktidarda olmanızın memlekete kazandırdığı pek çok şey
olabilir ama kaybettirdiklerine cümle kurunca sanki iktidarda Kemal
Kılıçdaroğlu, Meral Akşener varmış gibi konuşuyor olmanızı gerçekten
yadırgıyorum, ne olursa olsun. Kamer Genç’in -Allah rahmet eylesin- o ikazları
yaptığı zaman o ikazları yapabilen ortalama bizim mahalleden herhangi bir adama
evliya muamelesi yapacağımız zeminlerden geliyoruz, biliyorsunuz. Yani ortalama
bir mahalle imamı Kamer Genç’in söylediklerini söyleyebilseydi şu anda 300-500
bin müridi olurdu. (İYİ PARTİ ve CHP sıralarından alkışlar) Dolayısıyla bizim
bu ferasetsizliğimizin bize ödettiği bedelleri konuşurken, istirham ediyorum,
sadece şöyle bir hassasiyet taşıyalım: Biz bu mevzuda henüz FETÖ meselesini
-konuşacağız inşallah ilerleyen zamanlarda- sağlıklı bir zeminde konuşabilme
imkânı bulmadan bu devlet yönetim itibarıyla normalleşemeyecek arkadaşlar,
bakın, normalleşemeyecek. 
(Mikrofon
otomatik cihaz tarafından kapatıldı)
YAVUZ
AĞIRALİOĞLU (İstanbul) - Bir tane politbürodan adam alamadık, bir tane; komuta
kademesinden bir tane adam alamadık. Bizim Hükûmetimizin bütün yetkilileri
Amerika Birleşik Devletleri’nden Fetullah Gülen’i istemekten bir hâl oldular.
Sizi gören de zanneder ki, elinizdeki teröristbaşının birine ettiğiniz
muameleden canını çıkardınız, ikincisi gelsin, bunun da canını çıkaracaksınız.
Birincisine ne ettiniz ki ikincisine ne edeceksiniz? (İYİ PARTİ sıralarından
alkışlar) Dolayısıyla, usulen, en azından usulen bu meselelerin konuşulma
şeklini belirlememiz lazım. 
Benim,
lüzumsuz münazara olmasın, münakaşa olmasın diye, FETÖ’cülüğü isimler üzerinden
değil de sıfatlar üzerinden konuşalım diye ısrarla mevzuyu buraya çekmemin
sebebi şu: Bizim mahallenin ayıplarını da konuşuyor olmak, dolayısıyla mevzuyu
kendi mesuliyetlerimizi ihbar etmek anlamında ciddiyetle konuşabilmek imkânına
dönüşsün diye söylüyorum. Mesele burada bilek güreşine dönüp CHP’den… Ki
CHP’nin bu mevzuda hassasiyeti, muhalefetin bazen katıldığı hassasiyetleri,
daha önce MHP’nin katıldığı hassasiyetleri hep şundandır: Eski ortaklarınızdan
-Sayın Cumhurbaşkanının ifadesiyle söylüyorum; şirket gibi yönetildiği için
devlet, bunlar da sizin eski ortaklarınız olduğu için- ayrılmanızdan sonra eski
ortaklık dönemlerinizden kaynaklanan birtakım unsurları sizin başınıza atabilir
miyiz hevesinden başka bir şey değildir muhalefetin hissesine düşen. Ama
ısrarla muhalefetten bir FETÖ’cü çıkarmak hevesiniz bu meseleyi konuşamaz hâle
getiriyor bizi. Dolayısıyla, bu meseleyi, inanın buna -çünkü bu siyaseti normalleştiremeyeceğiz-
biz bu FETÖ’cülük meselesini, bizim mahallenin ayıplarıyla beraber,
mesuliyetlerimizle beraber, bu mevzuda sorumluluklarımızı zamanında yerine
getiremememizin devlete ve millete ödettiği bedellerle beraber konuşamadan biz
bu meseleyi çözemeyeceğiz ve Allah izin verirse, inanın -ben size kardeşim- bu
meseleyi nasıl konuşulması gerektiği yere taşıdığımı göreceksiniz. Hep beraber
konuşacağız. 
CAHİT
ÖZKAN (Denizli) – Başkanım…
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Celal Adan’ın, hiçbir
milletvekilinin Parlamentoya tesadüfen gelmediğine ve karşılıklı saygı
gösterilmesi gerektiğine ilişkin konuşması
BAŞKAN
– Gündeme geçmek istiyorum ben. 
Özellikle
bir şeyi belirtmek istiyorum Sayın Başkan. Burada hiç kimse tesadüfen buraya
gelmiş değil, herkes büyük emekle Parlamentoda yer almıştır. Ben bu dikkatle
sizinle ilişkilerimi devam ettiriyorum. Bunlar çok konuşuldu, bunlar çok izah
edildi. Türkiye’de adalet konuşulduğunda… Ben şahsen deminden beri izliyorum;
yıllarca hapis yattık, beraat ettik. Dolayısıyla, adaletin konuşulacağı
dönemler var, bazı meseleleri tartışacağımız daha iyi zeminler var. Bana göre
siz cevapları verdiniz, Sayın Özel, Sayın Bilgen cevap verdi, Yavuz Bey de
meramını anlattı. İsterseniz gündeme geçelim. 
CAHİT ÖZKAN
(Denizli) – Sayın Başkan… 
BAŞKAN - Bir
sataşmaya meydan vermeden…
CAHİT ÖZKAN
(Denizli) – Toparlamak için, sataşmadan…
BAŞKAN –
Buyurun.
V.- AÇIKLAMALAR (Devam)
32.- Denizli Milletvekili Cahit Özkan’ın, terör örgütleriyle mücadeleyi
milletle beraber Meclis çatısı altındaki milletvekilleriyle sürdüreceklerine
ilişkin açıklaması
CAHİT ÖZKAN
(Denizli) – Başkanım, teşekkür ediyorum. 
Bahsettiğiniz
gibi, şu kubbede her şey konuşuldu ancak on altı yıl boyunca, tabii, iktidarda
olmanın, AK PARTİ Grubu olarak da burada 1’inci parti olmanın… Pek çok şey
ormana bakarak değil de ağaca bakarak değerlendirildiği zaman, o zaman ona
karşılık bir dünya cevap verilebilir. Şunu da ifade etmek istiyorum: Hani,
âdeta bir fil gibi hortumuna bakarak, göbeğine, ayağına bakarak değil de bir
kül hâlinde değerlendirirsek on altı yılı… 
Bakınız, FETÖ
terör örgütü elebaşısı dedi ki: “Bir şefaat hakkım olsa şunun için kullanırım,
bunun için kullanırım.” Ama hamdolsun ki böyle bir hainden, böyle bir terör
örgütü elebaşısından bize sadece ve sadece büyük büyük beddualar düştü. Biz bu
beddualara muhatap olduğumuz için Allah’a sonsuz şükrediyoruz. Ve terör
örgütleri, PKK’sı, FETÖ’sü, PYD’si, YPG’si, hepsiyle ilgili mücadeleyi de
milletimizle beraber, bu Meclis çatısı altında tüm milletvekilleri ve
gruplarıyla sürdürmeye devam edeceğiz.
BAŞKAN – Peki,
teşekkür ederim.
YAVUZ
AĞIRALİOĞLU (İstanbul) - Bizi dinlemiyorsunuz, bari MHP’yi dinleseydiniz.
BAŞKAN - Sayın
Akçay, buyurun.
ERKAN AKÇAY
(Manisa) – Sayın Başkan, dün akşam Odalar ve Borsalar Birliği Kanun Teklifi
görüşmeleri sırasında Cumhuriyet Halk Partisinin bazı sayın konuşmacıları
Milliyetçi Hareket Partisi Ordu Milletvekili arkadaşımız Sayın Cemal
Enginyurt’un yaptığı konuşmaya atıfta bulunarak bazı değerlendirmelerde bulundu
ve bazı polemikler yaşandı. Tabii, o sırada Sayın Cemal Enginyurt da mazereti
nedeniyle Genel Kurulda değildi; dolayısıyla, kendi şahsına, yaptığı konuşmaya
atıfta bulunulup bir değerlendirme ve polemik yapıldığı için Sayın Cemal
Enginyurt da cevap hakkını kullanmak istiyor. 
BAŞKAN – Hayhay,
buyurun, yerinizden bir dakika söz vereyim ben size. 
33.- Ordu Milletvekili Cemal Enginyurt’un, İstanbul Milletvekili İbrahim
Özden Kaboğlu’nun 14 sıra sayılı Kanun Teklifi’nin 2’nci maddesi üzerinde
şahıslar adına yaptığı konuşmasındaki bazı ifadeleri ile Manisa Milletvekili
Özgür Özel’in yaptığı açıklamasındaki bazı ifadelerine ilişkin açıklaması
CEMAL
ENGİNYURT (Ordu) – Sayın Başkan, teşekkür ediyorum.
Dün akşam,
yapmış olduğum konuşmamdaki “İzmir Milletvekili adayınız hayırlı olsun,
kazanır.” sözüme binaen, CHP sözcüleri, özellikle bağırmaktan başka hiçbir
meziyeti olmayan bir arkadaş, benimle ilgili ileri geri demeyeceğim, hep geriye
giden, gerici konuşmalar yapmış. Bu arkadaşa şunu söylemek isterim: Söylediği
sözden geri adım atan namerttir. Hiç dönmedim, dönmeyi de düşünmüyorum. 
Ben İzmir’i
örnek verirken -İzmir’de aday kimdir, değildir bilmem- kendisi konuşması
sırasında İzmir Ticaret Odası Başkanının aday olduğunu söylediği için, ona
binaen içimden şu geçti: İzmir’de Cumhur İttifakı’ndan böyle bir aday çıkıp
kazanacaksa bundan duyduğum memnuniyeti ifade etme adına…
(Mikrofon
otomatik cihaz tarafından kapatıldı)
CEMAL ENGİNYURT
(Ordu) – Sayın Başkanım, toparlayayım.
BAŞKAN –
Toparlayın Sayın Enginyurt.
CEMAL ENGİNYURT
(Ordu) – İzmir’i Cumhur İttifakı’nın kendisinin -CHP’lilerin ve başka
partililerin “Ticaret Odası Başkanı aday” demesi ki ismini bile bilmiyorum
Ticaret Odası Başkanının- kazanmasından Cumhur İttifakı adına memnuniyet
duyacağımı ifade ettiğim için “Hayırlı olsun.” dedim. Anayasa Mahkemesine
giderken herhangi bir delil olsun diye söylemedim. Ordu Fatsa’nın Ticaret Odası
Başkanı da istifa etti, onu da söyleyebilirdim ama kendi memleketimdi,
söylemedim nezaketen. 
Özgür Özel’e
şunu hatırlatmak isterim: “Bunlar, şunlar” demişim; az önce diyor ki “Bu taraf,
şu taraf.” Biz de seçilmiş milletvekiliyiz Özgür Özel, ileri geri konuşmasan
çok sağlıklı olur diye düşünüyorum.
Teşekkür
ediyorum.
ÖZGÜR ÖZEL
(Manisa) – Sayın Başkanım…
BAŞKAN – Sayın
Özel, size herhangi bir şey söylemedi, bir değerlendirme yaptı.
ÖZGÜR ÖZEL
(Manisa) – Hayır, hayır… Daha ne diyecek efendim.
BURCU KÖKSAL
(Afyonkarahisar) – Daha ne diyecek yani? Grup Başkan Vekili…
BAŞKAN – Peki,
buyurun.
34.- Manisa Milletvekili Özgür Özel’in, Ordu Milletvekili Cemal
Enginyurt’un yaptığı açıklamasındaki bazı ifadelerine ilişkin açıklaması
ÖZGÜR ÖZEL
(Manisa) – Sayın Başkan, tabii, şimdi, denkler arasında tartışma olur, polemik
olur ama dünkü bir arkadaşımızın belki de hatası denklik kavramına dikkat
etmeden bir isme atıf yapmaktı, daha sonra biz de grubumuzdaki o arkadaşa
yöneltilen eleştiri üzerine bu denklik kavramına dikkat etmeden devam ettik,
bizim hatamız varsa odur. 
“Sözünden
dönen namerttir!” sözünü hatırlatarak ben devam etmeyeyim ama söylendi. Önce,
ABD’yi protesto etmek için iPhone’u kırıp sonra, Brunson gidince “Ortada
kaldık, gitti bizim iPhone.” diyen biz değiliz. (CHP sıralarından alkışlar ve
gülüşmeler) “Bu nasıl ittifak?” diye serzenişte bulunup, 16 Kasım günü basın
açıklaması yapıp “AK PARTİ için 31 Martta durum hiç de iyi görünmüyor.” diye
başlayan açıklamadan sonra Sayın Devlet Bahçeli’nin “Açıklamaları kendisini
bağlar, bizi bağlamaz.” lafından sonra “Doğru söylüyor Genel Başkanım, benim
sözlerim değil, Genel Başkanımın dedikleri doğru.” diye söyleyen de Özgür Özel
değil, ben değilim. Ayrıca, EYT’lilere, emeklilikte yaşa takılanlara onca söz
verip oylamada önce “evet” oyu verip -bunda bir şey yok- sonra onu “tweet”
olarak atıp Genel Merkezden başka talimat gelip tavır değişince “tweet”i silen
de ben değilim. Sözünden dönen namerttir! (CHP sıralarından alkışlar)
CEMAL ENGİNYURT
(Ordu) – Sayın Başkan…
MEHMET GÖKER
(Burdur) – Vallahi ne diyecek, merak ediyoruz Başkanım! 
CEMAL ENGİNYURT
(Ordu) – Merak etme, bizim diyecek lafımız var, lafımız yoksa sizinle denk
olmayız zaten. 
ERKAN AKÇAY
(Mersin) – Sayın Başkanım… 
BAŞKAN – Buyurun
Sayın Akçay. 
ERKAN AKÇAY
(Mersin) – Sayın Özel’in açık bir sataşması söz konusudur. Sataşmaya, izin
verirseniz kürsüden cevap versin.
BAŞKAN –
Yerinden söz vereyim.
CEMAL ENGİNYURT
(Ordu) – Hayır Başkanım, lütfen… 
BAŞKAN – Sataşma
oldu yani gerçekten. 
Buyurun Sayın
Enginyurt. 
Siz de
sataşmayın ama bu sefer. 
CEMAL ENGİNYURT
(Ordu) – İnşallah. 
VII.- SATAŞMALARA İLİŞKİN KONUŞMALAR
1.- Ordu Milletvekili Cemal Enginyurt’un, Manisa Milletvekili Özgür
Özel’in yaptığı açıklamasında Milliyetçi Hareket Partisine ve şahsına sataşması
nedeniyle konuşması
CEMAL ENGİNYURT
(Ordu) – Sayın Başkan, teşekkür ediyorum. 
Değerli
milletvekilleri, hepinizi saygıyla selamlıyorum. 
Öncelikli olarak
şunu ifade ederek başlayayım: iPhone’u kırmadım. Sen her şeyi takip ediyorsun,
özellikle benim “tweet”lerimi yakından takip ediyorsun ama beni yakından takip
etmiyorsun. Beyaz TV’de de basın açıklamamda da iPhone’umu geri verdiğimi, yerine
bir başka marka telefon aldığımı söyledim. İl başkanım yanımdaydı, basın bunu
haber yapsın diyerek demo bir telefonu kırmıştı; maksat bunun haber olmasıydı.
(CHP sıralarından gülüşmeler) 
ÇETİN ARIK
(Kayseri) – Tüm milleti kandırdınız yani! 
CEMAL ENGİNYURT
(Devamla) – Ya, çok zekisin! Teşekkür ederim. 
Niyetimiz,
maksadımız belliydi. O gün, Trump’ın Türkiye Cumhuriyeti’ne başlatmış olduğu
emperyalist saldırıya karşı, sanal ekonomik saldırıya karşı Türkiye
Cumhuriyeti'nin Cumhurbaşkanına elimizden geldiğince bir destek verelim
istedik. (AK PARTİ sıralarından alkışlar) 
Arkasından,
doğrudur, Brunson serbest bırakılınca sitemimizi ifade ettik, dedik ki:
“Brunson serbest bırakılmamalıydı çünkü ajandı, PKK’lıydı, FETÖ’cüydü, serbest
kalmasına üzüldük.” Bu da en tabii hakkımızdı, sözümüzden geri dönmedik. Sayın
Genel Başkanım benim açıklamam üzerine bir “tweet” attı, doğrudur. Ben AK
PARTİ’yi uyaran bir açıklama yaptım “Anketler ve sokak alarm veriyor.” dedim.
Sayın Genel Başkanım da dedi ki: “Sayın Cemal Enginyurt’un görüşleri bizi
bağlamaz.” Ben de “tweet” attım, doğrudur “Sayın Devlet Bahçeli’nin görüşleri
MHP’yi bağlar. Cemal Enginyurt bir milletvekili olarak MHP’yi bağlayıcı
konuşamaz.” Ben nasıl bir ülkücüyüm biliyor musunuz? Devlet Bahçeli ne derse “Lidere
sadakat şerefimizdir.” diyen ülkücüyüm ve öyle olmaya devam edeceğim. (MHP
sıralarından alkışlar) 
(Mikrofon
otomatik cihaz tarafından kapatıldı) 
CEMAL ENGİNYURT
(Devamla) – Devlet Bey’in lafı üzerine laf söyleyen kendi adına haksızlık eder,
ülkücülüğünden de şüphe ederim. 
BAŞKAN –
Teşekkür ederim.
CEMAL ENGİNYURT
(Devamla) – Sayın Başkanım, toparlayayım.
Emeklilikte yaşa
takılanlara gelince: Önergeye kabul oyu verdik ama baktık ki horon
oynuyorsunuz, halay çekiyorsunuz, dedik ki: “Araştırma önergesi ve komisyonu
emeklilikte yaşa takılanların hiçbir işine yaramayacak. İnşallah, AK
PARTİ’lilerle bir araya gelir, konuşur… Emeklilikte yaşa takılanların kanuna
ihtiyacı var. 4447 sayılı Kanun yanlış uygulanmış, geriye yönelik
uygulanmıştır, bunun değişmesi için mücadele etmemiz gerekir.” 
Denklik konusuna
gelince Özgür Özel: Aklımın zekâtını versem sana kırk yıl yeter. (MHP
sıralarından alkışlar) 
ÖZGÜR ÖZEL
(Manisa) – Müsaadenizle şu “aklının zekâtı”na bir cevap verelim efendim.
BAŞKAN – Süreci
devam ettirmeyelim Sayın Özel.
2.- Manisa Milletvekili Özgür Özel’in, Ordu Milletvekili Cemal
Enginyurt’un sataşma nedeniyle yaptığı konuşmasında şahsına sataşması nedeniyle
konuşması
ÖZGÜR ÖZEL
(Manisa) – Sayın Başkanım, daha konuşacak çok şey var ama bir seçim kampanyası
boyunca iftar iftar gezip “Efendim, Tayyip Erdoğan beni görse 6 tane AKP’li
yerine beni ister çünkü Özgür Özel’i susturamadılar. Ben olsaydım üç gün yoğun
bakımda yatardı.” diyerek…
CEMAL
ENGİNYURT (Ordu) – Çok mu dokundu?
ÖZGÜR
ÖZEL (Devamla) – …konuşulan yer olan Parlamentoya konuşmak için değil,
konuşturmamak üzere gelmeyi seçim vaadi yapmış birinden bu konuşma beklenir.
(CHP sıralarından alkışlar) 
Şimdi,
Cemal Bey, biraz önce bu kürsüdeydin, dedin ki: “Ben iPhone’umu kırmadım.” 
CEMAL
ENGİNYURT (Ordu) – Evet, kırmadım.
ÖZGÜR
ÖZEL (Devamla) – Bak, senin “tweet”ini okuyorum, millet duysun: “Brunson
yüzünden Amerika’yı protesto edeceğiz diye iPhone’u kırdık.”
CEMAL
ENGİNYURT (Ordu) – Sen anlayamazsın ki onu! Sende o seviye yok ki!
ÖZGÜR
ÖZEL (Devamla) – “Brunson ilk uçağa bindi, gitti. Arkadaş, Amerika’yla aram
açıldığına mı yanayım, kırılan iPhone’uma mı üzüleyim, ajan Brunson’un serbest
kalmasına mı kızayım? Kaldık ya la ortada! iPhonu’umu verin. Çok bozuldum, ona
göre!” 
CEMAL
ENGİNYURT (Ordu) – Sen ver artık!
ÖZGÜR
ÖZEL (Devamla) – Arkadaşlar, millet, temsilci budur. (CHP sıralarından
alkışlar) 
“Konuşturmayacağım.”
diye Meclise gelen adamın konuştuğu sözü de gördünüz, “Bizde geri vites olmaz.”
diyen adamın attığı “tweet”i de gördünüz. 
CEMAL
ENGİNYURT (Ordu) – O “tweet”i ben atmadım.
ÖZGÜR
ÖZEL (Devamla) – Milletvekili burada. Takdir milletin. 
Teşekkür
ederim. (CHP sıralarından alkışlar) 
CEMAL
ENGİNYURT (Ordu) – O “tweet”i sildim mi Özgür? O “tweet” silindi mi?
BAŞKAN
– Değerli milletvekilleri…
ERKAN
AKÇAY (Manisa) – Sayın Başkan…
BAŞKAN
– Buyurun Sayın Akçay…
ERKAN
AKÇAY (Manisa) – Tabii, bu tartışmaları devam ettirmenin bir anlamı yok.
BAŞKAN
– Yerinizden söz vereyim, mikrofonunuzu açayım. 
CEMAL
ENGİNYURT (Ordu) – Maşallah! Çok güzel oldu, çok mutlu oldunuz, sevinin!
Aferin, aferin!
ÖZGÜR
ÖZEL (Manisa) – Sen böyle yap, cevabını veririz.
CEMAL
ENGİNYURT (Ordu) – Sen de yap, senin de cevabını veririz Özgür Özel. 
ÖZGÜR
ÖZEL (Manisa) – Bir şey olmaz. Ne olacak ki?
BAŞKAN
– Sayın Akçay, buyurun.
V.- AÇIKLAMALAR (Devam)
35.- Manisa Milletvekili Erkan Akçay’ın, milletvekillerinin bağımsız
olarak değerlendirme yapmasının yadırganacak bir durum olmadığına ilişkin
açıklaması
ERKAN
AKÇAY (Manisa) – Teşekkür ederim Sayın Başkan.
Tabii
şunu Cumhuriyet Halk Partisi Grubuna sormak gerekir: Cumhuriyet Halk Partisinde
kimin sözü geçerli? Ben, herhâlde Sayın Kılıçdaroğlu’nun diye düşünürüm.
Dolayısıyla Cumhuriyet Halk Partisinde -bu konuda arar buluruz- daha geçtiğimiz
günlerdeki zaman dilimi içerisinde… (CHP sıralarından “Ya, ne ilgisi var?”
sesleri) 
CEMAL
ENGİNYURT (Ordu) – Gürsel Erol’u disipline niye verdiniz? 
ERKAN
AKÇAY (Manisa) – …pek çok milletvekilinin yaptığı konuşmalarla ilgili pek çok
görüşler Sayın Kılıçdaroğlu tarafından ifade edilmiştir. Bu da doğaldır.
Milletvekilleri de gerek kendi seçim bölgesiyle veya kendi çerçevesinde
değerlendirmeler yapar, bu da doğaldır. Bu yadırganacak bir durum değildir.
Bunu ifade etmek istedim.
Teşekkür ederim.
BAŞKAN – Gündeme
geçiyoruz değerli milletvekilleri.
Başkanlığın
Genel Kurula sunuşları vardır. 
İYİ PARTİ
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve oylarınıza sunacağım.
Buyurun.
VIII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İYİ PARTİ Grup Başkan Vekili İstanbul
Milletvekili Yavuz Ağıralioğlu tarafından,bazı kamu çalışanlarının 3600 ek
gösterge kapsamına alınması için yapılması gerekenlerin saptanması amacıyla
21/11/2018 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 21 Kasım 2018
Çarşamba günkü birleşiminde yapılmasına ilişkin önerisi
21/11/2018
Türkiye Büyük Millet Meclisi Başkanlığına
Danışma Kurulu
21/11/2018 çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Yavuz
Ağıralioğlu
 İstanbul

 İYİ
PARTİ Grubu Başkan Vekili
Öneri:
Ülkemizdeki
binlerce kamu çalışanı uzun yıllardır ek gösterge sorunuyla karşı karşıya
kalmaktadır. Bu sorunun çözülmesi ve bu doğrultuda kamu çalışanı olan polis,
öğretmen, sağlık çalışanı ve din görevlilerine 3600 ek gösterge verilmesinin
kamuya maliyetini hesaplamak, bahsedilen meslek gruplarının kaç kişiyi kapsadığını
araştırmak, diğer meslek gruplarında da böyle bir durum olup olmadığını
araştırmak ve söz konusu meslek gruplarına 3600 ek gösterge verilebilmesi için
gerekli çalışmaların yapılabilmesi maksadıyla İYİ PARTİ Grup Başkan Vekili ve
İstanbul Milletvekili Yavuz Ağıralioğlu tarafından, 21/11/2018 tarihinde,
(10/047) grup numaralı, Türkiye Büyük Millet Meclisi Başkanlığına verilmiş olan
Meclis araştırması önergesinin diğer önergelerin önüne alınarak görüşmelerin
21/11/2018 çarşamba günkü birleşimde yapılması önerilmiştir.
BAŞKAN –
Önerinin gerekçesini açıklamak üzere öneri sahibi İYİ PARTİ Grubu adına Adana
Milletvekili İsmail Koncuk, buyurun. (İYİ PARTİ sıralarından alkışlar)
Süreniz beş
dakika.
İYİ PARTİ GRUBU
ADINA İSMAİL KONCUK (Adana) – Sayın Başkan, değerli milletvekilleri; hepinizi
saygıyla selamlıyorum. 
Gerçi sadece
Adana’da kullanılan bir söz değil, gençlik yıllarımızda çok söylerdik “söz
ağızdan çıkar” diye. Bir söz tutulmadığı zaman “Söz ağızdan çıkar.” diye
muhatabımızı uyarırdık. Şimdi, siyasette de aslında söz ağızdan çıkıyor ama
maalesef, ağızdan çıkan bazı sözlerin milleti aldatmak için verildiğini artık
milletimiz de görüyor, sizler de biliyorsunuz.
Değerli
milletvekilleri, 3600 ek gösterge sözü, Sayın Cumhurbaşkanı tarafından seçim
sathı mailinde verilmiş bir sözdür. Bu sözü takip etmek aslında her
milletvekilinin görevidir. Yani milletvekili milletin vekili olma iddiasında
ise siyasetçinin millete verdiği sözün arkasında olmak gibi bir mecburiyeti
var. “Dün dündür.” anlayışıyla siyaset yapılabilir ama ahlaki olmaz, milletin
siyasete olan güvenini kökünden sarsarız. Onun için, bu 3600 ek gösterge
meselesi sadece söz verilen gruplar için değil… Öncelikle onlar için mutlaka
bir kanun düzenlemesi yapılmalıdır; 24 Kasım Öğretmenler Günü geliyor,
öğretmenler için, sağlık çalışanları için ve polislerimiz için, din
görevlilerimiz için ama sonrasında, bütün memurları ilgilendiren ve artık
eskimiş, Türkiye'nin ekonomik gerçeklerine uymayan bu ek gösterge rakamlarının
mutlaka değiştirilmesi lazım.
Zaman zaman,
burada verdiğimiz tekliflere karşılık, daha doğrusu Meclis araştırması
tekliflerimize karşılık “Efendim, Meclis araştırmasına ne gerek var? Kanun
çıkar, yeter…” E, çıkarın kardeşim, kanun çıkardınız da engel mi olduk, önünüze
mi durduk? Sözünüz yerine gelmiyor, kanun çıkarmıyorsunuz biz de size sözünüzü
hatırlatmak adına, bu kürsülerden Meclis araştırması isteyerek, söz talep
ederek bir anlamda buradan bütün milletimize hitap ediyoruz. Dolayısıyla Meclis
araştırmaları son derece önemlidir. Sözünü tutmayanların sözünü tutmadığını
yüzüne çarpmak adına burada Meclis araştırması verilir. Onu da şu anda, Yavuz
Ağıralioğlu’nun verdiği Meclis araştırması önergesiyle AK PARTİ Grubunun yüzüne
çarpıyoruz. Söz ağızdan çıkıyorsa 3600 ek gösterge sözü mutlaka ama mutlaka
yerine getirilmelidir. 
Gelin, bu sözü
yerine getirmek için bir kanun teklifi verin, AK PARTİ Grubu versin ya da
verilen teklifler var, o teklifleri gündeme getirelim. Şu 24 Kasım tarihinden
önce… Bir sürü ıvır zıvır kanun teklifi getiriyorsunuz, işte 13, 14, 15, 16
sıra sayılı kanun teklifleri var; bunların aciliyeti yok. İnsanı önceleyen
kanun tekliflerinin gündeme getirilmesini dün de burada konuşmamda ifade ettim.
Siz insanı unuttunuz ya, insanı unuttunuz. Hani Şeyh Edebali diyordu: “İnsani yaşat
ki devlet yaşasın.” Sayın Cumhurbaşkanının çok sıklıkla kullandığı bir sözdür
bu “İnsanı yaşat ki devlet yaşasın.” 
Seçim
meydanlarında vatandaşlarımıza söz verirken aslında ne duruma düşeceğinizi
enine boyuna düşünerek söz vermek durumundasınız. Geçen de ifade ettim, Sayın
Cumhurbaşkanı bu ülkenin en tepesindeki insandır, onun sözünün 100 Günlük Eylem
Planı’nda olmamasıyla, orta vadeli planınızda olmamasıyla, artık sözün muhatabı
olan öğretmenlerimiz, polislerimiz, din görevlilerimiz ve sağlık çalışanlarımız
“Acaba, bu söz yerine getirilmeyecek mi?” endişesi duymaya başladılar. Çıkın,
söyleyin, bu sözü tutmayacaksanız deyin ki: “Sözümüzü yedik kardeşim. Sözümüzü
tutmuyoruz.” Biz de bilelim, ona göre hitap edelim, ona göre eleştirelim.
(Mikrofon
otomatik cihaz tarafından kapatıldı) 
BAŞKAN –
Toparlayın Sayın Milletvekili.
İSMAİL KONCUK
(Devamla) – Ama sözünüzü tutacaksanız çıkın burada -Sayın Cahit Özkan her
konuşmaya oradan zıplıyor- bir söz verin kardeşim “Şu tarihe kadar müsaade
edin, o tarihe kadar gerekli düzenlemeleri yapacağız.” deyin. 
Gerçi her şeyi
reddediyorsunuz. Yani siz solcuları FETÖ’cü yaptınız, milliyetçileri FETÖ’cü
yaptınız, onlarla koyun koyuna yattığınızı bir türlü hatırlamadınız,
hatırlamıyorsunuz. Yahu, siz nasıl bir pişkinlik içindesiniz ya!
VEDAT DEMİRÖZ
(İstanbul) – Vallahi yakışmıyor ya!
İSMAİL KONCUK
(Devamla) – Nasıl pişkinlik içindesiniz? Nasıl kabul etmiyorsunuz ya! Deyin ki
“Özür dileriz.” anlarız.
VEDAT DEMİRÖZ
(İstanbul) – Bu üslup ayıp ya!
İSMAİL KONCUK
(Devamla) – Sayın Cumhurbaşkanı aldatıldığını ifade etti; olabilir, insan
yanılabilir, insan dostlarını seçerken de yanılabilir ama bu yanılgınızı başka
insanlara bulaştırmanın etik bir tarafı olmadığını da kabul etmeniz lazım. Bunu
söylüyoruz. 
Bu kürsülerden
bakanlarınızın, milletvekillerinizin konuşmalarını hatırlıyoruz. Türkçe
Olimpiyatları’nda…
(Mikrofon
otomatik cihaz tarafından kapatıldı)
İSMAİL KONCUK
(Devamla) – …”Gözlerimiz yolda kaldı.” sözlerini de hatırlıyoruz.
SEMİHA EKİNCİ
(Sivas) – Her konuşmada bunu yapmazsanız olmuyor, her konuşmayı FETÖ’yle
bitiriyorsunuz.
İSMAİL KONCUK
(Devamla) – Siz her konuşmaya FETÖ’yle başlıyorsunuz, biz de bitiriyoruz,
bitiren de biz olacağız. (İYİ PARTİ sıralarından alkışlar) 
BAŞKAN – Evet,
teşekkür ederiz.
Milliyetçi
Hareket Partisi Grubu adına…
CAHİT ÖZKAN
(Denizli) – Sayın Başkan…
BAŞKAN –
Buyurun.
CAHİT ÖZKAN
(Denizli) – Sayın Başkanım, normalde asla tahammül edilebilir bir husus
değildir bu. Sayın hatibin yaşıyla, bu Millet Meclisinde yaptığı göreviyle asla
telifi mümkün olmayan, asla kabul edilemeyecek, İç Tüzük’te belirtilen Meclisin
mehabetine asla uygun olmayan, o “koyun koyuna” ifadesini aynen iade ediyorum.
Bu, bakınız, şu
Meclisin itibarına, milletimizin saygınlığına apaçık saygısızlıktır. Bunu iade
ediyoruz, reddediyoruz.
İSMAİL KONCUK
(Adana) – Ben mi yaptım? Ben yapmadım. 2010’da KPSS hırsızlığını biz çıkardık,
siz “tertemiz sınav” dediniz. Koyun koyuna yattınız tabii, hırsızlıklarını bile
görmezden geldiniz. Ayıp ya, ayıp ya!
BAŞKAN –
Milliyetçi Hareket Partisi Grubu adına Konya Milletvekili Sayın Kalaycı,
buyurun.
MHP GRUBU ADINA
MUSTAFA KALAYCI (Konya) – Sayın Başkan, değerli milletvekilleri; yüksek
heyetinizi hürmetle selamlıyorum.
Kamu çalışanları
için ek gösterge çok önemlidir. 3600 ek gösterge kritik eşiklerden birisidir.
3600 ek göstergenin özellikle emekli aylığına önemli yansıması bulunmaktadır.
Bugün emsalleri aldığı hâlde birçok unvan ve meslek grubunda çalışan 3600 ek
göstergeden yararlanamamaktadır. Nitekim öğretmenler, polisler, uzman çavuşlar,
uzman jandarmalar, kamu avukatları ve hukukçuları, mahallî idarelerin belediye
başkan yardımcıları ve daire başkanları, üniversite genel sekreter
yardımcıları, hemşire ve bazı sağlık çalışanları, din görevlileri, bazı
uzmanlar, denetmenler, araştırmacılar ile müdürler ve şube müdürleri 3600 ek
gösterge alamamaktadır, yardımcı hizmetler sınıfında çalışanların ise ek
göstergesi yoktur. 
Türkiye KAMU-SEN
ek gösterge konusunda kapsamlı bir çalışma yapmıştır. Bu çalışmadan da
yararlanarak ve Milliyetçi Hareket Partisinin 3600 ek gösterge vaatlerini de
içerecek şekilde hazırlayıp 11 Ekim 2018 tarihinde Meclis Başkanlığına
verdiğimiz kanun teklifimiz -ki yanımda- Plan ve Bütçe Komisyonuna havale
edilmiştir. Teklifimizde 657 sayılı Kanun’un eki cetveller detaylı bir şekilde
ele alınmış ve ek gösterge rakamları tüm hizmet sınıfları için hiyerarşik
sırayla yeniden belirlenmiştir. Yardımcı hizmetler sınıfında bulunan personel
de ek gösterge kapsamına alınmıştır. Ek göstergesi yükseltilen her bir unvanın
gerek çalışırken gerek emekliliğinde aylıklarına gelecek artış ve maliyet de
hesaplanmıştır. Dolayısıyla bizim açımızdan konu hakkında Meclis araştırması
açılmasına gerek yoktur. Milliyetçi Hareket Partisi olarak gerekli
araştırmaları ve çalışmaları yapmış ve kanun teklifimizi vermiş bulunmaktayız.
Milliyetçi Hareket Partisi olarak sözümüz sözdür; 24 Haziran seçim
beyannamemizde ne söylemişsek gerçekleştirilmesi için çalışıyoruz, gereğini de
inşallah yapacağız.
Sayın Başkan,
değerli milletvekilleri; gerek Genel Kurulda gerekse Plan ve Bütçe Komisyonunda
verilen ve kabul edilmeyen bazı önergeler kamuoyuna farklı yansıtılmaktadır.
Yok “Emeklilikte yaşa takılanların sorunlarının çözümüne karşı çıkıldı.” yok
“Polise 3600 ek gösterge verilmesi engellendi.” yok “Asgari ücretten vergi
alınmaması reddedildi.” gibi gerçekle hiçbir bağlantısı olmayan açıklamalar ve
sosyal medya paylaşımları yapılmaktadır. Konular istismar edilmekte,
çarpıtılmaktadır. Emeklilikte yaşa takılanların ve çalışanların haklı
beklentileri siyaseten suistimal edilmektedir. Milletvekilleri olarak hepimiz
biliyoruz ki araştırma komisyonu kurulması sorunu çözmez. Sorunu tespit eder…
(Mikrofon
otomatik cihaz tarafından kapatıldı)
BAŞKAN –
Toparlayın Sayın Kalaycı.
MUSTAFA KALAYCI
(Devamla) -…ve önerilerde bulunur. Öneriler de ancak kanun teklifiyle gündeme
alınır. Emeklilikte yaşa takılanların, asgari ücretlilerin, 3600 ek gösterge
bekleyen kamu çalışanlarının sorunu da bellidir, çözümü de bellidir; ilgili
kanunlarda düzenleme yapılması gerekmektedir. O nedenle, siyasetin ahlaki
ilkeler çerçevesinde sorumlu, tutarlı ve dürüst yapılması, asgari olarak her
siyasetçinin dikkat etmesi gereken bir durumdur. Vatandaşımıza doğru bilgiler
verelim.
Teşekkür ediyor,
saygılar sunuyorum. (MHP sıralarından alkışlar)
BAŞKAN –
Halkların Demokratik Partisi Grubu adına Adana Milletvekili Kemal Peköz.
Buyurun. (HDP
sıralarından alkışlar)
Süreniz üç
dakika.
HDP GRUBU ADINA
KEMAL PEKÖZ (Adana) – Sayın Başkan, değerli milletvekilleri; İYİ PARTİ’nin
önergesi üzerine partim Halkların Demokratik Partisi adına söz almış
bulunuyorum. 
Değerli
arkadaşlar, bizim gençliğimizde ve çocukluğumuzda, emekli olunca memurlar,
emekli ikramiyeleriyle bir konut alırlardı ve yaşamlarını daha rahat
sürdürebilecek bir ortama kavuşurlardı. Sözleşmeli personel uygulamasından bu
nedenle vazgeçilmesi gerekiyor. Bu önergeyle ilgili bizim parti görüşümüz,
mutlaka desteklenmesi gerektiği; çok açıktan destekliyoruz ve bütün kamu
çalışanlarına ayrımsız uygulanması gerektiğini ifade ediyoruz. Ücretli
öğretmenlik gibi konuların da bir an önce sonlandırılması, ücretli
öğretmenlerin de diğer öğretmenler gibi kadroya alınması ve 3600 ek göstergeden
de dolaylı olarak mutlaka yararlanması gerekiyor diye düşünüyoruz. 
Değerli
arkadaşlar, Avrupa İnsan Hakları Mahkemesinin dün açıkladığı kararın Türkiye’yi
bağlayıcı olduğu çeşitli hukuk kesimleri tarafından dile getiriliyor. Bu karar
eleştirilebilir, farklı yaklaşımlar olabilir ama “Bağlamıyor.” demek, en hafif
deyimiyle abesle iştigalden başka bir şey değildir. 
Değerli
arkadaşlar, Adana’ya her gittiğimde bir konuyla karşılaşıyorum. Adana’da sağlık
kuruluşlarında, sağlık eğitim alanlarında eğitim gören 2.500 civarında öğrenci
var ve bu sağlık kuruluşlarında, değişik sağlık kuruluşlarında staj
yapmaktadırlar. Bu stajları sırasında, bu seneye kadar öğlen yemeklerinden
yararlanıyorlardı, eğer akşam nöbetlerindelerse akşam yemeklerinden ücretsiz
olarak yararlanıyorlardı. Son dönemlerde bu yemeklerden yararlanma şanslarını
yitirmiş durumdalar ve 2.500 stajyer öğrenci ya kantinden yiyecek ihtiyacını karşılamakta
ya da çalışma süresi boyunca aç kalmak durumda kalmaktadır. 
Değerli
arkadaşlar, kamu çalışanlarının hiçbirisini diğerinden ayırmak mümkün değil,
hepsi kendi alanlarında, kendi özgünlüklerine göre bu ülkeye hizmet etmekte,
hizmet üretmektedirler. Kabile devletleri hariç bütün devletlerde devletin asli
görevleri vardır ve bunların 3 tanesi kaçınılmazdır: Konut hakkı, eğitim hakkı
ve sağlık hakkı. Kamu çalışanlarının önemli bir kesimi de bu alanlarda faaliyet
yürütmektedir. Dolayısıyla emekli olmaya yaşları uygun olduğu hâlde emekli
olmamak için ellerinden geleni yapmaktadırlar çünkü emekli olduklarında
alacakları emekli maaşı aldıkları maaştan çok daha az olduğu için yaşamlarını
temin etmekte zorlanmaktadırlar. Bu, hem insanların daha ileri yaşlarda emekli
olmasına sebep olmakta hem de yeniden istihdamın yaratılması için bir zeminin
oluşmamasına sebep olmaktadır. 
(Mikrofon
otomatik cihaz tarafından kapatıldı) 
BAŞKAN –
Toparlayın Sayın Milletvekili. 
KEMAL PEKÖZ
(Devamla) – Dolayısıyla 3600 ek göstergenin uygulanması ve cetvellerin yeniden
düzenlenip artık ikide bir bununla uğraşılmasının önüne geçilmesi, hem istihdam
açısından hem de insanların yaşam standartlarının yükselmesi açısından
zorunludur. O nedenle, önergeyi destekliyor, olumlu oy kullanacağımızı ifade
ediyorum. 
Teşekkür
ediyorum. (HDP sıralarından alkışlar) 
BAŞKAN –
Cumhuriyet Halk Partisi Grubu adına Kayseri Milletvekili Çetin Arık. 
Buyurun. (CHP
sıralarından alkışlar) 
Süreniz üç
dakika. 
CHP GRUBU ADINA
ÇETİN ARIK (Kayseri) – Teşekkür ederim Sayın Başkan. 
Gazi Meclisimizi
ve onun temsilcileri sayın milletvekillerini saygıyla selamlıyorum. 
Değerli
milletvekilleri, aziz milletimiz bizi bu sıralara devlet işlerini düzenlememiz,
milletimizin talep ve beklentilerini karşılamamız, sorunlarına çözüm üretmemiz
için gönderiyor. Bizler de meydanlarda milletimize onların talep ve
beklentilerini karşılayacağımıza, sorunlarını çözeceğimize söz veriyoruz. 
Evet, hepimiz
söz veriyoruz ama kimileri bu sözleri seçimin ardından, milletten yetkiyi aldıktan
sonra unutuyor. Bakınız, Sayın Binali Yıldırım seçimden sonra ne diyor: “Seçim
kampanyalarında söylenenler ile sorumluluk omuzlarınıza yüklenince
söylemleriniz hiçbir zaman aynı olmaz.” Yani, ne demek istiyor? “Bizim sözümüz
sizin oyunuzu alana kadar.” diyor. Bu yaklaşıma da bizim Anadolu’da “Karakolda
doğru söyler, mahkemede şaşar.” deniliyor. 
Değerli
milletvekilleri, zaman karakolda da mahkemede de Mecliste de doğru söyleme
zamanı. (CHP sıralarından alkışlar) Zaman, alanlarda vatandaşlara verdiğimiz
sözleri eğmeden, bükmeden yerine getirme zamanı. 
Şöyle ya da
böyle, tüm siyasi partiler seçim meydanlarında kamu çalışanlarına 3600 ek
gösterge için söz verdi. Bugün İYİ PARTİ Grubu da 3600 ek gösterge verilmesi
için gerekli çalışmaların yapılması için araştırma önergesi verdi. 
Biz araştırma
komisyonu kurulmasını destekliyoruz ama yetmez; infaz koruma memurlarının,
uzman erbaşların, kamu avukatlarının, kamudaki akademik mesleklerin de 3600 ek
gösterge kapsamı içinde değerlendirilmesini talep ediyoruz. 
Değerli
milletvekilleri, Sayın Cumhurbaşkanı seçim meydanlarında verdiği sözü unutarak
kamu çalışanlarına söz verdiği 3600 ek göstergeyi 100 Günlük Eylem Planı
içerisine almadı ama buna karşılık İçişleri Bakanı Sayın Soylu da “Polislerle
ilgili 3600 konusunda söz verdik. Bu bir sözdür, bu sözün arkasındayız.” diyor.
Evet, şimdi biz sizden İçişleri Bakanının sözünün yerde bırakılmamasını, ondan
daha da ötesi, millete verdiğiniz sözün gereğinin yerine getirilmesini
istiyoruz. Gelin, sözünüzün arkasında durun, 3600 ek gösterge için verilen
araştırma önergesine “Evet.” deyin. 
Değerli
milletvekilleri, burada alanlarda verdiği sözü yerine getirme telaşı ile
kendisine verilen talimat arasında ikilem yaşayan, bocalayan, geri vites atan
sayın milletvekillerine de seslenmek istiyorum. Emeklilikte yaşa takılanlarda
olduğu gibi, önce “Evet.” deyip sonra “Hayır.” demeyin. Vekili olduğunuz
millete verdiğiniz sözünüzün arkasında durun, insanların umutlarıyla oynamayın.

(Mikrofon
otomatik cihaz tarafından kapatıldı)
BAŞKAN –
Toparlayın Sayın Milletvekili. 
ÇETİN ARIK
(Devamla) – Gelin, hep birlikte milletimiz için oy kullanalım.
Yüce Meclisi
saygıyla selamlıyorum. 
Teşekkür ederim
Sayın Başkanım. (CHP sıralarından alkışlar)
BAŞKAN – Adalet
ve Kalkınma Partisi Grubu adına Konya Milletvekili Orhan Erdem. 
Buyurun. (AK
PARTİ sıralarından alkışlar)
Süreniz üç
dakikadır. 
AK PARTİ GRUBU
ADINA ORHAN ERDEM (Konya) – Sayın Başkan, değerli milletvekilleri; öncelikle
hepinizi saygıyla selamlıyorum. 
Teknik bir
konudan bahsediyoruz, 3600 ek gösterge. Ek gösterge esas itibarıyla memurun
kadro unvanı, derecesi, hizmet sınıfı, görevinin önemi, sorumluluk düzeyi ve
hiyerarşik konumunu esas alarak belirlenen bir konu. Bu verilen söz yerine
geldiğinde -inşallah gelecek- emekli olanların aylıklarında 300 ile 700 lira
arasında artış söz konusu olacak ve 600 bin, yapılan çalışmaya göre belki de 1
milyon insanı etkileyecek. Kısacası, teknik bir konudan bahsediyoruz ve 1995
yılından bu yana, sadece AK PARTİ iktidarlarınca el atılarak kısmi düzenlemelerle
uzman çavuş ve polislerle ilgili yapılan bir çalışmadan bahsediyoruz.
Şimdi,
Cumhurbaşkanımızın verdiği bir söz var. Evet, söz ağızdan çıkar ama bu
konuşmaları yapan sayın milletvekilimiz, milletvekilleri -şimdi dışarı çıkanlar
da oldu sanırım- şunu düşünmüyorlar: On altı yıldır iktidarız, 14 kere halkın
huzuruna çıkmışız; 6 genel, 3 yerel, 3 referandum, 2 Cumhurbaşkanlığı seçiminde
verilen sözleri yerine getirdiği için her zaman en yüksek oranda destek almış
bir partiden bahsediyoruz. (AK PARTİ sıralarından alkışlar) Söz ağızdan çıkar
ve AK PARTİ bu sözü yerine getirmiştir. Cumhur İttifakı’yla birlikte de bu
konuda daha güçlü, daha kararlı bir adımla sürdürülecektir.
Sayın
Kalaycı’nın söylediği gibi, verilen kanun teklifi vardır, AK PARTİ Grubu da bir
çalışma yürütmektedir. Milletvekillerimiz ilgili bakanlıkla çalışarak bu
konudaki çalışma bittiğinde kanun teklifini verecektir. Önemli bir konudan
bahsediyoruz. Bütçeye getireceği yükleri, ne zaman başlamalı, kimlere
verilmeli… Hiçbir sözü yerde kalmamış, hatta verilmemiş sözleri yerine
getiren bir partinin mensubu olarak sorumluluk sahibi olan partimizin bunların
zamanı geldiğinde yerine getirileceğini, bu konuda da bu çalışmanın en kısa
zamanda yapılacağını biliyorum. 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili. 
ORHAN
ERDEM (Devamla) – Sağ olun Başkanım.
Sözlerimi
sonlandırırken bu konuda bir araştırma komisyonu kurmaya gerek olmadığını
düşünüyorum. Teknik çalışmaları ilgili birimler yapacak, bizler de teklifimizi
vereceğiz ve inşallah günü geldiğinde bu söz de yerine gelecek diyor, hepinize
saygılar sunuyorum. (AK PARTİ sıralarından alkışlar)
BAŞKAN – Değerli
milletvekilleri, öneriyi oylarınıza sunacağım: Kabul edenler... Kabul
etmeyenler... Kabul edilmemiştir. 
Değerli
milletvekilleri, Deniz Yavuzyılmaz Bey’in Zonguldak’la ilgili bir söz talebi
vardır.
Buyurun Deniz
Bey.
V.- AÇIKLAMALAR (Devam)
36.- Zonguldak Milletvekili Deniz Yavuzyılmaz’ın, Zonguldak ili Kilimli
ilçesindeki maden ocağında meydana gelen patlamada Evren Cinemre ile Adem
Alibaş’ın yaralandığına, Kenan Çavuş, Hasan Gençtürk ile Uğur Göktaş’ın cansız
bedenlerine ulaşıldığına ve başsağlığı dilediğinde bulunduğuna ilişkin
açıklaması
DENİZ
YAVUZYILMAZ (Zonguldak) – Sayın Başkan, değerli milletvekilleri; Zonguldak
Kilimli ilçesinde özel bir maden ocağında gece üç sularında meydana gelen
patlamada 5 madencimiz göçük altında kalmıştır. Türkiye Taşkömürü Kurumu
tahlisiye kurtarma ekipleri ocağa girerek kurtarma çalışmalarına katılmış,
Evren Cinemre ve Adem Alibaş adlı madencilerimiz göçükten yaralı olarak
çıkartılmıştır. Bugün itibarıyla maalesef 3 maden işçimiz, Kenan Çavuş, Hasan
Gençtürk ve Uğur Göktaş’ın cansız bedenlerine ulaşılmıştır.
Bu yoksulluk
düzeninde madencilerimizin çok zor şartlarda emek verdiğini, canları pahasına
evlerine ekmek götürebilmek için mücadele ettiklerini bir kez daha bu yüce
Mecliste ifade ediyorum. Madencilerimizin kaderinin ölüm olmaması temennisiyle
kurtarılan madenci kardeşlerimize geçmiş olsun diyor; 3 maden şehidimize de
Allah’tan rahmet, ailesi, yakınları, mesai arkadaşları, tüm Zonguldak ve
Türkiye'ye başsağlığı diliyorum.
VIII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Adana Milletvekili Tulay Hatımoğulları Oruç ve
arkadaşları tarafından, çalışan kadınlara yönelik gerçekleşen cinsiyetçi hak
ihlallerinin araştırılması amacıyla 12/11/2018 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 21 Kasım 2018 Çarşamba günkü birleşiminde
yapılmasına ilişkin önerisi
BAŞKAN –
Halkların Demokratik Partisi Grubunun İç Tüzük'ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım:
21/11/2018
Türkiye Büyük Millet Meclisi Başkanlığına
Danışma
Kurulunun 21/11/2018 günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim
 Ayhan Bilgen
 Kars
 Grup
Başkan Vekili
Öneri:
12 Kasım 2018
tarihinde Adana Milletvekili Sayın Tulay Hatımoğulları Oruç ve arkadaşları
tarafından (822 sıra numaralı) çalışan kadınlara yönelik gerçekleşen cinsiyetçi
hak ihlallerinin araştırılması amacıyla Türkiye Büyük Millet Meclisine verilmiş
olan Meclis araştırması önergesinin diğer önergelerin önüne alınarak
görüşmelerinin 21/11/2018 Çarşamba günkü birleşimde yapılması önerilmiştir. 
BAŞKAN –
Önerinin gerekçesini açıklamak üzere öneri sahibi Halkların Demokratik Partisi
Grubu adına Adana Milletvekili Tulay Hatımoğullları Oruç.
Buyurun. (HDP
sıralarından alkışlar) 
Süreniz beş
dakikadır. 
HDP GRUBU ADINA
TULAY HATIMOĞULLARI ORUÇ (Adana) – Sayın Başkan, sayın milletvekilleri; kadın
istihdamı dünya ölçeğinde çok gerilerde gelmektedir fakat Türkiye’de, AB ve
dünya ölçeğine baktığımızda, çok daha gerilerden gelmektedir. Kadınlar iş
yerlerinde toplumun egemen yapısı ve ekonomik sistemin içinde barındırdığı
cinsiyetçilik nedeniyle ne yazık ki ikincil konumdadır. 2017 yılında Dünya
Ekonomik Forumunun hazırlamış olduğu Küresel Cinsiyet Ayrımı Raporu’na göre
Türkiye cinsiyet eşitsizliğinde 144 ülke arasında 131’inci sırada gelmektedir. 
Sermaye
düzeninin erkek egemen sistemle kurmuş olduğu ortaklık cinsiyetçiliği kendine
özgü bir biçimde yeniden şekillendirmiştir. Çalışan kadın, ev içindeki
hizmetlerinden dolayı 2 kere emek harcamakta ve sömürülmektedir. Kadının evdeki
görünmeyen emeğinin yanı sıra emek piyasasındaki durumuna baktığımızda gözümüze
çarpan üç husus vardır: Düşük ücret, istihdam sorunu ve işten ilk çıkarılma
olarak karşımıza çıkıyor. 2015 TÜİK verilerine göre Türkiye’de 15 ve yukarı
yaştaki nüfus içerisinde istihdam oranı yüzde 46’dır. Bu oran erkeklerde yüzde
65, kadınlarda ne yazık ki yüzde 27,5’ta seyretmektedir. Aynı rapora göre
Avrupa Birliği ülkeleri incelendiği zaman erkek istihdam oranı yüzde 70,8;
kadınların istihdam oranı ise yüzde 60,4’tür. Türkiye’nin içinde bulunduğu
konuma bu rakamlara bakarak karar verebiliriz. 
DİSK/GENEL-İŞ’in
Kadın Emeği Raporu’nda Türkiye’de 2014 yılında kayıtlı tam zamanlı çalışanların
cinsiyet dağılımı erkeklerde 12 milyon 603, kadınlarda 3 milyon 728’dir. Aynı
tabloda yarım zamanlı çalışanların oranına baktığımızda erkekler 992 bin,
kadınlar 1 milyon 502 bin. 
Değerli
milletvekilleri, kadınlar ilk olarak kapı önüne koyuluyor dedik ve hâlâ devam
etmekte olan Flormar direnişini bunun en önemli örneği olarak ifade edebiliriz.
Flormar işçileri bugün 191’inci gününde direnişlerini sürdürmekteler ve
“Flormar değil, direniş güzelleştirir.” sloganıyla devam etmekte olan direnişe
kaymakamlık müdahale etmek istiyor; yaktıkları ateşe, söyledikleri türkülere
bile karışılıyor. Flormar’da çalışan kadınlar neden işten atıldı, biliyor
musunuz? Çünkü sendikalı olmak istediler, sendikalı oldular ve iki hafta içinde
o kadar hızlı bir örgütlenme gerçekleştirdiler ki yüzde 51’lik temsiliyeti ele
geçirdiler. Bunun üzerine Flormar işçileri, 132 işçi -yüzde 80’i kadındır bu
işçi sayısının- kapı dışarı edildi ve şu an bu kadınlar ekmeklerini geri
istiyorlar, işlerini geri istiyorlar.
Bu ülkede çok
ciddi bir ekonomik kriz var, bir işsizlik var. Her ne kadar bu ülkeyi
yönetenler, iktidar “Kriz mriz yok.” dese de, her ne kadar şu anda patatesin,
patlıcanın pahalılığını ifade etmek için “Esnaftır bu işi yapan, stokçularla
hesaplaşacağız.” dense de bu ülkede kriz vardır. Devam etmekte olan bütçe
görüşmelerinde bir tek kez “kriz” kelimesi geçmiş değildir ve sanki bu kelime
yasaklanmıştır. Bizler şunu çok iyi biliyoruz ki kriz dönemlerinde ilk etapta
işten çıkarılanlar kadınlardır. Krizin en ağır bedelini ödeyenler hane içinde
-bizler bunu savunmuyoruz ama ne yazık ki bu toplumun gerçekliğidir- evde
tenceresini kaynatmak durumunda kalan kadınlardır. Dolayısıyla Hükûmet, iktidar
dönüp “Bu ülkede kriz var.” diyebilmeli ve bu ülkede bu krizin en ağır bedelini
yaşayan, başta kadınlar olmak üzere, işçilerin, emekçilerin, yoksulların
dertlerine çare bulmaya çalışmak zorundadır. Aksi takdirde, gerçekten artık bu
yönetimin zafiyetiyle bu süreç daha fazla götürülemez. 
(Mikrofon
otomatik cihaz tarafından kapatıldı) 
BAŞKAN – Buyurun,
toparlayın Sayın Oruç. 
TULAY
HATIMOĞULLARI ORUÇ (Devamla) – Teşekkür ediyorum. 
Sevgili kız
kardeşlerim, bizler Türkiye'nin yarısıyız. Başımız açık olabilir, kapalı
olabilir; Kürt, Türk, Arap olabiliriz; Alevi, Sünni olabiliriz; farklı
partilere oy verebiliriz; hiç fark etmez, iş yerinde, sokakta, evde, siyasette
sorunlarımız ortaktır. Kısacası, anlatılan, hepimizin ortak hikâyesidir. Gelin,
hep beraber sorunlarımıza çözüm üreten mecralara akmayı başaralım; kadın
dayanışmasını, bu Meclisin çatısı altında başlamak üzere, Türkiye'nin dört bir
yanına yaymayı başaralım. Bizlere yakışan da bu olur diye düşünüyoruz. 
Teşekkür
ediyorum. (HDP sıralarından alkışlar) 
BAŞKAN –
Cumhuriyet Halk Partisi Grubu adına İstanbul Milletvekili Sibel Özdemir. 
Buyurun. (CHP
sıralarından alkışlar)
Süreniz üç
dakikadır. 
CHP GRUBU ADINA
SİBEL ÖZDEMİR (İstanbul) – Teşekkür ederim Sayın Başkan. 
Sayın Başkan,
değerli milletvekilleri; Halkların Demokratik Partisinin çalışan kadınlara
yönelik hak ihlallerinin tespit edilmesi konusunda vermiş olduğu Meclis
araştırması önergesi üzerine grubumuz adına söz aldım. Genel Kurulu saygıyla
selamlıyorum. 
Değerli
milletvekilleri -araştırma önerisi özetle- kadın istihdamındaki sorunlar,
eşitsizlikler, ücret eşitsizlikleri, özellikle yüz seksen günden fazla süredir
hak talebinde bulunan Flormar işçilerinin anayasal bir hak olan sendikalaşma
haklarını kullanmaları, ardından işten çıkarılmaları ve haklarının
verilmemesinin gündemde olduğu bir dönemde, bugün Mecliste bu konunun
tartışılması ve önerinin kabul edilmesi önemli bir adım olacaktır. 
Adalet ve
Kalkınma Partisi iktidarları döneminde, kadın istihdamında Türkiye 135 OECD
ülkesi arasında maalesef sonuncu sırada. Muhtemelen benden sonra söz alacak
olan Adalet ve Kalkınma Partili hatip, büyük bir ihtimalle, iktidarları
döneminde yüksek bir düzeye ulaşan kadın istihdamı oranından bahsedecektir.
Ancak bu oran ne çalışan kadınların sorunlarını ne de kadın istihdamındaki
toplumsal gerçekliği yansıtmayacaktır. Ekonomist dergisinin 2017 “cam tavan”
endeksine göre kadın ve çalışma endeksine göre Türkiye, 29 ülke arasından
27’nci sırada yer almaktadır yani sondan 2’nci sıradayız. Kadın istihdamını
artırmaya yönelik, kamu ve özellikle de özel sektörde çalışan kadınların
istihdamını artırmaya yönelik kreş ve bakım, annelik izni gibi destekleyici
uygulamalar maalesef Adalet ve Kalkınma Partisi iktidarları döneminde beklenen
düzeyde, kapsayıcı ve kadın çalışanların gerek iş yaşamındaki eşitsizliklerini
gerekse genel olarak sorunlarını çözmeye dönük olmamıştır. İşte TÜİK’in Aile
Yapısı Araştırma Raporu’na baktığımız zaman, hanelerin yüzde 86’sında bakım
işini anneler üstlenmekte; bakımın kreşte veya anaokulunda sağlanması oranı
yüzde 2,3 nokta düzeyinde, bakıcının bu işlevi yerine getirmesi ise sadece yüzde
1,5 düzeyinde kalmış. Benden önceki hatip, öneri sahibi hatip de dile getirdi,
kadın-erkek eşitsizliğinde Türkiye son on bir yılda 26 sıra gerilemiş. 
Değerli
milletvekilleri, sendikalaşma ve güvenceli çalışma oranlarına baktığımız zaman
ise yüzde 7’lik toplu iş sözleşmesi kapsamıyla OECD’nin en kötü ülkesi
durumundayız. Bu, erkek çalışanlar arasında yüzde 13, kadınlarda ise sadece
yüzde 8 düzeyinde kalmıştır. 
Araştırma
önerisine konu olan Flormar’da çalışan kadın işçilerin sendikalaştıkları
gerekçesiyle işten çıkarılmalarına ve ardından, yüz seksen altı gündür bir hak
mücadelesi yürüttüklerine hepimiz şahit olduk. Çoğu kadın 132 Flormar işçisinin
işine son verilmiştir.
Evet değerli
milletvekilleri, bizler Mecliste, özellikle ekonomik krizin en derin etkilerini
yaşayan sadece kadınların değil, tüm kesimlerin sorunlarını, hak taleplerini
burada gündeme getiriyoruz, çözüm üretilmesini istiyoruz. Ancak baktığımız
zaman, on altı yıldır tek başına ülkeyi yöneten iktidar, daha çok günübirlik,
siyasi çıkarlarını önceleyen ve seçim dönemi geçici politikalarla...
(Mikrofon
otomatik cihaz tarafından kapatıldı) 
BAŞKAN –
Toparlayalım Sayın Milletvekili. 
SİBEL ÖZDEMİR
(Devamla) – Teşekkür ederim Sayın Başkan.
Doğal olarak
kalıcı bir çözüm üretememektedir.
Kadınların istihdamda
daha çok yer almaları, sendikalaşmaları, emeklerinin haklarını almaları, kreş,
bakım hizmetlerinden yararlanmaları ve toplumda, çalışma hayatında eşit birey
olarak yer almaları konusunda daha çok çaba sarf ediyoruz. Tüm bu sorunların
araştırılmasını önemsiyoruz ve bu önergenin lehinde olduğumuzu da sizlerle
paylaşıyorum. 
Yüce heyetinizi
saygıyla selamlıyorum. (CHP ve HDP sıralarından alkışlar)
BAŞKAN – Adalet
ve Kalkınma Partisi Grubu adına İstanbul Milletvekili Canan Kalsın. 
Buyurun. (AK
PARTİ sıralarından alkışlar) 
Süreniz üç
dakikadır. 
AK PARTİ GRUBU
ADINA CANAN KALSIN (İstanbul) – Sayın Başkan, değerli milletvekilleri;
konuşmama başlamadan önce Genel Kurulu saygıyla selamlıyorum. HDP grup önerisi
aleyhinde AK PARTİ Grubu adına söz almış bulunmaktayım.
AK PARTİ
iktidarları döneminde kadının istihdamının iş gücüne katılımı için yapılan
yasal düzenlemelerle yarı çalışma modelleri, süt izinleri, kreş destek
sistemleri başta olmak üzere, kabul edilen pozitif ayrımcılık ilkesi dâhilinde
kadın istihdamını artırmaya yönelik çalışmalar, destekler yapılmıştır. 
Yine, değerli
milletvekilleri, AK PARTİ hükûmetleri döneminde çocukların okullaşma oranı da
yüzde 99,6 oranında yükselerek cumhuriyet tarihinde bir ilk sağlanmıştır. 
Değerli
milletvekilleri, kadınların iş gücüne katılımı bugün 33,8; 2023 hedeflerine de
baktığımız zaman, Türkiye'nin tek başına veya tek kanatlı hareket etmekle
ilerleyemeyeceğini bildiğimiz için, kadınların iş gücüne katılımını yüzde 41
olarak hedefliyoruz ve bu konuda da gerekli yasal düzenlemeleri yapıyoruz ve
yapmaya da devam edeceğiz. 
Yine, eşit işe
eşit ücret konusunda yapılan yasal düzenlemeler, sadece kadınların iş gücüne
katılımı konusunda yapılan düzenlemelerin en önemli katkılarından biridir. 
Değerli
milletvekilleri, bildiğiniz üzere, KEFEK olarak gerçekleştirdiğimiz 14 Kasım
2018 tarihli toplantıda kabul edilen alt komisyon raporlarından biri kadının
kırsal alanda istihdamını ve iş gücüne katılımını sağlamakla alakalıydı. Bu
konuda da çıktılarıyla alakalı çalışmalar devam etmekte ve bu grupta, bu alanda
kadının istihdamını sağlama noktasında çalışmalar ve yasal düzenlemeler
konusunda görüşmeler devam etmektedir. 
Yine, değerli
milletvekilleri, yeni kurulan KEFEK alt komisyonunda, başta kız çocukları olmak
üzere, kızların bilim, teknoloji, matematik ve mühendislik alanlarında iş
gücüne katılımı desteklenmekte ve bu konuda çalışmalar yapılmaktadır. İleride,
ilk on yılda yapılacak 21’inci yüzyılın mesleklerinin yüzde 47’sini bilgisayar
ve de bu meslekler alacaktır. Kadın-erkek oranı eşit hâle getirildiğinde
gayrisafi millî hasıladan yüzde 12,5 artış öngörülmektedir. 
Sayın
milletvekilleri, başta kız çocukları olmak üzere, gençlerin bu mesleklere
yönlendirilmesi, teşvik edilmesiyle gençlerimizi geleceğe hazırlıyoruz. Sadece
geçmişte yaptığımız çalışmalar yok, geleceğe yönelik hedefler de koyuyoruz ve
koşullanmışlıkların önüne geçmeye çalışıyoruz. Çünkü artık, meslekleri “erkek
mesleği” “kız mesleği” “kadın mesleği” olarak görmüyoruz, bu noktada geleceğe
ve 21’inci yüzyıla, ileriye dönük kadınların iş gücüne katılımını artırmaya
yönelik çalışmalar yapıyoruz.
(Mikrofon
otomatik cihaz tarafından kapatıldı) 
BAŞKAN –
Toparlayın Sayın Milletvekili. 
CANAN KALSIN
(Devamla) – Bu noktada, teşviklerin, bu şekilde yapılan çalışmaların önünde,
kız çocukları başta olmak üzere, gençlerimize rol modeller olarak, doğru
hedefler çizerek 21’inci yüzyılın da şartlarını yakalama noktasında çalışmalar
yapacağız. 
Sözlerime son
veriyorum ve Genel Kurulu saygıyla selamlıyorum. (AK PARTİ sıralarından alkışlar)
BAŞKAN – Öneriyi
oylarınıza sunacağım. Kabul edenler… Kabul etmeyenler… Kabul edilmemiştir. 
Birleşime beş
dakika ara veriyorum. 
Kapanma Saati: 16.23
İKİNCİ
OTURUM
Açılma
Saati: 16.44
BAŞKAN:
Başkan Vekili Celal ADAN
KÂTİP
ÜYELER: Şeyhmus DİNÇEL (Mardin), Fatma KAPLAN HÜRRİYET (Kocaeli)
-----0-----
BAŞKAN – Türkiye
Büyük Millet Meclisinin 20’nci Birleşiminin İkinci Oturumunu açıyorum.
Cumhuriyet Halk
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
Okutuyorum: 
3.- CHP Grubunun, Türkiye Büyük Millet Meclisi gündeminin "Genel
Görüşme ve Meclis Araştırması Yapılmasına Dair Öngörüşmeler" kısmında yer
alan Menderes Nehri’ndeki kirliliğin nedenlerinin araştırılarak ortaya çıkan
zararların giderilmesi için alınacak önlemlerin belirlenmesi amacıyla verilmiş
olan (10/282) esas numaralı Meclis Araştırması Önergesi’nin ön görüşmelerinin,
Genel Kurulun 21 Kasım 2018 Çarşamba günkü birleşiminde yapılmasına ilişkin
önerisi
21/11/2018
Türkiye Büyük Millet Meclisi Başkanlığına
Danışma Kurulu
21/11/2018 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Özgür
Özel
 Manisa
 CHP
Grubu
 Başkan
Vekili
Öneri: 
Türkiye Büyük
Millet Meclisi gündeminin "Genel Görüşme ve Meclis Araştırması Yapılmasına
Dair Öngörüşmeler" kısmında yer alan, Menderes Nehri’ndeki kirliliğin
nedenlerinin araştırılarak ortaya çıkan zararların giderilmesi için alınacak
önlemlerin belirlenmesi amacıyla verilmiş olan (10/282) esas numaralı Meclis
Araştırma Önergesi’nin görüşmesinin Genel Kurulun 21/11/2018 Çarşamba günlü
(bugün) birleşiminde yapılması önerilmiştir. 
BAŞKAN –
Önerinin gerekçesini açıklamak üzere öneri sahibi Cumhuriyet Halk Partisi Grubu
adına Aydın Milletvekili Süleyman Bülbül.
Buyurun. (CHP
sıralarından alkışlar)
Süreniz beş
dakikadır. 
CHP GRUBU ADINA
SÜLEYMAN BÜLBÜL (Aydın) – Sayın Başkan, değerli milletvekilleri; Büyük Menderes
havzası ölüyor. Türkiye'nin en uzun 8’inci nehri olan Menderes Nehri can
çekişiyor, verimli topraklar çölleşiyor, insanlar hastalanıyor. Neden mi?
Menderes Nehri âdeta atık nehri hâline geldi.
Değerli
arkadaşlar, Büyük Menderes havzasında ülkemizdeki en verimli tarım alanları
bulunmaktadır ancak havzanın can damarı olan Menderes Nehri artık hayat
vermiyor, zehir ve ölüm saçıyor. Büyük Menderes Nehri, evsel ve endüstriyel
atıkların, tarımda kullanılan doğal ve yapay gübrelerin, zirai mücadele
ilaçlarının, yan dereler üzerinde bulunan -zeytinyağı gibi- işletmelerin atık
sularının bırakılması ve bor içerikli jeotermal kaynak sularının reenjekte
edilmeden nehre deşarjıyla kirleniyor. Bununla birlikte, santral bacalarından
çıkan gaz, asit yağmuru olarak toprağa karışıyor. Nehrin sularıyla sulanan
topraklarda yetişen ürünler ise bu nedenle artık sağlıklı ürün vasfını yitirmiş
durumda. Her fırsatta tarım üretimini desteklediğini açıklayan iktidar bu
konuda ne yazık ki sessiz kalıyor. Sulama suyu kriterlerinde olumsuz etki yaratan
bor minerali ve diğer ağır metaller bütün tarımsal ürünlerde toksik etki
yaratmakta ve toprakların yapısının bozulmasına neden olmaktadır. Özellikle
incir, zeytin, pamuk mahsulü bu nedenle zarar görüyor. Menderes havzasında
sağlıklı üretimin sürdürülebilirliği ve gelecek nesillere ulaşması bakımından
jeotermal akışkanların çevre, insan ve hayvan sağlığını tehdit etmeden
reenjekte edilmesi ve takibinin yapılması gerektiği hâlde bu denetlenmiyor.
Değerli
milletvekilleri, sulara karışan zararlı maddeler tarımsal ürünlere, toprakların
yapısına göre de sızmalar şeklinde yer altı su kaynaklarına karışıyor. Böylesi
sular insan ve hayvan sağlığı bakımından potansiyel tehlike oluşturuyor.
Nehirden alınan suyla ilk sulanan yerler, Kuyucak ve Nazilli civarlarındaki
toplam 22 hektar alandaki narenciye bahçeleri artık meyve veremez duruma
geliyor. Yapılan analizler buradaki bor miktarının arttığını, ürünlerin
kalitesinin de düştüğünü gösteriyor. Ağır metal artıkları, borlu sular en son
Söke Ovası’na geliyor. Eğer bu konuda önlem alınmazsa yıllar sonra Söke
Ovası’nda tarım yapacağımız toprak da kalmayacak. Uluslararası Dünya Doğayı
Koruma Vakfının verilerine göre Buharkent, Nazilli, Kuyucak, İncirliova ve
Söke’de yapılan su analizleri düşük kalite olarak belirleniyor. Bu ölçüdeki
sular “sulamada kullanılamaz” tanımıyla literatüre geçiyor. Ayrıca Menderes
Nehri’nde toplu balık ölümleri yaşanıyor. Bu toplu balık ölümlerinde nehirde
kilometrelerce balık mezarlıkları oluşuyor. (CHP sıralarından alkışlar)
Toprağın kirlenmesi, bölgede yaşayan 2,5 milyon vatandaşımızı doğrudan, 80
milyon vatandaşımızı ise dolaylı yollardan, tarımsal ürünler aracılığıyla
tehdit ediyor. Nitekim, Aydın Tabip Odasının bölge halkı üzerinde yaptığı
araştırmaya göre Menderes bölgesinde yaşayan vatandaşlarımızda ciddi oranda
kanser vakaları tespit edildi. Yani burada hem insan sağlığını hem üretim
verimliliğini hem de çevreyi katleden bir durumla karşı karşıyayız. Havzada
yaşayan her canlının, bireyin, topluluğun ve ekonomik birimin öncelikle temiz
ve erişilebilir su kaynaklarına ihtiyacı olduğu açıktır. Bu ihtiyaçlara yanıt
veren, bugünün ve geleceğin ihtiyaçlarına yanıt veren bir sistemin acilen
kurulması gerekir. 
Bu mesele
değerli arkadaşlar, partilerüstü bir meseledir yani iktidarı, muhalefeti olacak
bir mesele değildir. Bu nedenle, sunmuş olduğumuz araştırma önergesinin kabul
edilmesini CHP Grubu olarak talep ediyoruz. Menderes havzasındaki kirlilik
nedenleri araştırılsın, tarım ürünleri neden kalitesizleşiyor araştırılsın ve
bu sorunları artık birlikte çözelim diyorum. 
Saygılarımı
sunuyorum. 
Teşekkür
ediyorum. (CHP sıralarından alkışlar) 
BAŞKAN – İYİ
PARTİ Grubu adına Aydın Milletvekili Aydın Adnan Sezgin. 
Buyurun. (İYİ
PARTİ sıralarından alkışlar) 
Süreniz üç
dakikadır. 
İYİ PARTİ GRUBU
ADINA AYDIN ADNAN SEZGİN (Aydın) – Sayın Başkan, değerli milletvekilleri; Büyük
Menderes havzası ağır çevresel tahribat görmüştür, buna ilaveten vahim riskler
altındadır. Büyük Menderes havzasında ortaya çıkan su kirliliği havza genelinde
yaşayan 2,5 milyon vatandaşımızı ve havzadaki ekolojik değerleri, binlerce
yıllık verimi berhava ve tehdit etmektedir. Sayın Bülbül “Havza ölüyor.” dedi,
doğrudur. 
Uşak, Denizli ve
Aydın illerinden kaynaklanan atıklar, özellikle madencilik, deri ve tekstil
kaynaklı sanayi atıkları, tarımsal üretim ve sanayiden kaynaklanan atıklar,
ayrıca evsel atıklara bağlı olarak oluşan su kirliliği havzanın zehirlenmesine
neden olan çeşitli unsurlardır. Bu kirlilik kaynaklarının en önemlilerinden
birisi de son yıllarda özellikle Aydın’da sayısı çok hızlı bir şekilde artmakta
olan jeotermal enerji santralleridir. Gerek denetim yetersizliği gerekse de
yetkililerin ihmali nedeniyle Aydın’daki JES yatırımlarının insan sağlığı,
çevre, tarımsal üretim, hayvancılık ve doğal kaynaklara çok ciddi zararlar
verdiği bir gerçektir. Atıkların denetimsiz şekilde toprağa ve başta Menderes
Nehri olmak üzere su kaynaklarına karışması nedeniyle verimli tarım arazileri
ve çevre üzerinde ciddi bir tahribat oluştuğuna dair oldukça güvenilir
göstergeler mevcuttur. Menderes Nehri, binlerce yıllık medeniyet demektir. 
Aydın Valiliği
Çevre ve Şehircilik İl Müdürlüğünün 2016 yılında hazırladığı Aydın İli 2016
Yılı Çevre Durum Raporu’na göre, Aydın’da toprak kirliliğinin en önemli ikinci
nedeni JES akışkanlığıdır ancak nedense Aydın Valiliği, Enerji ve Tabii
Kaynaklar Bakanlığına verdiğim yazılı bir soru önergesine cevaben hazırladığı
metinde kendisine ait bu tespiti yok saymıştır. Az önce gerçekleştirdiğim bir
basın toplantısında da bu soru önergesine ve konuyla ilgili hazırladığım diğer
soru önergelerine verilen yanıtlara ilişkin değerlendirmelerimi ve
eleştirilerimi basınla paylaştım. 
Menderes
havzasını ve Menderes Nehri’nin bereket mirasını bu denli tahrip etmek ve
kirletmek aslında intihara adım atmak, bilinç ve asli değerlerden uzaklaşmak
demektir. Bu konu, bölgenin tarihinin, bugününün ve geleceğinin saldırı altında
tutulması konusudur ve o ölçüde vahim bir sorundur. 
(Mikrofon
otomatik cihaz tarafından kapatıldı) 
BAŞKAN –
Toparlayın Sayın Sezgin. 
AYDIN ADNAN
SEZGİN (Devamla) – Bitiriyorum Sayın Başkan. 
Bu araştırma
önergesi tüm siyasi partiler tarafından sahiplenilmelidir. Bu nedenle önergeyi
destekliyoruz. Sorun o kadar vahimdir ki her türlü parti mülahazasını
aşmaktadır. 
Teşekkür ederim.
(İYİ PARTİ ve CHP sıralarından alkışlar) 
BAŞKAN –
Milliyetçi Hareket Partisi Grubu adına İzmir Milletvekili Hasan Kalyoncu.
Buyurun. (MHP
sıralarından alkışlar) 
Süreniz üç
dakika. 
MHP
GRUBU ADINA HASAN KALYONCU (İzmir) – Sayın Başkan, sayın milletvekilleri;
şimdi, baştan söyleyeyim Menderes havzasında kirlilik var mı? Var. Menderes
havzasıyla beraber Büyük Menderes, Küçük Menderes, Gediz’de kirlilik
problemleri söz konusu. Fakat Türkiye’de yirmi beş havzada yapılan çalışmalar,
araştırma projeleri, ki Büyük Menderes havzasında en son çalışanlardan birisi
de benim, bölgeyi avucumun içi gibi biliyorum. Şimdi, Menderes havzasında
yapılan çalışmalarda, Su Çerçeve Direktifi kapsamında, öncelikli kirleticiler,
ağır metaller, organik kirleticiler ve diğer kirletici kaynaklar olmak üzere bütün
hepsi çalışılmış, kirlilik düzeyleri de belirlenmiş. Şu anda ben size
söyleyeyim, Aydın içinde ana kolda en kötü kalite sınıfında yerler mevcut.
Bunun yanında 2016 yılında Milliyetçi Hareket Partisi Büyük Menderes’teki
kirliliği Meclis gündemine taşımış fakat sonuç alınamamıştır. 2006’dan bu
tarafa Meclis gündemine taşıdığımız bu konuyu takipte de devam ediyoruz. Şu
anda Büyük Menderes Nehri havzasında havza yönetim planları ve diğer
çalışmaların tamamı yapılmış durumda. Çevre ve Şehircilik Bakanlığının
öngörülerine göre, 2019-2020 yılında azot ve fosfat kirliliğiyle ilgili
önlemler alınmış ve iyileştirilme yapılacağı ifade ediliyor. Bunun yanında,
havza yönetim planları çerçevesinde ve devamında Orman ve Su İşleri
Bakanlığının Su Yönetimi Genel Müdürlüğü tarafından yapılan çalışmalar var, bir
tane uluslararası bir proje, bir tane TÜBİTAK projesi bölgede tamamlanmıştır.
Şimdi, burada yapılması gereken asıl husus, bu önerilen önlemler paketinin
işletilip işletilmediğine dair araştırma yapılmasıdır. Çünkü şimdi bordan
bahsediliyor. Kara su bölgenin en fazla kirleticilerinden bir tanesi, zeytin
fabrikalarından, 158 civarındaki zeytin işletmesinden gelen sular. 
Bölgede,
ayrıca, Denizli tarafından gelen tekstil atıkları, Uşak tarafından gelen
organize sanayi atıkları Büyük Menderes’te kirlilik yapmaktadır. Fakat Büyük
Menderes’i ”Ölüyor.” diye göstermek de yanlış bir durum çünkü Aydınlılar bilir,
İkizdere Barajı içme suyu barajıdır ve suyu gayet temizdir. Yaklaşık 6 kere
bölgeyi dolaştım, bütün barajları, baraj göllerini, ana kolu, yan kolları… 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili. 
HASAN
KALYONCU (Devamla) – ..kirlilik düzeylerini tamamen, bizzat ben biliyorum. 
Bunun
yanında, yapılması gereken, alınan önlemlerin, bu çalışmalar sonucunda
kurumların öngördüğü önlemlerin işletilip işletilmediğinin araştırılmasıdır
çünkü sadece Büyük Menderes değil, bölgede Küçük Menderes, Gediz ve
Türkiye’deki diğer 25 havzadaki kirliliklerin araştırılması ve durumun nereye
gittiğinin görülmesi gerekiyor. 
Teşekkür
ediyorum. (MHP sıralarından alkışlar)
BAŞKAN
– Halkların Demokratik Partisi Grubu adına İzmir Milletvekili Serpil Kemalbay
Pekgözegü.
Buyurun.
(HDP sıralarından alkışlar)
Süreniz
üç dakika. 
HDP
GRUBU ADINA SERPİL KEMALBAY PEKGÖZEGÜ (İzmir) – Teşekkür ederim Sayın Başkan. 
Değerli
milletvekilleri, burada, aslında, Aydın’da yaşanan doğa katliamını, ekolojik
katliamı bilmek gerekmiyor, bilgiye ulaşmak günümüzde çok kolay, bilgiye
rahatlıkla ulaşabiliriz ve şunu biliyoruz ki: Aydın’da Menderes Vadisi âdeta
ölüm üretiyor. Doğa tahrip edildi, incirlik alanlar, zeytinlik alanlar artık
yaşamıyor, kuşlar alanı terk ediyor; kanser vakaları Türkiye’de en çok burada
yaşanıyor, Türkiye’de yüzde 18 ortalama varken Aydın’da yüzde 42’lerde kansere
rastlanıyor. Kükürtdioksit emisyonu Türkiye’de en çok olan, ölçülen yeri ve
hava kirliliği, bu anlamıyla, çok fazla. Bunları Aydınlı köylülere
sorabilirsiniz. Aydın köylüsü, Kızılcaköy köylüleri size bunları en detaylı bir
şekilde anlatabilir. Dolayısıyla, bilmek sorunumuz yok fakat siyasi bir tercih
yapmak durumundayız. Acaba biz kalkınma adına, gelişme, büyüme, zenginleşme
adına 3-5 tane sermayenin arkasında mı duracağız yoksa Türkiye halklarını,
kadınları, köylüleri, emekçileri mi burada savunacağız? Bu, Türkiye halklarını
ilgilendiriyor çünkü Aydın’dan giden incir, üzüm, zeytin gibi pek çok madde
Türkiye’de tüketiliyor ve bunlar kanser üreten şeyler.
Bu
konulara yaklaşırken aslında siyasi olarak bakmak gerektiğini düşünüyorum.
Burada Sevgili Leyla Güven’i selamlamak istiyorum çünkü Leyla Güven Demokratik
Toplum Kongresinin eş sözcüsüydü ve Demokratik Toplum Kongresi tam da
köylülerin, halkların, yerel halkların haklarını aramak için mücadele ediyor ve
halkın kendi kendini yönetmesini, örneğin Aydın’da Kızılcaköy köylülerinin,
aslında Aydın’daki jeotermalle ilgili tasarruflar hakkında başvurulacak merci
olmasını savunuyordu. Ama burada ne yapılıyor? Aydın köylüsünü dinlemek ya da
Aydın köylüsünün siyasetini toplumsallaştırmak isteyenleri dinlemek yerine
Leyla Güven kriminalize edilmeye çalışılarak toplumdan kopartılmaya
çalışılıyor. Yoksulluğun kaynağı, işsizliğin kaynağı, tarımdaki yok olmanın,
tarımın tamamen ortadan kaldırılmasının kaynağı aslında topluma kulak vermemek
ve toplumun hakkını arayan siyasetçilere de kulak vermemekten geçiyor.
(Mikrofon
otomatik cihaz tarafından kapatıldı) 
BAŞKAN –
Toparlayalım Sayın Milletvekili.
SERPİL KEMALBAY
PEKGÖZEGÜ (Devamla) - Teşekkür ederim.
Bakın, burada
ifade ettiğimiz AİHM sürecini… AİHM’de “Derhâl serbest bırakılması gerekir.”
denilen Selahattin Demirtaş’ın da yine halktan yana, halkçı bir siyasetin
parçası olarak kriminalize edilmeye çalışıldığını, halktan koparılmaya
çalışıldığını görüyoruz. Biz eğer halkın siyasetinin hâkim olması önündeki bu
engelleri kaldırabilirsek halklar olarak o zaman toplumun kendi kendini
yönetmesini, yerel yönetimlerde kadınların ve köylülerin inisiyatif almasını da
sağlayabiliriz diye düşünüyoruz. Dolayısıyla, başta da söylediğim gibi, burada
bilgi sorunu yok, bilme sorunu yok, siyasi tercih sorunu var. 
Biz Kızılcaköy
köylülerinin yanında olan bir parti olarak ve onun temsilcileri olarak her
zaman burada jeotermale karşı köylülerin yanında olacağımızı söylemek
istiyoruz. Sermayeye karşı halkın yanında olacağımızı söylemek istiyoruz.
Partilerin bu şekilde politikalar üretmesi gerektiğini düşünüyoruz. 
Teşekkürler.
(HDP sıralarından alkışlar)
BAŞKAN – Adalet
ve Kalkınma Partisi Grubu adına Aydın Milletvekili Metin Yavuz Bey. (AK PARTİ
sıralarından alkışlar)
AK PARTİ GRUBU
ADINA METİN YAVUZ (Aydın) – Sayın Başkan, saygıdeğer milletvekilleri;
Cumhuriyet Halk Partisi Grubu tarafından Büyük Menderes havzası kirliliğinin
araştırılması ve çözüm önerilerinin belirlenmesiyle ilgili verilen araştırma
önergesi aleyhinde söz almış bulunuyorum. Bu vesileyle yüce Meclisi saygıyla
selamlıyorum. 
Saygıdeğer
milletvekilleri, tabii -çevre hassasiyeti- gelecek nesillerin bize emaneti
olan, gelecek nesiller adına korumak görevinde olduğumuz, gelecek nesillere
daha çok kirleterek, daha çok kullanarak, daha çok azaltarak devretmeden, daha
temiz, daha arıtarak, çok daha fazla artı değerler katarak devretmek zorunda
olduğumuz zenginliklerimiz var. Bunlar: Topraklarımız, havamız, nehirlerimiz,
su kaynaklarımız, ormanlarımız. Hülasa Allah’ın bize bir armağanı olan,
çocuklarımız için bize armağan edilmiş olan bu değerleri korumak hepimizin
görevidir. 
Konuyla ilgili
Tarım ve Orman Bakanlığı Su Yönetimi Genel Müdürlüğünce Büyük Menderes Havza
Koruma Eylem Planı hazırlanmıştır. Burada kirletici unsurlar ve alınması
gereken tedbirler belirlenmiştir. Akabinde Havza Koruma Eylem Planlarının Nehir
Havza Yönetim Planlarına Dönüştürülmesi AB Projesi kapsamında Büyük Menderes
havzasındaki tüm su kütlelerinin iyi duruma erişmesi ve iyi durumda olanların
da durumlarının korunması maksadıyla 1.264 adet tedbir belirlenmiş olup söz
konusu tedbirlerin 2019 yılı fiyatlarıyla yatırım maliyeti yaklaşık 2 milyar
250 milyon TL’dir. Bu yatırımların büyük çoğunluğu atık su arıtma tesisleri,
katı atık ve çöp depolama tesisleridir. Bunlar ilgili belediyeler tarafından
yapılmalıdır.
Tarım ve Orman
Bakanlığı DSİ Genel Müdürlüğünce Büyük Menderes havzasında 104 noktada su
kalitesi izleme çalışması yapılarak analiz sonuçları Su Yönetimi Genel
Müdürlüğüne iletilmekte ve kirliliğin izlenilmesi sağlanmaktadır.
Tarım ve Orman
Bakanlığı DSİ Genel Müdürlüğünce Büyük Menderes havzasında atık suyla ilgili
planlama çalışmaları tamamlanmıştır, proje aşamasına geçilecektir. Belediyelere
ait atık sular ve katı atık depolama tesislerine ait yatırımlarla ilgili
konular belediyelerce yapılacaktır.
Büyük Menderes
Nehri’nde taşkınların önlenmesi amacıyla 2001 yılından beri toplu makineli
çalışma kapsamında temizlik yapılmaktadır. Nehrin sorun yaratan büyük bir
bölümünde yatak genişletme ve derinleştirme çalışmaları yapılmıştır. Büyük
Menderes Nehri’ndeki kirliliğin önlenmesi amacıyla DSİ 21. Bölge Müdürlüğünde
“Menderes Havza Toplantıları” adı altında, Aydın Valiliği başkanlığında
Denizli, Uşak ve Afyonkarahisar Valiliklerinin katılımıyla yılın belirli dönemlerinde
toplantılar yapılmaktadır.
(Mikrofon
otomatik cihaz tarafından kapatıldı) 
BAŞKAN –
Toparlayın Sayın Milletvekili. 
METİN YAVUZ
(Devamla) - Son yapılan toplantı neticesinde, Büyük Menderes Nehri’nin
kirletici unsurlarıyla ilgili tespit ve yatırım uygulaması ve Menderes
Nehri’nin kirletici etmenleriyle ilgili kurumların ortak çalışma yürütmesi
kararı alınmıştır.
Çevremizle
ilgili bizler bu denli hassasiyet gösterirken yaşadığım memleketin belediyesi
ne kadar hassasiyet gösteriyor, sormak istiyorum. 1994 yılında yapılan arıtma
tesisinin günümüz itibarıyla yetersiz geldiği ortadadır. Şehrimin belediyesi
arıtma tesisiyle ilgili bugüne kadar acaba nasıl bir uygulama yürütmüştür?
Şehrimin belediyesi çevre kirliliğine o kadar çok önem veriyor ki çevre ve şehircilik
il müdürlüğümüz tarafından 14 kez yapılan idari uygulamayla toplamda 1 milyon
69 bin 754 lira idari para cezası işiyle karşı karşıya kalmıştır. Hükûmetimiz
çevre hassasiyetiyle ilgili gerekli tüm denetimleri yapmakta olup çevre
kirliliğine sebep olan gerek OSB gerek JES gerekse belediyeler olmak üzere
gerekli denetimlerine devam etmektedir. 
(Mikrofon
otomatik cihaz tarafından kapatıldı) 
METİN
YAVUZ (Devamla) – AK PARTİ Grubu olarak düşüncemiz, çevre duyarlılığı konusunda
herkes evinin önünü temizlerse sorun kalmayacaktır. 
Hepinize
saygılar sunarım. (AK PARTİ sıralarından alkışlar) 
ÖZGÜR
ÖZEL (Manisa) – Karar yeter sayısı talep ediyoruz.
YAVUZ
AĞIRALİOĞLU (İstanbul) – Başkanım, bir söz talebim var.
BAŞKAN
– Öneriyi oylarınıza sunacağım, karar yeter sayısı arayacağım: Kabul edenler…
Kabul etmeyenler… Kabul edilmemiştir. 
Alınan
karar gereğince gündemin “Kanun Teklifleri ile Komisyonlardan Gelen Diğer
İşler” kısmına geçiyoruz.
1’inci
sıraya alınan, Isparta Milletvekili Recep Özel ve 2 Milletvekilinin Türkiye
Odalar ve Borsalar Birliği ile Odalar ve Borsalar Kanununda Değişiklik
Yapılmasına Dair Kanun Teklifi ve Sanayi, Ticaret, Enerji, Tabii Kaynaklar,
Bilgi ve Teknoloji Komisyonu Raporu’nun görüşmelerine kaldığımız yerden devam
edeceğiz.
IX.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Isparta Milletvekili Recep Özel ve 2 Milletvekilinin Türkiye Odalar
ve Borsalar Birliği ile Odalar ve Borsalar Kanununda Değişiklik Yapılmasına
Dair Kanun Teklifi (2/1287) ve Sanayi, Ticaret, Enerji, Tabii Kaynaklar, Bilgi
ve Teknoloji Komisyonu Raporu (S. Sayısı: 14) (x)
BAŞKAN
– Komisyon? Yerinde.
Geçen
birleşimde, görüşülmekte olan 14 sıra sayılı Kanun Teklifi’nin 2’nci maddesi
üzerinde önerge işleminde kalınmıştı. Şimdi önerge işlemini yapacağız. 
2’nci
madde üzerinde üç önerge vardır, önergeleri aykırılık sırasına göre işleme
alacağım. İlk okutacağım iki önerge aynı mahiyette olduğundan birlikte işleme
alacağım.
Buyurun.
Türkiye Büyük Millet Meclisi Başkanlığına
Görüşülmekte
olan 14 sıra sayılı Kanun Teklifi’nin 2’nci maddesinin tekliften çıkarılmasını
arz ve teklif ederiz.
 Filiz
Kerestecioğlu Demir  Ali Kenanoğlu  Kemal
Bülbül
 Ankara
 İstanbul  Antalya
 Rıdvan
Turan  Mahmut Toğrul
 Mersin
 Gaziantep
Aynı mahiyetteki
diğer önergenin imza sahipleri:
 Feridun
Bahşi  Ayhan Erel  Aylin
Cesur
 Antalya
 Aksaray  Isparta
 Mehmet
Metanet Çulhaoğlu  Ahmet Kamil Erozan  Enez
Kaplan
 Adana
 Bursa  Tekirdağ
BAŞKAN –
Komisyon aynı mahiyetteki önergelere katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKAN VEKİLİ FAHRİ ÇAKIR
(Düzce) – Katılmıyoruz Sayın Başkan.
BAŞKAN – Aynı
mahiyetteki önergelerden ilkinin gerekçesini okutuyorum:
Buyurun.
Gerekçe:
Siyaset
toplumsal yaşamın bütün alanlarını kapsayan bir süreçtir. Tüm yurttaşların
siyasete katılımı, siyaset alanında her türlü etkinliğe katılmaları ve temsil
için aday olmaları kadar doğal bir şey yoktur. Seçim süreçlerinde de meslek
odalarını temsil eden kişilerin aday olmaları ve seçilme haklarını kullanmaları
anayasal bir haktır. Ancak yönetim kademelerindeki kişilerinin seçilememesi
durumunda görevlerine geri dönmeleri mesleki ve etik açıdan uygun değildir.
Siyaset üstü olarak görülen bu kurumların temsilcileri aday olduktan sonra
siyasi tercihlerini belli edecekleri için seçimlerden sonra yeniden kurumlarına
geri dönmeleri durumunda tarafsızlık ilkesinin zedeleneceği, bu durumdan oda ve
meslek kuruluşu çalışmalarının olumsuz yönde etkileneceği açıktır.
BAŞKAN – Aynı
mahiyetteki diğer önerge üzerinde konuşmacı Tekirdağ Milletvekili Enez Kaplan.
Buyurun Sayın
Kaplan. (İYİ PARTİ sıralarından alkışlar)
ENEZ KAPLAN
(Tekirdağ) – Sayın Başkan, değerli milletvekilleri; Türkiye Odalar ve Borsalar
Birliği ile Odalar ve Borsalar Kanununda Değişiklik Yapılmasına Dair Kanun
Teklifi’nin 2’nci maddesinde verilen değişiklik önergesi üzerine söz almış
bulunuyorum. Hepinizi saygıyla selamlıyorum.
Sayın
milletvekilleri, esnaflar ticaretin içerisinde etkili rol almışlardır.
Esnaflar, küçük sermayeyle daha çok beden gücüne dayanarak iş yapan bağımsız
girişimciler olarak bilinmektedir. Esnaf işletmeleri hem ekonomik hem de
yapısal sorunlarından kaynaklanan nedenlerle rekabette her geçen gün daha çok
kan kaybetmektedir.
Esnaf ve
Sanatkârlar Meslek Kuruluşları Kanunu, esnaf ve sanatkârlar ile bunların
üyelerinin, çalışanların mesleki ve teknik ihtiyaçlarını karşılamak, mesleki
faaliyetlerini kolaylaştırmak, mesleğin genel faaliyetlerine uygun olarak
gelişmelerini ve mesleki eğitimlerini sağlamak, meslek mensuplarının
birbirleriyle ve halkla olan ilişkilerinde dürüstlüğü ve güveni hâkim kılmak,
meslek disiplini ve ahlakını korumak ve bu maksatla kurulan tüzel kişiliğe
sahip kamu kurumu niteliğindeki esnaf ve sanatkârlar odaları ile bu odaların
üst kuruluşu olan birlik, federasyon ve konfederasyonun çalışma usul ve
esaslarını düzenlemektedir.
Görüşmekte
olduğumuz kanun teklifinde Esnaf ve Sanatkârlar Meslek Kuruluşları Kanunu’na
bir madde eklenmiş ve esnaf ve sanatkârlar meslek kuruluşları genel başkanı,
başkanları ile yönetim ve denetim kurulu üyeleri istifa ettikten sonra aday
olamadıkları veya seçilemedikleri takdirde seçim sonuçlarının ilanını takip
eden bir ay içerisinde eski görevlerine dönme imkânı sağlanmıştır.
Yüksek Seçim
Kurulunun kararlarına göre esnaf ve sanatkârlar meslek kuruluşları başkanları
ve yönetim kurulu üyelerinin milletvekili ve yerel yönetimlere aday olmak için
istifa etmeleri zorunludur. Bu konuyla ilgili olarak -Yüksek Seçim Kurulunun-
2839 sayılı Kanun’un 18’inci maddesi uygulanmaktadır.
Esnaf odaları,
konfederasyonlar kamu kurumu niteliğinde meslek kuruluşlarıdır. Kamu kurumu
niteliğinde olan kuruluşlar sadece ticaret odaları, borsalar veya esnaf
birlikleri değildir arkadaşlar.
Esnaf ve
sanatkârlar meslek kuruluşlarının genel başkanları, yönetim ve denetim kurulu üyeleri
belli bir süre için seçimle işbaşına gelmişlerdir. Milletvekilliği ve yerel
seçimler için istifa etmiş kişilerin aday olamamaları veya seçilememeleri
hâlinde geri dönüşleri, kendi meslek kuruluşlarında bulunan üyelerinin seçimi
ve takdirleriyle olmalıdır. Zira bu kişiler atanmış değil, seçilmiş kişilerdir.
Esnaf ve
sanatkârlar meslek kuruluşları başkanlarının statüsü seçim öncesinde kamu
görevinden istifa eden memurlar gibi değildir. Memurlar atanmışlardır, bu
sebeple seçim sonrası tekrar atanarak, göreve iade edilerek çalışmaya
başlayabilirler. Fakat bir süreliğine seçilmiş olan oda başkanı ya da yönetim
kurulu üyeleri görevinden istifa ederek milletvekilliğine ya da yerel
yönetimlere aday adayı olursa siyasi bir sıfat kazanmış olacaktır, tarafsızlık
ilkesini yitirmiş olacaktır. Bu sebeple esnaf ve sanatkârlar meslek
kuruluşlarının başkanlarının geri dönüşü atamayla değil; tekrar seçimle,
üyelerinden alacağı oylarla, tarafsızlık ilkesini sağlayarak olmalıdır. 
Esnaf ve
sanatkârlar meslek kuruluşları başkanları ile yönetim ve denetim kurulu üyeleri
milletvekilliği ve yerel yönetimlere aday adayı olursa siyasallaşacaklar ve
tarafsızlıklarını kaybetmiş olacaklardır. Siyaset yapmak için görevlerinden
ayrıldıktan sonra geri dönmek istemeleri hâlinde, yeniden, geri dönmek
istedikleri kuruluşun üyelerinin seçimiyle gelmeleri demokratik bir
davranıştır.
Genel Kurula
saygılarımı sunarım. (İYİ PARTİ sıralarından alkışlar) 
BAŞKAN – Şimdi
aynı mahiyetteki önergeleri oylarınıza sunuyorum: Kabul edenler… Kabul etmeyenler…
Kabul edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 14 sıra sayılı Türkiye Odalar ve Borsalar Birliği ile Odalar ve Borsalar
Kanununda Değişiklik Yapılmasına Dair Kanun Teklifi’nin 2’nci maddesinin
aşağıdaki şekilde değiştirilmesini arz ve teklif ederiz.
 Tacettin
Bayır Alpay Antmen Özgür
Özel
 İzmir Mersin Manisa
 Mehmet
Ali Çelebi Neslihan Hancıoğlu Nazır
Cihangir İslam
 İzmir Samsun İstanbul
MADDE
2 - 7/6/2005 tarihli ve 5362 sayılı Esnaf ve Sanatkârlar Meslek Kuruluşları
Kanununa aşağıdaki ek madde eklenmiştir.
"EK
MADDE 1- Milletvekili ve mahalli idareler genel ve ara seçimlerinde adaylık
için görevinden ayrılan esnaf ve sanatkârlar meslek kuruluşları genel başkanı
ve başkanları ile yönetim ve denetim kurulu üyeleri, aday olamadıkları veya
seçilemedikleri takdirde en geç Yüksek Seçim Kurulunca seçim sonuçlarının
açıklanmasını takip eden bir ay içinde eski görevlerine dönebilirler. Bu
süreçte, genel başkanın ve başkanların yerine seçim yapılmaz; yönetim ve
denetim kurulu üyelerinin yerine ise yedek üyeler çağrılır.
Genel
başkanın ve başkanların eski görevlerine dönmeleri için öngörülen sürenin
sonuna kadar başkan vekilleri, yoksa en yaşlı yönetim kurulu üyesi başkanlık
görevini yürütür.”
BAŞKAN
– Komisyon, önergeye katılıyor musunuz?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Sayın Başkan, aslında madde metniyle aynı yani “ilanını”
kelimesi “açıklanmasını takip eden” diye bir noktaya gelmiş. Önerge kabul
edilse de edilmese de maddenin içeriğinde herhangi bir değişim yapmayacak.
Genel Kurulun takdirlerine bırakıyoruz. Yani onaylansa “evet” dense bile
değişim yapmayacak, aynı şekilde kalacak.
BAŞKAN
– Önerge hakkında konuşmak isteyen İstanbul Milletvekili Sayın Nazır Cihangir
İslam.
Buyurun
Sayın İslam. (CHP sıralarından alkışlar) 
NAZIR
CİHANGİR İSLAM (İstanbul) – Evet, bugün Sayın Cumhurbaşkanımızın 1999 ve 2002
yıllarında Avrupa İnsan Hakları Mahkemesine yaptığı haklı başvurulardan bahsedeceğim.
Dönemde, Siirt’te okuduğu şiir yüzünden gerçekten bir hukuk cinayeti işlendi,
siyasi yasaklı durumuna düştü, 1999’da Avrupa İnsan Hakları Mahkemesine gitti.
AB uyum yasaları çerçevesinde adli sicil kaydının haklı olarak silinmesini
istedi, 2002 yılında Avrupa İnsan Hakları Mahkemesine gitti. Yüksek Seçim
Kurulu “Milletvekili olamaz.” kararı verdi. Yine bir hukuk cinayetiydi, haklı
olarak Avrupa İnsan Hakları Mahkemesine gitti. Sayın Cumhurbaşkanı 1999 ve 2002
yıllarında bu başvurularında sonuna kadar haklıdır ve desteklemişizdir. 
Şimdi, benim
sorum çok açık -Sayın Cumhurbaşkanım, ben bu soruyu size soruyorum çünkü yazılı
olarak sorma imkânım yok- diyorum ki: Avrupa İnsan Hakları Mahkemesi Sayın
Demirtaş ve arkadaşları hakkında tutukluluklarının sona erdirilmesi
doğrultusunda bir karar verdi. Buna neden karşı çıkıyorsunuz? Bu konuda bizi
ikna etmeniz gerekiyor. 
Arkadaşlar,
sadakat önemli ama hakikate sadakat önemli. Yani, burada daha önce de defalarca
tartışıldı; lidere sadakat, lider savrulduğunda sadık olanları da savurabilecek
bir şey; lidere sadakat, lider ancak hakka, hukuka ve hakikate sadık ise
uygulanabilecek bir şey. Bakın, ben diyorum ki: Burada sözleşmeye sadakat yok.
Yani, Avrupa İnsan Hakları Mahkemesi kararı işimize geliyorsa kabul edeceğiz,
gelmiyorsa etmeyeceğiz. İşte biz buna, işte biz bu savrulmalara karşıyız
değerli arkadaşlar. 
Sayın Demirtaş
ve arkadaşları kanaatimizce tahliye edilmeli çünkü hukuk, Anayasa, yasalar
Sayın Cumhurbaşkanının da üzerindedir arkadaşlar. 
Çok değerli
arkadaşlar, geçen tartışmalı konuşmamızdan sonra ben Anadolu’yu şöyle bir
dolaştım; Rize’yi dolaştım, Ardeşen’i dolaştım, Artvin’i dolaştım, Gebze’yi,
Kartal’ı ve Arnavutköy’ü dolaştım; millet meseleyi anlamış yani benim ne demek
istediğimi anlamış. 
Ardeşen’de şöyle
bir talihsizlik yaşadık: Sizin AK PARTİ’li belediye başkanı günler önce tutulan
salonu son gece iptal etti, rezervasyonu. Çok büyük bir kabalık, siyasi
nezaketsizlik, tahammülsüzlük. Biz de çarşıyı dolaşmaya başladık, esnafı,
kahvehaneleri dolaşmaya başladık, sözümüzü söyledik. Bir saat içinde bir düğün
salonu sahibi bizi aradı ve toplantımızı orada yaptık. Ben sayın Ardeşenlilere,
Rizelilere, Artvinlilere, Gebzelilere, Kartallılara ve Arnavutköylülere buradan
hassaten teşekkür ediyorum.
OHAL İnceleme
Komisyonu Başkanı -şöyle bir yazı çıktı Türkiye gazetesinde, âdeta bir OHAL
İnceleme Komisyonu güzellemesi- diyor ki değerli arkadaşlar: “Bu 440 bin
dosyanın işi artık, bir-bir buçuk senede biter.” Şimdi hesap makinelerimizi
çıkartalım, matematiği güçlü olanlar kâğıt kaleme sarılsın. Ben kendi durumuma
baktım, aradan on dört ay bir hafta geçmiş, hâlen incelemede. Peki, on dört
ayda 42 bin dosya bakılıyorsa ayda 3 bin dosya bakılıyor demektir. Bölün 440
bini 3 bine, elde edeceğiniz sonuç yüz kırk yedi aydır yani on iki yıl üç ay
değerli arkadaşlar. Şimdi burada kime hak vereyim? Bu İnceleme Komisyonu
Başkanına mı hak vereyim, matematiğe mi hak vereyim?
Değerli
arkadaşlar, bakın, asıl sorun şuradadır: Anayasa güvencesi altındaki yargının
fonksiyonları müdahale görmektedir, esas mesele bu. Neden? Şunun için, çünkü bu
KHK mağdurlarının okuduğu okullar sorunsa Bakanlar Kurulunda bu okullardan
mezun arkadaşlar var, ben bunu bir suçlama olarak söylemiyorum. Çocuklarının
okuduğu okullar, sosyal medya paylaşımları, Digiturk aboneliği ve bankada
parasının olması meselesi.
(Mikrofon
otomatik cihaz tarafından kapatıldı)
NAZIR CİHANGİR
İSLAM (Devamla) - Bağlayabilir miyim Sayın Başkan?
BAŞKAN –
Toparlayın Sayın Milletvekili.
NAZIR CİHANGİR
İSLAM (Devamla) – Çok teşekkürler.
Yani söz konusu
bankanın Türkiye Büyük Millet Meclisindeki ATM’si açık, şubeleri açık,
Anayasa’nın ve yasaların güvencesi altında ama KHK’liler burada üç beş kuruşu
var diye ne yazık ki bu zulme maruz kalıyor. Daha vahimi şu: Bu bankanın CEO’su
–ismini vermeyeyim, ismini biliyorsunuz- şu anda SPK’nin başında, öyle değil mi
arkadaşlar? Arkadaşlar, bu nasıl bir durum? Bu, aynı zihne nasıl sığıyor? Bu
çok önemli bir durum değil mi? 
Değerli
arkadaşlar, bakınız, bu olay mantıksaldır, ahlakidir ve hukukidir. Bugün OHAL
İnceleme Komisyonu yürütmenin başımıza ihdas ettiği bir paralel yargı gibi
çalışmaktadır.
Saygılarımı
sunuyorum, sağ olun efendim. (CHP ve HDP sıralarından alkışlar)
ÖZGÜR ÖZEL
(Manisa) – Karar yeter sayısı talep ediyorum.
BAŞKAN – Şimdi önergeyi
oylarınıza sunacağım ve karar yeter sayısı arayacağım.
Önergeyi kabul
edenler… Kabul etmeyenler… Karar yeter sayısı yoktur.
On dakika ara
veriyorum.
Kapanma Saati: 17.27
ÜÇÜNCÜ
OTURUM
Açılma
Saati: 17.45
BAŞKAN:
Başkan Vekili Celal ADAN
KÂTİP
ÜYELER: Şeyhmus DİNÇEL (Mardin), Fatma KAPLAN HÜRRİYET (Kocaeli)
-----0-----
BAŞKAN – Türkiye
Büyük Millet Meclisinin 20’nci Birleşiminin Üçüncü Oturumunu açıyorum.
14 sıra sayılı
Kanun Teklifi’nin 2’nci maddesi üzerinde İstanbul Milletvekili Nazır Cihangir
İslam ve arkadaşlarının önergesinin oylamasında karar yeter sayısı
bulunamamıştı. 
Şimdi önergeyi
tekrar oylarınıza sunacağım ve karar yeter sayısı arayacağım: Kabul edenler…
Kabul etmeyenler… 
ÖZGÜR ÖZEL
(Manisa) – Yok, yok Başkanım.
BAŞKAN – Kâtip
üyeler arasında fikir ayrılığı olduğundan oylamayı elektronik olarak tekrar
edeceğim ve karar yeter sayısı arayacağım.
Oylama için üç
dakika süre veriyorum ve oylamayı başlatıyorum. 
(Elektronik
cihazla oylama yapıldı)
BAŞKAN – Önerge
kabul edilmemiştir, karar yeter sayısı vardır. 
14 sıra sayılı
Kanun Teklifi’nin görüşmelerine devam ediyoruz. 
Komisyon?
Yerinde. 
2’nci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
3’üncü maddeyi
okutuyorum:
MADDE 3 – Bu Kanun yayımı tarihinde yürürlüğe girer.
BAŞKAN – İYİ
PARTİ Grubu adına İsmail Koncuk, Adana Milletvekili. (İYİ PARTİ sıralarından
alkışlar) 
Süreniz on
dakika Sayın Milletvekili. 
İYİ PARTİ GRUBU
ADINA İSMAİL KONCUK (Adana) – Sayın Başkan, değerli milletvekilleri; hepinizi saygıyla
selamlıyorum. 
Aslında
siyasetin okulu yok derlerdi geçmişte. Gerçi şimdi siyasi bilimler fakültesi
gibi okullar, fakülteler var ama yine de siyasetin asıl yeri alanlarda bu işi
öğrenmektir. 
Şimdi, buradan
baktığımız zaman, aslında siyasetçinin kaynağını teşkil eden yerler de sivil
toplum kuruluşlarıdır yani meslek odaları, dernekler, sendikalar aslında
siyasete kaynaklık eden yerler olarak görülmelidir. 
Şimdi, böyle
baktığımız zaman “Bu 2839 sayılı Kanun’un 18’inci maddesine böyle bir yasaklama
neden girdi?” diye doğrusu düşünmemiz lazım. Ben yıllarca sendikacılık yaptım,
bu yasak çıktığı dönemde biz sendika başkanları olarak “Acaba sivil toplum
örgütlerinde yetişmiş insanları siyaset alanında rakip olarak görmenin bir
tezahürü müdür, onların önüne bir engel mi getirilmek isteniyor?” diye
düşünmüştük o tarihte. 
Aslında bu
düzenleme yanlış bir düzenleme olmamakla birlikte, şahsa, adrese teslim bir
düzenleme olduğu için yanlış. Yoksa gerçekten anlamı bakımından siyaset yasaklı
sivil toplum örgütü temsilcileri düşüncesi bile aslında kabul edilebilecek bir
düşünce değil. Burada sadece Türkiye Odalar ve Borsalar Birliğine veya Türkiye
Esnaf ve Sanatkârları Konfederasyonu yöneticilerine böyle bir hakkın tanınması
esasen vicdanımızı da sızlatmalı, “Neden?” diye sormalıyız. Burada “Niye
TÜRKİYE KAMU-SEN yöneticileri siyasete giremesin?” diye soruyorum, TÜRK-İŞ
yöneticileri neden giremesin, HAK-İŞ yöneticileri neden giremesin, DİSK
yöneticileri, MEMUR-SEN yöneticileri neden giremesin? 
Aslında
dün Sayın Rifat Hisarcıklıoğlu’nun açıklamasını okudum. Rifat Hisarcıklıoğlu
aynı zamanda Türkiye Avrupa Birliği Karma İstişare Komitesi Başkanı idi, hâlen
de devam ediyor diye tahmin ediyorum. Burada 8 büyük örgüt var, bu birliklerin
dışında memur sendikaları var, işçi sendikalarının temsilcileri var. Dün Sayın
Hisarcıklıoğlu bir açıklama yaparak bu düzenlemenin doğru olmadığını söylemiş
ama bu düzenleme buradan geçerse o arkadaşlarımızın aklında şöyle bir soru
işareti kalabilir: “Neden TESK var, TOBB var, memur ve işçi sendikaları yok,
diğer birlik temsilcileri neden yok?” diye bir soru akıllarında kalabilir, bir
şüphe oluşabilir. Dolayısıyla bu teklif aslında geri çekilmeli, tamamlanarak
Türkiye Büyük Millet Meclisi gündemine gelmeli ve âdeta bir siyasete girme
yasağının da ortadan kaldırılması aslında bu Meclise yakışır bir durum olur.
Düşünebiliyor musunuz, burada bazı arkadaşlarımız konuşmalarında söyledi -iyi
niyetli yaklaşımlar buradaki konuşmaların hepsi, aynen katılıyorum- şöyle bir
durum var: Şimdi, mesela sendika genel başkanısınız ya da şube başkanısınız;
istifa ettiniz, aday adayı oldunuz. Aday yapılmadınız veya aday yapıldınız
kaybettiniz. Geri dönmek istediğinizde bir olağanüstü genel kurul kararı alınsa
dahi aday olamıyorsunuz. Neden? Çünkü delegelik sıfatınız düşmüş oluyor,
delegelik sıfatınız düşmüş olduğu için bir seçimle dahi o göreve yeniden
dönebilme şansınız ortadan kaldırılmış oluyor. Dolayısıyla, burada bütün sivil
toplum örgütlerimiz bakımından 2839 sayılı Kanun’un 18’inci maddesinde gerekli
değişiklikler yapılarak o yasakların tümden kaldırılması adil ve Türkiye Büyük
Millet Meclisine de yakışır bir tavır olacaktır. Yoksa benim aklıma şöyle bir
şüphe gelecek Rifat Hisarcıklıoğlu’yla ilgili ve Sayın Bendevi Palandöken’le
ilgili, ikisi de benim dostumdur, niye diğer sivil toplum örgütleri yok da
sadece TOBB ve TESK var, bu soruyu ben buradan sorarım, o sivil toplum
örgütleri adına sorarım. Aslında bu kanunun geçmesi bu iki değerli arkadaşımızı
da zor durumda bırakabilecek bir durum arz edebilecektir. Nasıl gündeme geldi?
TOBB’un Başkanının bilgisi yoksa, doğru bulmuyorsa, efendim, TESK Başkanının
açıklamasını duymadım, Bendevi Bey'in, karşı olup olmadığını bilmiyorum, bir
açıklama yapmadı, eğer karşıysa, bu arkadaşlarımız ile bu kanunu hazırlayan arkadaşlarımız
görüşmeden, onların onayını almadan, onların kuruluşları adına böyle bir kanun
teklifi Türkiye Büyük Millet Meclisine nasıl getiriliyor anlamak çok zor ama
tekrar ifade ediyorum: Her ne kadar siyasetin okulu, siyasi bilimler
fakülteleri filan varsa da asıl siyaset yapılacak yerler yani siyasetin ham
maddesini bulacağımız yerler sivil toplum örgütleridir. Buralarda kendi
alanlarında uzmanlaşmış insanlar vardır, sosyaliteleri yüksektir, sosyal
insanlardır, insan ilişkilerini yakından bilirler; dolayısıyla bunlardan da
herhâlde iyi siyasetçi olur diye düşünüyoruz.
Aslında burada
belki şunu da konuşmamız lazım: Yıllardır şunu gündeme getirdik “Memura siyaset
yasağı kaldırılsın.” dedik, bunu savunduk; Türkiye KAMU-SEN olarak da bunu
savunduk, diğer memur sendikalarımız da bunu savundular. Şimdi, memur, aslında
Türkiye’nin en aydın kesimi, okumuş, mürekkep yalamış kesimi; biz onlara
siyaset yasağı getiriyoruz, diyoruz ki: “Bu memleket adına düşünme, fikir ileri
sürme, konuşma.” Düşünebiliyor musunuz, ülkenin kaynaklarıyla okuttuğumuz,
yetiştirdiğimiz insanlara siyaset yasağı getiriyoruz? Aslında burada
tartışılması gereken şu: Siyaset yasağı mı getirmek lazım yoksa insanlarımıza
partizanca davranmamak gerektiğini anlatmak mı lazım? Yani burada yasaklanması
gereken siyaset yasağı değildir. Siyaset, içinde bulunduğunuz toplum adına,
ülke adına fikir üretebilmektir, düşünmektir; siyaset budur. Partizanlık ile
siyaset burada karıştırılıyor. Biz partizanlığı, partizanca davranmayı yasak
hâle getirmeyi savunmalıyız. Dolayısıyla burada aslında bu kanunla birlikte
bütün memurlarımıza siyaset yapma hakkını da konuşmamız gerekirdi ama tabii,
maalesef böyle hazırlanmış kanun teklifleri… Bir yerlerde hazırlanıyor,
geliyor; nerede hazırlanıyor bilmiyorum, sizlerin kanaatleri, düşünceleri
alınıyor mu, onu da bilmiyorum, ondan da emin değilim yani hakaret anlamında
olmasın diye söylemiyorum, az önce Cahit Bey bir cümlemi hakaret olarak anladı,
ben asla hakaret etmem; ben kanaatlerimi Türkçe, Türk dil kurallarına uygun olarak
ifade ederim, asla hakaret etmem çünkü hakaret etmek acizliktir, aciz insanlar
hakaretle konuşur, kendisini ifade edemeyen insanlar ağır kelimeleri, küfür
anlamına gelecek kelimeleri kullanarak düşüncelerini ifade eder. 
Gelin, burada
madem bu konu gündeme geldi, TOBB ve TESK’in ayrıcalıklı bir yapı olduğunu
ispatlarcasına bir kanun teklifini burada kanunlaştırmayalım. Memura siyaset
hakkını tartışalım ama öncesinde, daha kolayı, diğer sivil toplum
örgütlerimize, birliklerimize ve sendikalara koyduğumuz bu yasağı kaldıralım
diyorum. 
Saygılar
sunuyorum, teşekkür ediyorum. (İYİ PARTİ sıralarından alkışlar)
BAŞKAN –
Milliyetçi Hareket Partisi Grubu adına Metin Nurullah Sazak Eskişehir
Milletvekili. (MHP sıralarından alkışlar) 
MHP GRUBU ADINA
METİN NURULLAH SAZAK (Eskişehir) – Sayın Başkan, değerli milletvekilleri;
hepinizi saygıyla selamlıyorum. 
Zonguldak maden
ocağında meydana gelen göçük hadisesinde hayatını kaybeden madencilerimize
Allah’tan rahmet, ailelerine ve milletimize sabırlar diliyorum. 
24 Kasım
Öğretmenler Günü’nün yaklaşması münasebetiyle öğretmenlerimizi de saygı ve
sevgilerimle yâd ediyorum. Türk büyüklerimiz der ki: “Hayatta üç şey olmaya
bak; ya öğreten ya öğrenen ya da bunlara hizmet eden ol.” Bizim de hizmet
edenlerden olmamız dileğiyle konuşmama başlıyorum. 
Bugün Türkiye
Odalar ve Borsalar Birliği ile Odalar ve Borsalar Kanununda Değişiklik
Yapılmasına Dair Kanun Teklifi’nin 3’üncü maddesi üzerine Milliyetçi Hareket
Partisi adına değerlendirme yapmak üzere bu kürsüde bulunmaktayım. Öncelikle,
Türkiye'nin en büyük meslek ve sivil toplum kuruluşu olan Türkiye Odalar ve
Borsalar Birliğinin önemini hatırlatarak konuya girmek istiyorum. Türk iş
dünyasının çatı kuruluşu olan Türkiye Odalar ve Borsalar Birliği ile odalar ve
borsalar, 15 Mart 1950 tarihli Resmî Gazete’de yayınlanan 5590 sayılı Kanun’la
kurulmuştur. Ülkemizde 1,5 milyon üyesiyle 81 il ve 160 ilçede yetmiş yıla
yakın süredir faaliyet göstermektedir. 
Türkiye Odalar
ve Borsalar Birliğinin coğrafi ve sektörel olarak iş dünyamızın tamamında asli
temsil mekanizmasını üstlendiği, ekonomimizin büyümesi ve üyelerin rekabet
güçlerinin artırıldığı, ülkemizin iş ve yatırım ortamının iyileştirildiği
kurucu felsefesiyle hareket etme temelinde misyon gösterdiği bilinmektedir. Bu
misyon çerçevesinde, kuruluşundan itibaren özel sektörümüzün önünü açan hemen
hemen her yasal düzenlemenin çoğunda Türkiye Odalar ve Borsalar Birliğinin
katkısını göz ardı edemeyiz. Türkiye Odalar ve Borsalar Birliği, yurt içi
yaygın bağlantısı sayesinde farklı hacimlerde ve ülkemizin farklı
bölgelerindeki mensuplarının sorunlarını iletebildiği, destek ve çözümlere
ortak olup yol gösteren bir kurumdur. Sorunların çözümünde kamu-özel istişare
mekanizmalarının işlerliğinde yaptığı ara buluculuk ve yakın takip önemli rol
oynamaktadır. İş dünyasının ihtiyacı olan reform ve düzenlemelerde devletle iş
birliği içerisinde olarak Türkiye'nin kalkınması ve ekonomik ilerlemedeki
katkısı da bir diğer önemli vazifesidir. Bunun dışında, özellikle son
dönemlerde ağırlık verdiği eğitim ve sosyal sorumluluk alanlarında, ülkemizin
geleceğine yaptığı yatırımlarda ülkemizin geleceği açısından önemli katkılar
sunulmuştur. Ülke içi yapmış ve üstlenmiş olduğu bütün bu görevler dışında esas
olarak uluslararası alanda Türk iş dünyasının temsiliyetini üstlenmektedir.
Küresel iş dünyası kuruluşlarının tama yakın çoğunluğunun yönetiminde yer
alarak Türk girişimcilerin sözcülüğünü üstlenmektedir. Türkiye'nin içinde
bulunduğu mevcut durumda esas gündemimiz olan millî egemenlik temelindeki tam
bağımsızlık ilkesinin ekonomik kalkınma ve bağımsızlık üzerine kurulacağı
mutlak gerçeğiyle bu tür kurum ve kuruluşların önem, motivasyon ve tecrübesi
bir adım daha öne çıkmaktadır. 
Hâlihazırda
verilmiş olan ve üzerinde konuşmakta olduğumuz bu kanun değişikliğinin temelinde,
demokratik hakların kullanılması amacıyla kanunla yasalaştırılmış her
vatandaşın seçme ve seçilme özgürlüğü yatmaktadır. Demokrasinin temelinde
siyaset yapmak isteyen yetkin ve uygun nitelikteki her vatandaşın ülkemize
yapacağı katkı göz önüne alınarak sisteme dâhil olmasında kolaylık göstermek
gerekmektedir. 
Bu anlamda,
kanun teklifiyle Türkiye Odalar ve Borsalar Birliği ile Odalar ve Borsalar
Kanunu’nda düzenleme yapılarak milletvekili ve mahallî idareler genel ve ara
seçimlerinde adaylık için görevinden ayrılan birlik başkanı ve birlik yönetim
kurulu üyeleri ile oda ve borsa yönetim kurulu başkan ve üyelerine aday
olamamaları veya seçilememeleri hâlinde eski görevlerine dönme imkânı tanımayı
içeren düzenlemeyi destekliyoruz.
Demin bahsetmiş
olduğum misyonları üstlenen bu kuruluşların üye ve yöneticilerinin bilgi,
misyon, beceri ve birikimlerini siyasi arenada kullanmak istemeleri durumunda
kolaylık sağlayacak bu teklifi uygun buluyoruz. Seçim döneminde ve sonrasında
seçilememeleri hâlinde siyasi kimliklerini bırakıp eski pozisyonlarına
seçilerek hak kazandıkları mevkilerdeki çalışmalarını yürütmelerini öngören bu
yasa teklifinin, bu pozisyondaki vatandaşlarımızın gerek siyasi arenada gerek
kendi kurumları içerisinde yararlı vazifelerinde vakit, konum, menfaat ve
işlerliklerini kaybetmeden ülke yararına çalışmalarına devam edeceğini
düşünüyoruz. 
Siyasetin
odalarda, borsalarda ve birliklerde değil, aday olarak siyasi partilerde ve
Mecliste yapılması gerekir. Adayların seçilemeyip görevlerinin başına döndüklerinde
bulundukları görevin yetki ve sorumluluklarını tarafsız bir şekilde yürütmesi
beklenendir. Bulundukları kamu kurumu, oda, borsa ve birliklerin yönetiminde
seçildikten sonra bu makamları gelecekteki siyasi yaşamına zemin hazırlayacak
tarafgir yaklaşımlar kişilerin şahsiyetleriyle ve ahlaklarıyla ilgili olup
kanuni bir engelle sınırlandırılması mümkün değildir. Bunlar tamamen kişiyi
bağlayan etik ve insani değerlerdir. Ahlaklı insanlar için yasalara gerek
yoktur, ahlaksız insanlar için de zaten yasaların bir anlamı yoktur. İyi
insanlar yetiştirmek ve sahiplenmek gayemiz olmalıdır. Ülkemizin bütün
kurumlarının yönetiminde, meclis üyeliklerinde, başkanlıklarında tecrübeli ve
donanımlı, iş bilen ve devamlılığını sağlayacak vatansever insanlara ihtiyaç
vardır ki kalkınma ve millî ekonomide istenilen düzeye ulaşılabilsin. Bu kanun
teklifini bu çerçevede ve iyi niyetle değerlendiriyoruz ve esas olarak bir
bütün adına atılan ilk adım olarak görmekteyiz. Ülkemiz adına çok önemli olan
Türkiye Odalar ve Borsalar Birliği dışında Türk Dişhekimleri Birliği, Türk
Eczacıları Birliği, Türk Mühendis ve Mimar Odaları Birliği, Türk Tabipleri
Birliği, Türk Veteriner Hekimleri Birliği, Türkiye Barolar Birliği, Türkiye
Noterler Birliği, Türkiye Ziraat Odaları Birliği, Türkiye Serbest Muhasebeci
Mali Müşavirler ve Yeminli Mali Müşavirler Odaları Birliği gibi diğer sivil
toplum kuruluşlarına da bu kanun kapsamında benzer düzenlemeler yapılarak aynı
şartların sağlanması gerektiğini benimsemekteyiz. 
Bu kanun
değişikliğinde eleştiri alan önemli noktalardan biri de bu kurum ve
kuruluşların seçilemeyen adaylarının geri döndüğünde kurumda siyasi
kimliklerinin ön planda olacağı tezidir. Teoride bu bir gerçek gibi gözükse de
önümüzde maalesef ki insan fıtratından kaynaklanan, bozuk düzenle yoğrulan
bambaşka bir acı gerçek vardır. Türkiye’de sivil toplum kuruluşları, sendika ve
odalar ne yazık ki genellikle siyasi yönelimler ve politika üzerine
kurulmuştur. Kurumun en küçük birimi olan üye vatandaş için geçim
standartlarında ve iş garantisinde devamlılık sağlamaktan başlayan bu siyasi
taraflılık, en üst yönetim aşamasında bulunan vatandaşlar için kişisel mevki
kurumudur. Kendi mensubu olduğu siyasal görüşün menfaatlerine göre
kullanılmaktadır. Bugün elimde Eskişehir içerisinde sendika savaşlarından
dolayı haksız yere işten çıkarılan yüzlerce gariban vatandaşın dosyası vardır.
Eminim ki hemen hemen hepimizin elinde bu tür dosyalar mevcuttur. Kim kimin
sendikası, kime yakın vakıf vesaire derken misyon ve vizyonu güzel tarif edilen
bu sendikaların işleyişinde, amacında, sonucunda ne olduğunu acı bir Türkiye
gerçeği olarak görmekteyiz. Temennim odur ki bugün ve bundan sonra gelen
kişiler erdem ve faziletiyle zaman içinde düzelecektir. Düşüncem şudur ki,
ülkemizde bilgi, beceri ve tecrübe kazanmış insanlara genel ve mahallî
seçimlerde seçilme hakkı getiren teklifteki maddeler kanunlaştığı takdirde
seçim sahalarında kalifiye rekabeti artıracak ve bu, Türk demokrasisi için bir
kazanım olacaktır.
Bu ülkede
çeşitli görüşler olsa da tek bir menfaat vardır, o da millî menfaattir. Necip
Türk milletinin vatan toprağında yetişen çocuğu da, sivil toplum üyesi de,
başkanı da, kamu görevlisi de, belediye başkanı da, milletvekili de bir tek
millî menfaatleri ve ülke çıkarlarını her şeyin üstünde tutmayı öğrenmelidir. 
Milliyetçi
Hareket Partisi olarak ülkemiz için gördüğümüz hayal, arkasında durduğumuz yasa
ve kanunları değerlendirirken temellendirdiğimiz noktalar da, ülkümüz de budur.
Rabb’im necip Türk milletinin yâr ve yardımcısı olsun. 
Saygı ve sevgilerimle
selamlıyorum. (MHP sıralarından alkışlar) 
BAŞKAN –
Halkların Demokratik Partisi Grubu adına Şırnak Milletvekili Hüseyin Kaçmaz. 
Buyurun. (HDP
sıralarından alkışlar) 
HDP GRUBU ADINA
HÜSEYİN KAÇMAZ (Şırnak) – Saygıdeğer milletvekilleri, öncelikle hepinizi
saygıyla selamlıyorum. 
Yaklaşık üç
haftadır Plan ve Bütçe Komisyonunda halkın bütçesini görüşüyoruz ancak Genel
Kurula geldiğimde maalesef Türkiye Odalar ve Borsalar Birliği ile Odalar ve
Borsalar Kanununda Değişiklik Yapılmasına Dair Kanun Teklifi’yle karşılaştık.
Hani üzülerek söylemek istiyorum ki sanki ülkenin başka sorunu yokmuş gibi,
acil ve gerçek sorunları yokmuş gibi bir veya iki kişinin seçilebilmesinin
önünün açılabilmesi için böyle bir değişiklik teklifi var şu an Mecliste. Şu an
ülkede çok daha önemli sorunlarımız var, çok daha önemli sıkıntılarımız var;
öncelikle onu belirtmek istiyorum. 
Bununla birlikte
verilen kanun teklifine de baktığımızda Anayasa’nın 135, 67 ve 10’uncu
maddelerine, eşitlik ilkesine aykırı bir kanun teklifi olduğu açıkça ortada.
Bunu tüm milletvekillerimiz de bence açıkça bilmekte. Buna rağmen bunda ısrar
edilmesi, yaklaşık iki gündür bunun üzerinde emek sarf edilmesi bence halka
gerçekten zül addedilebilecek bir şeydir. Şöyle ki: Bütçe görüşmelerinde halkın
bütçesi olduğunu iddia ediyoruz, maalesef ki halk yok, STK’ler yok, içeri
girmesine bile izin verilmiyor, talep ettiğimizde de reddediliyor. “Halkın
bütçesi” diyoruz ama bütçe görüşmelerinde emek yok, emekçi yok, sadece işveren
var. “Halkın bütçesi” diyoruz, maalesef ki toplumsal barış yok, güvenlik
politikaları var, daha çok tank, daha çok tüfek, daha çok S-400 füzesi, daha
çok duvar, daha çok kalekol... Maalesef ki bunlar halkın gerçek sorunlarıyla
bağdaşmayan durumlardır. 
Yine üzülerek
söylemek istiyorum, ülkenin içinde bulunduğu ve herkesin, tüm halkın hissettiği
bir ekonomik kriz söz konusu olmasına rağmen maalesef ki yine bütçede lüksten,
şatafattan hiçbir şekilde vazgeçilmemiş, onu gördük. 
“Ekonomik kriz”
dedik. Ekonomik kriz öyle bir noktaya geldi ki -daha önce başka vekillerimiz de
söyledi- artık gerçekten insanlar aç yatmak zorunda, insanlar evine ekmek
götüremeyecek duruma geldi. Ama biz ne yapıyoruz? Dediğim gibi, halkın
bütçesini maalesef ki yanlış yerlere yönlendirerek yine halkı açlığa, sefalete mahkûm
ediyoruz. 
Sayın
milletvekilleri, halk, buradaki tüm milletvekillerimizi, 600 milletvekilini
halka hizmet etmesi için, sorunlarını, gerçek sorunlarını çözebilmesi için
buraya gönderdi, bizi bunun için seçti ancak biz ne yapıyoruz? 1 veya 2 kişinin
seçilebilmesinin önündeki engeli kaldırabilmek için burada mesai harcıyoruz ama
halkın açlığıyla, halkın yoksulluğuyla, halkın mutsuzluğuyla, huzursuzluğuyla
hiç ilgilenmiyoruz. Bu durum kabul edilemez. Öncelikle onu da belirtmek
istiyorum. 
Yine maalesef ki
uzun yıllardır devam eden –ki kırk yıldır çatışmalı bir ortamın sürdüğü- Kürt
meselesinde de gram ilerleme yok. Toplumsal barışın sağlanabilmesi için
herhangi bir gayret de sarf edilmiyor, her gün maalesef ki cenazeler geliyor,
insanlar hayatını kaybediyor ama maalesef ki burada, çözüm yeri olan burada,
Mecliste, Genel Kurulda buna dair hiçbir gelişme yok. 
Yine, Sayın
Cumhurbaşkanının dünkü açıklamasına ilişkin bir şey de söylemek istiyorum. Daha
önce hatip de söyledi, Sayın Cumhurbaşkanı kendi yaşadığı mağduriyetler
sebebiyle AİHM’e başvurdu ve gerçekten de haklıydı, bir mağduriyeti söz
konusuydu. O dönem bağlayıcı olan AİHM kararlarına her ne hikmetse bugün
Cumhurbaşkanı “Bizi bağlamaz, kabul etmiyoruz.” diyebiliyor. Bu durum kabul
edilemez, hukuk devleti isek bu durum kabul edilemez. Ülkenin, yürütmenin
başında olan Cumhurbaşkanının bugün bunu söylemeye hakkı yok, onu net bir
şekilde söyleyelim.
Sayın Selahattin
Demirtaş iki yıldır siyasi rehinedir, tutsaktır ve maalesef ki yanlış hesap bu
sefer Bağdat’tan, Şam’dan değil de Brüksel’den döndü, onu da söyleyelim.
Tarafı olduğumuz
Avrupa İnsan Hakları Sözleşmesi’nin 46’ncı maddesinde açıkça yazıyor,
Türkiye’yi bağlar. Yine, Anayasa madde 90/5’te açıkça söylüyor, Türkiye’yi
bağlar. Ama her ne hikmetse Cumhurbaşkanını bağlamıyor. Cumhurbaşkanı bu
hukukların, Anayasa’nın üstünde mi? Değil. Değilse nasıl Cumhurbaşkanı bugün
burada “Bu karar bizi bağlamaz.” diyebiliyor? Biz bunu tamamıyla yargıyı
etkileme, yargıyı yönlendirme olarak değerlendiriyoruz. 
Sayın
milletvekilleri, dediğim gibi, gerçekten dışarıda başka sorunlar var, gerçek
sorunlar var, çözülmesi gereken sorunlar var, insanların ekonomik sorunları
var. Atanamayan öğretmenler ya da emeklilikte yaşa takılanlar, halkın büyük bir
kesiminin bizden bu durumlara çözüm üretebilmemiz için beklentisi var. Ancak
biz bunlara her ne hikmetse vakit bulamıyoruz ama İzmir’den ya da başka yerden
seçilebilecek bir oda başkanı için kanun teklifi üzerinde emek sarf ediyoruz.
Bu duruma ilişkin açıkça itirazımız olduğunu belirtelim. Bu durum kabul
edilemez, yasaya da aykırı, eşitlik ilkesine de aykırı, aynı zamanda Anayasa’da
açıkça belirtildiği üzere kişiye özel kanun çıkarılamaz sayın milletvekilleri.
Bugün çıkarırsınız, ki 2010’da yine bu değişiklik sanırım sizin iktidarınız döneminde
oldu, birkaç sene sonra yine kendinizle çelişecek şekilde bu kanunu da
değiştireceksiniz. Onun için, bu halkın talebi olmayan, halkın sorunlarına
çözüm üretmeyecek bu kanun teklifleriyle vakit harcamaya uğraşmaktan
vazgeçeceğiz, halkın gerçek sorunlarına yoğunlaşacağız, halkın gerçek
sorunlarını çözeceğiz. Dediğim gibi, üç haftadır Plan Bütçe görüşmelerine
katılıyorum, üç hafta boyunca, maalesef ki, dediğim gibi, halka dair hiçbir şey
göremiyoruz. Halka çözüm üretecek, sorunlarına dokunacak, sorunlarını
çözebilecek herhangi bir gelişme yok ve maalesef ki şunu da açıkça söyleyeyim:
Halkın neredeyse artık birçok şeyden umudunu yitirdiği gibi, mesela daha dün
Adalet Bakanlığının bütçesi görüşüldü, şu an yargıya güven yüzde 20, yüzde
30’lara düşmüş durumda; ki, Cumhurbaşkanı açıklama yapmadan önceydi bu, bence
daha da düşmüş durumda şu an. Yani bir ülkede hukuka, yargıya güven olmadı mı o
ülke yok olmaya mahkûmdur. Mahkûmdur, evet, açık ve net, çünkü hukukun olmadığı
yerde hiçbir şey olmaz; huzur da olmaz, ekonomi de olmaz, kalkınma da olmaz.
Yani, iktidar partisinin isminde “adalet” var ama maalesef ki, bugün, dediğim
gibi, Adalet Bakanlığının bütçesinde de sadece ne kadar adalet sarayı
yapıldığına, fiziki koşullara, ne kadar mübaşir alındığına ilişkin bilgiler
vardı ama vatandaşın adalete olan güveninin nasıl tesis edileceğine ilişkin
herhangi bir şey yoktu. Bu durum, maalesef ki, bazı durumlar da halkın umutsuz
olmasına sebebiyet vermekte. 
Sayın
milletvekilleri, konuşmamı bitirmeden önce, konuşmamın başında da belirttiğim
gibi, halk bizi buraya sorunlarını çözelim diye yolladı, gerçek sorunlarını
ama, elzem sorunlarını çözelim diye gönderdi. Onun için, halkın gerçek
sorunlarıyla, ekonomik krizle mücadele ederek, toplumsal barışımızı sağlamaya
çalışarak bu emeğimizi ve zamanımızı harcayalım. 
Tüm
milletvekillerini saygıyla selamlıyorum. (HDP sıralarından alkışlar)
CAHİT
ÖZKAN (Denizli) – Sayın Başkan… 
BAŞKAN
– Buyurun Sayın Başkan…
CAHİT
ÖZKAN (Denizli) – Sayın hatip, “AK PARTİ’nin adında ‘adalet’ var ancak
kendisinde yok.” diyerek bize sataşmıştır. Söz istiyorum. 
ÖZGÜR
ÖZEL (Manisa) – Bu durum tespiti bence de…
HÜSEYİN
KAÇMAZ (Şırnak) – “Halkın adalete güveni azalıyor.” dedim, yalan mı? 
BAŞKAN
– Buyurun. 
VII.- SATAŞMALARA İLİŞKİN KONUŞMALAR (Devam)
3.- Manisa Milletvekili Cahit Özkan’ın, Şırnak Milletvekili Hüseyin
Kaçmaz’ın 14 sıra sayılı Kanun Teklifi’nin 3’üncü maddesi üzerinde HDP Grubu
adına yaptığı konuşmasında Adalet ve Kalkınma Partisine sataşması nedeniyle
konuşması
CAHİT
ÖZKAN (Denizli) – Sayın Başkan, değerli milletvekilleri; tabii, Avrupa İnsan
Hakları Mahkemesi ve iç hukuk yollarındaki tüm mahkemeler, dünyadaki mahkeme
kararları eleştiriye açıktır. Eleştiri, hukukun gelişmesinde en büyük
çalışmalardan biridir. Akademik olarak eleştirilir, bilimsel olarak
eleştirilir, karar olarak, yargısal olarak eleştirilir. 
Bakınız,
Avrupa İnsan Hakları Mahkemesi hiç hata yapmaz mı? Soruyorum. Bu ülkede tamamen
hukuki sınırlar içerisinde faaliyet gösteren Refah Partisi kapatıldı ve buna
ilişkin, uluslararası mekanizma olan Avrupa İnsan Hakları Mahkemesine müracaat
edildi. Avrupa İnsan Hakları Mahkemesi acaba orada örgütlenme özgürlüğünün
ihlali olarak gördü mü? Hayır, Refah Partisinin kapatılmasına kulakları tıkadı.
Eğer “O karar yanlış.” diyorsanız başka kararlar da yanlış olabilir; yok, eğer
“O karar doğrudur.” diyorsanız, o zaman özgürlüğünüzden şüphe ederim.
Diğer
açıdan, Türkiye’de, evet, bir mücadele var, o mücadele de terörle mücadeledir;
bu ülkenin istiklaline ve istikbaline yönelmiş saldırıları bertaraf etme
mücadelesidir. Cumhuriyetimizi, toprak bütünlüğümüzü, bayrağımızı, vatanımızı
sonuna kadar koruyacağız. Kürt’üyle, Laz’ıyla, Türk’üyle, Çerkez’iyle,
Acem’iyle 81 milyonun kardeşliğini savunuyoruz. Onun için, mücadele terörle
mücadeledir; bu mücadelede, nereden gelirse gelsin, dâhilî ve haricî
bedhahlarla mücadeleye de devam edeceğiz.
Genel Kurulu
saygıyla selamlarım. (AK PARTİ sıralarından alkışlar)
BAŞKAN – Sayın
Tanal, size yerinizden söz veriyorum.
V.- AÇIKLAMALAR (Devam)
37.- İstanbul Milletvekili Mahmut Tanal’ın, Parlamento çatısı altında
Başbakanın kullandığı odanın yürütmenin başı olan Cumhurbaşkanına AK PARTİ
Genel Başkanı sıfatıyla tahsis edilmesinin doğru olacağına ilişkin açıklaması
MAHMUT TANAL
(İstanbul) – Peki efendim.
Teşekkür ediyorum
Değerli Başkanım.
Değerli
Başkanım, siz Meclis Başkan Vekilisiniz. Bugüne kadar teamül ve kurallar hep
şuydu: Her partinin genel başkanının bir odası Mecliste bulunurdu, buna hiçbir
itirazımız yok. Ancak şu anda, daha önceki Başbakanın bulunduğu büyük oda
Cumhurbaşkanı sıfatıyla Sayın Cumhurbaşkanına tahsis edilmiş durumda.
Yürütmenin başıdır. Burası bir Parlamentodur. Parlamentonun içerisinde
yürütmenin başının orada yer almaması lazım. İllaki tahsis edilecek ise AK
PARTİ Genel Başkanı sıfatıyla odanın tahsis edilmesi lazım. Yani, orada nasıl
Cumhuriyet Halk Partisi, Milliyetçi Hareket Partisi, Halkların Demokratik
Partisi, İYİ PARTİ’nin amblemi açık ve net yazılıyorsa AK PARTİ Genel Başkanı
sıfatının yazılması lazım. Cumhurbaşkanı sıfatıyla o tabelanın asılması doğru
bir olay değil. Meclis Başkanının bu olaya el koymasını talep ediyorum. 
Saygılarımı
sunarım. 
CAHİT ÖZKAN
(Denizli) – Sayın Başkan…
BAŞKAN – Buyurun
Sayın Başkan.
Yerinizden bir
dakika.
38.- Denizli Milletvekili Cahit Özkan’ın, İstanbul Milletvekili Mahmut
Tanal’ın yaptığı açıklamasındaki bazı ifadelerine ilişkin açıklaması
CAHİT ÖZKAN
(Denizli) – Teşekkürler Sayın Başkan.
Sayın
Cumhurbaşkanımız ve Genel Başkanımız Recep Tayyip Erdoğan’ın Meclisteki odası
Cumhurbaşkanı ve Genel Başkan sıfatıyla Cumhurbaşkanımıza verilmiş bir odadır.
Bundan rahatsızlık duymaya gerek yok. Türkiye, millî iradenin hâkimiyetiyle,
“Egemenlik kayıtsız şartsız milletindir.” anlayışıyla yönetilen demokratik bir
hukuk devletidir. Bakınız, yapılması şey nedir bu durumda? Seçimlerde milletin
gösterdiği istikamette, onun çizdiği rotada hareket etmek suretiyle yine
milletin desteğiyle iktidara gelip Cumhurbaşkanlığı seçimini kazanıp o odada
oturmaktır. Bu da demokratik yarışla olur. Demokratik sınırlar içerisinde
siyaset yapmaya bütün grupları davet ediyorum.
Teşekkür
ediyorum. 
ÖZGÜR ÖZEL
(Manisa) – Sayın Başkan, lütfen, bir söz talebim olacak.
BAŞKAN – Buyurun
Sayın Özel.
39.- Manisa Milletvekili Özgür Özel’in, bir partinin genel başkanının
Cumhurbaşkanı olmasını sakıncalı buldukları gibi referandum yapılmadan
Cumhurbaşkanına oda hazırlanmasının da yanlış olduğuna ilişkin açıklaması
ÖZGÜR ÖZEL
(Manisa) – Sayın Başkanım, sayın grup başkan vekilinin ifadesi “tahammül”
falan… Bir tahammülsüzlük falan yok. Sayın milletvekilimiz bir gerçeğe işaret
etti. Şu da mümkün: Bir partinin Cumhurbaşkanı adayı olur, Cumhurbaşkanlığını
kazanır ama partisinin genel başkanı olmaz. Zaten biz bir partinin genel
başkanının Cumhurbaşkanı olmasını fevkalade sakıncalı buluyoruz. Partinin genel
başkanı Mecliste grup toplantısında grup konuşması yapar mı? Yapar. Bir yer
verilsin mi? Kendi gruplarının orada verilsin. Metrekaresi ne kadar olsun, osu
busu değil. Ama daha önce yürütmenin başı, Meclisin içinden seçilen
milletvekili olması zorunlu olan Başbakana tahsis edilen odanın verilmesi
gerçekten kuvvetler ayrılığına aykırı bir durum. Bunda son derece haklı.
İkincisi: Daha
referandumdan önce de F Blokta olur olmaz yerleri kırdılar döktüler,
Cumhurbaşkanına oda hazırladılar. Böyle bir şey de doğru değildi. Bunun da
sürdürülüyor olması… Hani “millî irade, millî irade” diyorsun. Yapılmamış
referandumdan önce millî iradenin kararını kesin görüp oda hazırlama falan,
bunlar yanlış işler.
Teşekkür
ediyorum.
CAHİT
ÖZKAN (Denizli) – Başkanım, kayıtlara geçsin diye söylüyorum.
Bakınız,
şu anda Cumhurbaşkanımız mevcut anayasal sınırlar içerisinde görevini ifa
etmektedir ve hukuk düzenimize bir bütün olarak baktığımızda, Cumhurbaşkanımız
Türkiye Cumhuriyeti Cumhurbaşkanı sıfatıyla her nerede bulunursa bulunsun onun
amblemi Cumhurbaşkanlığı forsuyla ve Cumhurbaşkanlığı sıfatıyla kullanılır ve
bu da Cumhurbaşkanlığı Fors Yönetmeliği’nde, tüzüğünde de yer almaktadır. 
Sayın
Cumhurbaşkanımız partili Cumhurbaşkanı olarak partimize geldiği andan itibaren,
parti grubumuza gelmesi durumunda da her zaman forsla ve Cumhurbaşkanı
sıfatıyla ağırlanır, karşılanır.
Arz
ederim. 
ÖZGÜR
ÖZEL (Manisa) – Sayın Başkan, son olarak şunu söyleyeyim: Cumhurbaşkanının fors
kullanmasına kimsenin bir şey dediği yok. Esas mesele şu: Bir partinin Genel
Başkanı sıfatıyla Mecliste oda tahsis ediliyor, bunu hepimiz biliyoruz; grup
toplantısına geliyor, grup toplantısında konuşuyor. 
Kuvvetler
ayrılığı vadetiğiniz bir anayasa değişikliğinden sonra, yürütmenin başına
yasamada diğer genel başkanlara tahsis edilmemiş, eskiden yürütmenin başı olan,
Meclisten çıkan başbakana tahsis edilen odanın sadece “Cumhurbaşkanı”
ifadesiyle konması kendinizle çelişmektir, millete karşı söylediğiniz sözleri
yemek, milletle alay etmektir. Kendi bölümünüzde, kendi bölümünüzde dediğim,
kendi grubunuza ayrılmış yerde diğer genel başkanlara tahsis edildiği gibi bir
oda tahsis edilir, oraya forsu da konulur; buna kimse itiraz etmez. Bu
mütevazılıktan zarar görmezsiniz, samimiyetinizi gösterir.
Yaptığınız
iş, hak etmediğiniz bir şekilde hak edilmeyen bir yere işgalciliktir, millete
verdiğiniz sözü tutmamaktır.
Teşekkür
ediyorum. 
CAHİT
ÖZKAN (Denizli) – Cumhurbaşkanımızın mütevazılığı milletimizin nezdinde
hüsnükabulle kabul görmüş ve her seçimden çıkan sonuç bunu göstermektedir.
Diyeceğim
şudur: Size verdiğim cevaplar… 
IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Isparta Milletvekili Recep Özel ve 2 Milletvekilinin Türkiye Odalar
ve Borsalar Birliği ile Odalar ve Borsalar Kanununda Değişiklik Yapılmasına
Dair Kanun Teklifi (2/1287) ve Sanayi, Ticaret, Enerji, Tabii Kaynaklar, Bilgi
ve Teknoloji Komisyonu Raporu (S. Sayısı: 14) (Devam)
BAŞKAN
– Cumhuriyet Halk Partisi Grubu adına Manisa Milletvekili Ahmet Vehbi
Bakırlıoğlu. 
Buyurun
Sayın Bakırlıoğlu. (CHP sıralarından alkışlar)
CHP
GRUBU ADINA AHMET VEHBİ BAKIRLIOĞLU (Manisa) – Sözlerime başlamadan önce
Zonguldak’ta yaşanan maden kazasında hayatını kaybeden 3 madencimize Allah’tan
rahmet, ailelerine başsağlığı diliyorum. 
Sayın Başkan,
değerli milletvekilleri; Türkiye Odalar ve Borsalar Birliği ile Odalar ve
Borsalar Kanununda Değişiklik Yapılmasına Dair Kanun Teklifi üzerine söz almış
bulunuyorum.
Değerli
milletvekilleri, söz konusu yasa teklifi milletvekili ve mahallî idareler genel
ve ara seçimlerinde adaylık için görevlerinden istifa eden birlik başkanı ve
birlik yönetim kurulu üyelerinin, oda ve borsa yönetim kurulu başkan ve
üyelerinin, esnaf ve sanatkârlar meslek kuruluşları genel başkan ve başkanları
ile yönetim ve denetim kurulu üyelerinin seçilemediği takdirde eski görevlerine
dönebilmelerine olanak sağlamaktadır. Adı geçen kurumlar kamu kurumu niteliği
taşımaktadırlar. Kamu kurumu niteliği taşıyan kurumların başkan ve
yöneticilerinin milletvekili seçimlerinde görevlerinden istifa etmeleri gereği
2839 sayılı Milletvekili Seçimi Kanunu’nun 18’inci maddesinde hükme
bağlanmıştır. 
Peki, sadece 2
kuruluşumuz yani Odalar ve Borsalar Birliği ile esnaf ve sanatkârlar meslek
kuruluşları mı kamu kurumu niteliği taşımaktadır? Kuruluş kanunlarına
baktığımız zaman Türkdiş Hekimleri Birliği, Türk Eczacıları Birliği, Türk
Mühendis ve Mimar Odaları Birliği, Türk Tabipleri Birliği, Türkiye Barolar
Birliği gibi 20’ye yakın kurumun kamu kurumu niteliği taşıdığını görmekteyiz.
Görüştüğümüz kanun teklifi kamu kurumu niteliğine sahip diğer kurum ve
kuruluşları kapsamamaktadır. “Neden?” diye düşünebilirsiniz, bunu anlamak için
herhangi bir arama motoruna girip “TMMOB-Erdoğan” “Türk Tabipleri
Birliği-Erdoğan” veyahut da “Türkiye Barolar Birliği-Erdoğan” yazmanız yeterli.
Mesela Cumhurbaşkanı Erdoğan TMMOB’a “ideolojik oda” demiş, TMMOB ise “Ülkeyi
beton yığınına çevirenlere karşı mücadelemiz sürecek.” diye yanıt vermiş.
Cumhurbaşkanımız Türk Tabipleri Birliğine “Terörist seviciler.” demiş. Gene Türk
Tabipleri Birliğine ve Türkiye Barolar Birliğine “Bunlar ne hukuku ne de
tabipliği kendi saltanatı altına alamazlar.” demiş. Liste bu şeklide uzayıp
gidiyor. Listenin uzunluğu, esasında bu düzenlemenin neden sadece 2 kurumla
sınırlı kaldığını bizlere göstermektedir. Tek bir kurum için teklif getirip
yanına bir tane daha ekleyip bu hakkı diğerlerinden sakınmak eşitliğe
aykırıdır, demokrasiyle bağdaşmaz. Seçimlerde aday olan birlik, oda, borsa
başkanlarıyla yönetim kurulu üyelerinin aday olamadıklarında ya da
seçilemedikleri takdirde görevlerine geri dönmeleriyle ilgili konu seçimlerin
temel hükümleri arasındadır. Konunun Sanayi, Ticaret, Enerji, Tabii Kaynaklar,
Bilgi ve Teknoloji Komisyonuyla hiçbir alakası yoktur.
Üyesi olduğum
Sanayi, Ticaret, Enerji, Tabii Kaynaklar, Bilgi ve Teknoloji Komisyonuna havale
edilmiş 74 kanun teklifi beklemektedir. Bekleyen tekliflere şöyle bir göz
atalım: Tüketicinin Korunması Hakkında Kanun, Şeker Kanunu, Maden Kanunu,
Enerji Piyasası Kanunu, KOSGEB Kanunu, Banka Kartları ve Kredi Kartları Kanunu
gibi ülke ve vatandaşların yararı gözetilerek hazırlanmış onlarca kanun teklifi
Komisyonda bekletilirken, böyle bir teklifin Sanayi, Ticaret, Enerji, Tabii
Kaynaklar, Bilgi ve Teknoloji Komisyonuna alelacele getirilmesi abesle iştigaldir.
Özetle, yaklaşan yerel seçimler öncesi, adrese teslim, MHP’li değerli
milletvekilimizin de belirttiği üzere, kişiye özel bir kanun teklifiyle karşı
karşıyayız. 
Değerli
milletvekilleri, 24 Hazirandan beri Genel Kurula gelen tüm kanun tekliflerinin
altında Adalet ve Kalkınma Partisinin milletvekillerinin imzası vardır. Şimdiye
kadar 7 teklifi kanunlaştırmışız. Hepsinin altında Adalet ve Kalkınma Partisine
mensup vekillerin imzası var. Diğer partilere mensup milletvekillerimiz kanun
teklifi vermiyorlar mı?
Değerli
milletvekilleri, 27’nci Dönemde komisyonlara verilen kanun teklifi sayısı
1.572. Meclis çatısı altında çalışan tüm partilere mensup milletvekilleri
toplamda 1.572 kanun teklifi vermiş. Mesela, neler var bunların arasında?
Mesela, Cumhuriyet Halk Partisi milletvekilleri emeklilikte yaşa takılan
yurttaşlarımızın haklarını teslim etmek amacıyla 4 kanun teklifi vermiş.
Yüzbinlerce yurttaşımızın hakkı gasbedilmiş, ortada mağduriyet var. Biz bu
mağduriyeti gidermek için kanun teklifi vermişiz ancak teklifimiz Komisyonda
bekliyor.
Biz neyi
tartışıyoruz bugün? Kişiye özel bir kanun metnini tartışıyoruz. Polisimiz,
öğretmenimiz, din görevlimiz yani binler, on binler Cumhuriyet Halk Partisinin
verdiği 3600 ek göstergeyle ilgili kanun teklifinin Meclis gündemine gelmesini
dört gözle bekliyor. Biz neyi tartışıyoruz? Ismarlama bir kanun teklifini. 
Burada
tartışmamız gereken başka bir husus var esasında, bu kanun teklifleri nereden
ısmarlanıyor, bu siparişler nereden geliyor? Bu sorunun cevabı bu çatı altında
bulunan herkes tarafından biliniyor. Üzülerek söylüyorum, biz bugün bu Gazi
Meclisin çatısı altında saraydan gelen kanun tekliflerini tartışıyoruz. (CHP
sıralarından alkışlar) Saraydan talimat geliyor, teklif yıldırım hızıyla
komisyonda, aynı hızla Meclis gündeminde. Halkın gündemi belli, halkın derdi
belli, istekleri belli. Bu Meclis bunları bir yana koyuyor, bunlarla
ilgilenmiyor, halka kulağını kapatıyor, sırtını dönüyor, bir kişiden, evet, bir
kişiden talimat bekliyor. 
Değerli
arkadaşlar, biz bugün neyi tartışıyoruz? Milletin oyuyla gelmiş milletin
vekilleri, koca koca insanlar neyi tartışıyor? Falanca odanın filanca başkanı,
filanca ilçenin belediye başkanı olmak istiyor, işler istediği gibi gitmezse,
aday olamazsa boşta kalan odasına tekrar dönsün, tartıştığımız tam olarak bu.
Oysa emeklimiz, emekçimiz, gencimiz, kadınımız, çiftçimiz sıkıntıda. Fındık
üreticisi almış eline baltayı bahçesini bozuyor, isyan ediyor. Fındık üreticisi
sıkıntıda, bu konuyu Meclis araştırsın diyoruz “olmaz” diyorsunuz. Çorlu’da
tren kazasında 25 yurttaşımız hayatını kaybetmiş, ölüm göz göre göre gelmiş,
ihmal var, konu araştırılmalı, araştırılmalı ki bir daha böyle facialar olmasın
diyoruz, oralı olmuyorsunuz. Emeklilikte yaşa takılanlar umudunu Meclise
bağlamış, gözleri kulakları Mecliste, hiç değilse konu araştırılsın diyoruz,
siz “olmaz” diyorsunuz. 
Değerli
milletvekilleri, çiftçimiz perişan; fındık üreticimiz isyan ediyor, şeker
pancarı üreticisi karın altında kalmış mahsulüne bakarak ağlıyor. İki gün önce
Manisa Akhisar’da seçim bölgemdeydim, zeytin üreticisi burnundan soluyor.
Ürününü maliyetinin altında satmak zorunda kalan çiftçimiz iflas etmiş durumda.
Zeytin üreticimiz bu sene borcunu ödeyemez; borcunu ödedi diyelim, ailesine
bakamaz; zorluklarla, zor bela geçimini sağladı diyelim, bu sefer de bahçesine
bakamaz. Bu sene zeytin üreticimizin tek dayanağı zeytinyağı idi. 17 lira olan
zeytinyağı fiyatları birdenbire düştü. Nedenini araştırdık, karşımıza Afrin
çıktı. Devletin, Tarım Kredi Kooperatifleri aracılığıyla yurt dışına satmak
kaydıyla Afrin’den 14 liraya zeytinyağı getirdiğini öğrendik. Tarım
Bakanımızdan öğrendiğimiz kadarıyla 5 bin ton zeytinyağı getirilecekmiş.
“Neden?” diye sorduğumuzda “Zeytinyağının PKK’nın eline geçmesini engellemek
için.” yanıtını aldık. “Afrin’de valimiz, kaymakamımız, Mehmetçik’imiz var;
Afrin bizim hakimiyetimizde değil mi?” diye sorduk, cevap alamadık. Geçen sene
de benzer bir durumla karşı karşıya kalmış, durduk yere, anlam veremediğimiz
bir gerekçeyle Tunus’tan zeytinyağı getirilmiş, zeytinyağı fiyatları aşağı
çekilmişti. Özetle, Afrin’den getirdiğimiz zeytinyağı, üreticimizin tutunduğu o
son dalı da kırdı. 
Zeytin
üreticisi bankalara olan borcunun ötelenmesini istiyor. Zeytin üreticisi
sofralık zeytine prim istiyor. Sofralık zeytine prim verilmesiyle ilgili kanun
teklifi verdik. Zeytin üreticimiz umudunu buna bağlamış, bir umut diyor. 320
bin aileyi ilgilendiren bu teklif, komisyonlarda bekliyor; biz burada kişiye
özel, ısmarlama bir teklifi tartışıyoruz, esnaf ve sanatkâr odalarının
yöneticilerinin koltuklarını tartışıyoruz ancak esnaf ve sanatkârı kimse
konuşmuyor. Bugün esnafımız kan ağlıyor. Ekonomik kriz ilk önce esnafımızı
vurdu. Esnafımız, zanaatkârımız eylül ayındaki devre sonu faizlerini güçlükle
ödeyebildi, bir kısmı ise ödeyemedi. Sıkıntının büyüğü, turpun büyüğü, esas,
aralık ayında. 
Borçlar
ödenmiyor, BAĞ-KUR primleri zorlukla ödenebiliyor; senetler, çekler karşılıksız
çıkıyor; vadeler ve sermayeler kısaldı, ufaldı; faizler çok yüksek, esnafımız
artık bankalardan kredi kullanamıyor; umut, esnaf kefalet kooperatifleri ancak
kooperatifler talebe karşılık veremiyor, birçok üye kooperatif kapısından eli
boş dönüyor, kepenkler bir daha açılmamak üzere birer birer kapanıyor.
Değerli
milletvekilleri, halkın iradesinin temsil edildiğini iddia ediyoruz.
Getirdiğiniz yeni sistem yani tek kişilik hükûmet sistemi, iradeyi halktan
aldı, tek bir kişiye verdi. Biz de bugün bunca sorunla boğuşan bu halkın
Meclisinde bir kişi tarafından ısmarlanan, bir avuç insanı ilgilendiren, adil
olmayan bir kanun teklifini tartışıyoruz.
(Mikrofon
otomatik cihaz tarafından kapatıldı) 
AHMET
VEHBİ BAKIRLIOĞLU (Devamla) – Toparlıyorum Sayın Başkan.
BAŞKAN
– Toparlayın Sayın Milletvekili. 
AHMET
VEHBİ BAKIRLIOĞLU (Devamla) – Özetle seçim kanunlarına, Anayasa’ya aykırı bir
kanun teklifini uygun görmüyoruz.
Bu
duygu ve düşüncelerle Genel Kurulu saygıyla selamlıyorum. (CHP sıralarından
alkışlar) 
BAŞKAN
– Şahıslar adına ilk söz Alpay Antmen’e ait.
Buyurun
Sayın Milletvekili. (CHP sıralarından alkışlar) 
ALPAY
ANTMEN (Mersin) – Sayın Başkan, değerli milletvekilleri; bu kanun teklifi
yargıyı ve medyayı yandaş yapan, siyasallaştıran anlayışın iş dünyası,
odalarımız ve birliklerimizi de siyasallaştırma çabasının bir ürünüdür. Bu
teklif Mecliste uzlaşı aranmadan, konunun uzmanlarına danışılmadan, kamuoyu
bilgilendirilmeden ve görüş alınmadan getirilen başka bir saray siparişi
tekliftir. Çünkü bu teklif birilerinin isteği üzerine birileri için özel olarak
çıkarılmak istenmektedir. Kanun teklifinin adı nedir? Türkiye Odalar ve
Borsalar Birliği ile Odalar ve Borsalar Kanununda Değişiklik Yapılmasına Dair
Kanun Teklifi. Ama bakın, Türkiye Odalar ve Borsalar Birliği Başkanı Sayın
Rifat Hisarcıklıoğlu ne diyor? “Meclise bugün sunulan bir kanun teklifiyle
milletvekili ve yerel seçimlerde aday olmak üzere görevlerinden ayrılmak
durumunda olan oda, borsa, birlik başkanlarının seçilmemeleri hâlinde
görevlerine geri dönmelerinin yolunun açılması istenmiş. Bunu doğru bulmuyor ve
kanun teklifinin geri çekilmesi gerektiğine inanıyorum. Oda, borsa, birlik
başkanlığı görevimiz ile siyaset arasındaki ayrım kesin bir çizgiyle
belirlenmiş durumda. Bu çizgi bir defa delinirse temsil ettiğimiz kurumlara
günlük siyasetin nüfuz etmesi söz konusu olur ki bundan da en fazla bizlere bu
görevleri emanet eden üretici, tüccar ve sanayicilerimiz zarar görür. Bu
camiada görev üstlenmek ile siyasette yer almak arasında kesin çizgiyi aynen
korumalıyız.” Sayın Hisarcıklıoğlu daha ne desin? “Üretim zarar görür, sanayici
zarar görür, tüccar zarar görür.” diyor ama tabii, sizin üretici, sanayici ya
da tüccar umurunuzda değil, uyarılara da kulak asmıyorsunuz, varsa yoksa saray
ne diyor, saray ne istiyor; 80 milyonun dediği umurunuzda değil, bir kişinin ne
dediği sizin için daha önemli. 
Bakın,
size bir örnek vermek istiyorum. MİT gibi devletin ve ülkenin güvenliğini
doğrudan ilgilendiren bir kurumda bunu yaptınız, siyasallaştırdınız. 2015
yılında MİT Müsteşarı istifa etti, iktidar partisinden aday adayı oldu. Bir yıl
sonra 15 Temmuz hain darbe girişimi yaşandı, 250 vatandaşımız hain ve alçak
FETÖ’cüler tarafından şehit edildi. Peki, Sayın Cumhurbaşkanı darbeyi nereden
öğrendi? Enişteden. Oysa, siyasal tarafını bariz bir şekilde belli eden, bir
partiden aday adayı olan MİT Müsteşarı istifa ettikten sonra geri atanmasaydı,
yerine liyakatli, objektif, konusunda uzman ve kurumda yetişmiş biri, hak eden
bir müsteşar gelseydi o zaman darbe girişimini enişteden değil, müsteşardan ve
zamanında öğrenirdiniz, belki de şehit vermezdik. Bir kurumu siyasallaştırmanın
en kötü örneğini burada gördük.
Hani,
diyebilirsiniz ki: “Ama memur da istifa ediyor, aday oluyor.” Birlik, oda,
borsa başkanlarının aday olması ile bir memurun aday adayı olması arasında
dağlar kadar fark var sayın milletvekilleri. Memur atanmıştır; oda, borsa, birlik
başkanlarıysa seçilmiştir ve her görüşten, her farklı gruptan insanları temsil
eder, her kesimden oy alır; memursa sadece kendisini temsil eder.
Sayın
milletvekilleri, iki dönem baro başkanlığı yapmış bir milletvekili olarak
şunları söylemek isterim: Odalarımız, birliklerimiz, meslek gruplarımız,
üreticilerimiz, sanayicimiz, işçimiz, esnafımız çok önemli, vatandaş için de
çok önemli. Bakın, hani, dün Dünya Çocuk Hakları Günü’ydü. Hepimiz tacize
uğrayan çocuk haberlerinden etkileniyoruz ya, kadına şiddeti eleştiriyoruz,
işte, barolar o çocuk hakları merkezleriyle, kadın hakları merkezleriyle tacize
karşı taraf olduğu birçok davada gönüllü mücadele ediyor, çocuk istismarına,
kadına şiddete dur diyor. Ama bu teklif geçerse sayın milletvekilleri, bir yerlerden
aday adayı olmak isteyen herkes barolarda, odalarda, başka her yerde oraları
kullanır, oraları basamak yapar, o kurumda çalışan, o kuruma üye olanların
inancı sarsılır ve kurumlar bölünmeye başlar. Vatandaşı böldünüz, medyayı
böldünüz, gazileri böldünüz, şehitleri böldünüz, farklılaştırdınız, ayrım
yaptınız, yetmedi, hiç değilse bu ülke için, bu halk için çalışan odaları,
borsaları, birlikleri siyasallaştırmayın. İstifa edip seçilemeyen oda, birlik,
borsa başkanları görevlerine döndükten sonra artık yakalarında mesleki rozet
taşımayacak, siyasal partilerin rozetini taşıyacak. Lütfen, gelin, bu hatadan
dönün; odaları, borsaları, birlikleri siyasete değil, üyelerine hizmet etmeye
yönlendirin. 
En derin
saygılarımla selamlıyorum. 
Teşekkür ederim.
(CHP sıralarından alkışlar) 
BAŞKAN – Buyurun
Sayın Turan. 
V.- AÇIKLAMALAR (Devam)
40.- Çanakkale Milletvekili Bülent Turan’ın, itham etmek, “saray
siparişi” gibi hakarete yakın ifadeler kullanmak yerine katkı sağlayan
yaklaşımlardan sonuç alınacağına ilişkin açıklaması
BÜLENT TURAN
(Çanakkale) – Sayın Başkan, son birkaç konuşmacı, ısrarla, gelen kanunun saray
siparişi olduğu şeklinde, bence çok amiyane olan, hoş olmayan bir ifadeyle bizi
itham etti. 
Bakınız, değerli
arkadaşlar, burada her vekilimizin kendi hür iradesiyle kanun teklifi verme,
imza atma, imzasını geri çekme hakkı ve yetkisi var. Sizin “saray siparişi”
diye ifade ettiğiniz, bizim Genel Başkanımızın da içinde olduğu bir siyasal
yapının Meclisteki yansıması. Biz Genel Başkanımızla konuşmaktan, toplantı
yapmaktan -tırnak içerisinde- talimat almaktan gurur duyarız; sizin de olduğu
gibi. Siz şu an blok hâlinde karşı çıkıyorsunuz kanuna. Aynı soruyu ben sorayım
o zaman size: Siz nereden talimat alıyorsunuz? Böyle bir yaklaşım olabilir mi?
Bizim, Genel Başkanımızın bu konudaki kanaatini almış olmamızdan daha doğal bir
iş olamaz. 
Kaldı ki memur
istifa etme hakkına sahip, ilgili odalar değil. Hayır, bırakın, olsun; ne var
bunda? Memur arkadaşlar geri döndükleri zaman siyasal kimliklerini, rozetlerini
taşıyorlar mı? Taşımıyorlar. Odalar da aynı şekilde taşımama hakkına sahip
olabilirler. Bu konuda adım atmaktan korkmamak lazım. 
(Mikrofon
otomatik cihaz tarafından kapatıldı) 
BAŞKAN –
Toparlayın Sayın Grup Başkan Vekili. 
BÜLENT TURAN (Çanakkale)
– Başkanım, bu konuda adım atmaktan, daha demokratik açılımlar yapmaktan
korkmamak lazım. Keşke her oda, herkes daha geniş şartlarda bu konuda karar
ortaya koyabilse. 
Kaldı ki madem
saray siparişi; bakınız, kanunun Komisyona geldiği hâli ile Genel Kuruldaki
hâli farklı. Bunu takip eden herkes bilir. Kanun geldiğinde daha dar bir ifade
vardı, başkanlar sadece konunun muhatabıydı ama Komisyonda vekil arkadaşlarımız
tartıştılar, tüm partilerle bir araya geldiler ve kanuna Komisyon aşamasında,
esnaf odaları başta olmak üzere, daha geniş uygulanma imkânı sağlamış oldular.
Bu tarz tartışmalarla itham etmek yerine, hakarete yakın ifadeler kullanmak
yerine bu konuyu daha iyi anlayan, birbirine katkı sağlayan yaklaşımda olursak
sonuç alınır diye düşünüyorum.
Teşekkür ederim
Sayın Başkan. 
BAŞKAN – Sayın
Özel, buyurun. 
41.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
ÖZGÜR ÖZEL
(Manisa) - Sayın Başkanım, Sayın Grup Başkan Vekilinin itiraf niteliğindeki
ifadelerinin zapta geçmesi son derece yerinde olmuştur çünkü biz bir partinin
genel başkanının Cumhurbaşkanı olmasının doğru olmayacağını, parlamenter
sistemde yürütmenin başının bir genel başkan olabileceğini, bunun parlamenter
sistemde mümkün olduğunu ve parlamenter sistemin daha demokratik bir sistem
olduğunu söyledik. AK PARTİ dedi ki: “Katı kuvvetler ayrılığı olacak, güçlü
Meclis olacak. Meclisin yasama tekeline kimse karışmayacak. Yürütme ile yasama
arasında hatlar kesin olarak ayrı olacak.” Şimdi diyor ki: “O, bizim Genel
Başkanımız. Biz ondan talimat almaktan gurur duyarız.”
Bakın, mademki
Genel Başkanınızı yürütmenin başı yaptınız, “Yasama ile yürütme de katı ayrı
olacak.” dediniz, bu sözü söyleyemezsiniz. Bu tıpta “teratojenik” diye bir şey
var, teratojenik etki. Sizin, 16 Nisan…
(Mikrofon
otomatik cihaz tarafından kapatıldı) 
ÖZGÜR ÖZEL
(Manisa) – Müsaadenizle…
Gebeliğin ilk
aylarında eğer anne bilinçsiz olarak yalan yanlış ilaçlar kullanırsa bu
ilaçların teratojenik etkisi vardır ve -tabiri maruz görülsün- canavar doğurur
anne, Latincesi budur. Yaptığınız Anayasa değişikliği rejime kastetmiştir,
canavar doğurmuştur. Baktığınızda ne insana ne başka bir şeye benzemektedir,
demokratik açıdan canavardır. Çünkü “Yasama ile yürütmeyi ayıracağım.”
diyorsunuz, talimat almamanız -talimat almayı bırak- neredeyse selamını
almamanız lazım, bir virgülüne bir şey söyleyemez ama bir yandan Genel
Başkanınız adam. O açıdan bakarsan da doğru. O zaman ne oldu? Anayasa
değişikliği çöktü, AK PARTİ’nin iddiaları çöktü, güçlü Meclis çöktü, kuvvetler
ayrılığı çöktü; yasama üzerinde genel başkanlık üzerinden yürütmenin tahakkümü
ortaya çıktı. Böyle bir şey olmaz. 
(Mikrofon
otomatik cihaz tarafından kapatıldı) 
ÖZGÜR ÖZEL
(Manisa) – İşte sıkıntı burada. İfadeler itiraf niteliğinde. 
Teşekkür
ediyorum Sayın Başkan. 
BAŞKAN –
Buyurun. 
42.- Çanakkale Milletvekili Bülent Turan’ın, Manisa Milletvekili Özgür
Özel’in yaptığı açıklamasındaki bazı ifadelerine ve bir partinin vekillerinin
genel başkanıyla istişare etmesinin doğal olduğuna ilişkin açıklaması
BÜLENT
TURAN (Çanakkale) – Başkanım, teşekkür ediyorum söz verdiğiniz için. 
Önce
“Sistem kötü.” diyen Sayın Grup Başkan Vekiline hatırlatmak isterim: Sistem 16
Nisanda halk tarafından onaylandı, referandum geride kaldı; yetmedi, 24
Haziranda tekrar onaylandı, seçimler yapıldı, geride kaldı. Biz şimdi
-uyandırmak lazım- 31 Marttaki seçime hazırlanıyoruz. Dolayısıyla, biz
ufkumuzun önüne bakıyoruz. Dön dolaş aynı kavgaların, eski kavgaların kimseye faydası
yok. Kaldı ki bu, Komisyonda değişen bir kanundur. Dedikleri gibi, tek adam,
tek saray tarzı bir yaklaşım olsa hiçbir şey değişmez, öyle değil mi? Tüm
arkadaşlarımız emek verdi, bu, Komisyonda değişen bir kanun. Kaldı ki bir daha
söylüyorum: Bir partinin vekillerinin genel başkanıyla konuşmasından, istişare
etmesinden daha doğal bir iş olmaz; bu bizim için utanılacak bir iş değil gurur
duyulacak bir iştir Sayın Başkanım.
IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Isparta Milletvekili Recep Özel ve 2 Milletvekilinin Türkiye Odalar
ve Borsalar Birliği ile Odalar ve Borsalar Kanununda Değişiklik Yapılmasına
Dair Kanun Teklifi (2/1287) ve Sanayi, Ticaret, Enerji, Tabii Kaynaklar, Bilgi
ve Teknoloji Komisyonu Raporu (S. Sayısı: 14) (Devam)
BAŞKAN
– Semra Kaplan Kıvırcık, Manisa Milletvekili… (AK PARTİ sıralarından alkışlar)
SEMRA
KAPLAN KIVIRCIK (Manisa) – Sayın Başkan, değerli milletvekilleri; Türkiye
Odalar ve Borsalar Birliği ile Odalar ve Borsalar Kanununda Değişiklik
Yapılmasına Dair Kanun Teklifi’nin 3’üncü maddesi üzerine şahsım adına söz
almış bulunuyorum. Gazi Meclisimizi ve sizleri saygıyla selamlıyorum.
Sivil
toplum kuruluşları, politik, sosyal, kültürel, hukuki ve çevresel amaçları
doğrultusunda çalışan, üyelerini ve çalışanlarını gönüllülük usulüyle seçen,
kâr amacı gütmeyen kuruluşlardır. Milletimiz tarih boyunca birlik, beraberlik,
dayanışma kültüründen beslenerek güç almıştır. Bugün de dünyada en köklü, en
dinamik vakıf ve sivil toplum geleneğine sahip ülkelerden biriyiz. Günümüzde
sivil toplum kuruluşlarımızın pek çok farklı alanda millî birlik ve
beraberliğin temel taşı olarak çalıştığını görmekteyiz.
Sayın
milletvekilleri, STK’ler, tabanına hâkim olan, tabanının sesini karar
mekanizmalarına katılmasını sağlayacak noktalara taşıyan, gerektiğinde
eleştirel dikkat sağlayan, gerektiğinde çözüm ortağı olan yapıcı, katılımcı,
üretken aktörlerdir. Bu tür kuruluşlar ülkemizin eğitimine, kültürüne,
ekonomisine, sosyal ve siyasal yaşamlarına büyük katkılar sunmaktadır. Ülkemize
ciddi ekonomik ivme kazandıran çok değerli odalarımız, birliklerimiz, esnaf ve
sanatkâr meslek kuruluşlarımız bulunmaktadır. Üreten, istihdam oluşturan,
ihracatı artıran, hep daha iyisine ulaşmak için gayret gösteren kuruluşların
azmi ve enerjisi ekonomimizin güç kaynağını oluşturmaktadır. 
Değerli
milletvekilleri, Cumhurbaşkanımız Sayın Recep Tayyip Erdoğan liderliğinde 2023
hedeflerimizi bir adım daha ileriye taşıyan ve 2053 vizyonuna hazırlık yapan AK
PARTİ hükûmetleri olarak derdi üretmek, toplumuyla birlikte ülkesini
geliştirmek, büyütmek, kalkındırmak olan STK’lerin, odaların, meslek
kuruluşlarının her zaman yanında olduk ve kurulması için önayak olduk. Sivil
toplum kuruluşlarımızın yereldeki projeleri ve etkinlikleri göz ardı edilemez.
Çünkü bütünün parçaları ne kadar güçlü ve anlamlı ise bütün o kadar güçlü ve
anlamlı olur. Millî ve manevi değerlerimize bağlı sivil toplum kuruluşu, oda,
borsa, birlik ve meslek kuruluşu başkanlarının ve yönetim kurulu üyelerinin
toplumumuza ne kadar faydalı olduğunu da görüyoruz. Ülkemizin daha iyi
yarınlara ilerlemesinde gerek genel gerek yerel yönetimlerde hizmet etmek
isteyen, millî ve manevi değerlere sahip, vatan, millet sevdalısı, bugüne kadar
çabalarını sivil platformlarda ortaya koymuş kişilerin aynı duruşu siyasette de
devam ettireceklerine inancım tam. 
Sayın
milletvekilleri, buradaki konumuz, topluma faydalı bir şekilde nasıl hizmet
vereceği tecrübesine sahip, halka hizmette yarışmak isteyen ve kendini bu
vazifeye vakfeden bir kuruluş başkanı veya yönetim kurulu üyelerinin topluma
faydasını artırmaktır. Milletimize gönüllülük esasıyla hizmet eden kuruluş
başkanlarımızın ve yönetim kurulu üyelerimizin yine milletimizin menfaatleri
doğrultusunda çalışmalarına imkân sağlamayı hedefliyoruz. 
Daha
önce de Komisyon tarafından açıklık getirilmiş olan bir konuya önemi nedeniyle
tekrar değinmek istiyorum. Bugün mevcut olan uygulamada, kuruluşlarımızın
meclis üyelerinin hatta meclis başkanlarının siyasi aktör olarak rol
almalarında kanunen bir sınır, yasak yok. Kanunlar çerçevesinde bir aidiyet ve
adaylık söz konusu olduğu takdirde istifa etmesi zorunlu olan sadece başkan ve
yönetim kurulu üyeleridir. Burada üyeleri serbest olduğu hâlde aynı mecrada
tecrübe ve liyakatın önüne engel olunması düzeltmek istediğimiz durumdur. 
Diğer taraftan,
konuya gerçekçi bir yaklaşımla baktığımızda görmekteyiz ki siyasi partilere üye
olan kişilerin kuruluşlarda üye olmasıyla ilgili kısıtlama söz konusu değildir.
Mevcut bu özgürlükle bugüne kadar olduğu gibi kuruluşlarımız yine çok sesli ve
demokratik ortamlar olmaya devam edeceklerdir. Bu bağlamda gerek toplumun
ihtiyaçları doğrultusunda gerek ihtiyaçları giderecek etkili, verimli, üretken,
çalışkan ve sorumluluk sahibi aktörleri kaybetmemek adına bu kanun güncellemesini
uygun buluyoruz. 
Bugün üzerinde
çalıştığımız kanun teklifiyle birlik, odalar ve borsalar, esnaf ve sanatkârlar
meslek kuruluşlarımızla… 
(Mikrofon
otomatik cihaz tarafından kapatıldı) 
BAŞKAN –
Toparlayın Sayın Milletvekili. 
SEMRA KAPLAN KIVIRCIK
(Devamla) - …öncü olmuş değerleri masanın diğer tarafına alarak icraat merci
konumuna getirme fırsatı sağlamış oluyoruz. Aktif olarak çalışıp üreten başkan
ve üyelerimizin gerek yerelde gerekse Meclis çatısı altında deneyimlerinden
faydalanmış olacağız. 
AK PARTİ olarak
bu ülkenin büyümesi adına bir tuğla koymak isteyenlerin yolunu açmak ve
önündeki engelleri kaldırmak adına bu kanunu hayata geçirmek istiyoruz. 
Bu vesileyle
görüşmekte olduğumuz kanun teklifimizin ülkemiz ve milletimiz için hayırlı olmasını
temenni ediyorum, yüce heyetinizi saygıyla selamlıyorum. (AK PARTİ sıralarından
alkışlar) 
BAŞKAN – Buyurun
Sayın Grup Başkan Vekili. 
V.- AÇIKLAMALAR (Devam)
43.- Ankara Milletvekili Filiz Kerestecioğlu Demir’in, Ceza İnfaz
Sisteminde Sivil Toplum Derneğinin Bakırköy Kadın Kapalı Ceza İnfaz Kurumunda
ihlaller tespit ettiğine ilişkin açıklaması
FİLİZ
KERESTECİOĞLU DEMİR (Ankara) – Teşekkürler Sayın Başkan. 
Ceza İnfaz
Sisteminde Sivil Toplum Derneği (CİSST) faaliyetleri çerçevesinde, Bakırköy
Kadın Kapalı Ceza İnfaz Kurumunda kalan kız çocuklarıyla yaptıkları
mektuplaşmalar ve avukat ziyaretlerinde çocuk adalet sistemine aykırı ciddi
ihlaller tespit etmişler ve bunları bildiriyorlar. Bakırköy’de kalan kız
çocukları ayrı bir koğuşta tutuluyor. Kurumda yaklaşık 19 kız çocuğu var. Bu
çocukların yarısına yakınının hücrelerde kaldığını ifade ediyorlar. Eğer
hücrede tutulma sebepleri bir disiplin cezasına dayanıyorsa, haklarında
herhangi bir prosedür uygulanmadığını ve itiraz etme hakları olduğunu da bilmediklerini
ifade ediyorlar. Çocukların revire çıkma taleplerinin karşılanmadığını
belirtiyorlar, Roman çocukların ayrımcılığa uğradığını belirtiyorlar.
(Mikrofon
otomatik cihaz tarafından kapatıldı)
BAŞKAN –
Toparlayın Sayın Demir.
FİLİZ
KERESTECİOĞLU DEMİR (Ankara) – Tamamlıyorum Sayın Başkan.
Şimdi, daha
geniş bilgiye erişebilmek için de hapishanede izleme çalışmalarının
yürütülmesini ancak ne yazık ki sivil toplum örgütleri bu tür hak temelli
izleme faaliyeti için hapishane ziyareti yapamadığından vekil ziyaretlerinin
yapılması gerektiğini ifade ediyorlar. Ancak HDP milletvekilleri olarak biz de
hukuksuzca cezaevi ziyaretlerinde engellendiğimiz için ben de buradan şunu
belirtmek istiyorum: Ya başka partilerin milletvekilleri, gidin, ziyaret edin
ya da bana burayı ziyaret etmek için izin verin.
Teşekkürler
Sayın Başkan. 
ÖZGÜR ÖZEL
(Manisa) – Sayın Başkan…
BAŞKAN – Gündeme
geçme fırsatı tanıyın bize de.
44.- Manisa Milletvekili Özgür Özel’in, 9 Ağustos 2018 tarihinde
Cumhurbaşkanı Danışmanlığına atanan Sümeyra Merve Kılınç’a ait kartvizitte
“Hanımefendi Danışmanı” yazdığına ve devlette “hanımefendilik” diye bir makam
olmadığına ilişkin tekraren açıklaması
ÖZGÜR ÖZEL
(Manisa) – Tabii.
Sayın Başkanım,
Bülent Başkan biraz önce konuştu. Biz ilk başta bir grup başkan vekilinize
sorduk, bir cevap alamadık. Şimdi bir kez daha soruyoruz aynı noktaya
değindiğiniz için: Bu Sümeyra Merve Kılınç 9 Ağustos 2018 günü atanmış
Cumhurbaşkanı danışmanlığına, kart bastırmış devletin parasıyla ve altında
unvan olarak “Hanımefendi danışmanı” yazıyor. Bu devlette “hanımefendilik” diye
bir makam yok. Hanımefendi değer görür, itibar görür ama Hanımefendi yetimin
hakkına el uzatmaz, devletin danışmanını kullanmaz. Hanımefendi Meclise geliyor
Cumhurbaşkanlığının özel araçları, özel korumaları falan. Cumhurbaşkanının
eşidir, korunmalıdır. Ama Türkiye’de bulunan en üst Mercedes’ten, satılan en
pahalı Mercedes’ten daha pahalı makam araçları tahsis ediliyor. Bu ne Bülent
Bey, bu ne? Bu Birleşik Arap Emirlikleri’nde olur, Katar’da olur, Sudan’da olur
demokrasilerde olur mu hanımefendi danışmanı? Nasıl oluyor bu? Millet verdi mi
bu yetkiyi size? 
Teşekkür
ediyorum Sayın Başkan.
BÜLENT TURAN
(Çanakkale) – Sayın Başkan…
BAŞKAN –
Buyurun.
45.- Çanakkale Milletvekili Bülent Turan’ın, Manisa Milletvekili Özgür
Özel’in yaptığı açıklamasındaki bazı ifadelerine ve iktidar olmayı iddia eden
bir partiden daha ciddi muhalefet beklediklerine ilişkin açıklaması
BÜLENT
TURAN (Çanakkale) – Değerli arkadaşlar, Sayın Başkan; aslında Özgür Bey’i
severim de… Belki de grup başkan vekilleri arasında en dikkatli, en hassas
olanlardan birisi diye düşünüyorum kendisini. 
Şimdi,
sosyal medyadan trollerle, anlık kararlarla, kaynağı olmayan bilgilerle
muhalefet yapmaya çalışmak, işte, gördüğümüz gibi, CHP’yi doksan yıldan beri
bir yere taşımayan anlayış. Şimdi bir iddia var, “Şöyle bir kartvizit var.”
diyor. Çok zor değil, “Hanımefendi’nin danışmanı” diye ifade ettiğiniz
arkadaşın kendi açıklaması var, “Bunu yapana Allah hidayet versin. Yanlış,
böyle değil.” diyor. Bunun için burada gündem yapmak, Meclisi oyalamak,
Meclisin vaktini almak bir hak değil midir Sayın Başkan? Çok araştırmaya,
MİT’ten, Emniyetten, özel bir yerden gerek yok, kendi hesabında Hanımefendi
böyle bir şey olmadığını ifade etmiş. Gel özelde sor, ben anlatayım sana, ama
bizden sonra en çok oyu olan, iktidar olmayı iddia eden bir partinin bu hâle
düşmesini doğru bulmuyorum Sayın Başkan. Daha ciddi muhalefet bekliyoruz. Daha
ağır iddialar bekliyoruz. (AK PARTİ sıralarından alkışlar)
ÖZGÜR
ÖZEL (Manisa) – Sayın Başkan…
BAŞKAN
– Buyurun. 
46.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkan, konu hakkında soru önergesi verdik, cevaplanmadı;
AKP Grubuna sorduk, cevaplanmadı. 
EMRULLAH
İŞLER (Ankara) – AK PARTİ Grubuna sorsan cevaplanır, “AKP” diye bir parti yok
ki. 
ÖZGÜR
ÖZEL (Manisa) – Sayın Bakan, sen bu konuda hassasiyet gösteriyorsan İYİ PARTİ
diye bir parti var, “İP” diye yok, senin genel başkanın her gün “İP” “İP” diyor
ya! Allah aşkına, AK PARTİ’ye gösterilen hassasiyeti sen de İYİ PARTİ’ye göster
kardeşim! Laf mı o! (CHP ve İYİ PARTİ sıralarından alkışlar) Abuk sabuk
konuşuyorsunuz. “Ce-Ha-Pe” diye bir şey yok, “İP” diye bir şey yok! Sen önce
millete saygı göster, sonra saygı gör. 
BÜLENT
TURAN (Çanakkale) – Konuya gelsin Başkanım. 
ÖZGÜR
ÖZEL (Manisa) - “AK PARTİ” de diyoruz, “AKP” de diyoruz. “AK PARTİ” dediğimizde
de sizi şaha kaldırmıyoruz, “AKP” deyince de bir şey yapmıyoruz. Bir tanesi bir
türlü kısaltmadır, bir tanesi bir türlü. Sen önce “İP” diyene bak.
Hanımefendi’nin açıklaması bize resmî olarak bildirilecek, elimizde
Cumhurbaşkanlığının bastırdığı kartın siparişi var, devlet adına ödenen para
var.
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) - Şimdi “Kim yaptıysa bilmem ne olsun…” Yok öyle yağma, göreceğiz
onu, açıklamasını. Soru önergemize cevap vereceksiniz.
BAŞKAN
– Bu süreci böyle yönetemeyiz.
ÖZGÜR
ÖZEL (Manisa) – Tamam.
VI.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Celal Adan’ın, hiçbir
milletvekilinin Parlamentoya tesadüfen gelmediğine ve karşılıklı saygı
gösterilmesi gerektiğine ilişkin tekraren konuşması
BAŞKAN
– Ben biraz evvel düşüncelerimi ifade ettim, dedim ki: Buraya gelen hiçbir
arkadaş, hiçbir milletvekili tesadüfen gelmemiştir, çok büyük emeklerle
gelmiştir; dolayısıyla, burada bizim birbirimize saygı mecburiyetimiz vardır.
Biz birbirimize saygı duymazsak Türkiye buraya saygı duymaz düşüncesiyle
hareket ediyorum. 
Meramınızı
anlattınız; siz de söylediniz, Sayın Özel de söyledi. Konuyu kapatalım ve
gündeme geçelim diye rica ediyorum. (MHP ve İYİ PARTİ sıralarından alkışlar)
IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Isparta Milletvekili Recep Özel ve 2 Milletvekilinin Türkiye Odalar
ve Borsalar Birliği ile Odalar ve Borsalar Kanununda Değişiklik Yapılmasına
Dair Kanun Teklifi (2/1287) ve Sanayi, Ticaret, Enerji, Tabii Kaynaklar, Bilgi
ve Teknoloji Komisyonu Raporu (S. Sayısı: 14) (Devam)
BAŞKAN – Şimdi,
madde üzerinde on dakika süreyle soru-cevap işlemi yapacağız. Bu sürenin beş
dakikası soru, beş dakikası da cevapla ilgili. 
Sayın Barut…
AYHAN BARUT
(Adana) – Sayın Başkan, İşçi Sağlığı ve İş Güvenliği Meclisi Raporu’na göre bu
yılın ilk dokuz ayında, emeklilik çağında olduğu hâlde çalışan en az 228 işçi
iş cinayetlerinde can verdi. İş cinayetlerinde yaşamını yitiren her 5 işçiden
1’i 50 yaş ve üzerinde vatandaşımızdır. Hükûmet, emeklilikte yaşa takılan binlerce
yurttaşın çözüm talebini ısrarla reddederken emeklilik çağında çalışmak zorunda
kalan işçiler hemen her gün iş cinayetlerinde yaşamını yitiriyor. Emeklilik
şartı için gerekli olan prim ve gün sayısını fazlasıyla yerine getirmiş
vatandaşlarımızın, ağır iş koşullarında buldukları işlerde acı bir şekilde can
vermeleri sizlerin vicdanını sızlatmıyor mu? EYT’li vatandaşlarımızın
ellerinden alınan haklarına duyarsız kalmak doğru mu? Seçimlerde çözüm için söz
verenleri sözlerine sahip çıkmaya davet ediyorum. EYT’lilerin mağduriyetinin
giderilmesi için sorumluluğunuzu ne zaman yerine getireceksiniz? 
Teşekkür
ediyorum.
BAŞKAN – Sayın
Aydoğan…
TURAN AYDOĞAN
(İstanbul) – Teşekkürler Başkanım.
İstanbul’un
Esenyurt ilçesinde binlerce vatandaşımız büyük bir mağduriyet yaşıyor. 8 farklı
inşaat şirketinin büyük çaplı projelerinden ev almak isteyen vatandaşlarımız bu
şirketlere çoğunlukla maketten para yatırdılar. Ev almak umuduyla birikimlerini
inşaat firmalarına veren vatandaşlarımız dairelerini alamıyorlar. Yerel yönetimin
bilgisi ve hatta garanti görüntüsü altında mağdur edildiler. Vatandaşlarımız
Meclise gelip bizim kapımızı çaldılar. Büyük bir mağduriyet yaşanıyor. Buradan
yürütmeye sesleniyorum: Üzerinize düşen görevi yerine getirin. Her konuda
kararname çıkaran Sayın Cumhurbaşkanına da sesleniyorum: Bu mağduriyetleri
engelleyecek en hızlı yol, çıkarılacak bir kararnameyle, Toplu Konut İdaresi
kanalıyla vatandaşlarımızın mağduriyetinin giderilmesidir. 
Teşekkür
ediyorum.
BAŞKAN – Sayın
Özer…
AYDIN ÖZER
(Antalya) – Teşekkürler Sayın Başkan.
Geçenlerde
Ticaret Bakanı yeni hal yasasıyla ilgili açıklamalarda bulundu.
Yap-işlet-devret modeliyle profesyonel bir şirket tarafından yönetilecek
projeden söz etti. “Uygulamada pozitif yansımalarını göreceğiz.” dedi. Tüm
paydaşlarla çalışıldığını söyledi. 
Şimdi buradan
sormak istiyorum: Bu paydaşlar kimlerdir? Yap-işlet-devret modeli için hangi
profesyonel şirket düşünülmektedir? “Uygulamada pozitif yansımaları”ndan kasıt
nedir? Çünkü mazotun, gübrenin, ilacın ve maliyetin artmasına etki eden diğer
girdilerin çiftçinin sırtında oluşturduğu dev kambur giderilmediği sürece
istediğiniz hal yasasını getirin gıda enflasyonunun önüne geçemezsiniz. Yeni
hal yasası taslağını üreticiyle ve hal komisyoncularıyla paylaşmadan doğru bir
adım atamazsınız. Tarımı bitirme yolunda hızla ilerliyorsunuz. 
BAŞKAN – Sayın
Çelebi…
MEHMET ALİ
ÇELEBİ (İzmir) – Teşekkürler Sayın Başkan.
Bu yasada olduğu
gibi her yere siyaseti sokmayın diye uğraşıyoruz. Yargıya siyaset bulaştı,
sonuçları ortada, 15 Temmuz ortada. Ekrem Ertuğrul, FETÖ tarafından Yargıtay 9.
Ceza Dairesine Başkan yapıldı, Balyoz kumpasının oy birliğiyle onanmasına
öncülük etti ve sonrasında Türkiye 15 Temmuzu yaşadı, 15 Temmuzda tutuklandı.
Şimdi, Yargıtay 9. Daire tahliye etti kendisini. FETÖ’yle mücadele bu şekilde
devam ediyor. Öyle kuvvetli mücadele ediliyor ki sorum şu: Adalet Bakanlığı bu
şahsı tekrar yargıç olarak ne zaman atayacaktır?
Saygılarımla.
BAŞKAN – Sayın
Tanal…
MAHMUT TANAL
(İstanbul) – Teşekkür ederim Değerli Başkanım.
Efendim,
Komisyon Başkan Yardımcımız oturuyor tabii ki. Şimdi kendisi Düzce
Milletvekili. Odalar ve Borsalar Birliği, Esnaf ve Sanatkârlar Başkanına siz
diyorsunuz ki: “Biz bunları belediye başkanı yapalım. Bu demokratiktir.” Peki,
Düzce Baro Başkanı aday olabiliyor mu? Olamıyor, geri dönemiyor. Siz niye onu
yapmıyorsunuz? Düzce Tabip Odası Başkanı yapabiliyor mu? Yapamıyor. Noterler
Birliği Başkanı yapabiliyor mu? Yapamıyor. Allah’tan korkmuyor musunuz ya?
Demokratik açılım sadece 2 kurum için mi olur? Orada 19 tane kurum var. Bunları
niye hesaba katmıyorsunuz? Bu, Anayasa’nın 10’uncu maddesindeki eşitlik
ilkesine aykırılık teşkil etmiyor mu? Bu, şahsa özgü bir yasa değil midir? Ne
olur? Yasalar, objektif olmalı, genel olmalı, sürekli olmalı, herkese olmalı. Yani
siz bunu Noterler Birliğinden mahrum edeceksiniz, barolardan mahrum
edeceksiniz, Tabipleri Birliğinden mahrum edeceksiniz, mimar mühendislerden
mahrum edeceksiniz.
BAŞKAN – Sayın
Beko…
KANİ BEKO
(İzmir) – Sayın Başkan, Zonguldak’ta madenlerde hayatını kaybeden işçi
kardeşlerime Allah’tan rahmet, yaralılara acil şifalar dilerim. 
Unutmayalım ki
2002 yılından bu yana AKP yaptığı özelleştirme, taşeronlaştırma sonrası işçi
sağlığı, iş güvenliği önlemleri alınmadığından dolayı 25 bine yakın işçi
kardeşimizi iş cinayetlerinden kaybettik. Yeter artık! Soma’dan, Ermenek’ten,
Torunlar İnşaattan, Siirt Şirvan’dan ders alamadığımız ortada. Duymayan
kulaklar artık duysun, görmeyen gözler artık görsün. Uluslararası Çalışma
Örgütü (ILO) kriterleri uygulanmazsa önümüzdeki günlerde işçileri iş
cinayetlerinde kaybetmeye devam edeceğiz. İş cinayetlerinde Avrupa’da 1’inci,
dünyada 3’üncü olduğumuz unutulmasın.
BAŞKAN – Sayın
Kılıç…
İMRAN KILIÇ
(Kahramanmaraş) – Teşekkür ederim.
Sayın Başkanım,
değerli milletvekilleri; son günlerde ortalıkta Kahramanmaraş Afşin Elbistan’da
“Pancar alımı durduruldu, üretim durdu. Çiftçi isyanda, fabrikaya teslim
edemedi.” gibi gerçeği yansıtmayan haberler dolaşmaktadır. Pancar teslimi
eylülde başlayıp ocak ayına kadar sürmekte, fabrikaların işleme kapasiteleri
doğrultusunda randevu usulüyle alım devam etmektedir. Bu anlamda pancar
tesliminde herhangi bir gecikme söz konusu değildir. Kahramanmaraşlı
çiftçilerimiz de bu usule göre pancarını teslim etmektedir. Çiftçimizin
pancarlarının alınmaması ve zayi olması veya farklı şekillerde bir mağduriyet
söz konusu değildir. Ayrıca, mahsulünü fabrikaya randevu sistemiyle teslim eden
çiftçilere ilave olarak da nakliye bedeli ödenmektedir. Çiftçilerimizin
herhangi bir olumsuzlukla karşılaşmamaları için ise gerekli takip ve kontroller
yapılmaktadır. Olumsuz algı oluşturma içerikli haberlere itibar edilmemelidir.
BAŞKAN – Sayın
Karataş…
MEMET BÜLENT
KARATAŞ (İstanbul) – Sayın Başkanım, Şile sahil kesiminde büyükbaş hayvan
hırsızlığı yapılmaktadır. Hayvancılıkla ilgilenen Şileli vatandaşımız mağdur.
Buradan sesleniyorum: Emniyet güçleri ve jandarma güçlerinin Şile’de
hayvancılıkla ve çiftçilikle uğraşan ve mağdur olan vatandaşımızın yanında
olmasını, hırsızlığı önleyici çalışmaların yapılmasını arzu ediyoruz.
BAŞKAN – Sayın
Komisyon…
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKAN VEKİLİ FAHRİ ÇAKIR
(Düzce) – Teşekkür ediyorum Sayın Başkanım. 
Değerli
milletvekillerimizin suallerini aldık, notlarımızı hiç şüphesiz kaydettik.
Bunların kahir ekseriyeti ilgili makamlara tarafımızdan iletilecektir. 
Tabii ki iş
cinayetleriyle alakalı soru geldi. İlk söz alan arkadaşımız, iş kazalarıyla,
emeklilikleriyle alakalı düşüncelerini ifade ettiler, bununla alakalı ciddi
eksiklikler olduğunu ifade ettiler. Biz ilgili makama bunları mutlaka yazılı
olarak da ileteceğiz, mutlaka hissiyatlarına tercüman olacağız. 
Sayın Aydoğan,
Esenler ilçesinde ev alanlarla alakalı bir mağduriyetten söz etti. Tabii bunlar
bizim tamamen alanımızın dışında, ilgililere ileteceğimizi ifade etmeliyim. 
Sayın Özer’in
yine yap-işlet-devret modeliyle alakalı eleştirileri vardı, yine ilgili kuruma
gidecek.
“Her yere
siyaset sokuluyor.” meselesi var Sayın Çelebi’nin söylediği “Bu da bunlardan
bir tanesi.” şeklinde ifade ettiler. 
Sayın Tanal da
benzer şekilde bu siyasetle alakalı kısmı özellikle söyledi ama şahsıma
münhasır ve ilime münhasır “Düzce’de diğer STK mensupları -onların
başkanlarıyla alakalı- görev alabilir mi?” şeklindeki sorusuna izin verirseniz
birkaç cümle de ben ilave ederek cevap teşkil etmeye çalışacağım.
Tabii ki Sayın
Tanal Düzce’yle alakalı özdeşleşmiş bir CHP Milletvekili dostumuz, arkadaşımız.
Ben hassasiyetine evvela teşekkür ediyorum. Benim ilim, Düzce ilinin Türkiye
Büyük Millet Meclisi gündeminde yer alması bana keyif veriyor, evvela oradan
başlayayım.
Ancak, tabii,
buradan laf getirilerek diğer STK yöneticileriyle ilgili aynı şekilde bu
düşünce niye yok? Bunu şu şekilde söyleyebilirim: Daha evvel böyle bir
mutabakat olsaydı, keşke dün olsaydı, Sayın Recep Özel’in teklifi verdiği
zamanda da olabilirdi; şu ana kadar grupların anlaşması hâlinde biz burada bunu
konuşuyor olmazdık belki. Çözüm üretilebilirdi ama görülüyor ki gördük ki bu
mutabakatın sağlanamadığı ortada. Ancak, tabii…
HAYDAR AKAR
(Kocaeli) - Komisyonda söylenmedi mi, Komisyonda? 
MAHMUT
TANAL (İstanbul) – Grup başkan vekillerimiz de konuştu. 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKAN VEKİLİ
FAHRİ ÇAKIR (Düzce) – Değerli arkadaşlar, Komisyonda da önerildi, biz Komisyonda
da bunu tartıştık, Komisyonda da görüştük. Komisyonda bu mutabakatı sağlamak
mümkündü. 
HAYDAR
AKAR (Kocaeli) – Niye?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKAN VEKİLİ
FAHRİ ÇAKIR (Düzce) – Onun da olmadığı yerde, gelinen bu noktada -Türkiye
Odalar ve Borsalar Birliği ki 365 oda ve borsayı kapsıyor dolayısıyla 3.180
adet meslek odasını, esnaf odalarını kapsıyor yani- bütününü elde
edemediğimizin birazından da vazgeçerek bu kitleleri, en büyük sivil toplum
örgütlerinin yöneticilerini bu konudan, bu yasadan, bu düzenlemeyle birlikte
kenara koyup siyasete dâhil olmalarında bir bahis yokken, siyasette muvaffak
olamadıkları, siyasette kazanamadıkları ya da aday adayı olup da aday
olamadıkları yerde geriye dönüşlerine mani olmamak lazım geldiğine
inananlardanım. Dolayısıyla bu da eşitlik ilkesine ters düşmüyor mu? 
Ben
akşam kürsüdeki konuşmamda da ifade ettiğimi tekraren söylemek istiyorum:
Şimdi, meclis başkanları… Bu meslek odalarının her birinin meclis başkanları var.
Meclis başkanlarının istifa etmeleri diye bir şey söz konusu değil dolayısıyla
aday olabiliyorlar, seçilseler de seçilmeseler de, aday olsalar da olmasalar da
aynı vazifelerine devam ediyor iken neden yönetim kurulu başkanlarını mahrum
ediyoruz? Neden yönetim kurulu başkanlarına “Sen ille de istifa etmelisin,
yoksa geriye dönemezsin.” diyoruz? Bu bir haksızlık değil mi? Ha, bu
genişletmeyi eksik buluyorum, genişletilebilir ama mutabakatın sağlanamadığı,
geldiğimiz bu noktada Komisyonda da buna ilişkin herhangi bir teklifin olmadığı
yerde biz şimdi, önümüzdeki seçimler, başkaca seçimler -Allah herkese uzun ömür
versin- görürsek neden en geniş sivil toplum örgütlerine, örgütlerinin oda
başkanlarına ve yönetim kurulu üyelerine vermeyelim? Kaldı ki biliyorsunuz, bu
yönetim kurulu üyeleri, başkanları aynı zamanda meclisin de birer üyesi,
seçimle oraya geldiler. Oraya seçilmek için inanın, milletvekili olmaktan belki
daha zor yolları katederek geldiler. Dolayısıyla, bu kadar yolu katetmiş,
kendisi bu noktada sivil toplum örgütünün başına gelmiş, siyasete de dâhil
olmak istiyor. Buyur kardeşim, ol siyasette, gel, aday ol; olmadıysa gel,
mevcut işine de devam et. Oraya da seçimle gelmiş yani daha ekstrem bir yere
gelmiş değil ki. Gittiği yere, hareket ettiği adres noktasına tekrar geriye
dönmesine niye mâni olalım? Bunu ben bir eksiklik olarak kabul ediyorum ve şu
anda aynı fikirdeyim, akşam kürsüden ifade ettiğim gibi.
(Mikrofon
otomatik cihaz tarafından kapatıldı) 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKAN VEKİLİ FAHRİ ÇAKIR
(Düzce) – Sayın Başkan, son cümlemi söylüyorum.
BAŞKAN –
Toparlayın Sayın Çakır.
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKAN VEKİLİ FAHRİ ÇAKIR
(Düzce) – Dolayısıyla bence gecikmiş bir hakkın verilmesidir, genişletilebilir,
keşke genişletilseydi. Bu mutabakat sağlanırsa yine ele almakta hiçbir beis
görenlerden değilim. 
Teşekkür
ediyorum.
BAŞKAN – Sayın
Özel, buyurun.
V.- AÇIKLAMALAR (Devam)
47.- Manisa Milletvekili Özgür Özel’in, iktidarın teklifle ilgili
uzlaşıyı komisyonda görüşülmeye başlamadan önce araması gerektiğine ilişkin
açıklaması
ÖZGÜR ÖZEL
(Manisa) – Sayın Başkanım, biz Komisyonu çok yakından takip ettik ve partiler
arasında bu konuda gelişen diyaloğu da hepimiz biliyoruz ama bir yandan sayın
grup başkan vekilleri yürütmeyle ilişkilerinin talimat alma düzeyinde olduğunu
itiraf ededursun, kendi Komisyon üyeleri de ne konuşulduğundan bihaber. Biz
dedik ki: “Böyle bir iş yapıyorsunuz -Anayasa 135’e göre 19 tane kamu kurumu
niteliğinde meslek örgütü var- bu hak verilecekse herkese verilsin.” Ancak
Komisyondan bu şekilde geçti, AK PARTİ Grubu dedi ki: “Bütün partiler bunda
ittifak yapıyorsa bunu böyle geçirebiliriz.” Son derece normal olarak farklı
partilerin farklı itirazları var ve o yüzden burada böyle bir beşli ittifak,
beşli mutabakat oluşmadı. Ancak AK PARTİ bunu yapmaya çok gönüllüyse bir
dakikalık iştir, dünden beri ne uğraşıyorsunuz? Komisyon, metni Komisyona geri
çeker.
Beyefendi, belki
faydası olur söylediğimin, hani, hitap ettiniz ya. 
(Mikrofon
otomatik cihaz tarafından kapatıldı) 
ÖZGÜR ÖZEL
(Manisa) – Efendim, müsaade ederseniz, bitiremedim, dinlemedi ki Komisyon
sözcüsü. 
BAŞKAN –
Buyurun, toparlayın Sayın Özel.
ÖZGÜR
ÖZEL (Manisa) – Şimdi, hem sordunuz, hiç olmazsa dinleyin. Meclis İçtüzüğü şuna
imkân tanır -dünden beri uğraşıyoruz bunda- dün bu saatlerde, daha erken
saatlerde Komisyon olarak metni Komisyona geri çekerdiniz, gider, Komisyonda
otururdunuz bugün, istediğiniz genişletmeyi yapardınız; destek veren verir,
vermeyen vermez; çoğunluğunuz var, Komisyon gündemine hâkim; getirirsiniz,
Mecliste görüşülür. Şimdi, hem isme yönelik, adrese teslim bir iş yapacaksınız
hem ondan sonra “İsterseniz genişletelim ama beşiniz aranızda anlaşın.” İYİ
PARTİ’nin tercihine tahakküm koy, HDP’nin kararını bilmem ne yap, Cumhuriyet
Halk Partisi yap, kendin oradan işi yürüt. İktidar olmak böyle bir şey değil,
iktidar olmak uzlaşıyı komisyonda aramak. Hatta komisyon öncesi o 19 meslek
örgütüne sordunuz mu? Türk Tabipleri Birliği ne diyor? Noterler Birliği ne
diyor? 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Türk Eczacıları Birliğinin kapısını en son ne zaman çaldınız?
Bunlara bakın, mutabakat böyle aranır. Sizin bu yaptığınız tavşana kaç, tazıya
tut ve birtakım adrese teslim yasama çalışmasıdır, başka bir şey değil.
Savunulacak tarafı yok. Komisyon Başkanınız ve bütün grup başkan vekilleriniz
bu konudaki çabaya şahit, dönüp de CHP’yi suçlamaya kalkmayın.
Teşekkür
ediyorum. 
VI.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Celal Adan’ın, polemikleri
uzatarak Meclisin gündeminin farklı noktalara çekilmesinin doğru olmadığına
ilişkin konuşması
BAŞKAN – Değerli
milletvekilleri, kanaatimi belirtmek istiyorum.
Esasında kimin
ne istediği iki gündür çok net ortaya konuldu. Sözcüler aynı şeyleri
tekrarlıyor, bir zaman kaybı oluyor yani dinliyorum ben, tam 5 sefer aynı şeyi
anlatan bir bakış açısı etrafında dönüyoruz. Bu bir zaman kaybıdır. Herkesin
söylediği çok net anlaşıldı. O bakımdan küçük polemikleri uzatarak Meclisin
gündemini farklı noktalara çekmeyi yararlı görmüyorum. 
CAHİT ÖZKAN
(Denizli) – Sayın Başkan…
BAŞKAN – Buyurun
Sayın Grup Başkan Vekili. 
V.- AÇIKLAMALAR (Devam)
48.- Denizli Milletvekili Cahit Özkan’ın, Cumhurbaşkanının Anayasa ve İç
Tüzük’ten kaynaklanan görevleri olması nedeniyle Mecliste odasının bulunmasının
normal karşılanması gerektiğine, Cumhurbaşkanı, parti yetkilileri ve
milletvekillerinin istişarenin tarafı olduğuna ilişkin açıklaması
CAHİT ÖZKAN (Denizli)
– Teşekkürler Sayın Başkan.
Tabii, yüce
Meclisin kuruluşundan bugüne kadar bu kubbede konuşulmamış hiçbir söz kalmadı
ancak yasama faaliyetinin ve denetim faaliyetinin bir gereği olarak da bütün
milletvekillerinin, tekraren, her türlü beyanlarını yapma hak ve imkânları,
yetkileri ve görevleri vardır, buna da saygı duyuyoruz. Ancak, özellikle Sayın
Cumhurbaşkanımız üzerinden yürütülen tartışmaların kimseye faydası olmadığını
ve Cumhurbaşkanımızın seçilmiş bir Cumhurbaşkanı olarak bu ülkede ülkemizin,
devletimizin birliğini temsil ettiğini, partimizin de Genel Başkanı olduğunu
tekrar ifade etmek isterim. 
Cumhurbaşkanımızın
Meclisteki odası polemik konusu yapılıyor. Bakınız, polemik yapılan konu,
Meclis İçtüzüğü’nde tam 87 yerde “Cumhurbaşkanı, Cumhurbaşkanlığı” ifadesi
geçmektedir. Yani demek oluyor ki Mecliste Cumhurbaşkanımızın, İç Tüzük’te ve
Anayasa’da var olan görevleri çerçevesinde görevleri vardır ve görevi varsa
burada bir odası da söz konusu olabilecektir.
(Mikrofon
otomatik cihaz tarafından kapatıldı) 
HAYDAR AKAR
(Kocaeli) – O konuyu geçmiştik Başkan ya.
BAŞKAN
– Toparlayın. 
CAHİT
ÖZKAN (Denizli) – İstişareyi milletvekilleri yapacak, partimiz ve bütün
partiler de kendi meclislerinde, karar mekanizmalarında yapacak ancak bu
istişarenin içerisinde ülkenin seçilmiş Cumhurbaşkanı olmayacak. Bunun kabul
edilebilir bir tarafı var mıdır? Elbette Cumhurbaşkanımız da, parti
yetkililerimiz de, grup başkan vekillerimiz de ve milletvekillerimiz de bizim
istişarelerimizin tarafıdır ve milletimizle de istişare ederek, 81 milyonun da
görüşünü alarak bu çalışmaları yeni sistem içerisinde milletvekilleri olarak
kanun teklifleri şeklinde Parlamentoya getirmeye devam edeceğiz.
Teşekkür
ederim.
YAVUZ
AĞIRALİOĞLU (İstanbul) - Sayın Başkan…
BAŞKAN
– Buyurun Sayın Grup Başkan Vekili. 
49.- İstanbul Milletvekili Yavuz Ağıralioğlu’nun, sisteme adapte
olamadıklarına, teklifin kimden geldiğiyle değil ne geldiğiyle ilgilendiklerine
ve araştırma önergesi verdikleri her konuda kanun teklifi de verdiklerine
ilişkin açıklaması
YAVUZ
AĞIRALİOĞLU (İstanbul) – Sayın Başkan, iyi niyetli sataşayım ben de size. 
Yeni
sisteme henüz çok adapte olamadık biz. Sayın Cumhurbaşkanının nerede
zikredileceğini tefrik etmekte biz şu yüzden zorlanıyoruz: Çünkü biz, Sayın
Cumhurbaşkanımız hangi sözü Cumhurbaşkanı sıfatıyla, hangi sözü Başkomutan
sıfatıyla, hangi sözü Varlık Fonu’nun Başkanı sıfatıyla, hangi sözü AK PARTİ
Genel Başkanı sıfatıyla söylediğini tefrik edemediğimiz için bazen AK PARTİ
Genel Başkanına söz söyler gibi söylüyoruz, ses “Cumhurbaşkanımıza böyle
diyemezsiniz.”den geliyor. Bazen Cumhurbaşkanımıza söylüyoruz “AK PARTİ
grubundan konuşuyor.” deniyor. Bazen “Ya biz bu mevzuda hassasiyet izhar
ediyoruz.” diyoruz, “Başkomutanla doğru konuşun.” gibi sitemler duyuyoruz.
Dolayısıyla bir gün içerisinde farklı mesuliyetleri taşıyacak cümleler
kurabildiği için Cumhurbaşkanımızdan ricamız şöyle olacak galiba: “Bunu AK
PARTİ Genel Başkanı sıfatıyla konuşuyorum. Bunu Cumhurbaşkanı sıfatıyla
konuşuyorum. Bunu Başkomutan olarak konuşuyorum. Bunu Varlık Fonu’nun Başkanı
sıfatıyla konuşuyorum.” falan gibi tefrik etsin ki biz de hangi cümleyi kime
kurduğumuzu bilelim.
ŞAHİN
TİN (Denizli) – Öyle bir şey yok ki saçmalıyorsunuz, öyle bir şey yok ki. 
HAYDAR
AKAR (Kocaeli) – Yok ya, herkese gider yapsın, sonra “Cumhurbaşkanıyım.” desin
yani, yok böyle bir şey. Grup toplantısında gider yapsın, sonra
“Cumhurbaşkanına konuşmayın.” 
YAVUZ
AĞIRALİOĞLU (İstanbul) – Dolayısıyla bu mevzudaki kafa karışıklığının sebebi,
aslında sistemin henüz oturmayışıdır. (İYİ PARTİ sıralarından alkışlar)
Bitiriyorum
Başkanım. Dolayısıyla, Cahit Bey, sadece biz bu mevzudaki hassasiyetimizi ifade
ediyoruz. Hükûmet, iktidar grubu istediği kanunu Milliyetçi Hareket Partisinin
kendilerine vermiş olduğu avansla istediği gibi çıkarabilme kabiliyetine sahip.
Dün önümüze gelen mutabakat metnini, biz kanunun genel çerçevesini doğru
bulmadığımızı ifade etmiş olmamıza rağmen mutabakata taşıma imkânınız vardı,
taşısaydınız, biz de verseydik. Yani hassasiyetimizi şöyle çerçeveleyeyim ben: Kimden
geldiğiyle ilgili değiliz, ne geldiğiyle ilgiliyiz. 
Milliyetçi
Hareket Partisi Grubundan bize bir sitem geldi, bir bilgi düzeltmesi yapayım:
Efendim, biz kanun tekliflerini verdiğimiz konuların araştırma önergelerini de
vermek zorunda kalıyoruz. Çünkü süreç netameli çünkü süreç çok uzuyor;
biliyorsunuz, kırk beş gün, geçmesi lazım, sonra da 5 grubun ayrı ayrı tekraren
vermesi lazım, bir milletvekili bir kere verebiliyor. Bu netameli süreç
içerisinde kamuoyunun farkındalığı –moda tabirle- oluşsun diye araştırma
önergeleri de veriyoruz.
(Mikrofon
otomatik cihaz tarafından kapatıldı)
YAVUZ
AĞIRALİOĞLU (İstanbul) – Yani aslında biz, araştırma önergesi verdiğimiz her
şeyin arkasında kanun tekliflerimizle de duruyoruz. Sadece mutabakat aranılan
metinlerle alakalı buraya gelirken göstermiş olduğunuz hassasiyeti paylaşırken
de gösterebilirseniz ya da tekliflerimize kulak kabartırken de
gösterebilirseniz çok rahatlıkla hem müzakere sürecini hem de neticeyi hızlı
alabiliriz, bu.
Arz ederim.
BAŞKAN –
Teşekkür ederim.
CAHİT ÖZKAN
(Denizli) – Sayın Başkanım…
BAŞKAN - Söz
verdim ben bir arkadaşa.
Buyurun Ayhan
Bey. 
50.- Aksaray Milletvekili Ayhan Erel’in, İYİ PARTİ isminin doğru
telaffuz edilmemesinin oy veren 5 milyona saygısızlık olduğuna ilişkin
açıklaması
AYHAN EREL
(Aksaray) – Sayın Başkanım, teşekkür ediyorum.
İYİ PARTİ’nin
adını bilmeyen arkadaşlarımıza tüzüğümüzün 1’inci maddesini hatırlatmak
istiyorum. İYİ PARTİ’nin özel işareti gök mavi renk üzerinde güneştir. İYİ
PARTİ’nin kısa adı İYİ PARTİ’dir, başka bir adı da yoktur. Türkiye'de 5 milyon
vatandaşımız işini, aşını, hürriyetini risk ederek İYİ PARTİ’ye gönül
vermiştir, İYİ PARTİ’ye oy vermiştir. İYİ PARTİ’nin Genel Başkanı Sayın Meral
Akşener’in önderliğinde İYİ PARTİ teşkilatlarının tamamı Türk milletinin gönlünde
taht kurmuştur. İYİ PARTİ’nin adını bir başka şekilde ifade edenler her şeyden
önce 5 milyon Türk vatandaşına saygısızlık etmektedirler. İYİ PARTİ’nin kısa ve
uzun adı İYİ PARTİ’dir; tüm siyasi partilerin, bu şekliyle telaffuz etmelerini
ve kendilerinden, bize oy veren 5 milyon vatandaşımıza saygısızlık etmemelerini
özellikle rica ediyorum. (İYİ PARTİ sıralarından alkışlar) 
CAHİT
ÖZKAN (Denizli) – Sayın Başkanım, tabii, sayın vekilin ifade ettiği, sayın
milletvekilimizin ifade ettiği hususları biz yıllardır ifade ediyoruz. Ve bugün
burada, AK PARTİ’mizin gündeme ilişkin çalışmasında da aynen Anayasa'da ve
yasada belirtildiği gibi partinin ismi ifade edilmektedir. 
ÖZGÜR
ÖZEL (Manisa) – Cumhurbaşkanı niye öyle söyledi? “İP” diyor.
CAHİT
ÖZKAN (Denizli) – Bakınız, burada milletin temsilcisi olmuş tüm
milletvekillerinin, grup başkan vekillerinin Sayın Cumhurbaşkanımızın bir
meselede konuşma yaparken hangi sıfatla, ne amaçla, hangi görevlerinden dolayı
yaptığını bilebileceklerini düşünüyorum. Sayın Ağıralioğlu da buna dâhildir. 
Teşekkür
ediyorum. 
IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Isparta Milletvekili Recep Özel ve 2 Milletvekilinin Türkiye Odalar
ve Borsalar Birliği ile Odalar ve Borsalar Kanununda Değişiklik Yapılmasına
Dair Kanun Teklifi (2/1287) ve Sanayi, Ticaret, Enerji, Tabii Kaynaklar, Bilgi
ve Teknoloji Komisyonu Raporu (S. Sayısı: 14) (Devam)
BAŞKAN – 3’üncü
madde üzerinde üç önerge vardır. Önergeleri aykırılık sırasına göre işleme
alacağım. 
İlk önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 14 sıra sayılı Kanun Teklifi’nin 3’üncü maddesinin tekliften çıkarılmasını
arz ve teklif ederiz.
 Filiz
Kerestecioğlu Demir Ali Kenanoğlu Kemal
Bülbül
 Ankara İstanbul Antalya
 Rıdvan
Turan  Mahmut
Toğrul
 Mersin Gaziantep

BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKAN VEKİLİ FAHRİ ÇAKIR
(Düzce) – Katılmıyoruz Sayın Başkan. 
ÖZGÜR ÖZEL (Manisa)
– Sayın Başkan, hem tutanağa geçsin hem de duyulsun. Daha önce aslında hep
hatırlatılırdı ama belki öyle bir oturumda sayın sözcü bulunmamış olabilir.
Komisyonun bir konuya katılıp katılmaması komisyonun takdirinde. Buna kesin bir
hüküm vermek için, Meclis kuralları gereğince, komisyonun toplanıp salt
çoğunlukla karar vermesi lazım ancak sözcülerin ya da komisyon başkanının
önergeler konusunda fikir belirtme imkânı vardır. Meclisin yerleşik
uygulamaları ve nezaket gereği, bu Meclise saygı gereği de salt çoğunluğu
olmadığı için “Katılmıyoruz.” değil, “Katılamıyoruz.” ifadesi daha münasiptir.
Bugüne kadar hep böyle kullanıldı, uyarıyoruz. 
BAŞKAN – Önerge
hakkında konuşmak isteyen yok. 
Gerekçeyi
okutuyorum: 
Gerekçe:
Siyaset,
toplumsal yaşamın bütün alanlarını kapsayan bir süreçtir. Tüm yurttaşların
siyasete katılımı, siyaset alanında her türlü etkinliğe katılmaları ve temsil
için aday olmaları kadar doğal bir şey yoktur. Seçim süreçlerinde de meslek
odalarını temsil eden kişilerin aday olmaları ve seçilme haklarını kullanmaları
anayasal bir haktır ancak yönetim kademelerindeki kişilerin seçilememeleri
durumunda görevlerine geri dönmeleri mesleki ve etik açıdan uygun değildir.
Siyaset üstü olarak görülen bu kurumların temsilcileri aday olduktan sonra siyasi
tercihlerini belli edecekleri için, seçimlerden sonra yeniden kurumlarına geri
dönmeleri durumunda tarafsızlık ilkesinin zedeleneceği, bu durumdan oda ve
meslek kuruluşu çalışmalarının olumsuz yönde etkileneceği açıktır. 
BAŞKAN – Şimdi
önergeyi oylarınıza sunuyorum: Kabul edenler… Kabul etmeyenler…
Kâtip üyeler
arasında ihtilaf söz konusu, oylamayı elektronik cihazla yapacağız.
Üç dakika süre
tanıyorum.
(Elektronik
cihazla oylama yapıldı) 
BAŞKAN – Önerge
reddedilmiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan (2/1287) esas numaralı Türkiye Odalar ve Borsalar Birliği ile Odalar ve
Borsalar Kanununda Değişiklik Yapılmasına Dair Kanun Teklifi’nin 3’üncü
maddesinin aşağıdaki şekilde değiştirilmesini arz ve teklif ederiz. 
“Madde 3- Bu
Kanun yayımı tarihinden 10 gün sonra yürürlüğe girer.” 
 Aylin
Cesur Mehmet Metanet Çulhaoğlu Behiç
Çelik
 Isparta Adana Mersin
 Feridun
Bahşi Ahmet Kamil Erozan Ayhan
Erel
 Antalya
 Bursa Aksaray
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKAN VEKİLİ FAHRİ ÇAKIR
(Düzce) – Katılmıyoruz Sayın Başkan. 
BAŞKAN
– Önerge hakkında konuşmak isteyen Mersin Milletvekili Behiç Çelik. 
Buyurun
Sayın Çelik. (İYİ PARTİ sıralarından alkışlar)
BEHİÇ
ÇELİK (Mersin) – Sayın Başkan, değerli milletvekilleri; söz konusu teklif
üzerinde değişiklik önergesi verdiğimiz için, bu önerge münasebetiyle sizlere
hitap ediyorum. Yüce heyetinizi saygılarımla selamlıyorum. 
Burada
AK PARTİ’nin Grup Başkan Vekili Sayın Bülent Turan demokrasi vurgusu yaptı.
Demokrasi, bu kanun teklifinin nihai olarak uzanacağı nokta. Mahallî idareler
seçimleri olması münasebetiyle yerel demokrasiyi de burada ifade etmek
istiyorum, bu bağlamda sözümü tamamlamak istiyorum. 
Şimdi,
malumunuz, TESK ve TOBB yöneticilerinin seçilememesi hâlinde tekrar eski
görevlerine dönebilmesine imkân sağlayan bir teklif. Bütün konuşmacılar buna
işaret ederek dediler ki: “Bunu yaygınlaştıralım.” Ama bunun için bir altyapı
gerekiyordu, bu konuda en ufak bir çalışma yok. Öyle olunca şimdi bir anda
kısır, palyatif ve sadece bir kişiye ya da zümreye hitap eden bir teklif metni
ortaya getiriliyor ve bu, Genel Kurula indiriliyor. 
Şimdi,
burada, kanun yapma tekniği açısından iktidar partisinin sorunları olduğunu
düşünüyorum. İktidar partisi kanun tekliflerini hazırlarken kanun nasıl
yapılır, sebep-sonuç ilişkileri, soyutluğu ve genelliği gibi birtakım hususları
göz önünde tutarak yakın, orta ve uzun vadede toplumun ihtiyaçlarını nasıl karşılayacağına
ilişkin öngörülerde bulunarak hazırlaması gerekir. Böyle bir şey yok. 
Anayasa’nın
67’nci maddesi var, 67’nci madde bize neyi gösteriyor? Seçimlerle ilgili yasal
düzenlemeler yaptığınız takdirde, bir yıldan sonra yapılacak olan seçimde bu
yasanın geçerlilik kazanacağına ilişkin bir hüküm var son fıkrasında. Şimdi,
bunları alt alta topladığımız zaman, 31 Mart 2019 belediye seçimlerine
birilerinin girmesi için burada bir hazırlık yapıldığını zaten anlıyoruz, bu
apaçık ortada. O zaman, ben şunu söylüyorum bu kürsüden, diyorum ki:
Milletvekili Seçimi Kanunu’nda bir değişiklik yapalım, Siyasi Partiler Kanunu
ortada, demokrasiyle çelişen birçok hüküm içeriyor. 298 sayılı Seçimlerin Temel
Hükümleri ve Seçmen Kütükleri Hakkında Yasa keza aynı şekilde. 6271 sayılı
Cumhurbaşkanı Seçimi Kanunu, 2972 sayılı Mahalli İdareler ile Mahalle
Muhtarlıkları ve İhtiyar Heyetleri Seçimi Hakkında Kanun; bunların hepsinde
toplu, güzel, teknik olarak sürekli olarak kullanılabilecek ve toplumun
yararına olacak, siyasi hayatımızı anlamlandıracak değişiklikler olabilir.
Bunlara kafa yoran olmuyor ve ortada maalesef, böyle kötü bir yasa var.
Şimdi, demokrasi
ve belediyecilik demişken, bizde demokrasi kültürü aslında ağır aksak da olsa
önemli ölçüde merhale katetmiştir ancak son on altı yılda demokrasiyle ilgili
Türkiye'nin büyük açmazları ortaya çıktı. Bunları hep birlikte aşmamız lazım.
Bu ülkeye iyilik yapmak istiyorsak bunu yapmamız gerekir. Şu andaki mevcut
anayasal sistem zaten başından sonuna kadar -sistem deniliyor, bir rejim de
demek istiyorum ama rejim dahi değil, ne idüğü belirsiz- tek adam rejimi olarak
karşımıza çıkıyor. Onun için, bu değişiklikleri yaparak ve Türk
belediyeciliğinin daha sağlam temellere oturmasını sağlayıcı birtakım önlemleri
hep birlikte alabiliriz. 
Bunu söyleyerek
sözümü sonlandırırken yüce heyetinizi tekrar en derin saygılarımla
selamlıyorum. 
Teşekkür ederim.
(İYİ PARTİ sıralarından alkışlar) 
BAŞKAN – Şimdi,
önergeyi oylarınıza sunuyorum: Kabul edenler… 
BEDRİ YAŞAR
(Samsun) – Karar yeter sayısı… 
BAŞKAN – Kabul
etmeyenler… Önerge kabul edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 14 sıra sayılı Türkiye Odalar ve Borsalar Birliği ile Odalar ve Borsalar
Kanununda Değişiklik Yapılmasına Dair Kanun Teklifi’nin 3’üncü maddesinin
aşağıdaki şekilde değiştirilmesini arz ve teklif ederiz. 
 Mehmet
Ali Çelebi  Tacettin Bayır  Alpay
Antmen 
 İzmir
 İzmir  Mersin

 Mehmet
Güzelmansur  Özgür Özel  Neslihan
Hancıoğlu
 Hatay
 Manisa  Samsun

MADDE 3 – Bu
Kanun hükümleri yayımı tarihinden sonra yapılacak ilk mahallî idareler
seçimlerinden sonra yürürlüğe girer. 
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKAN VEKİLİ FAHRİ ÇAKIR
(Düzce) – Katılmıyoruz Sayın Başkan.
BAŞKAN – Önerge
hakkında konuşmak isteyen Hatay Milletvekili Mehmet Güzelmansur. 
Buyurun Sayın
Güzelmansur. (CHP sıralarından alkışlar) 
MEHMET
GÜZELMANSUR (Hatay) – Sayın Başkan, değerli milletvekili arkadaşlarım; Türkiye
Odalar ve Borsalar Birliği ile Odalar ve Borsalar Kanununda Değişiklik
Yapılmasına Dair Kanun Teklifi’nin 3’üncü maddesinde verdiğimiz önerge üzerine
söz aldım. Sizleri ve tüm vatandaşlarımızı saygıyla selamlıyorum.
Değerli
milletvekili arkadaşlarım, ülkemiz çok derin ekonomik krizin içindedir, bunu
görmezden gelme, geçiştirme, üstünü kapatma şansımız yoktur. Her gün konkordato
ilan eden firmalara bir yenisi daha ekleniyor. Kamu bankalarında bile kredi
daralması kaydediliyor. İnşaat sektöründe batan batana. Yapı ruhsatı verilen
bina sayısında yüzde 40’ın üzerinde bir azalma yaşanıyor. Konut satışları
düşüyor. Beyaz et sektörü iflas ediyor, kimse umursamıyor. Yıl sonuna kadar
üretici firmaların yarısının kapanacağı tahmin ediliyor. İşsizlik ordusu gün
geçtikçe genişliyor. Asırlık Resmî Gazete’nin kâğıt bölümü kapanıyor, yarım
asırlık bir haber ajansı yayın hayatına son veriyor. Elektrik borcu nedeniyle
camilerin elektrikleri kesiliyor. İcra dairelerindeki icra iflas dosyalarının
sayısı 20 milyona yaklaşıyor. 2018 yılının ilk yarısında protesto edilen
senetlerin tutarı yüzde 16 artışla 7 milyar liraya ulaştı. Ekim ayında
karşılıksız çek sayısı geçen yıla göre yüzde 103 artışla 94.400 adede, miktarı
ise yüzde 161 artışla 4,6 milyara kadar çıktı. Devlet “Para yok.” diyerek
ihracatçının KDV’lerini ödeyemiyor. 
Asgari ücretli,
asgari ücretin altında maaş alan emekli geçinemiyor “Çocuğumun karnını
doyuramıyorum.” diye feryat ediyor. 
Değerli
milletvekili arkadaşlarım, Türkiye bir açlık sorunuyla karşı karşıyadır. Enflasyon
aldı başını gitti. Çalışanın geliri eridi. Vatandaş evine eli boş gidiyor.
Analar tenceresinde kaynatacak aş bulamıyor. Çocuklar yatağa aç giriyor. 
Değerli
milletvekili arkadaşlarım, ülkemiz ne yazık ki bu durumda. Seçim bölgem Hatay
ise daha da zor durumda. Hatay Türkiye’nin en mutsuz 4’üncü ilidir. 
2011
Suriye krizinin en ağır bedellerini ödeyen ildir Hatay. 2011 Suriye krizinden
önce Türkiye’nin en büyük ikinci TIR filosuna sahipken, uluslararası
taşımacılık, sınır kapılarının kapalı olmasıyla, bitme noktasına gelmiştir. 
Okul
başına düşen öğrenci sayısı Türkiye ortalamasının üstündedir. 
Hüküm
giyenlerin sayısında yüzde 242’lerde bir artış oluşmuştur. 
500
binden fazla Suriyeli misafiri barındırmaktayız. 
Hatay,
Suriye olayları sonrası, en yoğun iş kaybı oranının yaşandığı il oldu. 
Sizler
Hatay’ı sınır ili olarak gördünüz, sizler Hatay’ı unuttunuz. Teşvikte bile
ayrımcılık yapıyorsunuz. Ötekileştiren bu tavrınız yüzünden yatırımcılar
Hatay’dan kaçıyor. 
Tarımsal
ihracatta ciddi düşüşler yaşanıyor. Narenciye, zeytin, pamuk üreticisinin,
çiftçinin çığlıklarını duymazlıktan geliyorsunuz. Kırsal kalkınma
programlarından dâhi doğru yararlanamıyoruz, görmezlikten geliyorsunuz. 
Hatay’da
her yer insani yardımlaşma derneği tabelalarıyla dolu ama siz “Bu dernekleri
araştıralım.” demiyorsunuz. 
Reyhanlı
Barajı yılan hikâyesine döndü. Tarımsal alanları sulama sorununu çözmüyorsunuz.

Hastanesi
olmayan ilçelerimizde hastalar devletin imkânlarından doğru dürüst
faydalanamıyor, insanlar hastaneye yetişemediği için ölüyor. “Sağlıkta çağ
atladık.” diyorsunuz. 
“Hiçbir
limanın kabul etmediği Angusları İskenderun’da istemiyoruz.” diyoruz, siz
Angusları taşıyan yük gemisiyle övünüyorsunuz. 
Vatandaş
aç, geçinemiyor. “Asgari ücretlinin hakkını verin.” diyoruz, siz “Daha az et
yiyin.” diyorsunuz. 
Biz
“Memleketin sorunlarını konuşalım.” diyoruz, siz gündemi değiştirmek için
ülkenin kurucu dengeleriyle oynuyorsunuz. 
Askerî
geçiş güzergâhı olarak kullanılan, her gün mültecilerin giriş çıkış yaptığı bir
yer olarak görüyorsunuz Hatay’ı. 
Ben
size Hatay’ı anlatayım: Hatay, Hazreti Musa’nın isminin dağlarda nakşettiği,
Tanrı’dan aldığı 10 emri koşulsuz ve kendisi iman yoluyla uygulayan Hazreti
Hızır ile Hazreti Musa’yı buluşturan şehirdir. 
(Mikrofon
otomatik cihaz tarafından kapatıldı)
BAŞKAN
- Toparlayalım Sayın Milletvekili. 
MEHMET
GÜZELMANSUR (Devamla) – Sayın Başkanım, bir dakika müsaade edin lütfen.
Hatay,
tek tanrıya inanma çağrısı yapan Habib-i Neccar’ın şehit edildiği, Anadolu’da
ilk caminin inşa edildiği, Bayezıd-i Bistami Hazretlerinin zuhur ettiği
kenttir. Hatay, dünyanın ilk mağara kilisesi St. Pierre Kilisesi’nin bulunduğu,
Haçlı şövalyelerinin kutsal toprakları ele geçirmek için fethedilmez kaleler
kurduğu yerdir. Ülkemizin ve Hatay’ın bu darboğazdan, ekonomik buhrandan
çıkması için öncelikle ve acilen; bir, rant ekonomisi yerine üretim ekonomisi
tercih edilmeli; iki, bölgesel teşvik yerine sektörel teşvik verilmeli; üç,
Kredi Garanti Fonu derhâl tekrar devreye sokulmalı; dört, ihracatın artması
için Orta Doğu’ya erişim kapısı olan Yayladağı Sınır Kapısı derhâl açılmalı. 
Ülke yönetiminde
ciddiyet ve adaletin hâkim olduğu, üreterek tüketmenin şiar edinildiği günlere
bir an önce kavuşmak dileğiyle, saygılarımı sunarım. (CHP sıralarından
alkışlar)
BAŞKAN –
Teşekkürler.
Şimdi önergeyi
oylarınıza sunuyorum: Kabul edenler…
BEDRİ YAŞAR
(Samsun) – Başkanım, karar yeter sayısı istiyoruz.
MEHMET DOĞAN
KUBAT (İstanbul) – Geçti artık, oylamaya geçtik Başkanım. 
BAŞKAN –
Oylamaya geçtikten sonra karar yeter sayısı istiyorsunuz Sayın Milletvekili.
Yavuz Bey’le görüşün siz.
MEHMET DOĞAN
KUBAT (İstanbul) – Geçtik Başkanım, işlem başladı. 
BAŞKAN - Şimdi
önergeyi oylarınıza sunuyorum: Kabul edenler... Kabul etmeyenler... 
ÖZGÜR ÖZEL
(Manisa) – Yok efendim karar yeter sayısı.
MEHMET DOĞAN
KUBAT (İstanbul) – Karar yeter sayısı istenmedi Özgür Bey.
ÖZGÜR ÖZEL
(Manisa) – Karar yeter sayısı istedi ya canım oradan, her milletvekilinin hakkı
var.
CAHİT ÖZKAN
(Denizli) – Hayır. Başladıktan sonra, başladıktan…
ÖZGÜR ÖZEL
(Manisa) – İşlem mi başladı? 
CAHİT ÖZKAN
(Denizli) – İşlem başladı.
ÖZGÜR ÖZEL
(Manisa) – Hayır, hayır. Sayıyorlar. 
İstendi efendim.
Ama el kaldırmadan önce istendiği için olur efendim.
MEHMET DOĞAN
KUBAT (İstanbul) – Hayır, işlem başladı.
ÖZGÜR ÖZEL
(Manisa) - Yok, arayın efendim, netlik olsun yani. Yoksa tartışmalı bir şeyden
usul tartışması açılır şimdi İç Tüzük 19’a göre, bir sürü tartışma…
MEHMET DOĞAN
KUBAT (İstanbul) – Maddede istersin, maddede. İşlem başladıktan sonra isteniyor
bak, usulen uygun değil.
ÖZGÜR ÖZEL
(Manisa) – Yok canım. Ya, yoksa usul tartışması açılacak şimdi bir sürü, uzun
iş. İç Tüzük 19…
MEHMET DOĞAN
KUBAT (İstanbul) – Hayır, maddede, maddenin oylamasında isteyin kardeşim, madde
var şimdi. 
BAŞKAN – Kâtip
üyeler arasında anlaşmazlık söz konusu, dolayısıyla elektronik cihazla oylama
yapacağız.
Üç dakika süre
veriyorum. 
(Elektronik
cihazla oylama yapıldı) 
BAŞKAN – Önerge
reddedilmiştir. 
3’üncü maddeyi…
ÖZGÜR ÖZEL
(Manisa) – Karar yeter sayısı istiyorum efendim 3’üncü maddede. 
BAŞKAN – Oylayıp
karar yeter sayısı arayacağım değerli arkadaşlar. 
Kabul edenler…
Kabul etmeyenler… 
ÖZGÜR ÖZEL
(Manisa) – Yoktur, zaten sayıldı şimdi, 127 çıktı. 
BAŞKAN – Kâtip
üyeler arasında anlaşmazlık var, elektronik oylama yapacağız. 
Üç dakika süre
veriyorum. 
(Elektronik
cihazla oylama yapıldı) 
BAŞKAN – Karar
yeter sayısı yoktur. 
Birleşime on
dakika ara veriyorum. 
Kapanma Saati:19.52
DÖRDÜNCÜ
OTURUM
Açılma
Saati: 20.16
BAŞKAN:
Başkan Vekili Celal ADAN
KÂTİP
ÜYELER: Şeyhmus DİNÇEL (Mardin), Burcu KÖKSAL (Afyonkarahisar)
-----0-----
BAŞKAN – Türkiye
Büyük Millet Meclisinin 20’nci Birleşiminin Dördüncü Oturumunu açıyorum.
14 sıra sayılı
Kanun Teklifi’nin 3’üncü maddesinin oylamasında karar yeter sayısı
bulunamamıştı. 
Şimdi maddeyi
elektronik cihazla tekrar oylarınıza sunacağım ve karar yeter sayısı
arayacağım. 
Oylama için üç
dakika süre veriyorum.
(Elektronik
cihazla oylama yapıldı)
BAŞKAN – Madde
kabul edilmiştir, karar yeter sayısı vardır. 
14 sıra sayılı
Kanun Teklifi’nin görüşmelerine devam ediyoruz.
Komisyon?
Yerinde.
4’üncü maddeyi
okutuyorum:
MADDE 4- Bu
Kanun hükümlerini Cumhurbaşkanı yürütür.
BAŞKAN – 4’üncü
madde üzerinde gruplar adına ilk söz İYİ PARTİ Grubu adına Antalya Milletvekili
Feridun Bahşi’ye aittir.
Buyurun
Sayın Bahşi. 
Süreniz
on dakika.
İYİ
PARTİ GRUBU ADINA FERİDUN BAHŞİ (Antalya) – Sayın Başkan, değerli
milletvekilleri; Türkiye Odalar ve Borsalar Birliği ile Odalar ve Borsalar
Kanununda Değişiklik Yapılmasına Dair Kanun Teklifi’nin 4’üncü maddesi üzerine
söz aldım. Hepinizi saygıyla selamlıyorum.
Değerli
arkadaşlar, bu teklifle 5174 sayılı Türkiye Odalar ve Borsalar Birliği Kanunu
ile 5362 sayılı Esnaf ve Sanatkârlar Meslek Kuruluşları Kanunu’na ek maddeler
eklenerek milletvekili veya mahallî idareler genel ve ara seçimlerinde aday
olan genel başkanların, başkanların ve yönetim kurulu üyelerinin seçilememeleri
hâlinde geri dönmeleri düzenlenmektedir. 
Arkadaşlar,
böyle bir düzenleme tamamen tarafsız olması gereken bu kurumların
siyasallaşmasının önünü açacaktır. TOBB Başkanı Sayın Hisarcıklıoğlu da yaptığı
açıklamada, değişikliğin yasalaşması hâlinde temsil edilen kurumlara günlük
siyasetin nüfuz edeceğini ve bundan en çok üretici, tüccar ve sanayicinin zarar
göreceğini ifade etmiş, kanunun geri çekilmesini önermiştir. Ayrıca,
Anayasa’nın 67’nci maddesinin yedinci fıkrasında “Seçim kanunlarında yapılan
değişiklikler, yürürlüğe girdiği tarihten itibaren bir yıl içinde yapılacak
seçimlerde uygulanmaz.” hükmü vardır. Burada kastedilen kanunlar salt seçim
kanunları değildir, seçime müdahale eden tüm kanunlar Anayasa’nın bu hükmü
kapsamındadır. Görüşülmekte olan bu kanunlardaki değişiklikler de seçim
kanunlarına müdahale eder nitelikte olup yasak kapsamında kalmaktadır. Bu
sebeple, değişiklik yapılsa dahi yürürlük tarihinden itibaren bir yıl içinde
yapılacak seçimlerde değişiklik uygulanamayacaktır. Dolayısıyla, 31 Mart 2019
tarihinde yapılacak yerel seçimlerde de uygulanamayacak ve istifa eden genel
başkan, başkan veya yönetim kurulu üyeleri seçilemedikleri takdirde görevlerine
geri dönemeyeceklerdir. On altı yıldır her kuruma siyaset bulaştırdığınız gibi
odalara, esnaf kuruluşlarına da bulaştırmak istiyorsunuz. Artık millet adrese
teslim kanunlardan bıkmış, usanmıştır. 
Değerli
milletvekilleri, on altı yıllık AK PARTİ iktidarında milletimiz büyük bir
sosyal çöküntü içine girmiştir. Bu iktidar döneminde, boşanan, intihar eden,
depresyon sorunu yaşayan, uyuşturucu kullanan ve suç işleyen bireylerin
sayıları katlanarak artmıştır. Geçim sıkıntısı, işsizlik, kötü çalışma
koşulları ve günlük yaşamın zorluklarından kaynaklanan stres derinleşen
toplumsal çöküntünün başlıca sebeplerindendir. Vatandaşlarımız ağırlaşan
siyasi, toplumsal ve kültürel baskılar altında ezilmektedir. Sürekli gerilim
ortamı, insanların birbirine, kurumlara ve devlete olan güvenini sarsmıştır. AK
PARTİ’nin yaydığı çıkarcı ve maddiyatçı zihniyet toplumun ahlaki ve siyasi
değerlerini aşındırmıştır. 
Toplumsal
çöküntünün en önemli kaynakları yoksulluk, dışlanma ve güvence eksikliğidir. AK
PARTİ iktidarları eğitim sistemini altüst etmiş, işsizlik sorununu
derinleştirmiş ve sosyal güvenlik sistemini bozmuştur. Yoksul vatandaşlar
hayırseverlerin insafına ve oy avcılığı amacıyla yapılan siyasi yardımlara
mahkûm edilmiştir. Önümüzde mahallî seçimler var. Bu söylediğimin örneklerini
bu seçim döneminde de sıkça hep beraber göreceğiz. 
Değerli
milletvekilleri, bir toplumun gelişmişliği o toplumun emeklilerine ve
yaşlılarına verdiği değerle doğru orantılıdır. Sosyal devlet olmanın en önemli
özelliklerinden biri de bu insanlarımızı korumak ve onların hayatlarını
kolaylaştıracak düzenlemeler yapmaktır. Bununla beraber, intibak yasası bir an
önce çıkarılmalıdır. Bu, bizim sosyal ve siyasal sorumluluklarımızın en başında
yer almaktadır. Bu arada emeklilikte yaşa takılanlar sorununu da bir kez daha
buradan dile getiriyoruz. Bu sorun, bu kanayan yara ivedilikle çözüme
kavuşturulmalıdır. Emeklilikte yaşa takılanlar konusunun peşini asla
bırakmayacağız. 24 Haziran seçimlerinde verdiğiniz sözü ve bu sözü
tutmadığınızı, emeklilikte yaşa takılanlar konusunda verdiğimiz yasa
değişikliğine “evet” diyerek yasanın çıkmasına kadar bu kürsülerden her
fırsatta dile getireceğiz.
Öğretmenlerimiz…
Ekonomik ve toplumsal statü bakımından toplumumuzun en üst sırasında yer alması
gereken öğretmenlerimizin değeri ne yazık ki uygulamalarınızla her geçen gün
biraz daha düşürülmektedir. Öğretmenlerimiz, ekonomik sıkıntılar, atanamama,
okullarda yaşanan güvenlik sıkıntılarıyla karşı karşıyadır. Bu dönemde
yoksulluk sınırının altında hatta yoksulluk sınırının neredeyse yarısı
ücretlerle çalıştırılmaktadırlar. 2018 yılının Temmuz ayında açıklanan verilere
göre 4 kişilik ailenin açlık sınırı 1.738, yoksulluk sınırı ise 5.662 liradır.
Bir kişinin aylık geçim maliyeti ise 2.136 lira civarındadır. Yirmi yıllık bir
öğretmenin bugünkü ortalama maaşı ise 3.750 liradır. Bir de sözleşmeli
öğretmenlerimiz var ki durumları içler acısı. Öğretmenin sözleşmeli olması ne
demektir? Bu kadar öğretmen açığı varken neden öğretmenlerimiz sözleşmeli olma
baskısı altında çok az ücretlerle köle gibi çalıştırılmaktadır? Bu mu gelecek
nesillerin mimarı eğitimcilerimize verdiğimiz değer? 
3600 ek
göstergeyle ilgili her parti genel seçimlerde seçim vaadinde bulunmasına rağmen
hâlâ tık yok, neyi bekliyorsunuz? Yandaş müteahhide her türlü peşkeş
çekilirken, 60 bin lira olan maaşlara yüzde 26 zam yapılırken yaşanan bu
mağduriyetlere çözüm üretmeme sebebiniz nedir? Başta öğretmenlerimiz olmak
üzere kamu çalışanlarının sıkıntılarını neden görmezden geliyorsunuz? Gelin,
kamu çalışanlarımıza 3600 ek göstergeyi de verelim ve çalışırken insanca
yaşatamadıklarımızın hayatlarını bari emekli olduktan sonra biraz
kolaylaştıralım. 
Değerli
milletvekilleri, birinci parti mensupları sürekli olarak sağlık sistemimizin
çok iyi noktaya geldiğini belirtseler de sağlık sistemimizin yanlış yapılanmadan
kaynaklanan sorunları devam etmektedir. Sağlık giderleri son zamanlarda anormal
şekilde yükselmiştir. Performans prim uygulaması, sağlık sisteminin en büyük
sorunlarından biri durumundadır. Kamu sektöründe uygulanan performans primi
uygulaması, tıp etiği değerlerini temelinden sarsmış ve hastaların aleyhine
işleyen bir mekanizmaya dönüşmüştür. Tam gün yasası ne kadar esnetilmeye
çalışılsa da hekim kaynağının verimli kullanılmasını engelleyen bir yasadır. Bu
yasa akıl ve mantığa, Türkiye koşullarına ters gelmektedir. 
Ayrıca, Temmuz
2018’de üniversitelerin hemşirelik bölümünden mezun olup KPSS’ye giren yaklaşık
70 bin hemşire adayı sınavın üzerinden dört ay geçmesine rağmen atanamamış ve
hâlâ atama beklemektedir. Hükûmet yetkilileri, buradan size sesleniyorum: Bu
atamayı bekleyen binlerce sağlıkçının sesine ne zaman kulak vereceksiniz? 
Değerli
milletvekilleri, ülkemizde işsizlik almış başını gitmiş, on altı yıllık AK
PARTİ iktidarı yüzde 7’lerde aldığı işsizliği yüzde 19,5’lara çıkarmıştır. Her
3 gencimizden 1’i işsizdir. İstihdam sağlayıcı yatırım yapmadıkları gibi,
istihdam sağlayan devletin elindeki, başta şeker fabrikaları olmak üzere tüm
işletmeleri “özelleştirme” adı altında yandaşlara peşkeş çekmişlerdir. Ülke
kötü yönetilmektedir. Kriz, yandaşlar hariç, toplumun her kesimini vurmaktadır.

Saygıdeğer
milletvekilleri, Türkiye’de engelliler yalnızca 3 Aralık Dünya Engelliler Günü
gibi özel günlerde hatırlanmaktadır. Bugünlerde engellilerin sorunları gündeme
getirilmekte fakat çözüm sürekli olarak ertelenmektedir. Ülkemizde engelli
bireylerin istihdamı, İş Yasası’na göre, 50 ve üzeri işçi çalıştıran yerlerde
yüzde 3, kamu kurum ve kuruluşlarında yüzde 4 oranındadır. Buna rağmen,
yaklaşık 5 milyon engelliden ancak 110 bin civarında engelli istihdam edilebilmiştir.
Engelli bireylerin ulaşım, sağlık desteği gibi ihtiyaçlarının devlet tarafından
karşılanmaması işverenlerin istihdam konusunda direnç göstermelerine sebep
olmaktadır.
Değerli
milletvekilleri, Meclisin açıldığı ilk günden bu yana, insanlarımızın
sorunlarını gerek kanun teklifleri gerek araştırma önergeleri gerekse soru
önergeleriyle tek tek bu kürsülerden dile getiriyoruz. Emeklilikte yaşa
takılanlar, 3600 ek gösterge, intibak, kadro sorunları, uzun dönem askerlik
yapanların askerlik sürelerinin sigortalı sayılması, sigortalılık öncesi doğum
ve hamilelik sürelerinin sigortalı sayılması, tek tip askerlik ve bedelli
askerlik sorunlarının çözülmesi için verdiğimiz kanun tekliflerimizde bugüne
kadar hiçbir somut adım atılmadı. Gelin, bu yasa tekliflerini bir an önce Genel
Kurula getirip bu sorunlara çözüm bekleyen milyonlarca insanımıza çare olalım. 
Hepinizi
saygıyla selamlıyorum. (İYİ PARTİ sıralarından alkışlar)
BAŞKAN –
Milliyetçi Hareket Partisi Grubu adına İzzet Ulvi Yönter, İstanbul Milletvekili.
(MHP sıralarından alkışlar)
MHP GRUBU ADINA
İZZET ULVİ YÖNTER (İstanbul) – Sayın Başkanım, değerli milletvekilleri;
hepinizi saygılarımla selamlıyorum. 
Bugün, Türkiye
Odalar ve Borsalar Birliği ile Odalar ve Borsalar Kanununda Değişiklik
Yapılmasına Dair Kanun Teklifi’ni görüşüyoruz. Bu kanun teklifinin 4’üncü
maddesi üzerinde söz almış bulunuyorum. 
Elbette, 5174
sayılı Yasa ile 5362 sayılı Yasa’ya geçici bir madde eklemiş oluyoruz. Kamu
niteliğindeki meslek kuruluşlarında görev yapan değerli isimlerin demokratik
katılım ve temsillerinin önündeki bazı engelleri de kaldırmış oluyoruz,
olacağız. Bunlar memnuniyet verici. Komisyon aşamasında parti olarak
düşüncemizi de ifade etmiştik. Mezkûr kanun teklifine olumlu yaklaştığımızı
muhataplarımızla ve komisyonumuzun diğer üyeleriyle paylaşmıştık. Aslında
önemli bir demokratik sorunun giderilmesiyle kamu niteliğindeki meslek
kuruluşlarının anayasal yetkilerini kullanırken daha da güçlendirildiklerini
görüyoruz. 
Değerli
arkadaşlarım, biz kamu niteliğindeki meslek kuruluşlarına elimizi uzattık ve
uzatıyoruz, gereğini yapıyoruz. Anayasa’da 20’ye yakın kamu niteliğindeki
meslek kuruluşundan bahsediliyor, elbette diğer kamu niteliğindeki meslek
kuruluşlarına da eşitlik gereği bu kapsamda bir değerlendirme ve iyileştirme
yapılabilirdi. Muhtemeldir ki beklentimiz odur ki ilerleyen zamanlarda bu da
olabilir veya olması yönünde arzumuzu da şimdiden söylemiş olalım. 
Arkadaşlar,
peki, kamu niteliğindeki meslek kuruluşlarımızın sorunlarını çözerken her
fırsatta, bu kürsüye geldiğim her anda söylemiş olduğum uzman çavuşlarımızın,
uzman jandarmalarımızın sorunlarını neden çözmüyoruz, onların taleplerini neden
elimize almıyoruz; neden onlara gerekli iyileştirmeleri, gerekli katkıyı ve
desteği vermiyoruz, veremiyoruz? 
Şimdi,
tarihten bir misal vermek istiyorum. Gazi Mustafa Kemal Atatürk Samsun’a
çıkmadan evvel, dönemin Genelkurmay Başkanı Cevat Çobanlı’yla beraber yine
dönemin Sadrazamını makamında ziyaret eder. Ziyaretin hitamında Cevat Çobanlı
ile Mustafa Kemal Atatürk, Beyoğlu’nda -ki o günlerde sadrazam konağı
Beyoğlu’ndadır- sokakta yürürken Cevat Çobanlı, Genelkurmay Başkanı bir soru
sorar, der ki: “Kemal bir şey mi yapacaksın?” Gazi Mustafa Kemal cevap verir:
“Evet Paşam bir şey yapacağım.” Ve o yapılan şey Türkiye Cumhuriyeti olmuştur. 
Değerli
arkadaşlarım, bir şey yapalım, zor değil, imkânsız değil; uzman çavuşlarımızın
önündeki engelleri kaldıralım, bu kardeşlerimizi kadroya alalım. Bunlar Türkiye
Büyük Millet Meclisinden yükselecek bir iradeye bakıyorlar. Akıl doğruyu
gösterir, gönül hem iyi hem de doğru arasındaki farkı ortaya koyar. Hamdolsun,
Türk milletinde hem akıl var hem gönül var. Türkiye Büyük Millet Meclisinde,
milletimizin aziz temsilcilerinde de akıl ve gönül var. O zaman bizim aklımızın
ve gönlümüzün olduğu gerçeğinden hareketle niye uzman çavuşlarımızı yok
sayıyoruz, neden onları kadroya alamıyoruz, almıyoruz? 
Şimdi, bir
hususu paylaşmak istiyorum: Tarih 1 Mayıs 2016, yer Nusaybin. Bir uzman
çavuşumuz Nusaybin’deki hendek operasyonları sırasında hainlerin açmış
oldukları ateş sonucunda kolundan ve bacağından yaralanır. Hemen arkasından, el
yapımı bir patlayıcı infilak eder, kahramanımızın bulunduğu meskûn mahal çöker
ve kahramanımız altında kalır. Bu kahramanımız buradan kurtarılır, hastaneye
götürülür, daha sonra Ankara’ya getirilir, bir buçuk yıla yakın süre tedavisi
devam eder. Çok şükür, tedaviden sonra bu kahramanımız tekrar eski görevine
iade edilir ancak iş burayla bitmiyor. Bir süre sonra, bu kahramanımıza
kulakları duymadığından ve belirlenmiş oranların üstündeki yanıktan dolayı “iş
göremez” raporu verilir ve kahramanımız, maalesef, Türk Silahlı Kuvvetlerinden
çıkarılır. 
Değerli
arkadaşlarım, bu kahramanımız bir uzman çavuş, iş göremez raporu aldı ve uzman
çavuşluk mesleğinden atıldı. 
Değerli arkadaşlarım,
hepinizin dikkatlerine arz ediyorum, aslında bu bizim ayıbımız biliyor musunuz,
bu kahramanımız çöp topladı sekiz ay. Bu kahramanımız, herhangi bir uzvunu
kaybetmediğinden dolayı gazi sayılmadı oysaki vazife malulü sayılması
gerekiyordu, bu da sayılmadı; “Adi malul” denildi, buna rağmen de sekiz ay maaş
bağlanamadı. 
Değerli
arkadaşlarım, az önce Doğan Bey’le arkada konuştuk, Doğan Bey de biliyor. Bu
kahramanımız çöp toplayarak hayatını idame ettirmeye çalışıyor. Elimizi
vicdanımıza koyalım, bir an için düşünelim. Kimin için bu kardeşimiz, bu
kahramanımız yara aldı? Kimin için mağdur oldu? Kimin için bu duruma düştü?
Bizler için, beka mücadelemiz için, vatan ve millet savunması için. 
Peki, bu
kardeşimize sekiz ay “Bugün git, yarın gel.” demenin bir manası var mı? Bu
doğru mu? Her şey burada. 
AYLİN CESUR
(Isparta) – Biz önerge verdik, kabul edin.
İZZET ULVİ
YÖNTER (Devamla) – Biz uzman çavuşlarımıza kadro istiyoruz. Gazi Meclisin bütün
üyeleri eğer ortak iradesini gösterirlerse bu kadroyu alırlar. Hiç olmazsa bu
kahramanımız iş göremez raporu bahanesiyle TSK’den çıkarılmamış olur. Bizim
istirhamımız, uzman çavuşlarımıza el uzatılması. Kahramanı mahcup olan bir
milletin geleceği mağluptur. Türk milletinin geleceği mağlup olamaz ve bu
kahramanlar yurt için, bayrak için, ezan için, mukaddesat için, mukadderat için
fani bedenlerini hainlerin önüne âdeta seriyorlar ve onlarla mücadele
ediyorlar; ölüm pahasına, asla korkmadan, geri adım atmadan üstlerine ne
düşüyorsa yapıyorlar. 
Peki, değerli
arkadaşlarım, pet şişe toplayan bir kahraman olur mu? 
TURAN AYDOĞAN
(İstanbul) – AKP’ye anlatsana.
BURCU KÖKSAL
(Afyonkarahisar) – AKP’ye anlat.
TURAN AYDOĞAN
(İstanbul) – Git AKP’ye anlat, AKP’ye. 
İZZET ULVİ
YÖNTER (Devamla) – Ya da yine bir kardeşimiz, yine bir kahramanımız Uzman
Çavuşumuz Levent…
TURAN AYDOĞAN
(İstanbul) – AKP’ye anlat, sen bize ne anlatıyorsun? Biz onu zaten dile getirip
duruyoruz. 
BURCU KÖKSAL
(Afyonkarahisar) – Geçen haftadan beri anlatıyoruz. 
İZZET ULVİ
YÖNTER (Devamla) – Neyi anlatıyoruz? Doğruyu anlatıyoruz biz. 
TURAN AYDOĞAN
(İstanbul) – AKP’ye anlat.
ERKAN AKÇAY
(Manisa) – Amma konuştunuz!
İZZET ULVİ
YÖNTER (Devamla) – Size anlatıyoruz biz. Siz Gazi Meclisin üyesi değil misiniz?
TURAN AYDOĞAN
(İstanbul) – AKP’ye, biz biliyoruz. 
BAKİ ŞİMŞEK
(Mersin) – Anlatmasın mı ya? Hayırdır ya!
TURAN AYDOĞAN
(İstanbul) – Biz zaten bunları biliyoruz. 
İZZET ULVİ
YÖNTER (Devamla) – Niye rahatsız oluyorsunuz bundan?
BAKİ ŞİMŞEK
(Mersin) – Tamam, dinlemeyeceksen çık dışarıya.
BURCU KÖKSAL
(Afyonkarahisar) – Biz zaten verilmesini istiyoruz. 
İZZET ULVİ
YÖNTER (Devamla) – Biz konuşuyoruz… 
TURAN AYDOĞAN
(İstanbul) – Biz bunu dile getiriyoruz, onlar karşılasın. 
İZZET ULVİ
YÖNTER (Devamla) – Konuşmayacak mıyız? Dertlenmeyecek miyiz? 
BURCU KÖKSAL
(Afyonkarahisar) – Bahsettiğiniz çöp toplayarak yaşamaya çalışan gaziyi geçen
hafta ben de söyledim ama mağduriyetlerini gidermiyor ki. 
ERKAN AKÇAY
(Manisa) – Özgür Bey, bunlar laf atıp duruyor.
İZZET ULVİ
YÖNTER (Devamla) – Biz paylaşıyoruz bunları. Uzman çavuşun konuşulmasından mı
rahatsız oluyorsunuz? Uzman jandarmaların konuşulmasından mı rahatsız
oluyorsunuz?
ERKAN AKÇAY
(Manisa) – Durduk yerde niye laf atıyor?
ÖZGÜR ÖZEL
(Manisa) – Aslında yapıcı katkı sağlıyor.
BAKİ ŞİMŞEK
(Mersin) – Hatibe saygı gösterin ya!
TURAN AYDOĞAN
(İstanbul) – Destekliyoruz.
BURCU KÖKSAL
(Afyonkarahisar) – Destekliyoruz.
ÖZGÜR ÖZEL
(Manisa) – Destekliyoruz, hepimizin önerisi var.
İZZET ULVİ
YÖNTER (Devamla) – Değerli arkadaşlarım, biz uzman çavuşlarımızın sorunlarının
çözümünü istiyoruz. 
BURCU KÖKSAL
(Afyonkarahisar) – Destekliyoruz, sonuna kadar. Kahramanlara hakları verilsin,
buna bir şey demiyoruz.
TURAN AYDOĞAN
(İstanbul) – Biz de destekliyoruz. Tamam, kim desteklemiyorsa ona anlat.
BURCU KÖKSAL
(Afyonkarahisar) – Hakkın teslimini biz de istiyoruz.
İZZET ULVİ
YÖNTER (Devamla) – Biz uzman çavuşlarımızın istismarına karşıyız. Bir hakkın
iadesini bekliyoruz. Bu, adalet için gerekiyor, millî vicdan için gerekiyor,
hak için gerekiyor. Arkadaşlar, bunu dillendirmeyeceğiz de neyi dillendireceğiz?

TURAN AYDOĞAN
(İstanbul) – Destekliyoruz.
İZZET ULVİ
YÖNTER (Devamla) – Ve bu kahramanımızla ilgili gerekli girişimin başlatıldığını
öğrendim fakat şu anda maaşın bağlanıp bağlanmadığından haber alamadık. Umarım,
dilerim, Allah’tan niyaz ederim ki bu tip vakalarla, elim vakalarla, hazin
vakalarla bir daha karşılaşmayalım, bir daha bunlarla muhatap olmayalım. Biz
uzman çavuşlarımıza kadro istiyoruz. Biz uzman jandarmalarımızla beraber uzman
çavuşlarımıza 3600 ek gösterge istiyoruz. 
TURAN AYDOĞAN
(İstanbul) – İlave tazminat da istiyoruz.
İZZET ULVİ
YÖNTER (Devamla) – Polemik yapmaya gerek yok, polemik yapmaya gerek yok değerli
arkadaşlar. Biz burada, millete mal olmuş bir meselenin çözümünü arzuluyoruz.
Dolayısıyla 3600 ek gösterge ve uzman jandarmalarımızın okullarında geçen bir
yıllık sürenin fiilî hizmetten sayılmasını arzu ediyoruz. Konuşmuş olmak değil,
mesele harekete geçmek, mesele icraat yapmak, mesele gereğini yapmak. Ben uzman
çavuşumuzla konuştum, dertleştim ve bu kahramanımız aynı zamanda mahcup bir
kardeşimiz, diğer tüm kardeşlerimiz gibi. Biz onlara... 
(Mikrofon
otomatik cihaz tarafından kapatıldı) 
BAŞKAN – Açalım.
İZZET ULVİ
YÖNTER (Devamla) – ...Gazi Meclis olarak gereğini yaparsak inanıyorum ki hem bu
dünyada hem de mahkemeyikübrada müsterih olacağız. Verilmeyecek elbette bir
hesabımız yok. Ben kimsenin kasti bir şekilde bunu engellediğini düşünmüyorum
fakat bir ihmal var, gecikme var; bu gecikme olmasın, bu ihmal olmasın.
Aylardan beri konuşuyoruz, uzman çavuşumuza gelince niye duruyoruz, niye
susuyoruz, neden gecikiyoruz, neden vazgeçiyoruz, niye –af buyurun- üç maymunu
oynuyoruz, öyle değil mi? Dolayısıyla değerli arkadaşlarım, kahramanlarımızın
sorunlarının çözülmesini ümit ve arzu ediyoruz.
Hepinizin
vicdanına meseleyi arz ediyorum, havale ediyorum. İnanıyorum ki Meclisimizde
ortak bir akıl, ortak bir irade billurlaşacak, vasat bulacak uzman
çavuşlarımızın, uzman jandarmalarımızın, polislerimizin, kahramanlarımızın
tümüyle problemleri bitecek diyorum. 
Hepinizi
saygılarımla selamlıyorum. 
Teşekkür
ediyorum. (MHP ve İYİ PARTİ sıralarından alkışlar) 
ÖZGÜR ÖZEL
(Manisa) – Sayın Başkan…
BAŞKAN – Grup
Başkan Vekili söz istiyor, buyurun. 
V.- AÇIKLAMALAR (Devam)
51.- Manisa Milletvekili Özgür Özel’in, İstanbul Milletvekili İzzet Ulvi
Yönter’in 14 sıra sayılı Kanun Teklifi’nin 4’üncü maddesi üzerinde MHP Grubu
adına yaptığı konuşmasındaki bazı ifadelerine ilişkin açıklaması
ÖZGÜR ÖZEL
(Manisa) – Sayın Başkanım, değerli hatibi dikkatle dinledik; ısrarla
sorduğunda, grubumuzdan arkadaşlar “Bu tarafa doğru anlat.” dedi, bu son derece
doğru bir tespit, bütün Meclis dinliyor ama. Biz bütün partilerin seçim
beyannamelerini çalıştık, ben bizzat bu işi koordine ediyorum, bütün partiler
bu konuda ortaklaşmış hatta şunu söyleyelim: Bu söylenen sorunlar, artı, uzman
erbaşların, uzman jandarmaların orduevlerine sokulmaması, emeklilikten sonra
silah ruhsatlarıyla ilgili sorunları, bir sürü, dünya kadar sorun var. Buna
karşı çıkan biz değiliz ama sayın hatibin şunu da bilmesi lazım: Parlamentoda
306’lık bir rakam sağlanmış ve iktidar partisinin “evet” demediği başka
konularda, örneğin emeklilikte yaşa takılanlar gibi meselede “Ben onunla
beraber davranmam, bununla beraber davranmam.” tavrı bu işi tıkamıştır. Biz çok
net söylüyoruz, söylediği konuda kişisel mağduriyetlerin giderilmesi…
(Mikrofon
otomatik cihaz tarafından kapatıldı)
ÖZGÜR ÖZEL
(Manisa) – …önemlidir ama bir milletvekilinin bunu takip etmesi de çok
kıymetlidir. Geçen hafta, Burcu Köksal arkadaşımız aynı sorunu kürsüde dile
getirdi, buradan dinledik. Bu, karaya vurmuş deniz yıldızlarını bir bir denize
atmak gibi ama doğru olan, bunu hep beraber çözmemiz. Biz sayın hatibin
bahsettiği konuda tam destek veriyoruz ama işe yaklaşmayan iktidar partisi ve
dönüp de bu işin hesabını oraya karşı çok net olarak koyacaksınız vatandaşın
önüne. Ben kimsenin mağduriyetini, bilerek yapmadığını… On yedi yıldır burada,
kudretli, kudretine kudret katıyorsunuz, adamlar çözmüyor. O zaman dönüp onları
sıkıştıracaksınız, CHP Grubundaki arkadaşın gözüne bakıp anlatırsan, o da “Bana
anlatma, oraya anlat.” der. Muradımız budur, başka bir niyetimiz yoktur. Bu
sorunların çözülmesinde, kimden gelirse gelsin, kayıtsız şartsız destek
veriyoruz. CHP’nin tavrı da budur, bu kadar net. (CHP sıralarından alkışlar) 
İZZET ULVİ
YÖNTER (İstanbul) – Sayın Başkan… 
BAŞKAN – İzzet
Bey’e söz verelim. 
Buyurun. 
Önemli bir konu.

VII.- SATAŞMALARA İLİŞKİN KONUŞMALAR (Devam)
4.- İstanbul Milletvekili İzzet Ulvi Yönter’in, Manisa Milletvekili
Özgür Özel’in yaptığı açıklamasında şahsına sataşması nedeniyle konuşması
İZZET ULVİ
YÖNTER (İstanbul) – Sayın Başkanım, değerli milletvekilleri; burada isnat,
burada saldırı, burada mesnetsiz, anlamsız polemikler bizi bir sonuca
götürmeyecek. On yedi yıldır, evet, iktidarda Adalet ve Kalkınma Partisi. Uzman
çavuşlar da 1986’dan beri bu sorunu yaşıyorlar, 1986’dan beri sözleşmeliler,
1986’dan beri orduevlerine giremiyorlar. 
Sayın Grup
Başkan Vekili, bana cevap vermek zorunda değilsiniz, beni de cevap verme
niyetiyle lütfen dinlemeyiniz çünkü cevap verme niyetiyle dinlerseniz anlaşmak
mümkün olmaz. Ben bir kaygımızı, bir düşüncemizi, bir yaklaşımımızı
paylaşıyorum. Burada Adalet ve Kalkınma Partisi, CHP’si değil, Gazi Meclisin
ruhuna, vicdanına hitap ediyorum, biz bunu hep birlikte yapacağız diyorum. Niye
buradan siyasal bir çatışma ve kutuplaşma üretmeye çalışıyorsunuz? 
TURAN AYDOĞAN
(İstanbul) – Yok öyle bir şey! 
İZZET ULVİ
YÖNTER (Devamla) – İstirham ederim, yapmayınız.
TURAN AYDOĞAN
(İstanbul) – Yok öyle bir şey! 
ÖZGÜR ÖZEL
(Manisa) – Öyle bir şey yapan yok! 
İZZET ULVİ
YÖNTER (Devamla) – Bu doğru değil, bu doğru değil. 
ÖZGÜR ÖZEL
(Manisa) – Öyle bir şey yapan yok!
İZZET ULVİ
YÖNTER (Devamla) – Yapıyorsunuz, her zaman bunu yapıyorsunuz, yapmayınız,
yapmayınız! 
ÖZGÜR ÖZEL
(Manisa) – Öyle bir şey yapan yok!
İZZET ULVİ
YÖNTER (Devamla) – Öyle şey mi olur? 
Dolayısıyla
uzman çavuşlarımızın gelin sorunlarını çözelim, uzman jandarmalarımızın
sorunları çözelim. 
KAZIM ARSLAN
(Denizli) – Her şeyde berabersiniz de bunda mı ayrı düştünüz ya? Yapmayın ya!
İZZET ULVİ
YÖNTER (Devamla) – Arkadaşlar, biz şu anda karşılıklı atıştığımız müddetçe
uzman çavuşlarımıza, uzman jandarmalarımıza zarar veriyoruz, şu anda dağda
taşta vatan mücadelesi yapan arkadaşlarımıza haksızlık yapıyoruz. Gelin, hep
beraber… 
KAZIM ARSLAN
(Denizli) – Kim yapıyor? 
İZZET ULVİ
YÖNTER (Devamla) – E, biz... 
KAZIM ARSLAN
(Denizli) – Kim yapıyor? AKP yapıyor.
İZZET ULVİ
YÖNTER (Devamla) – Niye? 
TURAN AYDOĞAN
(İstanbul) – Varız, varız! 
BURCU KÖKSAL
(Afyonkarahisar) – Hodri meydan, getirin hemen oylamaya gidelim! Varız,
getirin, oylamaya gidelim. Varız, hodri meydan! Senelerdir söylüyoruz, vermeyen
iktidar, biz değiliz. 
TURAN AYDOĞAN
(İstanbul) – Biz varız! 
İZZET ULVİ
YÖNTER (Devamla) – Karşılıklı atışmayla nereye gidebileceğiz? 
Dolayısıyla ben,
Gazi Meclisin vicdanına hitap ediyorum, inşallah, uzman çavuşlarımızın, uzman
jandarmalarımızın sorunlarının çözüleceğine inanıyorum. 
BURCU KÖKSAL
(Afyonkarahisar) – Verdiğimiz o kadar teklifi reddeden AKP, biz değiliz. 
İZZET ULVİ
YÖNTER (Devamla) – Hepinizi saygılarımla selamlıyorum. 
BAŞKAN –Teşekkür
ederim. 
ÖZGÜR ÖZEL
(Manisa) – Sayın Başkanım, aynı sebeple cevap hakkını, “Uzman çavuşların
sorunundan siyasal sataşma ve kutuplaşma niye çıkarıyorsunuz…”
BAŞKAN – Bu
konu…
ÖZGÜR ÖZEL
(Manisa) – Doğrudan şahsıma… 
BAŞKAN - Hayhay,
tamam, bir şey söyleyeceğim ben Sayın Grup Başkan Vekili.
ÖZGÜR ÖZEL
(Manisa) – Tabii, buyurun Başkanım.
ERKAN AKÇAY
(Manisa) - Sataşma filan söz konusu değil Sayın Başkan.
BAŞKAN - Biraz
evvel hatip konuştu, hatibin anlattığı örnek karşısında tüyleri diken diken
olmayan bir milletvekilinin olduğunu kabullenmiyorum ben. Dolayısıyla
Cumhuriyet Halk Partisinin gösterdiği hassasiyete -oradan sesli bir şekilde
duydum ben- dediklerinize katılıyoruz, Burcu Hanım da aynı konuda duyarlılığını
ortaya koymuş. Dolayısıyla bu meseleyi de Sayın İzzet Ulvi Yönter bütün
Meclisin gündemine getiriyor ve “Bu işi bütün partilerle birlikte çözelim.”
diyor. Burada herhangi bir problem yok. Yani biriyle dövüşmeye gerek yok. “Bu
Meclisin vicdanına hitap ediyorum.” diyor hatip. Haklı olarak söylüyor ve
gerçekten, 1986’dan beri devam eden bir olay, içimizi inciten bir olay,
inşallah önümüzdeki günlerde çözeriz.
Buyurun Sayın
Özel. (CHP sıralarından alkışlar)
5.- Manisa Milletvekili Özgür Özel’in, İstanbul Milletvekili İzzet Ulvi
Yönter’in sataşma nedeniyle yaptığı konuşmasında Cumhuriyet Halk Partisine ve
şahsına sataşması nedeniyle konuşması
ÖZGÜR ÖZEL
(Manisa) – Sayın Başkan, değerli milletvekilleri; burada cevap vermek için
çıkmasına şaşırdım. Katkı sağlayacağımızı söyledik, sorunun gerçek muhatabını
söyledik ama siyasal ilişkilenme meselesinde birtakım sıkıntılar, birtakım
tutarsızlıklar var ki cevap vermeye değer buldu, buraya geldi. Bu cevabı
vermeye gelen AK PARTİ grup başkan vekili olabilirdi ve o deseydi ki: “Bu sorun
on yedi yıllık değil, bu sorun 1986’dan beri…” Güçlü de bir argümanı olurdu. 
BAKİ ŞİMŞEK
(Mersin) – Buraya bakma, o tarafa bakarak konuş.
ÖZGÜR ÖZEL
(Devamla) – Ama buna cevap verirken de şunu söylerlerdi: “O zaman şu çıkar
sayın vekil: 1999 ile 2002 arasında CHP iktidarda değildi; sizin iktidarınızda
da sorun çözülmemiş, bunu itiraf ediyorsunuz.” Biz, 1989’dan beri iktidar olup
da bu sorunun üzerine gitmemiş değiliz ama biz varıp Milliyetçi Hareket
Partisini -1999-2002 arası- geçmişte AK PARTİ’nin
yaptığı gibi acımasızca da eleştirmedik. O üçlü koalisyon döneminin sorunlarını
biliyoruz. Siz geçen dönem bu sıralarda yoktunuz, tecrübeli arkadaşlarınız var,
AK PARTİ çıkıp size neler neler söyledi o dönemle ilgili. O dönemde biz,
Parlamentoda olmayan bir siyasi parti olarak dahi bunu istismar konusu
yapmadık. Burada işte grup başkan vekilinizin yüzü, hep birlikte çalıştık.
Şimdi, bu meselede hem AK PARTİ’ye dokunmayayım hem dönüp Cumhuriyet Halk
Partisine “Bu işi istismar etmeyin, bilmem ne…” Bu işler politiktir Beyefendi,
fevkalade de siyasidir. Buraya sözlerimizi tutmaya geldik. Siyaset, öncelik
belirleme işidir. Adamın önceliği sarayın harcamalarıysa, uzman çavuşa para
kalmıyorsa, bu mesele fevkalade siyasidir. (CHP sıralarından “Bravo” sesleri,
alkışlar; İYİ PARTİ sıralarından alkışlar) Siyasetin öncelik belirleme işi
olduğunu bilmeyen şunu bilmez: Bu devletin çok parası vardır, her ihtiyaca
yeter, hepsine birden yetmez. Sizin müttefikleriniz parayı başka yerlere harcıyor, uzman
çavuşlara para kalmıyor. Bu gerçeği görmeden siyaset de çözüm de üretemezsiniz.

Teşekkür
ederim. (CHP sıralarından alkışlar)
CAHİT
ÖZKAN (Denizli) – Sayın Başkan…
BAŞKAN
– Buyurun Sayın Özkan. 
6.- Denizli Milletvekili Cahit Özkan’ın, Manisa Milletvekili Özgür
Özel’in sataşma nedeniyle yaptığı konuşmasında Adalet ve Kalkınma Partisine
sataşması nedeniyle konuşması
CAHİT
ÖZKAN (Denizli) – Sayın Başkan, değerli milletvekilleri; biz, demokrasiye
inanıyorsak, millî iradeye ve millî egemenliğe inanıyorsak bu çatı altında bugüne
kadar hizmet etmiş siyasi partilerin milletin emanetine sahip çıkma gayretiyle
bu millete hizmet etmeye çalıştığını da bilmemiz gerekiyor. Bakınız, son on yıl
içerisinde, sürekli kapatma davalarıyla, 367 kararıyla, vesayet baskılarıyla ve
Gezi kalkışmalarıyla, bu ülkede faiz lobisinin, petrol şirketlerinin ve silah
baronlarının saldırılarının arkasında yegâne bir gerekçe vardır; o da milletin
emanetini ancak ve ancak milletin hizmetine sunma azim, gayret ve
kararlılığından kaynaklanmaktadır. 
TURAN
AYDOĞAN (İstanbul) – Uzman çavuşlar değildir ama! 
KAZIM
ARSLAN (Denizli) – Soruna gel. Sorunu nasıl çözeceğiz Cahit Bey? Uzman
çavuşların sorununu nasıl çözeceğiz?
CAHİT
ÖZKAN (Devamla) – Biz, bugüne kadar… Bakınız, yaşam standardı itibarıyla,
çalışanlarımızın imkânları, sosyal hakları itibarıyla, on altı yıldan beri
gelinen nokta ortadadır. Bunu milletimiz biliyor. 
Ha,
3600 ek göstergeyle ilgili polislerimize verdiğimiz taahhütler… Bakınız,
birileri noterden belge almak suretiyle milletimiz nezdinde güven tazelemeye
çalışırken sadece, bugün, bu grubumuzla ilgili, ağzımızdan çıkan senettir ve
bunların gereklerini adım adım, aşama aşama yerine getiriyoruz. Bu ülkede ne
hizmet varsa, milletin ne imkânları varsa yeniden, yine milletin hizmetine
sunmaya gayret edeceğiz. Bunu vakti saati geldiği zaman, bütçe disiplini
çerçevesinde, ülkemizin imkânları çerçevesinde yine grubumuzla, Meclisteki
ittifaklarla beraber hayata geçirmeye devam edeceğiz.
Saygılar
sunarım. (AK PARTİ sıralarından alkışlar)
ERKAN
AKÇAY (Manisa) – Sayın Başkan…
BAŞKAN
– Sayın Akçay…
ERKAN
AKÇAY (Manisa) – Sayın Yönter konuşacak.
BAŞKAN
– İzzet Bey, buyurun. 
7.- İstanbul Milletvekili İzzet Ulvi Yönter’in, Manisa Milletvekili
Özgür Özel’in sataşma nedeniyle yaptığı konuşmasında şahsına sataşması nedeniyle
konuşması
İZZET
ULVİ YÖNTER (İstanbul) – Değerli arkadaşlar, ben kimseyi suçlamadım, kimseye
sataşmada bulunmadım. Burada uzman çavuşlarımızın, uzman jandarmalarımızın
sorunlarını konuşurken böyle bir niyet taşımam mümkün değil. Konuşmamın bir yerinde
onlara haksızlık olacağını ifade ettim. Cumhuriyet Halk Partisinin Sayın Grup
Başkan Vekilinin buraya çıkıp, konuyu derinleştirip polemiklerle boğmaya
çalışması bize değil, en başta uzman çavuşlarımıza, uzman jandarmalarımıza bir
haksızlıktır. 
Şimdi, 1999-2002
yıllarını hatırlatıp…
KAZIM ARSLAN
(Denizli) – Aleyhte bir şey konuşmadı ki! Aleyhte bir şey yok ki konuşulan.
İZZET ULVİ
YÖNTER (Devamla) – Ben bir tarihsel gerçeği ifade ediyorum değerli
arkadaşlarım. “Ahfeş” sözlük anlamı itibarıyla, ışıktan korkup karanlıktan
medet uman bir hastalığın adıdır. Biz ışıktan filan korkmuyoruz, biz hasta
filan değiliz, aklımız yerinde, gönlümüz de işliyor hamdolsun. Biz sadece uzman
çavuşlarımızın, uzman jandarmalarımızın meselesinin çözülmesini istiyoruz.
Buradan…
TURAN AYDOĞAN
(İstanbul) – Destekliyoruz.
İZZET ULVİ
YÖNTER (Devamla) – Destek veriyorsanız Allah razı olsun. 
TURAN AYDOĞAN
(İstanbul) – Destekliyoruz.
İZZET ULVİ
YÖNTER (Devamla) – Bu konuyu çözecek Gazi Meclis, bütün milletvekilleri, bütün
milletvekilleri. 
BURCU KÖKSAL
(Afyonkarahisar) - Biz en başından beri destek veriyoruz. Grup Başkan Vekilimiz
onu söyledi, “Destek vereceğiz.” dedi. Koşulsuz destek veriyoruz askerlerle
ilgili. 
İZZET ULVİ
YÖNTER (Devamla) – İşte, yıllarca bunu yaptınız, yıllarca böyle tartışmalarla,
böyle cepheleşmelerle geldiniz, yapmayın.
TURAN AYDOĞAN
(İstanbul) – Tartışmıyoruz, destekliyoruz.
BURCU KÖKSAL
(Afyonkarahisar) – Getirin, destekleyelim. 
TURAN AYDOĞAN
(İstanbul) – Sizin kadar istiyoruz.
İZZET ULVİ
YÖNTER (Devamla) – Uzman çavuşlarımız, uzman jandarmalarımız bizi izliyor.
BURCU KÖKSAL
(Afyonkarahisar) – Getirin, destekleyelim.
TURAN AYDOĞAN
(İstanbul) – Hemen, hemen, hemen, hemen getirelim!
İZZET ULVİ
YÖNTER (Devamla) – Niye konuşuyorsunuz? 
BURCU KÖKSAL
(Afyonkarahisar) – Siz müttefikinize söyleyin, müttefikiniz istemiyor. 
İZZET ULVİ
YÖNTER (Devamla) – Haksızlık değil mi onlara, hakaret değil mi onlara? 
BURCU KÖKSAL
(Afyonkarahisar) – Müttefikiniz istemiyor. 
İZZET ULVİ
YÖNTER (Devamla) – Onlar bizim için merminin, bombanın altına bedenlerini
seriyorlar. 
TURAN AYDOĞAN
(İstanbul) – Hemen getirin kanunu, destekliyoruz, hemen!
İZZET ULVİ
YÖNTER (Devamla) – Yapmayın, yapmayın! Onlar şu anda izliyor bizi.
BURCU KÖKSAL
(Afyonkarahisar) – Buraya getirin, desteleyelim. Müttefikiniz istemiyor,
müttefikiniz destek vermiyor.
İZZET ULVİ
YÖNTER (Devamla) – Ziya Paşa diyor ki: “Rencide olur dide-i huffaş ziyadan.” 
TURAN AYDOĞAN
(İstanbul) – Zamanını bekliyorsanız ayrı. 
İZZET ULVİ
YÖNTER (Devamla) – Hepinizi saygılarımla selamlıyorum. (MHP sıralarından
alkışlar)
TURAN AYDOĞAN
(İstanbul) – Kanun teklifini getirin, beklemeyin.
İZZET ULVİ
YÖNTER (İstanbul) – Kanun teklifimiz verildi, komisyonda, buyurunuz. 
TURAN AYDOĞAN
(İstanbul) – Arkasındayız. Beyefendilere söyleyin, hemen!
BAŞKAN – Sayın
Akçay…
YAVUZ
AĞIRALİOĞLU (İstanbul) – Sayın Başkan…
BAŞKAN – Yavuz
Bey, daha önce Erkan Bey söz istemişti, sonra size vereyim.
TURAN AYDOĞAN
(İstanbul) – Hemen, hemen, acil gündeme alalım. 
BAŞKAN – Sayın
Akçay, buyurun. (CHP sıralarından gürültüler)
V.- AÇIKLAMALAR (Devam)
52.- Manisa Milletvekili Erkan Akçay’ın, Milliyetçi Hareket Partisinin
Adalet ve Kalkınma Partisiyle olan siyasi ilişkisine vurgu yapılmasını son
derece faydasız bulduğuna ilişkin açıklaması
ERKAN AKÇAY
(Manisa) - Sayın Başkan, Cumhuriyet Halk Partisi Grubunu sükûnete davet
ederseniz konuşmamı yapacağım.
BAŞKAN – Sayın
milletvekilleri, Grup Başkan Vekilimiz konuşuyor.
Buyurun Sayın
Grup Başkan Vekili.
ERKAN AKÇAY
(Manisa) – Hatibimiz Sayın Yönter gayet açık, net bir şekilde, hiçbir gruba
veya kişiye sataşma olmaksızın daha önce de defaatle gündeme getirdiğimiz,
kanun tekliflerini verdiğimiz bir önemli hususu son derece velut bir şekilde,
açık bir şekilde dile getirdi. Ancak konuşmasını yaparken Cumhuriyet Halk
Partisi konuşmacımızın konuşmasından rahatsızlığı nedeniyle sataşmalara
başladı. “Oraya değil, buraya bak.” Yok, bilmem, birtakım hususlar…
KAZIM ARSLAN
(Denizli) – Rahatsızlık yok.
TURAN AYDOĞAN
(İstanbul) – Destekledik. Sayın Başkan, çarptırılıyor ifadelerimiz.
ERKAN AKÇAY (Manisa)
– Sayın Başkan, değerli arkadaşlar; bu yüce çatı altında, geçtiğimiz dönemlerde
de gerek iktidar partisiyle gerek Cumhuriyet Halk Partisi ve Milliyetçi Hareket
Partisi olarak çok önemli ve değerli kanunları birlikte çıkardık.
(Mikrofon
otomatik cihaz tarafından kapatıldı) 
ERKAN AKÇAY
(Manisa) – Sayın Başkan, bir tamamlayabilir miyim.
BAŞKAN – Buyurun
Sayın Başkan.
ERKAN AKÇAY
(Manisa) – Ve yine, bu uzman çavuşlar meselesinde de önümüzdeki zaman süreci
içerisinde, iddia ediyorum ve kuvvetle ümit ediyorum ki elbette, biz uzlaşma ve
mutabakatla, yine Cumhuriyet Halk Partisinin ve diğer partilerin de katılımıyla
bunu bu yüce Meclisten çıkaracağımızı düşünüyorum. Ama zaman zaman bu
müzakereler yapılabilir. Yalnız lütfen, saygılı olalım, saygısız ifadelerde
bulunmayalım. Yani rahatsız olunacak bir durum yok. İlla bizim Adalet ve
Kalkınma Partisiyle olan siyasi ilişkilerimize vurgu yaparak birtakım
tahriklerde bulunma gayretini de son derece anlamsız ve faydasız bulurum. Bunu
ifade ediyorum. Bu konuyu da daha fazla uzatmanın manası yoktur.
BAŞKAN –
Teşekkür ediyorum.
YAVUZ
AĞIRALİOĞLU (İstanbul) - Sayın Başkan, ben birkaç cümle…
BAŞKAN - Yavuz
Bey, buyurun.
YAVUZ
AĞIRALİOĞLU (İstanbul) - Teşekkür ederim. 
Sayın Başkan,
değerli milletvekilleri; kayda geçsin diye söylüyorum. Arkadaşlarımız bazen
konuşurken bize sitem eder gibi söylüyorlar. Siyaseten, hangi siyasal zeminde
teklif edilenlerin arkasında duracağımızı ihsas ettirmek için söylüyorum.
Milliyetçi Hareket Partisi Grubu EYT dâhil seçimde taahhüt ettikleri,
seçmenlerine vadettikleri herhangi bir teklifi getirdikleri andan itibaren
hemen el kaldıracağız. Yani milletin hayrına gördüğümüz konularda “ha, MHP
getiriyor” diye asla, hassasiyetimizi “işte, onlar getiriyor biz buraya ‘evet’
demeyelim” gibi ifade etmeyeceğiz. Kimden gelirse gelsin, bu çerçeve içerisinde
hassasiyetimizi ifade etmek istiyorum çünkü biz neticede milletin hayrına
olacak olan işin kim tarafından geldiğiyle değil, gelenin ne olduğuyla
ilgiliyiz. Bu hassasiyetimizi belirtmek istiyorum.
Arz ederim
efendim. 
BAŞKAN – Buyurun
Sayın Özel. 
ÖZGÜR ÖZEL
(Manisa) – Sayın Başkan, sayın hatip konuşması sırasında konuyu polemiğe
boğmakla, konuyu derinleştirme ve değersizleştirmekle itham etmiştir; cevap
hakkımızı kullanacağız. 
BAŞKAN –
Sataşmaya meydan vermeden; buyurun. 
ÖZGÜR ÖZEL
(Manisa) – Peki Sayın Başkanım.
Ben zaten
sataşmıyorum da…
ERKAN AKÇAY
(Manisa) – Saldırıyorsun, sataşmıyorsun. 
BAŞKAN – Buyurun
Sayın Özel. 
VII.- SATAŞMALARA İLİŞKİN KONUŞMALAR (Devam)
8.- Manisa Milletvekili Özgür Özel’in, İstanbul Milletvekili İzzet Ulvi
Yönter’in sataşma nedeniyle yaptığı konuşmasında CHP Grubuna sataşması
nedeniyle konuşması
ÖZGÜR ÖZEL
(Manisa) – Sayın Başkan, değerli milletvekilleri; sataşmak, hiç hak etmeyen
birisine söylemediği bir sözü söylemek, bir şeyle itham etmek, gerçekleri
ortadan kaldırmak veya hakaret etmekle olur. Çok net bir şey söyledim,
“Muhatabınız burada.” dedim. Bu muhatabınızın 1999-2002’sini siz 1989’u
söyleyince söyledim. Onlar sizin üç yıllık zorlu bir koalisyon ortaklığı
döneminizi öyle şeytanlaştırdılar, öyle sözler söylediler ki geçen dönemlerde,
yenilir yutulur değildi. 
Bugün gelinen
noktada çok net bir şey var. Bu Parlamentonun bir genel kuralı var; bu
Parlamentoya teklifler gelirken milletvekillerinindir, vaatler partilerindir,
bu yüce çatının altında okunduktan sonra milletindir, halkındır ve gelen teklif
şundan gelirse oy vermem, bundan gelirse birlikte olmam demek halka verilen
sözü tutmamak için bahane üretmekten başka bir şey değildir. 
İYİ PARTİ EYT
teklifini verdi; hep birlikte oy verdiniz, hep birlikte “tweet” attınız.
Talimat geldi, ret oyu kullandınız, “tweet”leri hep beraber sildiniz; oysa ki
emeklilikte yaşa takılan da uzman çavuş sorunu da fındık üreticisinin problemi
de hepsi birlikte bu çatının altında milletin beklentisidir. O yüzden halkın,
milletin beklentilerine karşı “Orijini İYİ PARTİ’ydi, onunla aram yok. Bu parti
destekliyor, birlikte oy vermem.” yaklaşımlarının bu çatı altında bir karşılığı
yoktur, millette de karşılığı yoktur; çok net.
HASAN ÇİLEZ (Amasya)
– Özgür Bey, sizin Genel Başkanınız, diğer grup başkan vekiliniz de söylüyor
aynısını. Tam bir yıl önce 22 Kasım 2017’de Engin Altay’ın sözleri var. 
ÖZGÜR ÖZEL
(Devamla) – Sayın Grup Başkan Vekili Cahit Bey size şunu söyleyelim: “Sözümüz
senettir.” dediniz mi? Biraz önce dediniz.
HASAN ÇİLEZ
(Amasya) – Engin Altay “Ben kabul etmem.” diyor. Onu mu inkâr ediyorsun sen o
zaman? Kendi arkadaşınızı inkâr mı ediyorsunuz? 
ÖZGÜR ÖZEL
(Devamla) – Sayın Cemal Enginyurt, Sayın Mustafa Adıgüzel, ayrı ayrı önerge
getirdiler.
HASAN ÇİLEZ
(Amasya) – Engin Altay Bey “Dünyanın en doğru işini getirseniz kabul etmeyiz.”
diyor. 
ÖZGÜR ÖZEL
(Devamla) – O önergeleri ayrı ayrı reddettiniz. Siz söz verdiniz bir ay önce:
“Haftaya bu önergeyi…”
(Mikrofon
otomatik cihaz tarafından kapatıldı) 
HASAN ÇİLEZ
(Amasya) – Bizim önergelerimizi…
ÖZGÜR ÖZEL
(Devamla) – Arkadaş ya!
HASAN ÇİLEZ
(Amasya) – Ama Özgür Bey, gerçek bu ya!
BAŞKAN –
Karşılıklı konuşmayalım Sayın Milletvekili. 
ÖZGÜR ÖZEL
(Devamla) – Arkadaş, bu kürsü sana yasak mı? 
HASAN ÇİLEZ
(Amasya) – Dediğiniz lafı, arkadaşınızı inkâr mı ediyorsunuz? 
ÖZGÜR ÖZEL
(Devamla) – Ya, sen bir sussana! Bu kürsü sana yasak mı? 
HASAN ÇİLEZ
(Amasya) – Sen mi karar veriyorsun konuşacağıma? 
ÖZGÜR ÖZEL
(Devamla) – Çıkar konuşursun. 
BURCU KÖKSAL
(Afyonkarahisar) – Ya, bir dinlemeyi öğren ya! 
BAŞKAN – Sayın
milletvekilleri… 
Sayın
milletvekilleri, grup başkan vekili konuşuyor, herkes dinlesin arkadaşlar. 
ÖZGÜR ÖZEL
(Devamla) – Sayın Başkan, şimdi esas mesele şu: “Sözümüz senettir.” dediniz.
Tutanaklar bir ay öncesi. MHP adına Cemal Bey konuştu, Cumhuriyet Halk Partisi
adına Mustafa Adıgüzel. Ayrı ayrı fındık önergeleri reddedildi, tepki var.
Çıktınız oradan siz, Cahit Özkan olarak “Biz bu önergeyi önümüzdeki hafta
getireceğiz, inşallah hep beraber geçireceğiz.” dediniz. Kardeşim, sözün
senetse üç hafta için protesto masrafı, üç hafta için bunun faizi… Milletin
vicdanıyla, milletin aklıyla oynamanın bedelini kimden tahsil edeceğiz ya? Sen
bu milletin aklıyla, bizim aklımızla alay mı ediyorsun? Sözün senetse üç hafta
önce “Fındık üreticilerinin sorununu haftaya getiriyoruz.” diye bizim bütün
gruplara söz verdin; önce sözünü tut, sonra bir daha söz ver. 
Teşekkür
ediyorum. (CHP sıralarından alkışlar) 
CAHİT ÖZKAN
(Denizli) – Sayın Başkan…
ERKAN AKÇAY
(Manisa) – Sayın Başkan…
BAŞKAN – Erkan
Bey, buyurun. 
9.- Manisa Milletvekili Erkan Akçay’ın, Manisa Milletvekili Özgür
Özel’in sataşma nedeniyle yaptığı konuşmasında MHP Grubuna sataşması nedeniyle
konuşması
ERKAN AKÇAY
(Manisa) – Sayın Başkan, değerli milletvekilleri; bu konuyu sürekli uzatma
niyeti olduğu anlaşılıyor. 
İSMET YILMAZ
(Sivas) – “Sayın Özel sataştı, ondan söz aldım.” deyin.
ERKAN AKÇAY
(Devamla) – Efendim, fazla da uzatmaya gerek yok. Milliyetçi Hareket Partisi
kendi gündemine hâkim bir partidir, daha sabah tekrarladım. Milliyetçi Hareket
Partisinin duruşuna, tutumuna, söylemine, uyguladığı politikalara ve siyasi
ilişkilere müdahale edip, karışıp buradan birtakım siyasi nemalar elde etme
gayreti de beyhudedir; onu ifade etmek isterim. Herkes kendi partisine baksın.
(AK PARTİ sıralarından alkışlar) 
Milliyetçi
Hareket Partisi kendi gündeminin peşinden gider. Ayrıca, bahsettiğiniz Meclis
araştırması önergesini kamuoyuna da yanlış yansıtıyorsunuz, sanki bir kanun
teklifi gelmiş de reddedilmiş izlenimi verilmeye çalışılıyor. Bu yanlıştır. 
Sonra, Meclis
araştırması komisyonuna havale edilecek bir husus da yoktur bu çerçevede.
(Mikrofon
otomatik cihaz tarafından kapatıldı) 
ERKAN AKÇAY
(Devamla) – Diğer EYT için söylüyorum bunu veya ek göstergeler bakımından ifade
ediyorum, yoksa fındık için söylemiyorum. Çünkü o fındık önergesi aynı zamanda
Milliyetçi Hareket Partisinin önergesiydi. O bakımdan “O onu dedi.” “Bu bunu
dedi.” gibi birtakım polemiklere girmek beyhudedir, hiç gereği de yoktur. Milliyetçi
Hareket Partisi başka partilerin gündeminin peşine takılıp gitmez. 
Hepinizi
saygıyla selamlıyorum. (MHP sıralarından alkışlar) 
BAŞKAN – İzzet
Bey, buyurun, söz talebiniz var. 
V.- AÇIKLAMALAR (Devam)
53.- İstanbul Milletvekili İzzet Ulvi Yönter’in, çelişkide bocalayanın
yanlışı savunacak gerekçeyi kolay bulacağına, tereddüdün de gerçeğin idrakini
engellediğine ilişkin açıklaması
İZZET ULVİ
YÖNTER (İstanbul) – Sayın Başkan, değerli milletvekilleri; çelişkide bocalayan
yanlışı savunacak gerekçeyi çok kolay bulur. Allah’a bin şükür hiçbir zaman
çelişkide bocalamadık, yanlışın peşinden de gitmedik. 
İkincisi:
Tereddüt gerçeğin idrakini engeller. Amaçsız siyaset çarpıklığın bir ürünüdür.
Bizim siyasetimizin amacı var, amaçsız olanlar düşünsün. Doğruya bağlılık da
insana uzlaşmanın güzelliğini gösterir. Buyurun, bir mesele üzerinde hep
beraber uzlaşalım ve çözelim. 
Teşekkür ederim.
(MHP sıralarından alkışlar) 
BAŞKAN – Ben
teşekkür ederim. 
CAHİT ÖZKAN
(Denizli) – Sayın Başkanım, ama hâliyle kürsüden tabii…
BAŞKAN – Buyurun
Sayın Başkanım, sabaha kadar konuşun yani ne yapalım.
CAHİT ÖZKAN
(Denizli) – Ama Başkanım, lütfen, yani olup biteni görüyorsunuz. 
BAŞKAN –
Buyurun, biz rahatız, ben size söyleyeyim.
CAHİT ÖZKAN
(Denizli) – Biz de rahatız. 
BAŞKAN – Ama
size samimi bir şey söylüyorum: Bu olay üzerinden siyaset ve oy hesabı yapmak
utanç verici bir hadisedir. (AK PARTİ ve MHP sıralarından alkışlar) 
ÖZGÜR ÖZEL
(Manisa) – Sayın Başkan “bu meselede siyaset ve oy amacı güden” diye grubumuzu
kastettiniz mi?
BAŞKAN – Değil,
değil, hayır, değildi.
ÖZGÜR ÖZEL
(Manisa) – Kendinizi alkışlayın arkadaşlar.
CAHİT ÖZKAN
(Denizli) – Sayın Başkan…
BAŞKAN – Sayın
Başkanım, bir dakika… 
Hiçbir grup
kastedilmemiştir.
ÖZGÜR ÖZEL
(Manisa) – Ben niyetinizden eminim Başkanım da birileri yanlış anladı, onu
gösterelim diye.
BAŞKAN – Sağ
olun, teşekkürler.
HASAN KALYONCU
(İzmir) – Yarası olan gocunur.
BURCU KÖKSAL
(Afyonkarahisar) – Siz gocunuyorsunuz.
ÖZGÜR ÖZEL
(Manisa) – Tabii.
İZZET ULVİ
YÖNTER (İstanbul) – İşin gücün sataşmak, işin gücün, başka işin yok.
HASAN KALYONCU
(İzmir) – Yaran var. 
BAŞKAN – Buyurun
Sayın Başkanım.
HASAN KALYONCU
(İzmir) – Ne buraya konuşuyorsun?
CAHİT ÖZKAN
(Denizli) – Sayın Başkan…
ÖZGÜR ÖZEL
(Manisa) – Ne oldu, sözle yenemediniz, yine saldıracak mısınız?
İZZET ULVİ
YÖNTER (İstanbul) – Niye seni sözle yenemeyelim?
BAŞKAN – Sayın
Grup Başkan Vekili, grup başkan vekilini dinliyoruz.
ÖZGÜR ÖZEL
(Manisa) – Bekleyin, 5 kişi kalalım, öyle gelirsiniz. Olur mu?
CEMAL ENGİNYURT
(Ordu) – İlla kavga mı edelim, onu mu istiyorsun?
BAŞKAN – Beyler,
değerli milletvekilleri…
CEMAL
ENGİNYURT(Ordu) – Kavga edelim haydi o zaman.
BURCU KÖKSAL
(Afyonkarahisar) – Şiddet mi uygulayacaksın? 
BAŞKAN – Sayın
Enginyurt… 
Değerli
milletvekilleri… (CHP ve MHP sıraları arasında karşılıklı laf atmalar)
CEMAL ENGİNYURT
(Ordu) – Gel, tamam; gel hadi.
GÜLİZAR BİÇER
KARACA (Denizli) – Kadın dövecek ya!
ÖZGÜR ÖZEL
(Manisa) – Ne yapacaksın, gelip dövecek misin?
BURCU KÖKSAL
(Afyonkarahisar) – Ne yapacaksın, dövecek misiniz?
HASAN KALYONCU
(İzmir) – El kol hareketi, bilmem ne…
BAŞKAN – Erkan
Bey… Özgür Bey…
MEHMET DOĞAN
KUBAT (İstanbul) – Sakin olun, kürsüde arkadaşımız var. 
BAŞKAN – Özgür
Bey, sayın grup başkan vekilini dinliyoruz.
ÖZGÜR ÖZEL
(Manisa) – Tabii, tabii.
BAŞKAN – Değerli
milletvekilleri, sessizliğe davet ediyorum.
Buyurun Sayın
Grup Başkan Vekilim.
VII.- SATAŞMALARA İLİŞKİN KONUŞMALAR (Devam)
10.- Denizli Milletvekili Cahit Özkan’ın, Manisa Milletvekili Özgür
Özel’in sataşma nedeniyle yaptığı konuşmasında AK PARTİ Grubuna sataşması
nedeniyle konuşması
CAHİT ÖZKAN
(Denizli) – Sayın Başkan, değerli milletvekilleri; Türkiye Büyük Millet
Meclisi, Türkiye’de yasama, yürütme ve yargı alanında ne kadar sorun varsa
doğrudan tüm meseleleri birinci elden değerlendirme imkânına ve kudretine sahip
olan, milletimizin iradesinin tecelligâhıdır. Türkiye’deki 973 tane ilçede,
bütün illerimizde, bütün mahkemelerde meydana gelen tüm ihtilaflar, tartışmalar
milletimizin iradesinin tecilligâhı olan bu kutsal çatı altında tartışılabilir.

Ben, fındıkla
ilgili meselede bu kürsüden ne söyledim, dedim ki: “Biz çalışmalarımızı
sürdürüyoruz. Şu anda, Türkiye Cumhuriyeti Tarım Bakanlığı, Hükûmetimiz, Kabine
değerlendirmeleri yapıyor ve biz de çalışmalarımızı yapalım. Neticeye göre,
gerekirse bütün gruplarla bir araya gelir, bu konuda bir araştırma komisyonu
kurarız.” Ve bir hafta geçmedi, fındıkla ilgili gerekli adımlar atıldı. Şu
anda, destekleriyle beraber 16,5 liraya çıkan fındık fiyatı var; 16,5. (AK
PARTİ sıralarından alkışlar) Ha, herkes Türk lirasından anlamayabilir, dolar
olarak anlayabilir, dolar olarak da 3 doların üzerine çıkan fındık fiyatı
vardır. 
Saygıyla arz
ederim. (AK PARTİ sıralarından alkışlar)
BAŞKAN –
Birleşime yirmi dakika ara veriyorum. 
Kapanma Saati: 21.09
BEŞİNCİ
OTURUM
Açılma
Saati: 21.51
BAŞKAN:
Başkan Vekili Celal ADAN
KÂTİP
ÜYELER: Şeyhmus DİNÇEL (Mardin), Fatma KAPLAN HÜRRİYET (Kocaeli)
-----0-----
BAŞKAN – Türkiye
Büyük Millet Meclisinin 20’nci Birleşiminin Beşinci Oturumunu açıyorum.
14 sıra sayılı
Kanun Teklifi’nin görüşmelerine devam ediyoruz.
IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Isparta Milletvekili Recep Özel ve 2 Milletvekilinin Türkiye Odalar
ve Borsalar Birliği ile Odalar ve Borsalar Kanununda Değişiklik Yapılmasına
Dair Kanun Teklifi (2/1287) ve Sanayi, Ticaret, Enerji, Tabii Kaynaklar, Bilgi
ve Teknoloji Komisyonu Raporu (S. Sayısı: 14) (Devam)
BAŞKAN -
Komisyon yerinde.
4’üncü madde
üzerinde gruplar adına son söz, Cumhuriyet Halk Partisi Grubu adına Adana Milletvekili
Ayhan Barut’a aittir.
Buyurun Sayın
Barut. (CHP sıralarından alkışlar) 
CHP GRUBU ADINA
AYHAN BARUT (Adana) – Sayın Başkan, değerli milletvekilleri; öncelikle,
geçtiğimiz pazar günü vefat eden Değerli Milletvekilimiz, Değerli ağabeyimiz
Erdin Bircan’ı kaybetmenin derin üzüntüsü içerisindeyim; ailesine ve partimize
başsağlığı diliyorum.
Bugün
Zonguldak’ta yaşanan maden kazasından dolayı ölenlere de başsağlığı diliyorum,
yaralılara geçmiş olsun diyorum.
Değerli
milletvekilleri, Türkiye Odalar ve Borsalar Birliği ile Odalar ve Borsalar
Kanununda Değişiklik Yapılmasına Dair Kanun Teklifi’nin 4’üncü maddesi üzerine
Cumhuriyet Halk Partisi Grubu adına değerlendirmelerde bulunacağım. TOBB ve
TMMOB’a bağlı odalarda yıllarca görev almış, başkanlıklar yapmış, emek vermiş
bir arkadaşınız olarak, buraları iyi bilen biri olarak şunları söylemek
isterim: Bizler, Türkiye Cumhuriyeti’nin yasama organı Türkiye Büyük Millet
Meclisinde görev yapan, halkın vekilleriyiz. Bu Meclis kuruluşun ve kurtuluşun
bir Meclisidir, Gazi Meclistir. Bizler burada kişiye özel yasal düzenlemelerle,
adrese teslim kanun teklifleriyle bu yüce Meclisin saygınlığına gölge
düşürmemeliyiz. Bu teklifin kişilere özel hazırlandığını düşünüyor, bu yönüyle
de eleştirilmesi gerektiğini düşünüyorum. 
Ayrıca, iktidar
tarafından verilen söz konusu kanun teklifine göre “Birlik başkanları ve birlik
yönetim kurulu üyeleri, borsa ve odaların başkanları ile yönetim kurulu
üyeleri, genel ya da yerel seçimlerde listeye girerler ya da girmediklerinde
geri dönebilirler.” denilmektedir ki bunun çiftçe bir standart olduğunu
düşünmekteyim çünkü bu kanundan yararlanacak kurumlar neden sadece TOBB ve
TESK’tir? Bunların dışında kalan 18 oda ve örgütler neden yok? Ben size
söyleyeyim, sermaye örgütleri tamam, emek örgütleri yok. Yani bunların dışında
TMMOB, Tabipler Odası, Eczacılar Odası, Barolar, Diş Hekimleri Odası gibi
odalarımız Anayasa’nın 135’inci maddesine göre kurulmuş kamu tüzel kişiliğine
sahip tüzel kişiliklerdir. Ancak bu konudaki düzenlemenin ayrıca TOBB Kanunu’yla
yapılacak bir değişiklikle de yapılamayacağı hukukçular tarafından dile
getirilmektedir. Çünkü seçimlerde adaylık için görevden ayrılanlar ve
sonrasında seçilemeyen kamu görevlilerinin tekrar görevine dönmelerine ilişkin
hükmün 298 sayılı Seçimlerin Temel Hükümleri ve Seçmen Kütükleri Hakkında
Kanun’un ek 7’nci maddesinde düzenlendiği belirtiliyor. Yani söz konusu kanun
teklifinin düzenlemesinin ek 7’nci madde üzerinde yapılması gerektiği
görülüyor. Bir başka deyişle, bir kanunu bir başka kanunla karşı karşıya
getiren bu düzenlemenin ayrıca yasalaşsa bile 31 Mart seçimlerinde
uygulanamayacağı görülüyor çünkü Anayasa’nın 67’nci maddesinde “Seçim
kanunlarında yapılan değişiklikler, yürürlüğe girdiği tarihten itibaren bir yıl
içerisinde yapılacak seçimlerde uygulanmaz.” der. 
Ayrıca, seçim
mevzuatına ilişkin bir kanun teklifinin Anayasa Komisyonu yerine Sanayi,
Ticaret, Enerji, Tabii Kaynaklar, Bilgi ve Teknoloji Komisyonunda görüşülmesi
de ayrı bir konu. 
Bu teklifin tüm
tartışmalardan bağımsız, herkesin üzerinde uzlaşı sağlayacağı, belirsizlikler
ile hukuki anlaşmazlıkların giderilerek yasalaşması gerekiyor. 
Değerli Başkan,
kıymetli milletvekilleri; Türkiye Odalar ve Borsalar Birliğinin, Türkiye Esnaf
ve Sanatkârları Konfederasyonunun faaliyetleri itibarıyla içerisinde
bulundurduğu ticaret, borsa, sanayi ve esnaf kuruluşlarında temsilcilerinin
bulunduğu esnafın, çiftçinin, ticaretin durumuna bir göz atmak lazım. 
Bu kürsüye
çıktığımız günden beri ifade ettiğimiz ancak iktidarın görmek istemediği bir şey
var: Bu da ülkemiz acı bir tablo içerisinde, derin bir ekonomik kriz ve siyasi
kriz yaşamaktadır. Ülkemiz yangın yerine dönmüş, esnafından çiftçisine,
sanayicisinden iş dünyasına, emeklilerden memurlara herkes yanıyor. “Bittik,
yandık, tükendik.” feryadını sağır sultan duydu ama bir tek iktidar ve
çevresindekiler duymadı. Enflasyon almış başını gitmiş, ekonomi çökmüş; esnaf
siftahsız dükkân kapatıyor. Çiftçi ürettiğinden kazanamıyor çünkü üretim
maliyetleri yükselmiş; ilaç, tohum, gübre, mazot 2-3 katına çıkmış. Soğan bile
5 lirayı aşmış, yiğit gerçekten kuru soğana muhtaç edilmiş durumda. Eskiden
tarlalarda fakir fukara için bırakılan saman dahi ithal edilir bir duruma
gelmiş. 
“Hepimiz aynı
gemideyiz.” diyenlere söylüyorum: Eğer bu yangına çözüm bulunmazsa hepimiz
yanacağız. İktidara yaslanıp servetine servet katanlar da bu yangından
kurtulamayacak.
Değerli
milletvekilleri, bölgemizde polikültür tarım yapılmaktadır. Narenciye, pamuk,
mısır, soya, kavun, karpuz, buğday ve sert çekirdekliler bunların başlıcalarıdır.
Ancak narenciye ürünlerinde büyük sorunlar yaşanmaktadır. Ülkemizde 4,8 milyon
tonluk narenciye üretimi yapılmakta, bunun yüzde 75’i Çukurova bölgesinde
üretilmektedir. Yaklaşık 1,7 milyon ton ihraç edilerek 900 milyon dolar
civarında döviz getirmektedir. Ayrıca, kış aylarında biten tarım işçiliğine ek
olarak ve işsizliğe çare olarak hasat, paketleme ve budamayla da ayrıca bir
istihdam yaratmaktadır. İhracatımızın yüzde 60’ını bu üründe Rusya’ya
gerçekleştiriyoruz. 
Son zamanlarda,
gerek siyasi nedenlerle gerekse Akdeniz meyve sineği zararlısı sebebiyle Rusya
tarafından ihracatımız engellenmekte, ürünlerimiz gemilerle limanlara geri
gönderilmektedir. Narenciye, sektörde yaşanan ekonomik sıkıntılar, yavaşlayan
ihracat nedeniyle fiyatları her gün düşerek dalında kalmıştır; 1,5 liradan
başlayan fiyatlar kilosu 50 kuruşa kadar inmiştir. Narenciye alanında acilen ve
gelecek üretimde yapılmak üzere iki başlı çözüm üretilmesi gerekmektedir.
Acilen çözüm gereken konular: 
1) Rusya’da
yaşanan bu gümrük sorununun çözülmesi, giden ürünlerin geri dönmemesi
sağlanmalı. 
2) Uzun
yıllardır verilen DFİF (Destekleme ve Fiyat İstikrar Fonu) kaynaklı ihracat
desteği geçen yıl 120 liradan 50 liraya düşürülmüştür. Bu yıl ise henüz bu
rakam açıklanmadı. Bu ihracat desteğinin bir an önce açıklanması gerekmektedir.

3) Geçen yılki
hak edişlerin acilen ödenmesi gerekmektedir. 
4) Finansman
maliyetinin yüksek olması nedeniyle çiftçilerimizin kısıtlı mal ihracatlarına
Eximbank ya da kamu bankasıyla uygun kredi imkânları tanınmalıdır. 
Gelecek sezon
için Tarım Bakanlığımızca Akdeniz meyve sineği gibi zararlılarla toplu mücadele
yapılmalıdır. Meyve kesim kriterleri belirlenmelidir. Özellikle Akdeniz meyve
sineği zararlısına karşı kesin çözüm için kısırlaştırılmış erkek birey sinek
canlısı getirilerek ülkede üretilmelidir ve doğaya salınmalıdır. 
Değerli
vekiller, kıymetli milletvekillerim; tarım sektörünün bu anlamda en önemli
unsurları olan ve çiftçinin üretimini teknik yapmasını, kaliteli ürün
sağlamasını sağlayanlar, tarladan sofraya zincirin en önemli halkalarını
oluşturan ziraat mühendisleri, gıda mühendisleri, su ürünleri mühendisleri,
veteriner hekimler, teknikerler ve teknisyenlerdir. Ancak tarımın bu güzide
meslek grupları, olmazsa olmazları, olmazlarsa tarımın olmayacağı insanlarımız
istihdam yönünden çok sıkıntılıdır. Yaklaşık on yedi aydır iş ve atama umuduyla
kandırılan meslektaşlarımız Tarım Bakanlığından atama beklemektedir.
Parlamenter sistemin son Tarım Bakanı, verilen bir sözü, 10.551 atama sözünü
hâlen yerine getirmemiştir. İşsiz olan bu gençlerimize, meslektaşlarımıza
verilen sözler neden tutulmuyor? Kurumlarda ve devletlerde devamlılık esas
değil midir? Zaten işsiz olan bu gençlerimizi Bakanlık sürekli özel sektöre
yönlendirmekte; imkânları olsa bu insanlar, bu meslektaşlarımız kamuda neden
çalışmak istesinler? Buradan Bakanlığa çağrı yapıyorum: Bu gençlerimize, bu
meslektaşlarımıza atama ve istihdam yaratsınlar.
Değerli
milletvekilleri, son olarak da Adana’mızın havaalanıyla ilgili bir
değerlendirmede bulunmak istiyorum. Adana’mızın havaalanı vardır, yeni bir
havaalanına ihtiyaç yoktur. İlimizdeki havaalanı dünyanın en güvenli ve en
rahat havaalanıdır. Son zamanlarda, Adana Havaalanı kapatılarak “Çukurova
Bölgesel Havaalanı” adında komşu ilimizin sınırlarına taşınmak istenmektedir.
Kaldı ki bölgesel havaalanı komşu ilimizin sorunlarına da çözüm değildir. Yeni
havaalanı yaklaşık 10 bin dekar birinci sınıf tarım alanı, turfanda ürünlerin
yetiştiği, alüvyal topraklar, birinci sınıf topraklar istimlak edilmiştir. Ayrıca,
havaalanı bittiğinde etrafında oluşacak inşaat, yapılaşma işleri nedeniyle çok
daha yüksek miktarda tarım alanı yok edilecektir. Söz konusu alan, aynı
zamanda, göçmen kuşların da göç yolu üzerindedir. İlimizin sınırları dışarısına
çıkarılmak istenen havaalanı kent yaşantımıza ve ekonomimize ağır bir ket
vuracaktır. Şehrimizin bu değerine sahip çıkmamız gerekiyor. Geçmişte ilimizden
alınan ya da taşınmak zorunda bıraktırılan TRT, Karayolları Bölge Müdürlüğü,
bölge mahkemeleri gibi kurum ve kuruluşlara bir yenisini daha eklemeyelim. Bu
konuda Adana ilimize yeni bir travma daha yaşatmamak için Ulaştırma ve Altyapı
Bakanından bu konuyla ilgili açıklama yapmasını bekliyoruz.
Hepinize sevgi
ve saygılarımı sunuyorum.
Teşekkür
ediyorum.
BAŞKAN – Orhan
Bey, buyurun.
V.- AÇIKLAMALAR (Devam)
54.- Adana Milletvekili Orhan Sümer’in, Adana ilinin Feke ilçesindeki
Şehit Koray Özel Anadolu Lisesi Öğrenci Pansiyonu’nda çıkan yangından etkilenen
öğrenci ve öğretmenlere geçmiş olsun dileğinde bulunduğuna ilişkin açıklaması
ORHAN SÜMER
(Adana) – Teşekkür ederim Sayın Başkan.
Seçim bölgem
Adana’nın Feke ilçesinde Şehit Koray Özel Anadolu Lisesi Öğrenci Pansiyonu’nda,
akşam saatlerinde, ilk belirlemelere göre elektrik kontağından bir yangın
çıkmıştır. Yangın, itfaiye ekipleri tarafından büyümeden kısa sürede
söndürülmüştür. Tam da hepimizin yüreğini dağlayan Aladağ faciasının yıl dönümü
yaklaşırken Feke’deki 6 katlı, 170 öğrenci kapasiteli pansiyonda çıkan bu
yangın yüreğimizi ağzımıza getirmiştir. Çocuklarımız ve aileleri panik
içerisindedir. Zaten, köylerinde okul olmadığı için burada kalmak zorunda kalan
yoksul ailelerimizin evlatları olan bu çocuklarımız bu geceyi sokakta
geçireceklerdir. Aladağ’da yaşadığımız felaketi, evlatsız kalan acılı anneleri,
babaları lütfen unutmayalım; unutmayalım ki yeni canların yitirilmemesi için
lütfen harekete geçelim. 
Feke’de
yaşadığımız bu acı olayın bir tecrübe olması ve ders çıkarılması temennisiyle
yangından etkilenen tüm öğrencilerimize, öğretmenlerimize ve Feke halkına
geçmiş olsun diyor, teşekkür ediyorum Sayın Başkan. 
Buradan şunu da
belirtmek istiyorum, şu an…
(Mikrofon
otomatik cihaz tarafından kapatıldı) 
VI.- OTURUM BAŞKANLARININ KONUŞMALARI (Devam)
4.- Oturum Başkanı TBMM Başkan Vekili Celal Adan’ın, Adana ilinin Feke
ilçesine geçmiş olsun dileğinde bulunduğuna ilişkin konuşması
BAŞKAN – Biz de
geçmiş olsun dileklerimizi bildiriyoruz.
Baki Bey,
buyurun.
V.- AÇIKLAMALAR (Devam)
55.- Mersin Milletvekili Baki Şimşek’in, Adana Milletvekili Ayhan
Barut’un 14 sıra sayılı Kanun Teklifi’nin 4’üncü maddesi üzerinde CHP Grubu
adına yaptığı konuşmasındaki bazı ifadelerine ilişkin açıklaması
BAKİ ŞİMŞEK
(Mersin) – Sayın Başkan, değerli hatip Adana Havaalanı’nın kapatılıp Çukurova
Havaalanı’nın açılacağı gibi bir söylemde bulundu. 
Mersin, 2 milyon
nüfusu olan ve havaalanı olmayan ender büyük şehirlerden bir tanesidir.
Adanalılar kendi havaalanlarına sahip çıkabilirler, ona söyleyeceğimiz bir şey
yoktur. Yalnız, bir Adana milletvekilinin, komşu ilimizin bir milletvekilinin
Mersin’e yapılacak olan Çukurova Havaalanı’na karşı çıkmasını şiddetle
kınıyorum ve bunu Cumhuriyet Halk Partisi Mersin milletvekillerinin de
takdirine bırakıyor, saygılar sunuyorum.
AYHAN BARUT
(Adana) – Sayın Başkan…
BAŞKAN –
Yerinizden söz vereyim.
Buyurun.
56.- Adana Milletvekili Ayhan Barut’un, Mersin Milletvekili Baki
Şimşek’in yaptığı açıklamasındaki bazı ifadelerine ilişkin açıklaması
AYHAN BARUT
(Adana) – Sayın Başkan, biz öncelikle Adana Havalimanı’mızın başka bir yere
taşınmasına karşıyız, bu birincisi.
İkincisi: Mersin
ili sınırları yani Tarsus ilçesine yapılmakta olan Çukurova Bölgesel Havaalanı
-bir meslek mensubu gereği olarak- 10 bin dekar birinci sınıf alüvyal ve bir
yılda 3 ürün alınabilen tarım toprakları üzerine inşa edildiği için zaten orada
birçok demokratik kitle örgütü, meslek odası bu konuyla ilgili kanuni davalar
bile açmıştır. Bu nedenle uygun değildir diyoruz. Ve özellikle de -Mersin’e
yapılabilir- Mersin’e şu anda yapılan havalimanı da -Milliyetçi Hareket
Partisinden bir milletvekili arkadaşımız da dün sanırım söyledi- çok, onlara
bir ulaşım anlamında, mesafe anlamında zaten yakınlık sağlamıyor. Aslında Adana
Havaalanı Adana’ya yakın fakat Adana ili...
(Mikrofon
otomatik cihaz tarafından kapatıldı) 
AYHAN
BARUT (Adana) – Sayın Başkanım, önemli bir husus.
BAŞKAN
– Peki, toparlayın Sayın Milletvekili.
AYHAN
BARUT (Adana) – ...sınırları dışına çıktığı için bizi ilgilendiren taraf aktif
pasifte Adana’nın dışında olan bir havaalanı. Adana’daki havaalanımızın
kapanmasını istemiyoruz, Mersin’deki de Mersin’in daha uygun yerlerine yapılsın
diyoruz, bizim söylemek istediğimiz budur.
IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Isparta Milletvekili Recep Özel ve 2 Milletvekilinin Türkiye Odalar
ve Borsalar Birliği ile Odalar ve Borsalar Kanununda Değişiklik Yapılmasına
Dair Kanun Teklifi (2/1287) ve Sanayi, Ticaret, Enerji, Tabii Kaynaklar, Bilgi
ve Teknoloji Komisyonu Raporu (S. Sayısı: 14) (Devam)
BAŞKAN
– Şahıslar adına Eskişehir Milletvekilimiz Sayın Jale Nur Süllü konuşacak.
Buyurun.
(CHP sıralarından alkışlar) 
JALE
NUR SÜLLÜ (Eskişehir) – Sayın Başkan, değerli Meclis üyeleri; Mecliste bulunan
tüm milletvekillerinin son derece duyarlı olduğuna inandığım bir konuda çağrı
yapmak üzere söz almış bulunuyorum. O konu çocuklar sayın milletvekilleri.
Kendi çocuğumuz, torunumuz, sokakta soğukta mendil satan bir çocuk, mevsimlik
işçilerin kurduğu çadırlar arasında koşturan bir çocuk, sanayide yüzü, elleri
karalar içinde bir çocuk ya da evinden çıkıp günlerce haber alınamayan, günler
sonra ölüsünün bulunduğu haberi alınan bir çocuk. Onların hepsi bizim
çocuklarımız. Sevgi gösterip, koruyup kollamakla kalmayıp haklarına saygı
göstermemiz gereken çocuklarımız. Peki, çocuklarımızı aile içinde, sokaklarda,
okulda, iş yerlerinde koruyabiliyor muyuz? Ülkemiz gerçekleri bize bu sorunun
yanıtını açıkça veriyor sayın milletvekilleri. 
Eğitime erişim
konusundaki bölgesel ve ekonomik farklılıklardaki eşitsizlik, çocuğun eğitim
hakkından eşit yararlanamaması gelişme hakkını ihlal etmektedir. Ortaöğretime
geçiş sınavlarında 1 milyon 200 bin öğrenciden 126.536’sının yani sadece yüzde
10’unun dışında kalanlara istedikleri okul dışındaki okullara gitmesinin
dayatılması tam bir çocuk hakları ihlalidir. 
Çocuk işçi
sayısında onda 8’i kayıtsız olmak koşuluyla 2 milyonu bulan artış çocuk
yoksulluğunun en büyük göstergesi olmasının yanı sıra çalışma koşullarının
elverişsizliği çocukların sağlık ve yaşam hakkını tehdit etmektedir. Türkiye’de
çocuk işçiler, 2001 yılında kabul edilen 182 sayılı ILO Sözleşmesi’yle en
tehlikeli alanlar olarak belirlenen alanlarda çalışmaktadır sayın
milletvekilleri. Kırsalda çocuk işçilerde, özellikle de mevsimlik işçilerin
çocuklarının eğitim, güvenlik, barınma, sosyal çevre konularında birçok hak
ihlali yaşanmaktadır. Maruz kaldıkları tarım ilaçları ve kimyasallar ile
yetersiz oyun alanları ve beslenmeleri çocukların sağlıklı bir çevrede yaşama
haklarını ihlal etmektedir. Küçük ve orta ölçekli işletmelerde çalışan çocuklar
iş kazaları, meslek hastalıkları ya da riskleriyle karşılaşmaktadırlar. 2018
yılında 22’si 14 yaş altında 62 çocuğun yaşam hakkı iş cinayetiyle sona
ermiştir. 
Çocuklarımızın
fiziki ve ruh sağlığını tehdit eden en önemli sorunlardan biri de uyuşturucu ve
madde bağımlılığıdır. Ülkemizde son on yılda uyuşturucu kullanan çocuk
sayısında yüzde 100 artış olması, uyuşturucuya başlama yaşı olan 16 yaşın ne
yazık ki 12 yaşa düşmüş olması ve güvenlik birimlerine getirilen çocukların
yüzde 33’ünün madde bağımlısı olması son derece endişe vericidir. 
Güç ilişkisi
sonucu yetişkinlerin çocuklara yaptığı en büyük haksızlık fiziki, ekonomik,
psikolojik istismar geniş bir alanı kapsasa da en görünen olanı cinsel
istismardır. Türkiye’de son on beş yılda çocuğa yönelik cinsel istismar
vakalarının yaklaşık yüzde 400 oranında artması ve bu konuda dünya 3’üncüsü
olması son derece düşündürücüdür. 
Sayın
milletvekilleri, siz hiç hayatınızda kendi babasından hamile kalan bir çocukla
karşılaştınız mı? Bundan yıllar önce olmasına rağmen o babaannenin yüzüme
bakamayan hâli, o çocuk hamile annenin odadaki dolapta bulunan bebeklere bakan
gözlerindeki ifade bunca yıldır hiç aklımdan çıkmadı benim sayın
milletvekilleri. Tabii ki çok doğal çünkü o sadece 15 yaşında bir çocuktu,
tıpkı Sağlık Bakanlığının raporuyla, sayılarının sadece bir hastanede 2016
yılında 1.260, son beş ayda ise 158 olduğu söylenen 15 yaş altı hamile çocuklar
gibi. 
Bu rakam ve
olaylar toplumsal bir yara olmanın yanı sıra çocuk hamileliklerde anne ve bebek
ölüm riskinin 5 kat fazla olması nedeniyle çocukların yaşam ve sağlık haklarını
da tehdit etmektedir. 
(Mikrofon
otomatik cihaz tarafından kapatıldı) 
BAŞKAN –
Toparlayın Sayın Milletvekili. 
JALE NUR SÜLLÜ
(Devamla) – Sayın Başkan, teşekkür ediyorum. 
Çocuk hak
ihlalleri beş dakikada özetlenemeyecek kadar geniş ve hassas bir konu.
Meclisteki tüm mevkidaşlarımın bu hassas konuda hak ihlalleri ve sayılardaki
artışları duymaktan rahatsız olduklarını biliyorum. Bu duyarlılığınızı da
bildiğimi için konuyu Meclise bir araştırma komisyonu ya da Meclis İçtüzüğü’nde
bir değişiklik yapılarak komisyon kurulma önergesi olarak reddedilmesini
istemediğimizden o şekilde getirmedik. Meclisteki hiçbir milletvekilinin
ihlalleri acı sonuçlara yol açan çocuk haklarını reddeden bir konuma düşmesini
ve bunun vicdani sorumluluğunu üstlenmesini doğru bulmadık.
Bakın sayın
milletvekilleri, tüm burada anlatılanları, konuşulanları unutup yine başka
işlere dalabiliriz, ta ki yeni bir çocuk hak ihlali yaşanana dek, yeni bir
çocuk ölümü ya da tecavüzü duyana dek. Ama gelin bu kez öyle yapmayalım, grup
başkan vekillerimiz de burada, kendileri, önümüzdeki hafta olur en kısa sürede
bir araya gelsinler ve bir…
(Mikrofon
otomatik cihaz tarafından kapatıldı)
BAŞKAN –
Toparlayın Sayın Milletvekili.
JALE NUR SÜLLÜ
(Devamla) – Teşekkür ediyorum Sayın Başkan.
…uzlaşıyla
hepimizin ortak önerisi olarak bir çalışma gerçekleştirebilmesi için şahsım ve
grubum adına bir çağrıda bulunuyorum. Bu çağrının yüce Mecliste cevap
bulacağına yürekten inanarak Genel Kurulu saygı ve sevgiyle selamlıyorum (CHP
sıralarından alkışlar) 
Teşekkür ederim.
BAŞKAN –
Şahıslar adına ikinci söz, Kahramanmaraş Milletvekili Mehmet Cihat Sezal. (AK
PARTİ sıralarından alkışlar)
MEHMET CİHAT
SEZAL (Kahramanmaraş) – Sayın Başkan, değerli milletvekilleri; sözlerimin
başında 30 Temmuzda rahatsızlanarak hastaneye kaldırılan ve 18 Kasım Pazar günü
ahirete irtihal eden CHP Edirne Milletvekilimiz Erdin Bircan’a Allah’tan rahmet
diliyorum, sevenlerine, yakınlarına ve CHP Grubuna başsağlığı diliyorum, Allah
kalanlarına sağlık versin. 
Türkiye Odalar
ve Borsalar Birliği Kanununda Değişiklik Yapılmasına Dair Kanun Teklifi’nin
4’üncü maddesi üzerine söz almış bulunmaktayım. Yüce heyetinizi saygıyla
selamlıyorum. 
İlgili kanunda
değişiklik yapma isteğimiz demokrasinin daha iyi işleyebilmesi ve gelişmesi amacını
gütmektedir. Ayrıca genel ve yerel seçimlerde adı geçen birliklerde kimlerin
istifa edeceği, kimlerin görevine yeniden dönebileceği gibi belirsizlikleri
ortadan kaldırmak istiyoruz. Bu kanun, Türkiye Odalar ve Borsalar Birliği üyesi
birlik, oda ve borsa başkanları ile bu sayılanların yönetim kurulu üyelerini
kapsayan değişiklik söz konusu kişilerin yerel ve genel seçimlerde adaylık için
görevden ayrılmaları hâlinde aday gösterilmemeleri ya da seçimi kazanamamaları
sonucu görevlerine yeniden dönebilmelerinin önünü açmış olacaktır. 
Değerli
milletvekilleri, Türkiye Odalar ve Borsalar Birliği üyesi bir iş insanı,
deneyimleri ve birikimlerini milletvekili olarak ya da yerel yönetimlerde
vatana ve millete hizmet etmek için kullanmak istiyorsa bu alanda hizmet
yarışına girme talepleri her Türk vatandaşı gibi birlik üyelerinin de hakkıdır.
Kanunlarla kimsenin önüne engel koymaya gerek yoktur. Bu kısıtı ortadan
kaldırırsak daha çok kişinin ülke yönetimine ve millete hizmette söz sahibi
olmak isteyeceğini düşünüyoruz. Bu durumun ise demokrasimize renk ve heyecan
getireceği kesindir. Zaten Komisyonumuzda da kanun teklifi görüşülürken teklif
maddelerinin tümü üzerinde hemen hemen mutabık kalınmıştı. Tek bir sorun vardı,
o da bu kanun maddesindeki birliklerin ve odaların daha fazla
genişletilebileceğiydi. Bu da Komisyonumuzun ve değerli Meclisimizin üyelerinin
takdirindedir. İlerleyen dönemlerde bununla ilgili bir çalışma da yapılabilir. 
Türkiye
Odalar ve Borsalar Birliği üyeleri gibi donanımlı, tecrübeli, iyi yetiştirilmiş
bu milletin evlatlarının millete hizmet etmek için görev alma haklarını
engellemek yerine desteklemek ve onları teşvik etmek bu ülkenin hayrına
olacaktır. Bugün ülkemizde devlet hizmeti gören memurlar dahi istifa edip bir
siyasi partiden aday olabiliyorlar. Keza, milletvekilleri, Türkiye Büyük Millet
Meclisindeki görevlerini yaparken belediye başkanlığına aday olup
kazanamadıkları takdirde Meclisteki görevlerine devam edebiliyorlar. Bizlere
hak olarak verilen bir konunun ve yasanın başkaları için de uygulanmasının
doğru olduğunu düşünüyorum. 
Bu
kanunla Türkiye Odalar ve Borsalar Birliğine siyasetin karışacağı görüşünü de
desteklemediğimizi belirtmek isterim. Odalar ve Borsalar Birliği üyeleri siyasi
partilere üye olabilmektedir. Belediye meclis üyesi olarak da görev
yapabilmektedirler. Ayrıca, bu kişiler zaten siyasi kimlikleri olan insanlar ve
bunu açıklamanın da kanunen hiçbir engeli yoktur. Şu durumda herhangi bir sorun
oluşmuyorsa genel ve yerel seçimler için de sorun teşkil etmeyeceğini düşünüyoruz.
Bu millete hizmet etmek isteyen üyeler, hangi partiden olursa olsun, siyasi
haklarını özgürce ve cesurca kullanabilmeli. Zaten bizim savunduğumuz da budur:
Başarılı ve seçilmiş bir yönetici görevine tekrar dönüp devam edebilsin. Hangi
partili olduğunun da hiçbir önemi yoktur. 
Değerli
milletvekilleri, geçmişte birlik, oda ve borsa başkan ve yönetim kurulu
üyelerine böyle bir kısıtlama geldiğinde seçimlerde başvuru sayısı ciddi bir
oranda azalmıştır. İstifa eden üyeler ise geri dönemediklerinden sil baştan
yeni bir seçim yapılmış ve yönetim kurulları belirlenmiştir, bu da ciddi bir
zaman kaybına neden olmaktadır. Şimdi ise kanun teklifimizle, ortaya çıkan iş
yükü ve zaman kaybı da ortadan kalkacaktır. 
Bu
düzenlemenin adrese teslim olduğu ya da kişiye özel yapıldığı fikrine de
katılmamız mümkün değildir. Diğer partilerimiz de, bu teklif yasalaştıktan
sonra, kendi partilerine mensup kişilerin de aday olacağını görecekler.
(Mikrofon
otomatik cihaz tarafından kapatıldı) 
BAŞKAN –
Toparlayın Sayın Milletvekili. 
MEHMET CİHAT
SEZAL (Devamla) - Sayın Başkanım, toparlıyorum.
Dünden beri bazı
tepkiler görüyoruz, “AK PARTİ’li olursa dönsün, başka partili olursa dönmesin.”
demişiz gibi şaşırtıcı tepkilerle karşı karşıya kalıyoruz. Siyaset kötü bir şey
değil değerli milletvekilleri; aksine, siyaseti zenginleştirmemiz, siyasete
katılımda engelleri kaldırmamız, insanları siyasete daha çok yaklaştırmamız
lazım. 
Hepinizin
bildiği üzere Türkiye, Cumhurbaşkanlığı hükûmet sistemiyle yönetiliyor, yani
Cumhurbaşkanımız bir siyasi partinin mensubu ve aynı zamanda Genel Başkanı. Bu
durum kendisinin, tüm vatandaşlarımıza eşit ve tarafsız hizmet etme çabasına
hiçbir zaman engel teşkil etmemiştir. Seçilir seçilmez “Sadece bana oy
verenlerin değil, 77 milyonun Cumhurbaşkanı olacağım.” diyerek bu konudaki
hassasiyetini de belli etmiştir. Bizler de on altı yıldır ülke yönetiminde söz
sahibi olan AK PARTİ iktidarı olarak her zaman aynı duruşu sergilemeye
çalıştık. Zaten siyaset ilkeli ve adaletli olmayı gerektirir. 
(Mikrofon
otomatik cihaz tarafından kapatıldı) 
MEHMET CİHAT
SEZAL (Devamla) - O yüzden, odalara ve birliklere siyaset karışacak derken,
yaptıkları siyasetten kötü bir şey gibi bahseden milletvekillerine de
katılmadığımı bildirmek istiyorum.
Son olarak -dün
tabii konuşma yapacaktık, nasip olmadı, bugün söylemek istiyorum- tüm dünya
çocuklarının 20 Kasım Dünya Çocuk Hakları Günü’nü kutluyor, bu vesileyle 6-7
Ekim olaylarında arkadaşlarıyla kurban eti dağıtırken bölücü hainler tarafından
katledilen 16 yaşındaki Yasin Börü’ye ve 31 Temmuz 2018’de Hakkâri Yüksekova’da
yine hainler tarafından yola tuzaklanan patlayıcının infilak etmesi sonucu
yaşamını yitiren 11 aylık Bedirhan Karakaya’ya rahmet ve tüm dünya çocuklarının
açlıktan, yokluktan, savaştan ve tüm kötülüklerden uzak büyüdüğü bir gelecek
diliyorum.
Hepinizi
saygıyla selamlıyorum. (AK PARTİ sıralarından alkışlar)
BAŞKAN – Şimdi
madde üzerinde on dakika süreyle soru-cevap işlemi yapacağız. Bu sürenin beş
dakikası soruya, beş dakikası da cevap işlemine ayrılacaktır. 
İlk soru Sayın
Şahin’e aittir. 
Buyurun Sayın
Şahin.
SUZAN ŞAHİN
(Hatay) – Öncelikle Adana Fekeli hemşehrilerime yangın sebebiyle geçmiş olsun
dileklerimi sunuyorum. 
Hatay’a yakın
bölgelerde teşvik kapsamında olan iller bulunduğundan Hatay’a yatırım
gelmemektedir. Mevcut yatırımcılar da Osmaniye’ye kaymış durumdadır. Hatay’ımız
kayıtlı ve kayıtsız 500 binin üzerinde Suriyeli mülteciyi misafir ediyor, 3
kişiye düşen paydan 4-4,5 kişiye hizmet veriyor. İki mutsuz toplum yan yana
duruyor. Ekmeğimizi paylaşıyoruz ancak iki tarafa yetmez oldu. Tarımın yok
olması, sınır kapılarının açılmaması, dolar kurundaki hızlı yükseliş ve ağır
zamlarla ekonomisi durma noktasına gelen Hatay’da halk Büyükşehir Belediye
Başkanı Sayın Lütfü Savaş’ın başlattığı kampanyayla kısa sürede 500 bin imza
toplayarak 5’inci teşvik bölgesi talebini Hükûmete duyurmaya çalışmıştır.
BAŞKAN – Sayın
Beko…
KANİ BEKO
(İzmir) – Sayın Başkan, İzmir’in Karabağlar ilçesine bağlı Kavacık köyünde
çıkarılan mermer nedeniyle köyün üzerini ve meşhur Kavacık üzümü diye bilinen
üzüm bağlarını büyük bir toz bulutu kaplamaktadır. Bu durum nedeniyle köy ve
civarında büyük bir çevre kirliliği ve olumsuz sağlık koşulları oluşmaktadır.
Aynı zamanda toprak gözeneklerindeki azalma sonucu tarım alanlarında verim
düşmekte ve bu durum bölgede ekonomik kayba neden olmaktadır. Bu kapsamda
bölgede kaç adet mermer ocağı bulunmaktadır? Kaçı ruhsatlandırılmış ve kaç
mermer ocağı ruhsat alımı için başvurmuştur? Ruhsat alımı sırasında ÇED
raporları alınmış mıdır? Bu raporların sonuçları nelerdir? Olumsuz ÇED raporuna
rağmen açılan mermer ocağı var mıdır? Bölgede bulunan mermer ocakları için
hangi sıklıkla denetimler yapılmaktadır? Bu denetimlerin sonuçları nelerdir?
Bölgede bulanan tarım alanlarına ve yer altı sularına gerekli ölçümler yapılmakta
mıdır?
(Mikrofon
otomatik cihaz tarafından kapatıldı) 
BAŞKAN
– Sayın Arslan…
KANİ
BEKO (İzmir) – Bir cümle söyleyeceğim Sayın Başkan, bir cümle; önemli de ondan…
Söz verirseniz memnun olurum, bir cümle söyleyeceğim. 
BAŞKAN
– Buyurun. 
KANİ
BEKO (İzmir) - Zarar gören tarım alanları ve ürünlerle ilgili bir tasarrufunuz
olacak mı? 
Çok
ince bir yapıya sahip olan toz atıklarının kuruduktan sonra havada uçarak
insanlarda ve tüm canlılarda akciğer solunum yollarının tıkanmasının nedeni
olduğu bilinmektedir. Bu nedenle kanser vakalarının artması muhtemeldir. Bu
konuda bir önlem alınmakta mıdır?
Teşekkür
ederim. 
BAŞKAN
– Sayın Arslan…
KAZIM
ARSLAN (Denizli) – Sayın Başkan, değerli milletvekilleri; iktidar partisinin
sürekli seçim kanunlarıyla oynamasını anlayamıyorum. Gelin, hep beraber adrese
teslim olarak yapılan bu kanun yerine halkın beklemekte olan sorunlarını
çözelim. Örneğin, uzman çavuşların sorunlarını çözelim, onları kadrolu yapalım,
3600 gösterge haklarını verelim, emeklilikte yaşa takılanlarla ilgili
düzenlemeyi yapalım, kadroya alınmayan taşeron işçilerinin kadroya alınmasını
görüşelim ve çözelim, Türkiye muharip gaziler ile 15 Temmuz gazileri arasındaki
eşitsizlikleri giderelim; 15 Temmuz gazilerinin yararlandığı gibi faizsiz ev
kredisi verelim, muharip gazilerin askerî kamplardan, sosyal tesislerden
faydalanmasını sağlayalım. Yine, muharip gazilerin kamu hastanelerinden ve kamu
araçlarından…
(Mikrofon
otomatik cihaz tarafından kapatıldı)
BAŞKAN
– Sayın Zeybek…
GÖKAN
ZEYBEK (İstanbul) – Sayın Başkan, Malatya ili Hekimhan ilçesinde Malatya
Büyükşehir Belediyesi tarafından yapılan altyapı çalışmaları tamamlanmış ancak
iki buçuk yılı aşkın zaman dilimi içinde yapılmış olan altyapıların üst yapısı
tamamlanmamış, kış koşullarına giren Hekimhan ilçemizde yollar çamur, insanlar
seke seke yürümektedir. Malatya Büyükşehir Belediyesi Hekimhan ilçesindeki ana
yolların asfaltını ne zaman yapacaktır?
BAŞKAN
– Sayın Aydoğan…
TURAN
AYDOĞAN (İstanbul) – Teşekkür ederim Sayın Başkanım.
İş
kazaları bitmek bilmiyor. Zonguldak Kilimli’de maden ocağında metan gazı
patlamasından dolayı işçilerimiz hayatını kaybetti ve yaralananlar var. Ölenler
ışıklar içinde uyusunlar, yaralılara acil şifalar dilerim. 
Patlamanın
yaşandığı maden ocağının ruhsatsız olması, bunun bir iş kazası değil iş
cinayeti olduğunu gösteriyor. İşçi Sağlığı ve İş Güvenliği Meclisinin
verilerine göre sadece geçtiğimiz eylül ayında 157 işçi iş cinayetlerinde
yaşamını yitirdi. Bu yılın ilk dokuz ayında ölen işçi sayısı ise 1.450. İşçi
sağlığı ve güvenliğinde sendikalar, meslek odaları ve üniversitelerin
katılımıyla özerk bir kurumsal yapı oluşturulmadığı, ILO normlarına uygun
olarak yeniden düzenlemeler yapılmadığı sürece bu cinayetlerin önünü alamayız.
Çalışma ve Sosyal Güvenlik Bakanına soruyorum: Bu iş cinayetlerinin önlenmesi
için kaç işçinin daha ölmesi gerekiyor?
Teşekkür
ederim.
BAŞKAN
– Sayın Komisyon…
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Saygıdeğer Başkanım, teşekkür ediyorum.
Bu kanun
teklifinin son maddesini görüşüyoruz. Değerli arkadaşlarımız bizimle ilgili
olmayan soruları ifade ettiler. Anayasa’nın 98’inci maddesinin beşinci fıkrası
yazılı sorunun nasıl sorulacağıyla ilgili düzenlemeyi gerçekleştirmiş. İç
Tüzük’ümüzün 96’ncı ve 100’üncü maddeleri arasında da yazılı sorunun nasıl
olacağıyla ilgili düzenlemeler var. 
“Yazılı soru
MADDE 96- Yazılı
soru, kısa, gerekçesiz ve kişisel görüş ileri sürülmeksizin; kişilik ve özel
yaşama ilişkin konuları içermeyen bir önerge ile yazılı olarak cevaplanmak
üzere milletvekillerinin, Cumhurbaşkanı yardımcıları ve bakanlara yazılı olarak
soru sormalarından ibarettir.
Yazılı soru
önergesi, sadece bir milletvekili tarafından imzalanır ve Başkanlığa verilir.
Yazılı soru önergelerine belge eklenemez.
Başkan, İçtüzük
şartlarına uygun gördüğü önergeleri gelen kâğıtlar listesinde yayımlar ve
ilgili Cumhurbaşkanı yardımcıları ile bakanlara gönderir.”
Kenar başlık:
“Sorulamayacak konular
MADDE 97-
Aşağıdaki sorular Başkanlıkça kabul edilmez:
a) Başka bir
kaynaktan kolayca öğrenilmesi mümkün olan konular;
b) Tek amacı
istişare sağlamaktan ibaret konular.”
“Yazılı sorunun
cevabı
MADDE 99- Yazılı
soruların cevabı, bir Cumhurbaşkanı yardımcısı veya ait olduğu bakanlık eliyle
Başkanlığa sunulur. Başkan, bu cevabı derhal soru sahibine iletir. Cevap ayrıca
soru metniyle birlikte Başkanlıkça alındığı günkü veya bir sonraki birleşim
tutanağının arkasına eklenir.
Yazılı sorular,
Cumhurbaşkanı yardımcıları veya bakan tarafından gönderildiği tarihten itibaren
en geç onbeş gün içinde cevaplandırılır. Tatil ve aravermede de yazılı
soruların havale işlemi yapılır, bu halde onbeş günlük süre tatil ve
aravermeden sonra başlar.
Yazılı sorular
süresi içinde cevaplandırılmazsa, yazılı soru önergesinin süresi içinde cevaplandırılmadığı
gelen kâğıtlar listesinde ilan edilir ve bu durum Cumhurbaşkanı yardımcısına
veya bakanlara gönderilir.” 
Madde 100,
Başkanlıktan sorular. Bu da Türkiye Büyük Millet Meclisi Başkanlığını
ilgilendiren bir konu. 
“Başkanlıktan
sorular
MADDE 100-
Başkanın, Başkanlık Divanının, Başkanlık Divanı üyelerinin ve Danışma Kurulunun
Türkiye Büyük Millet Meclisinin faaliyetleriyle ilgili görevleri hakkında,
Başkanlıktan yazılı soru sorulabilir. Bu sorular Başkan veya görevlendireceği
başkanvekillerinden biri tarafından cevaplandırılır.”
Anayasa’nın 98’e
beşinci fıkrası ve İç Tüzük’ümüzün 96 ile 100’üncü maddeleri arasında bu
soruların nasıl olacağıyla ilgili düzenleme gerçekleşmiş. Bütün sorularda
olduğu gibi muhakkak ki sayın bakanların Türkiye Büyük Millet Meclisini takip
ettirdikleri bir kadroları, elemanları vardır veya Türkiye Büyük Millet Meclisi
tutanaklarını inceleyerek değerli milletvekili arkadaşlarımızın bu çerçevede
kendi bölgeleriyle ilgili samimiyetle, hassasiyetle dile getirdikleri konuları kendileriyle
paylaşırlar diye ümit ediyorum. Paylaştıkları takdirde, herhâlde o milletvekili
arkadaşlarımız da bunu Türkiye Büyük Millet Meclisi üyeleriyle ve diğer kendi
seçmenleriyle, bölgesiyle ilgili de paylaşma imkânı bulmuş olurlar.
Bu süreç içerisinde bizim
cevaplayabileceğimiz herhangi bir soru olmadığından dolayı, bizim bu konuda bir
şey söylememiz mümkün değil. Ama kanun teklifinin, ben özellikle Komisyon
görüşmeleri sırasında bütün siyasi partilerin temsilcilerine teşekkür ediyorum.
Hakikaten katkı yapmaya gayret gösterdiler. Tek madde olan bu teklifle,
milletvekili arkadaşlarımızın verdiği önerge doğrultusunda, Esnaf ve
Sanatkârlar Konfederasyonunun bir talebi dile getirildi. Nitekim, o talep de
Komisyonun çoğunluğuyla kabul edildi. O süreçte, Komisyon aşamasında bizde,
Anayasa’nın 135’inci maddesinde tarif edilen kamu kurumu niteliğindeki meslek
kuruluşlarının tamamıyla ilgili bir görüşmenin olması konusunda bir kanaat
oluştu. Bu kanaati siyasi parti gruplarıyla paylaşmadan, siyasi partilerin grup
başkan vekilleriyle -ki bizim sistemimizde siyasi partilerin gruplarına verilen
bir ehemmiyet vardır, milletvekilleri parti gruplarıyla istişare ederek,
birlikte düşünerek bu kanaatlerini dile getirirler- siyasi parti gruplarıyla
görüşülerek bizim 2 artı 18, tespit edebildiğimiz, kamu kurumu niteliğindeki
kuruluşlarla ilgili bir önerge çalışması gerçekleşmiş oldu. Nitekim, bu önerge
çalışmasında kanunla kurulmuş bütün… Bakın, 135’inci maddedeki kamu kurumu
niteliğindeki kurumların tamamı kanunla kurulmuş kurumlardır. 
(Mikrofon
otomatik cihaz tarafından kapatıldı)
BAŞKAN –
Başkanım, çok kapsamlı bir açıklama yaptınız. 
Buyurun,
toparlayın. 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA ELİTAŞ
(Kayseri) – Komisyonda geçen meseleleri de ifade etmeye çalışıyorum. 
Bütün kurumların
teker teker madde ihdasıyla ilgili konunun gündeme geleceğini çünkü, diyelim ki
Odalar Birliği Kanun’da, Esnaf ve Sanatkârlar Odaları Birliği Kanunu’nda,
Barolar Birliği Kanunu’nda, Ziraat Odaları Birliği Kanunu’nda, Serbest
Muhasebeci Mali Müşavirler Odaları Birliğiyle ilgili kanunda, Bankalar Birliği
Kanunu’nda -isimleri şu anda aklıma gelenleri ifade ediyorum- her bir kanunda
ayrı bir değişiklik yapma imkânı Komisyonun salt çoğunluğuyla mümkündür; salt
çoğunluk için 14 milletvekilinin olması gerekir. AK PARTİ Grubu olarak 1
milletvekili arkadaşımızın yurt dışında, 1 milletvekili arkadaşımızın da sağlık
sebebiyle bulunamamasından dolayı 11 milletvekiliydik. Diğer siyasi partilerle
konuştuk, Milliyetçi Hareket Partisiyle konuştuk, onların da 1 milletvekilleri
var, 12 milletvekili. Komisyonun önergeyi kabul edebilmesi için 14
milletvekiline ihtiyaç vardı. Bildiğim kadarıyla, siyasi parti grupları
konuştular. Değerli arkadaşlar, İç Tüzük’ün 87’nci maddesine göre -sanıyorum
sekizinci fıkrası- başka bir maddede değişiklik teklifi verilebilmesi için beş
siyasi parti grubunun mutabakatı şarttır. Bu İç Tüzük bir manada farklı şekilde
geliyor ama bundan önceki teamüller çerçevesinde beş siyasi parti bir araya
geldiği takdirde bunun uygulamaları ortaya çıkmıştır. Grup başkan vekilleri bu
konuyla ilgili istişarelerini, müzakerelerini yaptılar. Hatta, biz 20 tane
madde ihdası yerine, sadece tek 1 maddeyle genel bir düzeleme, Anayasa'nın
135’inci maddesindeki tarif edilen kurumlarla ilgili bir kod kanun şeklinde -1
maddelik kod kanun, yürürlük, yürütmeyle beraber 3 madde olabilecek- bir kanuni
düzenlemeyi yapalım, diğer 2 maddeyi yani Esnaf ve Sanatkârlar Odaları Birliği
ile Türkiye Odalar ve Borsalar Birliğinin Kanunu’na ilave edilen ek 1 ile ek
2'nci maddeyi de mülga edecek, teklif metninden çıkaracak bir düzenlemeyi
yapalım diye bu tekliflerimizi de siyasi parti gruplarına, sanıyorum, grup
başkan vekilleri sunmuşlardır. Ama beş siyasi partinin mutabakatı olmadığından
dolayı maalesef 2 kurumun, Esnaf ve Sanatkârlar Odaları Birliği ile Türkiye
Odalar ve Borsalar Birliğinin Kanunu’na ek maddeler ilave edilerek bu düzenleme
gerçekleşmiştir. Eğer yine siyasi parti grupları bir araya gelip anlaşırlarsa
zaman geçmiş değil, 30 Kasım tarihinde bu işleri de yapabilmek mümkündür diye
ifade ediyorum.
Genel Kurulda
katkı sağlayan değerli milletvekillerine de teşekkür ediyorum. Arkadaşlarımızın
fikirlerini paylaşmasak da onların iddialarına, itirazlarına katılmasak da
Anayasa'ya aykırılık iddiaları veya arkadan dolanma gibi meselelerin biz
Komisyon olarak doğru olmadığını düşünsek de onların görüşlerine saygı
duyduğumuzu ifade ediyorum. 
Kanun teklifinin
hayırlı uğurlu olmasını temenni ediyorum.
Buradaki mesele,
hiç kimseye, kişi veya kuruma özel bir düzenleme değil, kişilerin yarış
yapabilmeleriyle ilgili engeli ortadan kaldırmak için yapılan bir düzenlemedir.
Ben 298 sayılı Kanun’un ek 7’nci maddesiyle ilgili bir geçmişine bakayım dedim,
geçmişle ilgili pek fazla bir düzenleme bulamadım. 1990 yılında yapılan
değişiklik var, 1961 tarihli 298 sayılı Kanun’da, istifa ettikten sonra geri
dönüşü mümkün olmayan bir düzenleme var. Anlaşılan 1990 yılında yapılan
düzenleme, kişilerin adaylık haklarını kullanabilmek için, önlerindeki engelleri
kaldırabilmek, demokratik haklarını kullanma imkânını sağlayabilmek için
yapılmış.
(Mikrofon
otomatik cihaz tarafından kapatıldı) 
BAŞKAN –
Teşekkür ederiz Sayın Başkan. 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA ELİTAŞ
(Kayseri) – Sayın Başkan, 86’ya göre son konuşma sayıp bir dakika daha
verirseniz…
BAŞKAN –
Toparlayalım Sayın Başkan, meramınızı çok güzel anlattınız yani. 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA ELİTAŞ
(Kayseri) – Bir cümleyle bitiriyorum Sayın Başkan, müsaade ederseniz.
Şimdi, bu
çerçevede, 1990 yılında konulmuş bir düzenlemeyle, demokratik haklarını
kullanan devlet memuru olanlara bu şansı verebilmek adına yapılmış bir iş. Bu
yaptığımız düzenlemede, Odalar ve Borsalar Birliği ve Esnaf ve Sanatkârlar
Kooperatifleri Birliğiyle ilgili kısımda arkadaşlarımızın bu şanslarını
kullanabilmeleri için bir fırsat verilmiştir. 
Hayırlı uğurlu
olmasını temenni ediyorum. 
Yüce Mecliste
katkı sağlayan değerli milletvekillerine teşekkür ediyorum. 
BAŞKAN – Atakan
Bey ilk sırada olmasına rağmen, sisteme yanlış girildiği için ismini
söylemedik. 
Buyurun Atakan
Bey. 
İSMAİL ATAKAN
ÜNVER (Karaman) – Teşekkür ediyorum Sayın Başkan. Bir iş kazasına uğradık
galiba. 
Temel kanun
yapma tekniğinden uzak, Anayasa’ya aykırı, şahsa özel, ısmarlama yasa yapma
âdetinden ne zaman vazgeçeceksiniz? Bir hukukçu olarak sizin bu yasa yapma
usulünüzü ibretle izliyorum. Yaptığınız bu uygulamalar hukuk fakültelerinde
“Nasıl yasa yapılmaz?” dersi olarak okutulmalıdır. Ülkedeki tüm kamu kurumu
niteliğindeki meslek kuruluşlarını değil, kendinize yakın bulduğunuz iki meslek
kuruluşunu seçiyorsunuz. Yapmaya çalıştığınız değişikliğin muhatabı meslek
birliklerinin başkanlarının olumsuz görüşüne rağmen, seçim yasasında yapmanız
gereken değişiklikleri TOBB ile Odalar ve Borsalar Kanunu’nda yapıyorsunuz.
Anayasa’yı ve hukuku dolanıyor, kanuna karşı hile yapıyorsunuz. Böylece “Kanun
nasıl yapılmaz?”ın kitabını yazıyorsunuz. 
(Mikrofon
otomatik cihaz tarafından kapatıldı)
BAŞKAN – 4’üncü
madde üzerinde iki önerge vardır, önergeleri aykırılık sırasına göre işleme
alacağım. 
İlk önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 14 sıra sayılı Türkiye Odalar ve Borsalar Birliği ile Odalar ve Borsalar
Kanununda Değişiklik Yapılmasına Dair Kanun Teklifi’nin 4’üncü maddesinin
aşağıdaki şekilde değiştirilmesini arz ve teklif ederiz.
 Tacettin
Bayır Kazım Arslan Alpay
Antmen
 İzmir Denizli Mersin
 Müzeyyen
Şevkin Özgür Özel Suzan
Şahin
 Adana Manisa Hatay
MADDE 4- Bu
Kanun hükümlerini Adalet Bakanı, İçişleri Bakanı ve Cumhurbaşkanı müştereken
yürütür.
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA ELİTAŞ
(Kayseri) – Katılmıyoruz Sayın Başkanım.
BAŞKAN –
Adana’daki yangınla ilgili söz istiyor sayın milletvekili.
Buyurun.
V.- AÇIKLAMALAR (Devam)
57.- Adana Milletvekili Mehmet Metanet Çulhaoğlu’nun, Adana ilinin Feke
ilçesindeki Şehit Koray Özel Anadolu Lisesi Öğrenci Pansiyonu’nda çıkan yangın
nedeniyle Fekeli hemşehrilerine geçmiş olsun dileğinde bulunduğuna ilişkin
açıklaması
MEHMET METANET
ÇULHAOĞLU (Adana) – Feke ilçemizde bulunan 170 kapasiteli Şehit Koray Özel
Anadolu Lisesi öğrenci yurdunda çıkan yangın nedeniyle Fekeli hemşehrilerime
geçmiş olsun dileklerimi iletirken yangının kısa sürede söndürülmesi ve can
kaybının olmamasından memnuniyetimi belirtiyor, öğrencilerimizin mağduriyetinin
giderilmesi yönünde duyarlı davranan yetkililere teşekkür ediyorum.
Teşekkür ederim
Sayın Başkan.
CAHİT ÖZKAN
(Denizli) – Sayın Başkanım…
BAŞKAN – Buyurun
Sayın Özkan.
58.- Denizli Milletvekili Cahit Özkan’ın, Adana ilinin Feke ilçesindeki
yangının nasıl meydana geldiğine ve alınan tedbirlere ilişkin açıklaması
CAHİT ÖZKAN
(Denizli) – Teşekkürler Sayın Başkan.
Adana’nın
Feke ilçesinde meydana gelen yangın faciası hakkında Adana Valiliği ve Feke
Kaymakamlığından aldığımız bilgiye göre, 80 kız öğrencimizin kaldığı yurtta
telefon şarj etmek için prize takılan kabloda meydana gelen bir yangın faciası
söz konusudur. Sadece bir odada bir yatağın yanmasından ibaret olan yangın
neticesinde olası risklere karşı çocuklar yurttan tahliye edilmiş ve civardaki
yurtlara yerleştirilmiştir, tedirgin olan bazı aileler de çocuklarını
köylerdeki evlerine taşımışlardır. Valilik de köyden okuluna intikal etmek için
gerekli servis imkânlarını da sağlamış bulunmaktadır. Adana Valiliği ve Feke
Kaymakamlığı meydana gelen olayla ilgili incelemelerini sürdürmektedir. Olası
risklere karşı gerekli tedbirlerin alınması yönünde de çalışmalar yapılacaktır.

Genel
Kurulun bilgisine arz ederim. 
ERKAN
AKÇAY (Manisa) – Sayın Başkan…
BAŞKAN
– Buyurun Sayın Akçay. 
59.- Manisa Milletvekili Erkan Akçay’ın, Adana ilinin Feke ilçesindeki
yangın nedeniyle geçmiş olsun dileğinde bulunduğuna ve ihmal söz konusuysa
aydınlatılması gerektiğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Adana’nın
Feke ilçesindeki kız yurdunda meydana gelen yangın nedeniyle öncelikle geçmiş
olsun dileklerimi iletiyorum ve bu yangında bir can kaybı olmaması şimdilik tek
tesellimizdir. 
Bu
yangının çıkış nedeni ve meydana gelen varsa hata ve ihmallerin de en kısa süre
içerisinde aydınlatılmasını bekliyoruz.
Teşekkür
ederim Sayın Başkan.
AYŞE
SİBEL ERSOY (Adana) – Sayın Başkan…
BAŞKAN
– Adana Milletvekilimize de söz verelim.
Buyurun
Sayın Milletvekili. 
60.- Adana Milletvekili Ayşe Sibel Ersoy’un, Adana ilinin Feke
ilçesindeki Şehit Koray Anadolu Lisesi Öğrenci Pansiyonu’nda çıkan yangından
dolayı Fekeli hemşehrilerine geçmiş olsun dileğinde bulunduğuna ilişkin
açıklaması
AYŞE
SİBEL ERSOY (Adana) – Ben de Feke Şehit Koray Anadolu Lisesi Öğrenci
Pansiyonunda çıkan yangından dolayı Fekeli hemşerilerime geçmiş olsun
dileklerimi iletmek istiyorum.
Teşekkür
ederim Başkanım. 
IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Isparta Milletvekili Recep Özel ve 2 Milletvekilinin Türkiye Odalar
ve Borsalar Birliği ile Odalar ve Borsalar Kanununda Değişiklik Yapılmasına
Dair Kanun Teklifi (2/1287) ve Sanayi, Ticaret, Enerji, Tabii Kaynaklar, Bilgi
ve Teknoloji Komisyonu Raporu (S. Sayısı: 14) (Devam)
BAŞKAN
– Önerge hakkında konuşmak isteyen Hatay Milletvekili Suzan Şahin.
Buyurun
Sayın Şahin. (CHP sıralarından alkışlar) 
SUZAN
ŞAHİN (Hatay) – Sayın Başkan, değerli üyeler; hepinizi saygıyla selamlıyorum. 
Bitmeyen
davalar, haksız tutuklamalar, uzun tutukluluk süreleri ve en önemlisi
gerçekleşmeyen adalet. Hepimiz biliyoruz ki Türkiye ciddi hukuk sorunlarıyla
boğuşuyor. Bu durum uluslararası endekslere de yansıyor. Dünya Adalet
Projesi’nin Küresel Hukukun Üstünlüğü Endeksi genel sıralamasında 99 ülke
içinde 59’uncu sırada yer alan Türkiye, temel haklar kategorisinde 78’inci,
açık devlette 69’uncu, düzen ve güvenlikte 67’nci, sivil adalet sisteminde
47’nci sırada yer aldı. Bu vahim tablonun temelindeyse Türkiye’deki temel hukuk
ve hukukçu sorunları yer almaktadır. Adaletin sadece bir kadın adı olarak
kaldığı ülkemde, vatandaşın elinde kalan tek sığınağı olan savunma hakkını temsil
eden avukatların sorunlarından bahsedeceğim, itibarsızlaştırılmak istenen
avukatlardan.
Avukatlık
mesleğinde başlayan kaos sürüyor. Ülkenin hukuk devleti olabilirliği konusunda
fiilî ve fikrî sorunlar avukatların dünyasını doğrudan etkiliyor. AKP iktidara
geldiği günden bugüne üniversite ve fakülte açmayı bir seçim şovu hâline
getirmiştir. Gençleri meslek sahibi değil sadece diploma sahibi yaparak
işsizler ordusuna katmış, tüm meslek dallarında olduğu gibi avukatlık
mesleğinde de kalitenin düşmesine neden olmuştur. Avukatların iş alanları
günden güne daralıyor ve avukatlar gittikçe yoksullaşıyor. İşçi ve genç
avukatlar ekonomik zorluklarla boğuşuyor. Parası olmayan avukat sağlık yardımı
alamıyor. Avukat sayısındaki hızlı artış ve hukuk eğitiminin kalitesizleşmesi
de avukatların saygınlığını ve niteliğini her geçen gün azaltıyor. Avukat,
haklarını kaybediyor. Bu durumda, avukatların dışında yapılan hukuki iş ve
işlemlerin avukatların alanına kaydırılması ya da yeni iş olanakları
geliştirilmesi gerekmekteyken ortada hukuksuzluklar var. Avukatlık dünyasının
maddi olarak daraltılması çabası var. Avukatlara saldırılar var. Bağlı
oldukları baroları itibarsızlaştırma çabaları var.
Avukatlık
stajına kabul ve avukatlık sıfatını kazanmanın sınava bağlanması şarttır. Hukuk
fakültelerinin kontenjanlarının düşürülmesi, eğitim kalitesinin artırılması
gerekmekte olup yeni fakültelerin açılması engellenmelidir. Sayılar sorunun
büyüklüğünü göstermek için yeterlidir. Yaklaşık 110 bin kayıtlı, 15 bin stajyer
avukat, fakültelerde 70 bin civarı hukuk öğrencisi vardır. Beş yıl içinde
avukat sayısı 200 bini aşacaktır. Mahkeme kalemlerinde, noterlik dairelerinde,
banka şubelerinde, tapu dairelerinde hukuk fakültesi mezunları için belirli
sayıda kadronun ayrılması gerekmektedir. Böylece, işsiz mezunlara iş imkânı
tanınmış olacaktır. 
Ayrıca, derece
hâkimlerinin kıdem ortalamaları son derece düşükken ceza uyuşmazlıklarında
hukukçu olmayanların uzlaştırmacı yapılmasının, avukatsız ara buluculuğu teşvik
eden yaklaşımın ve avukatları bilirkişilik yapmaktan alıkoyan uygulamanın
yanlışlığından da bir an evvel dönülmelidir çünkü hizmetin kalitesi olumsuz
etkilenmektedir. 
İdare mahkemesi
hâkimlerinin herhangi bir fakülte mezunu olmasına izin veren düzenleme, hem
mesleğin hem de vatandaşlarımızın hukuki güvenliği açısından sakıncalıdır,
hukuk devletinin temeline dinamit koymaktır. Bu hatadan derhâl ama derhâl
dönülmelidir. CMK avukatlığında öngörülen ücretlerin düşüklüğü, avukatlık
ücretlerine uygulanan KDV’nin yüksek olması, yabancı avukatlık bürolarının
faaliyet yasaklarını dolanarak neden oldukları vergi kayıpları da haksız
rekabete yol açarak hukukçuların temel sorunu hâline gelmiştir. 
CMK ücretleri en
az asgari ücrete çıkarılmalı, avukatların CMK ücretlerinden KDV alınmamalı,
diğerlerinde de KDV oranı yüzde 18’in altına düşürülmelidir. 
Kamu hizmeti
sunmakta olan avukatlara yeşil pasaport hakkı verilmelidir. 
Yine, kamuda
görev yapan avukatların ek göstergeleri hâkimlerle eşitlenmeli, emeklilik
şartları da yine hâkimlerle aynı olmalıdır. 
Hukukun
üstünlüğü ve yargı bağımsızlığı mücadelesinin avukatlığa, savunmanın
bağımsızlığına, hukuka, hukukun ve ülkenin demokratikleşmesine katkı
sağlayacağı mutlak bir gerçektir. 
İşçi avukatların
sorunlarına hamasi söylemlerin ardına sığınmadan, sorumluluk alarak çözüm
bulmak, avukat sayısındaki devasa artışa, meslek tekelinin daralmasına “Dur”
diyebilmek, genç avukatların sorunlarının hâlli için vergi muafiyeti ve mikro
kredi uygulamaları gibi acil önlemleri devreye sokmak, sağlık hizmeti ve sosyal
yardımların paraya tahvil edilmesinin önünü kesmek, mesleki dayanışmayı en üst
seviyeye taşıyıp yargı görevi içinde en iyi koşulları avukatlara sağlayarak
mesleki saygınlığı yeniden kazanmak avukatların öncelikli talepleridir. 
(Mikrofon
otomatik cihaz tarafından kapatıldı) 
BAŞKAN –
Toparlayın Sayın Milletvekili. 
SUZAN ŞAHİN
(Devamla) - Toparlıyorum Sayın Başkan. 
Bu sorunların
giderilmesi için ivedilikle iyileştirmeye, avukatlık mesleğini itibarlı hâle
dönüştürmeye yönelik adımlar atılmalıdır. Avukatların ekonomik sorunları ile
saygınlıklarının doğrudan bağlantılı olduğunun bilinciyle avukatlara yeni iş
alanları yaratmak ve giderlerini azaltmak yani sorunlarını ortadan kaldırmak
Adalet Bakanlığının görevidir. Bugün sayıları 110 bine ulaşmış olan avukatların
sorunlarının çözümü konusunda Adalet Bakanlığı eylem planı oluşturarak gerekli
çalışmaları derhâl yapmalıdır. Unutulmamalıdır ki savunma yoksa yargı da
yoktur.
Bu arada, Odalar
ve Borsalar Birliğine tanımlanan hak neden diğer odalara tanımlanmıyor? Bu da adaletsiz.
Kişiye özel hak tanımlamalarını asla kabul etmiyoruz, ya herkese ya hiç
kimseye.
Saygılarımı
sunuyorum. (CHP ve HDP sıralarından alkışlar) 
BAŞKAN –
Önergeyi oylarınıza sunuyorum: Kabul edenler... Kabul etmeyenler... Kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan (2/1287) esas numaralı Türkiye Odalar ve Borsalar Birliği ile Odalar ve
Borsalar Kanunu’nda Değişiklik Yapılmasına Dair Kanun Teklifi’nin 4’üncü
maddesinin aşağıdaki şekilde değiştirilmesini arz ve teklif ederim.
“Madde 4- Bu
Kanun hükümleri Cumhurbaşkanı tarafından yürütülür.”
 Zeki
Hakan Sıdalı Metin Ergun Ümit
Dikbayır
 Mersin Muğla Sakarya
 Arslan
Kabukcuoğlu  İmam Hüseyin Filiz  Ayhan
Altıntaş
 Eskişehir Gaziantep Ankara
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA ELİTAŞ
(Kayseri) – Katılamıyoruz Sayın Başkan.
BAŞKAN – Önerge
hakkında konuşmak isteyen Mersin Milletvekili Zeki Hakan Sıdalı.
Buyurun Sayın
Sıdalı. (İYİ PARTİ sıralarından alkışlar)
ZEKİ HAKAN
SIDALI (Mersin) – Sayın Başkan, değerli milletvekilleri; yüce heyetinizi
saygıyla selamlıyorum.
Konuşmama
başlamadan önce tüm öğretmenlerimizin 24 Kasım Öğretmenler Günü’nü kutluyor,
Başöğretmen Atatürk’ü rahmet ve minnetle anıyorum.
Geleceği inşa
etmekle görevli öğretmenlerimiz ne yazık ki geleceklerinden umutsuzlar.
Ülkemizde sayısı yarım milyonu bulan atanamayan öğretmenler mağduriyet
yaşamakta, atanan öğretmenlerse sözleşmeli öğretmen modeliyle görevlerinde zor
günler geçirmektedirler.
Öğretmenlerimizin
refahını sağlamak geleceğe yapılacak en büyük yatırımlardandır. Mutlu öğretmen mutlu
öğrenci demektir. Öğretmenlerimizin haklı mücadelesinde her zaman yanlarında
olacağız. 
Sayın
milletvekilleri, kanunlar kişiye özel değildir, geneldir ve kapsayıcıdır ama
önümüze gelen bu tasarı ne geneldir ne de kapsayıcı. Bu kanun tipik bir “ad
hoc” kanun örneği denemesidir. “Ad hoc” amaca özel, niyete mahsus demektir, tam
da içinde bulunduğumuz durumu anlatmaktadır. Teklifin geçtiği Komisyonda tam 56
kanun teklifi bekliyor ve siz aniden bu teklifi gündeme alıyorsunuz. Kişiye
özel kanun mu hazırlıyorsunuz? Esnaf kredi batağında; elektrik, mazot maliyeti
tavan yapmış; vergi borcunu bırakın, vergi taksitini bile ödeyemiyor. Sabah
akşam birileri konkordato ilan ediyor, esnaf daha da batıyor, bitiyor. Son
çalıştırabildiği 3-5 işçisi işsiz kalıyor. Hepimiz ekonomik krizi görmüyorum,
duymuyorum, bilmiyorum derken anlaşılan o ki herkes için değil, seçilmiş,
ayarlanmış birileri için jet hızıyla kanun çıkarmaya çalışıyorsunuz. Kim bu
birileri? Bu yasayı kim için çıkarıyorsunuz? Bu kanunu buraya getirenler, bu
seçilmiş birilerini Türk kamuoyuna açıklamak zorundadırlar. 
Sayın
milletvekilleri, belli ki bu seçilmişlere pek de güvenilmiyor. “Seçimi
kazanamazsak oda başkanlığımız gitmesin.” korkusuyla hareket eden, belediye
başkanı, siyasetçi olamaz. Bu iş cesaret işidir, yürekli insan ister.
Kaybetmekten korkan evinde otursun, aday olmasın. 
Kıymetli
milletvekilleri, meslek kuruluşlarında görev yapanların yerel ve genel
seçimlerde aday olmaları en doğal haklarıdır. İYİ PARTİ de bu hakkın en büyük
destekçisidir. İsteyen aday olabiliyor zaten ama aday gösterilemeyen veya
seçilemeyenlerin, amorti misali, görevlerine dönmeleri etik değildir. Odalarda
edinilen tecrübenin siyasete yansıması faydalı olur ama siyasileşen kişilerin
siyasetüstü kuruluşlara bir ileri, bir geri gidip gelmeleri sakıncalıdır, adil
hiç değildir. Günlük siyasi çekişmelerin nüfuz etmesi bu kuruluşların tarafsızlığını
azaltılır, işlevini ve verimliliğini düşürür. Hem aday olup sonra dönüp
siyaseti nasıl eleştirecekler? Üyeler belki de siyasi görüşünü bilmeden oy
verdikleri yöneticinin, seçildiği makamı siyasi bir basamak olarak görmesini
hoş karşılamayacaklar. Bu durumda, geri dönen kişinin meşruiyeti
sorgulanacaktır. Seçilmiş bir üyenin istifasının ardından geri dönmesi için
izlenecek yol, yeniden seçimle olmak zorundadır. Soruyorum sizlere, ne
yapacağız? AK PARTİ’nin esnaf odası, Cumhuriyet Halk Partisinin birliği, İYİ
PARTİ’nin borsası mı olacak? Kuruluşları siyasileştirecek, işlemez hâle mi
getireceğiz? Bu kuruluşlar zaten, iş insanlarımızın, esnaflarımızın parti,
ideoloji ve inançlarını gözetmeden dayanışmalarını artırmayı hedeflemiyor mu?
Hem dayanışacağız hem örgütleşeceğiz hem de parti parti bölüneceğiz; böyle bir
şey olur mu, böyle bir kanun kabul edilir mi?
Geçen hafta TOBB
açıklama yaptı “Bu teklifi geri çekin.” dedi. Detaylarını daha evvelki
konuşmacılar defaten açıkladılar. Soruyorum size, bu yasa, eğer TOBB vesair
kuruluşlar istemiyorsa, kimin için çıkıyor? Bu yasa, birlik, oda başkanını, iş
dünyasını, esnafı, milleti temsil etmiyorsa, kimin küçük menfaatlerini temsil
ediyor? 
Ulusal ölçekte
en yüksek makamlar partili oldu, şimdi de yerel kurumlarımız siyasallaşıyor,
partili hâle geliyor. AK PARTİ böyle davranarak ülkemizdeki çoğulculuğu tepeden
tırnağa çökertiyor diye düşünüyorum. Bunlar, muhalefete nefes aldırmama
hevesleridir; devletin tüm kurum ve kuruluşlarını ele geçirme hayalinin, tek
sesliliği yaratma hayalinin yansımalarıdır. 
(Mikrofon
otomatik cihaz tarafından kapatıldı) 
BAŞKAN –
Toparlayın Sayın Milletvekili.
ZEKİ HAKAN
SIDALI (Devamla) – Bizler ulusalda nasıl tek adam dayatmasına karşıysak aynı
şekilde, partili oda, partili birlik başkanına da karşıyız. 
Tüm ifade
ettiğim duygularımla, kanun teklifini yeniden gözden geçirmenizi umuyor, yüce
heyetinizi saygıyla selamlıyorum. (İYİ PARTİ sıralarından alkışlar)
BAŞKAN – Şimdi
önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
Teklifin tümünü
oylamadan önce, İç Tüzük’ün 86’ncı maddesi gereğince oyunun rengini belli etmek
üzere, aleyhte İstanbul Milletvekili Sayın İbrahim Özden Kaboğlu konuşacaktır.
Buyurun Sayın
Kaboğlu. (CHP sıralarından alkışlar) 
İBRAHİM ÖZDEN
KABOĞLU (İstanbul) – Sayın Başkan, Divan, değerli milletvekilleri; ayrı siyasal
akımlara ve ayrı siyasal gruplara mensup milletvekilleri olarak bizleri birleştiren
şey hukuktur ve öncelikle Anayasa’nın 81’inci maddesidir. Biz, Anayasa’nın
81’inci maddesi çerçevesinde hukukun üstünlüğüne ve Anayasa’ya sadakat yemini
etmiş bulunuyoruz. Hemen yanı başında 11’inci madde var, “Anayasanın
bağlayıcılığı ve üstünlüğü.” Bu madde ise başta yasama organı olmak üzere bütün
devlet organlarını bağlayıcı niteliktedir. Bu nedenle, biz, yasamayı Anayasa’yı
uygulayan başlıca, biricik organ diye tanımlarız. Peki, kamu kurumu
niteliğindeki meslek kuruluşları açısından durum nedir? Onlar Anayasa madde
135’e göre örgütlenmiş kurumlardır ve onları birleştiren başlıca kavram ise
kamu tüzel kişisi olmalarıdır. Bugün yasayla kurulmuş 20 örgüt var ise hepsi
Anayasa madde 135’e tabidir ve onları birleştiren başlıca kavram kamu tüzel
kişisi olmalarıdır. Kamu tüzel kişisi olması demek kendine göre bütçesi olan,
organları olan, alacakları ve borçları olan ve siyasal iktidarlara karşı,
yönetime karşı özerkliği bulunan kuruluşlar demektir. Bunların özerklik
ölçüsünde yine Anayasa ve yasalarında tanımlanan amaçlarına ulaşmaları
mümkündür ve hizmet üretmeleri o ölçüde mümkün olabilmektedir. 
Şimdi, bu yasa
önerisine baktığımız zaman 20 örgütten, 20 kuruluştan sadece 2’si için geçerli
bir yasa çıkarılmaktadır. Bir, acaba neden bu yasa çıkarılmaktadır, bunun haklı
bir gerekçesi iki gündür yaptığımız tartışmada ortaya konulamadı. Hangi
toplumsal ihtiyaç, bu ortaya konulamadı. Neden bu ayrım yapılıyor, 18 bir yana
2 bir yana; bunun da herhangi bir haklı nedeni ortaya konulamadı. Ben baro
üyesi bir vekilim. Eğer burada baro da yer alsaydı, ben “hayır” derdim, “Diğer
19’u olmadığı sürece baro da yer almasın.” derdim. Bu açıdan ciddi bir biçimde
her 2 kategori arasında yani 18 kamu kurumu niteliğindeki meslek kuruluşuyla,
18 kamu tüzel kişisi ile 2 kamu tüzel kişisi arasında hiçbir haklı nedene
dayanmadan bir ayrım yapılıyor. Bu, Anayasa’nın 10’uncu maddesine aykırıdır,
defalarca dile getirildi. Fakat bunun ötesinde, doğası itibarıyla Anayasa madde
135’e böyle bir düzenleme aykırı olduğu gibi, esasen demokrasi ve hukuk ayrımı
bakımından -ki bazı üyeler demokrasiye vurgu yaptılar- hukuk içerisinde belirli
tutarlılığa dayanan... Sonuç olarak demokrasi, eğer birey özgürlüğünü koruyorsa
değer ifade eder, yoksa bir örgütün içerisinden çıkan aday tarafsız olduğu için
ona oy verilmişse ancak sonra o kişi politikaya girdiği zaman belki aynı
oylamada ona oy verilmeyecek; o zaman siz o başkan politikaya atıldıktan sonra
nasıl olur da örgüt üyesinin iradesinin yine geçerli olduğunu varsayarsınız.
Sonuç olarak,
demokrasinin temeli birey özgürlüğüdür. Kaldı ki bugün baro başkanı ile oda
başkanı -eğer bu teklif yasalaşırsa- eşit koşullarda politik yarışmaya
girmeyeceklerdir çünkü birinin arkasında kendi örgütü olacaktır -nasılsa yasal
güvencesi var, seçilemezse de dönecek- ama öbürü tamamen başkanlıktan
uzaklaşacaktır. Bu bakımdan, her ne kadar gerekçe öne sürüldüyse de “Bu, 298
sayılı Yasa’yla ilgili değildir.” dense bile, esasen 67’nci maddenin son
fıkrasına aykırıdır diğerleri arasında. 
(Mikrofon
otomatik cihaz tarafından kapatıldı) 
BAŞKAN –
Toparlayın Sayın Milletvekili. 
İBRAHİM ÖZDEN
KABOĞLU (Devamla) – Toparlıyorum Sayın Başkan. 
Bu bakımdan,
burada diğer aykırılıklara girmek için zamanımız yok, zaten tekrar edildi
defalarca. Fakat hukuk ve demokrasi anlayışına bu Mecliste bu kadar birbirine
tezat teşkil edecek derecede zıt olmamalıydı çünkü bizi birleştiren Anayasa
kuralları var. 
Benim önerim,
hep olduğu gibi, eğer bir toplumsal ihtiyaç varsa 20’sine ilişkin bir düzenleme
yapmak. Bu kadar açık anayasal aykırılık taşıyan bir düzenlemeye “Evet.”
demekten kaçınmak için herhâlde hukukçu olmaya gerek yok, vekil olmaya da gerek
yok; Anayasa’yı okumak, okuyabilmek yeterli. Üstelik, biz Anayasa’nın
üstünlüğüne yemin etmiş vekilleriz. Tabii ki Anayasa’ya aykırı bir düzenlemeye
“Evet.” demek mümkün değildir, aykırılık olur ama onun ötesinde Anayasa ihlali
olur. Anayasa ihlalinden kaçınmamız gerekir diye düşünüyorum. Bu konuda hem biz
grup olarak bundan kuşkusuz kaçınacağız ama benim hukukçu olarak tavsiyem,
bütün üyelerin Anayasa’ya aykırılıktan ve Anayasa’yı ihlal eyleminden
kaçınmaları yönünde olacaktır. Tavsiyem budur. 
Hepinize
saygılarımı sunuyorum. (CHP sıralarından alkışlar)
BAŞKAN –
Teklifi…
III.- YOKLAMA
(CHP
sıralarından bir grup milletvekili ayağa kalktı)
ÖZGÜR ÖZEL (Manisa)
– Oylamadan önce, toplantı yeter sayısı aranması için yoklama talebimiz var. 
BAŞKAN – Sayın
milletvekilleri, teklifin tümünün oylanmasından önce yoklama talebi vardır,
şimdi bu talebi yerine getireceğim. 
Önce talepte
bulunan 20 milletvekilinin tespitini yapacağız: Sayın Özel, Sayın Karabat,
Sayın Aydoğan, Sayın Köksal, Sayın Kaboğlu, Sayın Sümer, Sayın Polat, Sayın
Sertel, Sayın Ceylan, Sayın Özcan, Sayın Kaya, Sayın Zeybek, Sayın Hancıoğlu,
Sayın Kılınç, Sayın Karaca, Sayın Barut, Sayın Çelebi, Sayın Yavuzyılmaz, Sayın
Süllü, Sayın Bankoğlu.
BAŞKAN – Yoklama
için üç dakika süre veriyorum ve başlatıyorum. 
(Elektronik
cihazla yoklama yapıldı)
BAŞKAN –
Toplantı yeter sayısı vardır.
IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Isparta Milletvekili Recep Özel ve 2 Milletvekilinin Türkiye Odalar
ve Borsalar Birliği ile Odalar ve Borsalar Kanununda Değişiklik Yapılmasına
Dair Kanun Teklifi (2/1287) ve Sanayi, Ticaret, Enerji, Tabii Kaynaklar, Bilgi
ve Teknoloji Komisyonu Raporu (S. Sayısı: 14) (Devam)
BAŞKAN –
Teklifin tümünü oylarınıza sunuyorum: Kabul edenler… Kabul etmeyenler… Kabul
edilmiştir. 
Teklif kabul
edilmiş ve kanunlaşmıştır.
Birleşime on
dakika ara veriyorum.
Kapanma Saati: 23.06
ALTINCI OTURUM
Açılma Saati: 23.30
BAŞKAN: Başkan Vekili Celal ADAN
KÂTİP ÜYELER: Fatma KAPLAN HÜRRİYET (Kocaeli), Bayram ÖZÇELİK (Burdur)
-----0-----
BAŞKAN – Türkiye
Büyük Millet Meclisinin 20’nci Birleşiminin Altıncı Oturumunu açıyorum.
2’nci sırada yer
alan Kocaeli Milletvekili İlyas Şeker ve 6 Milletvekilinin Çevre Kanunu ve Bazı
Kanunlarda Değişiklik Yapılmasına Dair Kanun Teklifi ve Çevre Komisyonu
Raporu’nun görüşmelerine başlayacağız.
2.- Kocaeli Milletvekili İlyas Şeker ve 6 Milletvekilinin Çevre Kanunu
ve Bazı Kanunlarda Değişiklik Yapılmasına Dair Kanun Teklifi (2/1285) ve Çevre
Komisyonu Raporu (S. Sayısı: 15) (x)
BAŞKAN –
Komisyon? Yerinde.
Komisyon Raporu
15 sıra sayısıyla bastırılıp dağıtılmıştır.
Sayın
milletvekilleri, alınan karar gereğince, bu teklif İç Tüzük'ün 91'inci maddesi
kapsamında temel kanun olarak görüşülecektir. Bu nedenle, teklif, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı oylanacaktır.
Teklifin tümü
üzerinde söz isteyen İYİ PARTİ Grubu adına Hasan Subaşı, Antalya Milletvekili.
(İYİ PARTİ sıralarından alkışlar)
İYİ PARTİ GRUBU
ADINA HASAN SUBAŞI (Antalya) – Sayın Başkan, değerli milletvekilleri; hepinizi
saygıyla selamlıyorum. 15 sıra sayılı Çevre Kanunu ve Bazı Kanunlarda
Değişiklik Yapılmasına Dair Kanun Teklifi hakkında İYİ PARTİ Grubu adına söz
almış bulunuyorum.
Komisyon
toplantısında yapılan eleştiriler 15, 16, 20 ve 27’nci maddeler hususunda
olmuştur. Ben bu konuya kısaca değindikten sonra çevre konusunda Antalya’daki
bir özensizlik ve sonucunda husule gelen felaketler hakkında açıklama yapmaya
çalışacağım.
Bu torba yasa ve
torba yasalar âdet hâline gelmiştir. Birçok şeyi, olumlu olumsuz şeyi bir araya
koyarak hem yasa yapma tekniğindeki özensizlikleri hem de çevre konusundaki
özensizlikleri maddeleri incelediğimizde görüyoruz. 
Bu yasadaki
1’inci maddeye baktığımız zaman, naylon poşetlerin kaldırılması ve o konuda bir
maliyet getirmek suretiyle, benzeri maddelerin kullanımının giderek azalması
düşünülmüş. Olumlu madde gibi görülmekle birlikte hemen 20’nci maddeye
baktığımız zaman şöyle bir değişiklik yapılmış: Kıyılara sulak alanlar da ilave
edilmek suretiyle sulak alanlarda da yenilenebilir enerji santrali kurmanın
yolu açılmıştır. E şimdi, sulak alanlarımızı zaten yıllardır kurutma
çalışmalarıyla heba etmiş bulunuyoruz ve yeniden sulak alanları oluşturmak ve
oradaki kuş popülasyonunu artırmak, canlılığı yeniden ihya etmek için
uğraşırken sulak alanları da bunun içine koymak suretiyle ciddi bir tehdit
yaratmışız ve enerji santralleri kurma yolunu açmış bulunuyoruz. Yani bir
tarafta 1’inci maddeyle çevre duyarlılığı göstermeye çalışırken 20’nci maddeyle
çevre konusundaki duyarsızlığımızı gene ön plana çıkarıyoruz.
15’inci maddeye baktığımız
zaman, danışman firmaların fennî mesul mimar ve mühendislerine uzmanlık
alanlarına göre kamunun inşaatlarında denetim yetkisi veriyoruz. Hemen
Anayasa’nın 128’inci maddesine baktığımız zaman “Kamu hizmetlerinin
gerektirdiği asli ve sürekli görevler, memurlar ve diğer kamu görevlileri
eliyle görülür.” der. Oysa bu yasada, 15’inci maddede Anayasa’nın 128’inci
maddesi hükmünün dışına çıkarak kamunun inşaatlarında özel sektör denetiminin
yolunu açıyoruz. 
Hemen 16’ya
baktığımız zaman müteahhitlerin sınıflandırıldığını görüyoruz. Çevre ve
Şehircilik Bakanlığı tarafından kamunun işini yapan müteahhitlerin
sınıflandırıldığını görüyoruz, bu da doğrusu müteahhitler arasında haksız
rekabete neden olabileceği gibi kamu otoritesi tarafından kayırılmalara da yol
açabilir endişesi taşıyoruz. 
Ama bunların
arkasından gelen 27’nci maddeye dikkat ettiğimiz zaman, 27’nci maddede kentsel
dönüşümle ilgili birçok çalışmanın hüsranla sonuçlandığını görüyoruz ve
müteahhitlerin işi bıraktığını maalesef yaşamaya başladık. İstanbul’da
Fikirtepe’de çok önemli bir kentsel dönüşüm çalışmasının yarım kaldığını
üzülerek görüyoruz ve yaşıyoruz. Burada da Çevre ve Şehircilik Bakanlığı çözüm
arıyor. Nasıl bir çözüm bulabiliriz? Tabii, akla sigorta geliyor. Yani “Kentsel
dönüşüm sonucunda mağdur olan arsa sahiplerinin, hak sahiplerinin haklarını
koruyabilmek adına sigorta sistemi geliştirilebilir.” denmesine rağmen, o zaman
geçmişe dönük olanlarda ne yapılacağı konusunda açıklık getirilmemiştir. Oysa
geçmişe dönük sigorta ve kira ödemesi yapmak suretiyle mağduriyetler
önlenebilir diye düşünüyoruz. 
Hemen
Fikirtepe’nin yanına Antalya’yı da ilave etmek istiyorum. Antalya Varlık ve
Kepezaltı Mahallelerinde benim dönemimde birkaç yıllık bir çalışmayla binlerce
kişinin gecekondu parsellerinin Gecekondu –önleme- Yasası çerçevesinde
vakıflardan kamulaştırmasını yapmıştık ve bunun için de yıllarca emek çektik ve
yüzlerce, binlerce parselin kamulaştırmasını yapmak suretiyle, 1.300 dönümlük
araziyi Büyükşehre kazandırmak suretiyle Büyükşehrin kasasına koyduk ve onun
gibi binlerce dönüm arazide de hak sahiplerinin tapularını vermek kısmet
olmuştu fakat bu Varlık ve Kepezaltı Mahallesi’ndeki 1.300 dönümün tapusunu
verememiştik. Fakat bugünkü belediye on yıllar sonra hak sahiplerine bu
parselleri, hak sahiplerinin arazilerini vermek yerine dikey konutlara, aynı
TOKİ konutları gibi, 3-4 bin hak sahibi olmasına rağmen, 20 bin konutluk bir
projeye başladılar. Otuz altı otuz ayda hak sahiplerinin dairelerini verme
koşulunu getirdiler fakat neredeyse otuz ay olmasına rağmen hâlâ yarısına bile
gelememiştir. Yine aynı şekilde orada da bir kentsel dönüşüm arızası
yaşanabilir diye endişe ediyoruz ve sigorta sisteminin getirilmesi ve otuz altı
ayı geçmesi hâlinde de oradaki yurttaşların kirasının ödenmesi önemlidir ve bir
an önce yapılması için devletin ve Büyükşehrin gerekli tedbirleri alması
gerekir diye düşünüyoruz. 
Değerli
milletvekilleri, sıkça şu tür şeyleri yaşıyoruz: Sayın Cumhurbaşkanı çıkıp
dikey yapılaşma ya da şehirlerimizde yatay yapılaşma sözünü edebiliyor. Hemen
ardından da Çevre ve Şehircilik Bakanımız ona paralel “Bundan sonra
şehirlerimizde dikey yapılanma ya da yatay yapılanma…” diyebiliyor. Oysa şehir
planlarını (A) grubu karne sahibi uzman şehir plancıları yapar,
Cumhurbaşkanları ya da Çevre ve Şehircilik Bakanları şehir planlarından anlamak
zorunda değildir. Hiç bilmedikleri ve uzmanlık isteyen bu konularda
konuşmalarına da gerek yoktur. Çünkü dikey yapılaşma ya da yatay yapılaşma o
bölgenin konumuna göre, arsanın konumuna göre, deniz görüp görmemesine, sosyal
donatı ihtiyacına göre, bütün bunlar hesap edilerek, rüzgârı ve konumu, iklimi
hesap edilerek uzmanlar marifetiyle planlanır ve o bölge planlanırken altyapı
da hesap edilerek hem yoğunluk planı yapılır hem konut adedi ona göre belirlenir
hem de nerede dikey, nerede yatay yapılanma olacağına bu uzmanlar, şehir
plancıları, şehir müellifleri karar verir. Onun için bazı alanlarda dikey
olabileceği gibi bazı alanlarda da yatay ya da yatay dikey karışımı olabilir.
Bu, bakanların uzmanlık alanı değildir, ancak şehir plancılarının uzmanlık
alanıdır, arazinin konumu ve altyapı da bu konuda çok önemlidir.
Şimdi,
15 ve 16’ncı maddelerdeki, yasaların hilafına yapılan düzenlemelere baktığımız
zaman 27’nci maddeyle ben bağdaştırabiliyorum. Çünkü 27’nci maddede kentsel
dönüşümle ilgili sorun çıkan alanlarda Çevre Bakanlığı şöyle bir yetki almak
istiyor: İhale Yasası dışında müteahhide doğrudan işi vermek istiyor. O zaman
15’inci maddedeki denetim yetkisinin özel sektörde olması ve 16’ncı maddedeki
müteahhitlerin sınıflandırılmasının 27’nci maddenin altyapı hazırlığı olduğunu
rahatlıkla anlayabiliyoruz. Yani, yasanın 15’inci, 16’ncı ve 27’nci
maddelerinde buradaki rahatlığı sağlayabilmek bakımından düzenlemeler
yapılmıştır. 
TOKİ
mantığından da vazgeçilmesini diliyorum çünkü şehirlerimizin çok yüksek katlı,
çok yoğunluklu binalarla perişan olduğunu, şehirlerde çok ciddi görsel
çirkinlik ve çevre felaketi yaşandığını görüyoruz. Ama şimdi ona karşılık, o
dikey ve çok yoğun yapılara karşılık yatay yapılaşmalar da çözüm değildir.
Çünkü, yatay şehircilikte de sosyal donatı alanı bulamazsınız, spor alanı
bulamazsınız ya da deniz görme ihtiyacınız varsa, denizi görme imkânınız
olmayabilir. Onun için, bıraksınlar, bunlara uzmanlar karar versin. 
Antalya’da
çevre duyarsızlıkları, dikkatsizlikleri, özensizliği yüzünden büyük felaketler
yaşanmıştır. Bildiğiniz gibi, ocak kurmak Maden Genel Müdürlüğünden alınan
“Uygundur.” görüşüyle yeterli oluyor ve Antalya’da da, Kent Konseyinin raporuna
göre, 1.070 tane maden ocağı yani taş ocağı ruhsatı alınmıştır. Bunlar ÇED
raporu alınmadan yapıldığı için… 
Peki,
nasıl ÇED raporu alınmadan yapılıyor? 25 hektara kadar ÇED raporu gerekmiyor.
ÇED raporu gerekmediği için her alınan ruhsat olabildiğince dayatılan yerlerde
alınabiliyor üstelik ve 25 hektarı geçmeyince de o bölgelerde sadece Maden
Genel Müdürlüğünün “Uygundur.” mütalaasıyla işletme ruhsatı alınabiliyor. Bu
nedenle, Antalya’da yüzlerce ocak faaliyette ve faaliyet alanları içinde
“Saklıkent” gibi çok değerli bir turizm alanımız var ve bunun üzerinde, 2 bin
rakımda -yayla evlerinin bulunduğu bir yerdir- 5 tane taş ocağı hem yolları
bozmakta hem de yüzlerce yıllık sedir ve katran ormanlarını molozla kaplamakta,
oradaki TÜBİTAK Gözlemevi görevini yapamaz hâle gelmektedir. Kanser vakaları,
tarım konusundaki yetersizlikler çok ciddi boyutlardadır; yine, araştırmalara
göre astım ve akciğer hastalıkları da artmış bulunmaktadır. 
Peki,
bu taş ocakları niye buralarda yapılıyor? Çünkü yolu hazır, suyu, elektriği
hazır. Müteahhide fazla sorun çıkarmayan yerleşim bölgeleri, çok değerli
ormanlık alanlar olduğu için, müteahhitler tarafından, taş ocağı ruhsatı almak
isteyenler tarafından bu tür alanlar tercih ediliyor. Tarım alanları heba
olduğu gibi, birçok yaşayan insanın bulunduğu meskûn alan olduğu için de çok
ciddi sağlık sorunları yaşanabiliyor. 
Bunlarla
mücadele eden bir kahramanımız vardı; çevre kahramanımız Ali Ulvi Büyüknohutçu
ve eşi Aysin Hanım benim de çok değerli, çok sevdiğim dostlarımdı. Bunlar bir
katliama kurban gittiler, biliyorsunuz. Bu insanlar geçen yıl, 2017 yılının
Mayıs ayında katledildiler. Bu arkadaşımız bir çevre kahramanıydı ve ÇED raporu
olmadığı için yüzlerce maden ocağıyla bire bir mücadele verdi, yürütmeyi
durdurma kararları aldırdı. Fakat 50 bin lira karşılığında, bir cani
tarafından, karı koca, ikisi de katledildi ve öldüren kişi de cezaevinde bir
süre sonra öldürüldü, hepimiz biliyoruz. Bu, çevreye olan özensizlikten,
duyarsızlıktan, olan felaketlerden dolayı arkadaşlarımızı da kaybettik, katliam
yaşandı. 
Dur Dağı vardır
ayrıca, duymuşsunuzdur. Alevi yurttaşlarımızın kutsal saydığı Dur Dağı -bu da
Elmalı Tekke köyündedir- Abdal Musa Tekkesi’nin sırtını dayadığı kutsal dağdır.
Rivayete göre “onunla birlikte dönen” “semah yapan dağ” denir. Bu dağda da taş
ocağı ruhsatı verilmiştir. Alevi yurttaşlarımız yürüyüşler yapmıştır,
protestolar yapmıştır ve Tekke köyündeki hemen hemen birçok yurttaşımız
cezaevine düşmüştür. Hâlâ hapishanelere girer çıkarlar; para cezası alırlar,
para cezasını ödeyemedikleri için sırayla yatarlar çıkarlar protesto ettikleri
için, kutsal dağlarında bu taş ocakları olduğu için. Müteahhitler, hazır yolu,
elektriği, suyu olan bölgeleri seçtikleri için, ÇED raporu istenmediği için,
yüzlerce taş ocağını, Antalya’nın çok kıymetli tarım alanlarını, ormanlık
alanlarını, yüzlerce yıllık sedir ormanlarını, yüzlerce yıllık ardıç
ormanlarını talan ederler ve moloz yığınlarıyla kapatır giderler. Bu, hâlâ
seyredilir ve arkadaşlarımızın kaybı da, katledilmesi de yeterli örnek
olmamıştır. 
Ayrıca tarıma
verdiği zarardan, turizme verdiği zarardan, hayvancılığa, arıcılığa, her türlü
faaliyete verdiği zarardan bahsetmeye gerek yok diye düşünüyorum. Ama bu
özensizlikler bu yasada da yine görülmektedir. Torbanın içine olumlu olumsuz,
olumlu olumsuz birçok şey… Ama aceleyle hazırlanmış olduğunu görüyoruz. Nasıl
ki sulak alanlarımızda, orada yaşayan canlı varlığı yaşatmak, kuş cenneti olan
yerlerde o barınmayı sağlamak için uğraşırken, bir taraftan da orada santraller
kurmak suretiyle o alanlardaki kuş şeylerini de bozmuş olacağız. 
Tekke
köyünden bahsetmişken, Elmalı’da hemen oradaki göllerden de bahsetmek isterim.
Avlan ve Karagöl vardır; Karagöl, Elmalı’nın en düşük kot seviyesindedir, orası
da çok ciddi canlı varlık, kuş ve diğer doğal hayatın canlanabileceği alanlardır
fakat Elmalı’nın en çukur yeridir ve hemen onun 1-2 metre yükseğinde de Avlan
Gölü vardır. Çok şükür, bu yıl Avlan Gölü sulak havza olarak tescil edilmiştir
fakat Avlan Gölü’nün su tutması neredeyse mümkün değildir çünkü ondan da daha
düşük kottaki Karagöl’ü devlet hep kurutma çabasında olmuştur. Onun da sebebi,
50’li yıllarda Karagöl’ün 10 bin dönümlük çanağının iskân amacıyla tapusunu
vermesi nedeniyle çiftçiler yıllardır sürekli “Biz verdiğiniz, sattığınız yeri
ekmek istiyoruz.” dediği için, on yıllardır Devlet Su İşleri kurutma çalışması
yapar, taşkın koruma çalışması yapar. Bunun anlamı şudur: 300 bin dönüm ovası
olan Elmalı Ovası’nın kurutulması demektir, orada bir çevre felaketi yaşanması
demektir. 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekilim.
HASAN
SUBAŞI (Devamla) - O 10 bin dönüm bütün su havzalarının biriktiği alanın on
yıllardır süren kurutma paradigmasıyla Devlet Su İşleri tarafından kurutuluyor
olması Avlan’ı besleyen damarları durdurmaktadır, Avlan Gölü de su havzası
yapılsa da beslenememekte ve 300 bin dönüm ovanın da taban suları
çekilmektedir, Elmalı’nın iklimi değişmektedir, her yıl bir çevre felaketine
adım adım gidilmektedir. Aylardır, yıllardır çalışırız, uğraşırız; artık DSİ
kurutma ve taşkın koruma mantığını bırakarak orada birikmiş milyonlarca
metreküp suyu sulamada kullansın, çevreyi beslemekte kullansın, Avlan gibi su
tescil bölgesini desteklemek için ve orada su havzası olarak canlı varlığın
yetişmesi için gayret etsin diye uğraşırız. İnşallah, bir mücadeleyle bunu
başaracağımıza inanıyorum ama taş ocaklarıyla ilgili dikkatinizi çekmeye
çalıştım.
(Mikrofon
otomatik cihaz tarafından kapatıldı)
HASAN SUBAŞI
(Devamla) - Biraz müsaade eder misiniz Sayın Başkan.
Taş ocakları çok
ciddi zarar vermekte. Onun için önümüzdeki günlerde Meclisimizde bir araştırma
önergesi vermek suretiyle Meclisimizin de dikkatini ve duyarlılığını bu konuya
çekmeye çalışacağız.
SEMİHA EKİNCİ
(Sivas) – Sayın Vekilim, yarın da konuşacaksınız, kalanını da yarın anlatırsınız,
süre bitti bak.
BAŞKAN –
Toparlayalım Sayın Vekilim.
HASAN SUBAŞI
(Devamla) – Bilgilerinize sundum. 
Yirmi saniye
gecikmekle sabrınızı çok zorladım herhâlde.
Saygılar
sunuyorum. (İYİ PARTİ ve CHP sıralarından alkışlar)
BAŞKAN –
Milliyetçi Hareket Partisi Grubu adına Sibel Ersoy, Adana Milletvekili. (MHP
sıralarından alkışlar)
MHP GRUBU ADINA
AYŞE SİBEL ERSOY (Adana) – Sayın Başkan, değerli milletvekilleri; konuşmama
başlamadan önce Zonguldak Kilimli’de maden ocağında hayatını kaybeden
madencilerimize Allah’tan rahmet diliyorum. Aynı zamanda ailesine ve
milletimize de sabırlar diliyorum.
Evet, Çevre
Kanunu ve Bazı Kanunlarda Değişiklik Yapılmasına Dair Kanun Teklifi üzerinde
Milliyetçi Hareket Partisi Grubum adına söz almış bulunmaktayım. 
Sayın vekiller,
beni çok iyi dinlemenizi rica ediyorum çünkü konumuz çevre. Eğer çevreye hak
ettiği saygıyı göstermezsek bundan sonraki tek sorunumuz sadece yaşama tutunmak
olacak.
Evet, “Yeryüzüne
iyi davranın; o size atalarınızdan miras kalmadı, onu çocuklarınızdan ödünç
aldınız.” Doğaya saygılı yaşam şekilleriyle tanınan Amerikan yerlilerine ait bu
söz, günümüzde bizlere ne büyük sorumluluklar yüklendiğini güzel bir şekilde
anlatmaktadır. Ne yazık ki ekonomik kaygılar nedeniyle göz ardı ettiğimiz
gelecek nesillere temiz ve sağlıklı bir çevre bırakma sorumluluğumuzu, bizler
gerekli tedbirleri almadığımızda, katlanmış ve belki de geç kalınmış bir
şekilde sonraki nesillere bir sorun olarak miras bırakacağımızı bilmemiz
gerekmektedir.
Teknolojik
gelişmeler ve sanayileşmeyle paralel olarak yaşanan hızlı kentleşme ve nüfus
artışı hem ülkemizde hem de tüm dünyada insan faaliyetlerinin çevre üzerindeki
baskısını hızla artırmaktadır. Bu süreçte üretim ve pazarlama faaliyetlerindeki
genişleme doğal kaynakların daha yoğun kullanımını kaçınılmaz kılarken sürekli
artan tüketim eğilimiyle birlikte oluşan atıklar da hem miktar hem de zararlı
içerikleri nedeniyle çevre ve insan sağlığını tehdit eder boyutlara ulaşmıştır.

Geçtiğimiz
günlerde başlangıcı verilen Sıfır Atık Projesi’nin ülkemiz ve ekonomisi için
olumlu olacağını düşünmekle birlikte, başta uygulayıcılar olarak tüm
vatandaşlarımızın ve kamunun samimiyetle arkasında durması ve desteklemesi
gerekmektedir. Yani bu projenin bir reklam çalışmasından öteye geçmesini,
atılması gereken adımların da kararlılıkla atılması gerektiğini düşünmekteyim.
Sıfır
Atık Projesi’nin bir parçası olarak geri dönüşüm tesislerinin kurulmasının her
aşamasında olduğu gibi, yerel yönetimlere de büyük sorumluluklar düşmektedir.
Geri dönüşüm, ülke ekonomisine önemli miktarda kazanç sağlayacağı gibi, yeni
istihdam alanları oluşturması açısından da çok büyük önem arz etmektedir.
Ayrıca, Sıfır Atık Projesi’nin uygulanmasının her şeyden önce bir bilinç ve
eğitim meselesi olduğunun ve gerekli bakanlıklarımıza bu konuda da büyük
görevler düştüğünün bilinmesini isterim. Gerekli bilincin oluşturulması için,
başta kamu kurumları olmak üzere, iş yerlerinde ve ülkemizde tüm hanelere
yaygınlaştırılması için gerekli çalışmaların yapılması elzemdir. Bu tür
konularda, nesillere gerekli bilincin aşılanmasında Millî Eğitim Bakanlığımıza
da büyük görevler düşmektedir. 
İnsan
hayatının bir gerçeği olan atıkların toplanması, sınıflandırılması,
değerlendirilmesi ve ekonomiye tekrar kazandırılması çok büyük önem
taşımaktadır. Eğer atıklar doğru tekniklerle toplanırsa, toplama maliyeti yüzde
50 oranında azaltılabilir. Ülkemizde kişi başına düşen günlük atık miktarının 1
kilogramdan fazla olduğu düşünüldüğünde ve sadece İstanbul için yıllık toplama
maliyetinin 220 milyon dolar olduğunu hesaba katarsak atıkların toplanmasıyla
sağlanan ekonomik katkı çok ciddi boyuttadır. Başta enerji sektörü olmak üzere,
enerji ithalatının azaltılması dolayısıyla ülke ekonomisine milyarlarca
dolarlık gelir sağlayacağının da bilinmesi gerekmektedir. 
Dünyada
gelinen noktada ise bazı ülkelerin geri dönüşümün ekonomik boyutunu keşfetmesi
çöp ithal etmelerine neden olmuştur. İskandinav ülkelerinden İsveç, evsel
atıkların modern tekniklerle işlenmesi sonucu elde ettikleri biyogazla ısınma,
ulaşım ve elektrik üretimini sağlamakta, hatta gerekli evsel atığı ülkesinde
üretemediğinden Norveç, İngiltere ve İtalya’dan evsel atık ithal etmektedir.
İsveç, toplanan evsel atığın yüzde 99’unu biyoyakıt, yüzde 1’ini ise tarımsal
gübre olarak değerlendirmektedir. 
Yine
maddelerimiz arasında yer alan kentsel dönüşüm ise ülkemiz için hem deprem
bölgesinde yer alması açısından hem de geri dönüşüm alanında bir fırsat olması
açısından önemlidir. Kentsel dönüşüm aşamasında ortaya çıkacak beton, cam,
bakır, demir ve ahşap, geri dönüşümde kullanılabilen atıklar arasında yer
almaktadır. Ayrıca, kentsel dönüşümle birlikte yapılacak yeni konutların ülke
ekonomimize sağladığı katkı da bilinen bir gerçektir.
Kentsel
dönüşüm konusunda çevre ve şehirciliğe dikkat edilmesi; şahsi menfaatlerin
değil, şehrin ve şehirde yaşayanların gelecek yıllardaki gereksinimlerinin
dikkate alınması; dikey değil, yatay şehirciliğe geçilmesi ve yeşil,
yaşanabilir, yaşayan şehirlerin oluşturulması konusunda planlama yapılması
konularında gerekli hassasiyetin gösterilmesini temenni ediyoruz.
Konuşmamda
geri dönüşüm ve ekonomik boyutu konularına yer vermekle birlikte, müsaadenizle
şimdi, bizim ve gelecek nesillerimiz için en önemli konuya yani çevremizin
sağlığımıza olan etkilerine değinmek istiyorum.
Başta
plastik poşet olmakla birlikte, plastik, yağ ve kimyasal atıklar sağlığımızı
tehdit eden en önemli unsurlardır. Dünyada sanayileşmenin artmasıyla doğada çok
büyük hasarlar meydana gelmiştir. Çevrenin ömrünü kısaltan davranışlar arasında
da plastik poşetlerin kullanımı çok büyük yer tutar. Çok yaygın olarak
kullandığımız bu poşetlerin kontrollü olarak kullanımının azaltılması, geri
dönüştürülmesi ve alternatif ürünlerin kullanımının teşviki gerekmektedir.
1970’li
yıllarla birlikte insan hayatına giren plastik poşet kullanımı, günümüzde
ülkemiz başta olmak üzere, tüm dünyada -kullanım maliyeti çok ucuz olduğu için-
düşüncesizce artmıştır. Geldiğimiz noktada, dünyada her yılda 5 trilyon
civarında plastik poşet üretilirken her saniye 160 milyon poşetin kullanıldığı düşünülmekte,
kullanılan poşetlerin ise yalnızca yüzde 1’inin geri toplandığı bilinmektedir.
Bu rakamlara bakıldığında, insan sağlığı ve dünyayı paylaştığımız diğer
canlıların daha sağlıklı bir ortam içinde yaşamaları gibi konular bizleri
beklemektedir. 
Dünyada
özellikle plastik sektöründe çok büyük önlemlerin alındığını görmekteyiz.
Sadece Türkiye’de her sene 45 milyar poşet kullanılmaktadır, bu da kişi başına
450 tane poşet kullanılıyor demektir. Günümüzde okyanusta bulunan plastik
poşetlerin miktarı Avrupa Kıtası’nın yüzey alanını geçmiş durumda. Poşetler çok
ince oldukları için dalgaların etkisiyle çok küçük parçacıklara ayrılmakta ve
bir süre sonra da mikro plastikler hâline dönüşmektedir. Neticede de bu
balıklar bu plastikleri yiyorlar, biz de bu balıkları yiyoruz. Sonuçta, bu
mikro parçalar besin zinciriyle insan vücuduna da geçmekte. Bu mikro parçalar
sağlığımız için çok zararlıdır, başta kanser olmak üzere birçok hastalığa da
neden olmaktadır; bu nedenle ivedilikle önlem alınması gerekmektedir. 
Plastik poşet
kullanımı ne yazık ki yasaklanamıyor çünkü bunu üretenler var ve bu sektör
önemli bir geçim kaynağı. Bu durumda da yapabileceğimiz tek şey belki de sadece
caydırıcı nitelikte önlemler olacaktır. Ne yazık ki dereler poşetten geçilmez
hâle geldi. Eskiden annelerimiz, babalarımız filelerle ve pazar çantalarıyla,
daha da çevreci bir anlayışla sıfır atık mantığına uygun olarak hareket
ediyorlardı ama şu anda acımasızca poşet kullanıyoruz. Plastik poşetlerin
doğada bozulmaları için gereken süre denizde dört yüz yıl iken karada sekiz yüz
yıldır. Bozulma sırasında zaten tüm zararlı materyaller de toprak ve suya
geçmektedir. İnsanların çalıştıkları arazilerde bu durum ürünlere de etki
ederek sağlığa zararlı durumların ortaya çıkmasına yol açmaktadır. Işığın da
etkisiyle daha zehirli ve küçük petro-polimerlere dönüşen plastik poşetler
sadece tek bir nesli değil, besin zincirini çok uzun süre etkileyecek kadar
uzun ömürlü felaketlere neden olmaktadır. 
Geçen günlerde
medyaya yansıyan ve bir üniversitemizin, Çukurova Üniversitesinin yaptığı
araştırmaya dayandırılan haberlerde, sofralarımızda kullandığımız tuzların
içinde bile başta plastik poşet kaynaklı mikro plastiklerin varlığından
bahsediyordu. Yani şunu kolaylıkla söyleyebiliriz ki: Artık, gelinen bu noktada
işin tadı tuzu kaçmıştır. 
Yapılan birçok
tıp çalışmasına göre, artan kanser vakalarında alışveriş sırasında
kullandığımız bu poşetlerde yer alan materyallerin etkisinin son derece büyük
olduğu söylenmektedir. Plastik poşetlerde saklanan yiyecekler çok ciddi
kimyasallarla etkileşime geçmekte, insan hayatına olumsuz etkisi burada da
kendini göstermektedir. 
Ancak ve ancak
yüzde 1’ini toplamayı başardığımız plastik poşetlerin imhası ise bambaşka bir
sorun olarak karşımıza çıkmaktadır. İmhası sırasında açığa çıkan gazlar da en
az poşetlerin kullanımı kadar çevreye zarar vermektedir. 
Ayrıca
“akciğerlerimiz” diye tabir ettiğimiz ormanlarımızın da yok olma sebeplerinden
biri, çevreye dikkatsizce attığımız plastik poşetlerin neden olduğu
yangınlardır. Çevreye atılan bu poşetlerin şeffaf olanlarının sera etkisi
yaparak ısıyı emmesi orman yangınlarına sebebiyet vermektedir. Üstelik plastik
poşetlerin üretiminde “termoplastik” olarak adlandırılan petrol türevli
maddeler kullanılmaktadır ki bu da çevre ve insan sağlığını büyük ölçüde tehdit
etmektedir. 
Aynı zamanda,
doğaya bırakılan plastik poşetleri hayvanların ve balıkların besin zannetmeleri
sonucu tüketmeye çalışmaları ve sindirim sistemlerinin bozulmasıyla bu
canlıların ölümüne yol açılmaktadır. 
Yukarıda
bahsettiğim konuları alt alta topladığımızda, plastik poşet kullanımının
ivedilikle azaltılması, kullanılan poşetlerin imha yerine geri dönüşüm için
toplanması, kullanım için doğayla barışık materyallerden yapılan ürünlerin
kullanımının teşviki gelecek nesillerimiz açısından bir millî seferberlik
görevidir.
Öte
yandan, bitkisel yağlar ve motor yağlarının dönüştürülmek üzere toplanması ve
doğaya salınmaması çevremiz ve sağlığımız açısından da çok önemlidir.
“Kanalizasyona aktarılan 1 litre yağ 1 milyon litre suyu kirletmektedir.”
denilmektedir. Bahsettiğimiz suyun, hayatımızın devamı için elzem olan
içtiğimiz, kullandığımız içme suyundan tutun, nehirlerimiz, göllerimiz,
denizlerimiz ve hatta barajlarımızdaki su olduğu unutulmamalıdır.
Dönüştürülmeyen ve doğaya salınan yemeklerimizde kullandığımız bitkisel yağlar
su kirliliğinin yüzde 25’ini oluşturmaktadır. Aynı zamanda, bitkisel yağlardan
elde edilen ve biyolojik yakıtlar arasında gösterilen biyodizel, petrolden elde
edilen dizel yakıta göre yüzde 45 oranında daha az karbon salımı yapması,
havayı temiz tutması ve sera gazı salımının azaltılması için de önemli olduğu
bilinmelidir. Ülkemizin, Birleşmiş Milletler İklim Değişikliği Çerçeve
Sözleşmesi, Kyoto Protokolü, Ozon Tabakasının Korunması İçin Viyana Sözleşmesi
ve Ozon Tabakasını İncelten Maddelere İlişkin Montreal Protokolü gibi
milletlerarası anlaşmalara taraf olduğu ve protokollerde vadedilen şartların
yerine getirilmesi için geri dönüşüm aşamasında yapılacak olan çalışma ve
yatırımların çok çok önemli olduğu unutulmamalıdır.
Diğer
bir konu da pet şişelerin ve cam şişelerin geri dönüştürülmesidir. Türkiye
genelinde camın geri dönüştürülmesi manasında Sıfır Atık Projesi çalışmaları
yapılmaktadır. Cam şişelerin çöpe gitmemesi ve bunların ham madde olarak tekrar
kullanılması ciddi bir enerji tasarrufu da sağlar. Cam sanayicilerinin ifade
ettiğine göre, üretimde kullanılan silika yani kum yurt dışından alınıyor.
Silika, fırınlarda eritiliyor ve cam hâline getiriliyor. Bu ham madde için
harcadığımız enerji para olarak 10 birimse geri dönüşüm için toplanan camlar
eritilip tekrar kullanıldığında harcadığımız enerji 1 ya da 2 birimdir.
Dolayısıyla maliyetlerin çok ciddi oranda azalması söz konusudur hem çevre
adına hem de ekonomi adına elde edilen kazanç dikkat çekicidir. Dolayısıyla cam
şişenin depozito sistemiyle toplanması çok önemlidir. 
Toplanan
çöplerin yönetilmesi de önemli olan bir diğer konudur. Sadece İstanbul’daki çöp
miktarı günde 22 bin tonu bulmuştur. Bu 22 bin ton çöpün yönetilmesi
gerekmektedir. Belediyelerin şu anda bütçelerinden çıkan masrafların yüzde 80’i
çöpün toplanması, taşınması ve götürülmesi, bertaraf edilmesine harcanıyor. Bu
çöplerin depolanması hâlinde oluşan metan gazı da çevreyi olumsuz yönde
etkiliyor. Atmosfere giden gaz aynı zamanda iklim değişikliklerine de neden
olmaktadır. Dolayısıyla hem çevresel yönü hem etik yönü hem de ekonomik yönü
noktasında çok ciddi problemler söz konusudur. Bu noktada yeni bir sistem
dizayn edilip gelecek nesillerimize daha sağlıklı, nefes alacakları daha temiz
bir hava, içip kullanabilecekleri daha temiz bir su ve verim alacakları daha
temiz bir toprak için ciddi önlemler almak gerekmektedir. 
Yaban
hayatı temiz ve sağlıklı bir çevre için önemli unsurların başında gelmektedir.
Biz de insan olarak yaşadığımız çevreye ve bu çevreyi oluşturan canlıların
tümüne saygı göstermek zorundayız. Evcil ya da yabani tüm canlılara ve
haklarına saygı duymalıyız. Yaşam alanları istila edilen, medeniyetimizi ve
konforumuzu artırmak adına yaptığımız yatırımlarla rahatsız edilen, yaşam
alanları daralan yabani hayata saygı duymak, en azından yaşamlarını idame
ettirmek için tedbirler almak da bize en yakışanı olacaktır. Gelişen
teknolojiye bağlı olarak otoyollarla ulaşım kolaylaşırken diğer yandan, bu
yollar çizgisel ve sürekli olması nedeniyle doğal yaşam üzerinde kimi yerlerde
aşılması güç bariyerler oluşturmaktadır. Otoyol ve hızlı tren hatları yaban
hayatı türlerinin yaşamı için uygun ve elverişli habitat büyüklüğünü
azaltmakta, ayrıca altyapı düzeyi, oluklar, banketler, çitler ve bentlerin
bariyer etkisinden dolayı habitatları erişilmez kılmakta, bu da popülasyonları
izolasyona doğru sürüklemektedir. Kara, demir ve benzeri yollarla yaşam
alanları bölünen bu canlılar için geçiş alanları oluşturmak ve bu yollardan
kontrolsüz geçişlerini engellemek, bu yolların olumsuz etkilerinden korumak
bizlerin görevi olduğu unutulmamalıdır. Yaban hayatı için önemli geçiş
yollarının otoyollarla kesiştiği yerlerde ise trafik araçlarıyla yaban
hayvanlarının çarpışma riski artmakta, insan, hayvan ölümleri, yaralanmaları ve
maddi hasarlar meydana gelmektedir. Gereken önlemler alınmadığında, otoyolların
yaban hayatı koridorları başta olmak üzere hayvanların hareketine etkisi,
otoyollarda gerçekleşen özellikle nadir tür hayvan ölümleri ve anahtar habitat
tür ve popülasyon yoğunluğu kayıpları yaşanmaktadır. Örneğin, Emniyet Genel
Müdürlüğü verilerine göre 2017 yılında 914, 2018 yılı ilk dokuz ayında 702
hayvana çarpma kazası yaşanmıştır. Yaban hayatı geçiş yapılarının yollara inşa
edilmesi dünyanın birçok yerinde standart hâline gelmiştir; bu, yolların
kısıtladığı doğal yaban hayatı geçişlerinin normalleşmesine ve böylece
biyoçeşitliliğin korunmasına katkı sağlamaktadır. Yaban hayatının ve yaban
hayvanların doğal ortamlarında korunmaları amacıyla sürücülerin uyarılması ve
içinden geçtikleri alanın doğa-canlı örgüsünü tahrip etmelerinin önlenmesine
yönelik bilinçlendirilmesi gerekmektedir. 
Değerli
milletvekilleri, çevreyle ilgili aslında o kadar çok söylenecek söz var ki ama
burada benim vurgulamak istediğim bir tek nokta var: Çevreyi koruma noktasında
gerekli bilinci geliştirmemiz gerekiyor, bu birinci sorumluluğumuz. İkinci
sorumluluğumuz da bu çevreyi koruma bilincini başkalarına da aktarmak
olacaktır. 
Hepinizi
saygıyla selamlıyorum. 
Teşekkür ederim.
(MHP ve AK PARTİ sıralarından alkışlar) 
BAŞKAN –
Türkiye'nin en önemli konusu, çevre konusu görüşülüyor. Özellikle Sayın
Subaşı’nın, Sayın Milletvekilinin söyledikleri gayet güzel. Grup başkan
vekillerimiz televizyon yayını varken o saate denk getirseydi de şu çevre
konusunu görüşseydik bana göre daha hayırlı olurdu. 
MURAT BAKAN
(İzmir) – Başkanım, yarın devam edelim. 
BAŞKAN –
Halkların Demokratik Partisi Grubu adına Oya Ersoy, İstanbul Milletvekili. (HDP
sıralarından alkışlar) 
HDP
GRUBU ADINA OYA ERSOY (İstanbul) - Genel Kurulumuzu saygıyla selamlıyorum.
Evet, şu an HDP
Grubu adına Çevre Kanunu ve Bazı Kanunlarda Değişiklik Yapılmasına Dair Kanun
Teklifi’ne ilişkin görüşlerimizi anlatmak üzere söz almış bulunuyorum.
Öncelikle şunu
belirtmek istiyorum: Evet, bu saatte tartışılması handikaplı olarak, biraz önce
Sayın Başkan tarafından da ifade edilmiş. Bu memleketin geleceği açısından bu
kadar önemli bir teklif hakkında şu ana kadar çok fazla değişiklik yapıldı.
Yine bir torba yasayla karşı karşıyayız ve bu teklifle Çevre Kanunu, İmar
Kanunu ve Afet Riski Altındaki Alanların Dönüştürülmesi Hakkında Kanun’da daha
önce de defalarca yapılan değişikliklere bir değişiklik daha eklemek üzere
buradayız. 
Bugüne kadar
yapılan bütün değişiklikler demek ki yeterli gelmemiş, hâlâ yeni düzenlemeler
yapma peşindeyiz. Çünkü bütün bu düzenlemelerde gerekçelerimizin merkezinde
yani iktidar partisinin gerekçelerinin merkezinde şirketlerin ihtiyacı yatıyor.
O şirketler ki daha fazla kâr için yağmaya ve talana doymuyor. O nedenle, sürekli
onların daha fazla kâr etmesi için birtakım değişikliklere ihtiyaç duyuluyor.
Doğal olarak da bütün bu yaptığınız düzenlemeler, bu ve bundan öncekiler de dâhil,
halka zarar, doğaya zarar, ekolojiye zarar. Bu nedenle de bizler bu kanun
teklifinin reddedilmesi gerektiğini savunuyoruz ve neden karşı olduğumuzu
gerekçelerimizde sizlere tek tek anlatacağız. 
Şimdi, bu kanun
teklifinin şirketler için düzenlendiğini de nereden çıkarıyorsun
diyebilirsiniz. Sizin kanun teklifinizin genel gerekçesinde yazdıklarınızdan
çıkarıyorum. Şöyle diyorsunuz gerekçenizde: “Bu değişiklikler büyüyen sektöre
ve ekonomiye daha uygun yapılmış ve yapılmaktadır.” Zaten, konunun başında
niyetinizi açıkça koymuşsunuz, geri kalan kısmını da bu niyetle okumaya devam
edeceğiz. Biz de sizden bu kanun teklifini savunurken şu sorularımızın
yanıtlarını dinlemek isteriz: Neden, çevreyle ilgili bir kanun teklifinde çevre
ve doğa konu olamıyor? 
Bildiğiniz gibi,
uluslararası birçok çevre ve ekoloji sözleşmelerine imza atarak çeşitli yükümlülükler
üstlendik. Bu kanun tekliflerini hazırlarken bunları ne kadar dikkate
alıyorsunuz? Yoksa uluslararası sözleşmelerden doğacak yükümlülüklerden
kaçınmak için mi bu düzenlemeleri getiriyorsunuz? 
Sayın vekiller,
biz insanlar doğanın bir parçasıyız ve yaşanılabilir bir çevrede ve ekolojik
sistemde yaşama hakkımız var. Bu yaşam hakkımızı yok eden, doğanın kendisi
değil, yine biz insanlar ve kurduğumuz sistemlerdir. “Sürdürülebilirlik”
kavramıyla başlanılan her projenin sonunda “sürekli büyüme” kavramına dönüştüğü
bir ortamda yaşıyoruz. Peki, sizlere soruyorum: Kime göre ve ne kadar büyümeden
bahsediyorsunuz? Neden, sizlerin sürekli büyüme hırsı, diğer yandan, halkın
yaşamını sürdürülemez hâle getiriyor? Biz milletvekillerinin buradaki
görevinin, yatırımcıların işlerini kolaylaştırmak mı yoksa temsil ettiğimiz
halkın çıkarlarını, memleketin doğal varlıklarını korumak mı olması gerekir? 
Bugüne kadar
iktidarın, yatırımcıların işini kolaylaştırmak için yaptıklarının bedelini ülke
olarak hep birlikte ödüyoruz. Örneğin, Muğla’da kurulan 3 termik santral
üzerine yapılan araştırma sonucunda, bu santrallerin 1983-2017 yılları arasında
45 bin erken ölüme neden olduğu ortaya çıktı. Buna ek olarak, kalp damar ve
solunum yolu hastalıkları nedeniyle tedavi gören 46 bin kişinin daha olduğundan
haberdar mısınız? 
Milyonlarca
ağacı keserken, en değerli ormanların ortasına otoyol yaparken, kent
merkezlerini betona gömerken, bitmeyen enerji ihtiyacınızı karşılamaya
çalışırken hangi maliyeti esas aldığınızı sordunuz mu hiç kendinize? Sizler
millet bahçeleriyle göz boyamaya çalışırken, mesela sizin kaleniz Rize’den
bahsedelim. Rizeli vekillere soruyorum: Fırtına Vadisi’nde bulunan ve ülkemizin
tek yaşlı şimşir ormanı niteliğine sahip ormandaki ağaçların kuruduğunu
duydunuz mu? İşte buyurun, size, kuruyan şimşir ağaçları, iyi bakın. Peki,
bunun sebebi ne? Bunun, Sibirya’dan ithal edilen kömürün nakliyesi sırasında
çevreye yayılan mantar hastalığından kaynaklandığını biliyor musunuz? Çünkü
Trabzon ve Rize Limanlarına yanaşan Sibirya kömürü yüklü gemilerin
denetlenmesiyle ilgili bir yönetmelik çıkardınız. Gemiler kentlerin açıklarında
beklemesin, bir an önce yüklerini boşaltsın diye, yine, aynen bugün olduğu
gibi, alelacele çıkardığınız bu yönetmelikten sonra gemiler artık yeterince denetlenemiyor
da ondan.
Sayın vekiller,
şimdi bu kanun teklifinin en önemli maddesine gelelim, 18’inci maddeye. Bu
maddede deniyor ki: “Kıyı ve dolgu alanlarında yenilenebilir enerji kaynak
alanları oluşturulabilir.” Nerede oluşacak bu yenilenebilir enerji kaynak
alanları? Kamu ve hazinenin taşınmazları üzerinde. Kimin için oluşturulacak?
Yatırımcılar için. Neden oluşturulacak? Yatırımlarını daha rahat ve daha hızlı
gerçekleştirebilsinler diye.
Sayın vekiller,
ülkemizin toplam 8.592 kilometre uzunluğa sahip kıyı şeridinin 1.865
kilometresi koruma alanı olarak belirlenmiştir. Bu koruma alanında yaklaşık 3
bin bitki ve hayvan türü yaşamaktadır. Şimdi, siz bu teklifle diyorsunuz ki:
“Koruduğumuz bu yüzde 22’lik alanı da talana açalım.” Bir yandan deniz ve kıyı koruma
alanlarının güçlendirilmesi projeleri yapıyorsunuz, diğer yandan ise korunması
gereken alanların talana açılmasının önünü açıyorsunuz. Bu nasıl bir
çelişkidir? Bu maddeyle ülkemizin deniz alanları, kıyıları, gölleri, yapay
gölleri yenilenebilir enerji kaynak alanı olarak talana açılıyor. Nasıl mı?
Mesela, gidip Akşehir Gölü üzerine yenilenebilir enerji alanı olarak güneş
panelleri koyabilirsiniz. Böylece, suyun buharlaşmasından da faydalanacağınızı
ve daha fazla yenilenebilir enerji üreteceğinizi düşünebilirsiniz. Peki, göl
suyunun güneşle irtibatının kesilmesinin sonucunda göl ve çevresinde yaşayan
canlılara ve bitkilere ne olacağını tahmin edebiliyor musunuz? Suyun
buharlaşması kesilince ne olacağını düşündünüz mü hiç? İşte, buyurun, su
döngüsü size; bu şema. Bunu bize ortaöğretimde gösteriyorlar. Bakınız, yağmur
suyu toprağa karışıyor, dereler ve yer altı kaynakları yoluyla göllere ve
denize gidiyor, sonra da buharlaşarak tekrar gökyüzüne çıkıyor ve yağmur olarak
tekrar geri dönüyor. Şimdi, siz bu buharlaşmayı keserseniz, aslında yağmuru da
kesmiş olmuyor musunuz? Kısacası, siz bu yasayı yaparsanız göl maya tutmaz
artık, sonra da Akşehir Gölü, Eber Gölü, Seyfe Gölü, Avlan Gölü, Uluabat Gölü,
Manyas Gölü ve daha sayamadığım birçok göl, kuruma tehdidiyle karşı karşıya
kalır. Zaten, şu ana kadar izlenen yanlış sanayi politikaları ve tarım
politikaları nedeniyle bu göller ciddi tehdit altında.
Buyurun,
Karadeniz kıyılarına bakın. Bir sahil yolu projesinin bedelini hâlâ ödemeye
devam ediyoruz. Karadeniz halkı ödüyor bunu. Her sene yaşanan sel
felaketlerinde insanlarımızı kaybediyoruz, evlerimize acılar düşüyor. 
Sayın
vekiller, önünüzdeki kanun teklifini açın ve lütfen, bir daha okuyun. Burada
vereceğiniz kararın vebali çok büyük, sakın unutmayın. Şimdi diyeceksiniz ki:
“Onu yapma, bunu yapma. Bu ülke nasıl kalkınacak, nasıl yatırım yapılacak?”
Komisyon toplantılarında bunu tartıştık. İşte bu, hepimizin derdi, hepimizin
sorunu, bunu tartışabiliriz ama bu, doğaya ve dolayısıyla insanlara olan
etkileri hesaplanmadan adım atılmasını gerektirecek kadar önemli değil. Yani bu
memleketin geleceği kadar önemli değil. Yani derler ya, milyarlarca param,
servetim olsun, sağlığım olmadıktan sonra ne işe yarar? İşte biz de diyoruz ki:
İstediğiniz kadar kalkınalım, bahçeden mis kokulu domates yiyemedikçe, güzel
güneşli günler göremedikçe ve bu ülkenin topraklarındaki bütün varlıkların,
bitkilerin, hayvanların yaşama hakkını ellerinden aldıkça ne anlamı var? O
nedenle, burada bizlere düşen, önce kamu ve halk yararını düşünmektir. 
Sayın vekiller,
AKP iktidarları boyunca ne kadar doğa ve kent düşmanı yasa, yönetmelik,
kararname varsa hiç atlanmadan Meclisten geçti ama artık “dur” demenin vakti
geldi. Sizlerden ricam, şapkanızı önünüze koyun artık. Başta iklim, orman,
deniz ve sulak alanlar, biyoçeşitlilik, ekoloji, karbon salımı gibi, aslında
çevre ve ekolojiyi ilgilendiren birçok alanda uluslararası sözleşmelere
imzalarımız var. Bu sözleşmelerin amacı, çevrenin ve doğanın kullanımı ve
korunması ancak sizler genelde kullanım kısmını uyguladınız, korunma kısmını
ise hep es geçtiniz. Mesela biyoçeşitlilik açısından kıskanılacak bir
zenginliğe sahibiz, bununla yıllardır övünürüz ama bu zenginliğimizi
uluslararası haydut şirketlerin yağmasına açan da sizlersiniz. 
Sayın vekiller,
iklim krizi, çölleşme, tarımsal topraklarda tuzluluk oranının artması ve
tarımsal faaliyetlerin gerçekleştirilememesi, biyoçeşitliliğin azalması gibi
önemli sorunlarla karşı karşıyayız. Bizler bugün burada, bunlar yetmiyormuş
gibi elde kalan az miktardaki alanların da yatırıma açılmasını tartışıyoruz.
Lütfen, gelin, hep birlikte bu maddeyi yani 18’inci maddeyi bu kanun teklifi
içerisinden çıkartalım. 
Bir başka
maddeye gelirsek: Yaban hayvanlarının doğal yaşam alanlarından geçen
otoyollarda gerekli tesis, işaretleme ve bilgilendirmenin yapılmasının
amaçlandığı madde. “Tesis” derken ne kastedildiği açık değil bu maddede yani
bununla koruma alanlarında uygun olmayan yapılaşmaların önünü açmış olacağız
eğer bu madde geçerse. 
Yine, teklifte
nazım imar planı ve çevre düzeni planını Mekânsal Strateji Planı’na uyumlu hâle
getirmeyi öngörmüşsünüz. Yine, tekrar olacak ama bu maddede de özne
yatırımcılar maalesef. Mekânsal Strateji Planı’na uyumlu hâle getirmek demek,
kısacası imar ve çevre planlarının yatırımcılara göre yeniden düzenlenmesi
demektir. 
Diğer bir madde
ise kamu kurum ve kuruluşlarınca yapılacak ya da yaptırılacak olan yapıların
denetiminin hizmet alım sözleşmesiyle yapılması öngörülüyor yani denetimi de
özelleştiriyorsunuz. Peki, yine benzer bir soru daha: Bu denetimleri yapacak
olan danışman firmayla kastedilen ne? Bir müteahhit firma mıdır? Binayı yapan
firmaya yaptığı binanın sağlamlığını mı kontrol ettireceğiz? 
Sayın vekiller,
kötüleşen çevre ve biyosferde kriz çağında yaşıyoruz. Öyle, elini kolunu sallayana
yatırım imkânı verirsek bedelini ağır ödeyeceğimizi unutmayalım. Alelacele
geçirmek istediğiniz bu ve benzeri kanun tekliflerinizde ortaya koyacağınız
mega projelerinizin arşa kadar uzanan faydalarını anlatabilirsiniz fakat bu
projenin yaşamsal sonuçları var, bunları göz ardı edemezsiniz. Bu projeler ne
öngörülen zamanda bitirilebilmiştir şu ana kadar ne de öngörülen maliyetlerde.
Tabii ki ekonomik maliyetlerin yanı sıra, çevresel ve toplumsal maliyetler kimi
zaman hesaplanamaz olabilir. 
Üçüncü havalimanı,
liman projesi, Yeşil Yol Projesi, İzmir Körfez Geçiş Otobanı Projesi, JES’ler,
Kanal İstanbul Projesi, Martı Projesi, Haliç Projesi gibi mega projelerinizin
halkın ve kamunun yararı gözetilmeden yapılması toplumsal sonuçları
artırmaktadır. Bu projeleri verdiğiniz uluslararası haydut şirketler
cebimizdeki son kuruşa kadar göz dikmiş durumdalar, bunu unutmayın. Örneğin,
İtalyan Astaldi şirketi İtalya’da konkordato ilan etmiş ama bizde üçüncü
havalimanı, birçok yol ve mega projenin de önemli ortağı. Yani İtalya’da batan
firmaya biz on yıl alım garantisiyle para ödeyeceğiz. Peki, daha geçen hafta
İDO örneğinde olduğu gibi yarın İtalyan Astaldi de çıkıp “Ben bu köprüden
yeterince para kazanamıyorum.” dediğinde ne yapacaksınız? 
Mega
projelerinizin hiçbiri yerli ve millî değil, ne birbirinizi ne halkı kandırın.
Geçmediğimiz köprü, kullanmadığımız otoyol için ödeyeceğimiz paraların, hasta
garantili şehir hastaneleri için ödeyeceğimiz paraların gideceği yer yabancı
şirketlerin cebidir. Sizleri şirketlerin daha fazla kâr etmesi, kolay yatırım
yapabilmeleri için değil, doğa ve doğadaki canlılar için Meclis çatısı altında
bu saatlere kadar, sabahlara kadar mesai yapmaya davet ediyorum. 
Sonuç olarak, bu
kanun teklifi sorunları çözmek yerine daha da derinleştirecek belirsizliklere
ve öngörüsüzlüklere, plansızlıklara sahip. Bu nedenle bu kanun teklifine karşı
çıkıyor ve geri çekilmesini istiyoruz. 
Saygılarımızla.
(HDP sıralarından alkışlar)
BAŞKAN –
Cumhuriyet Halk Partisi Grubu adına Gülizar Biçer Karaca, Denizli Milletvekili.

Buyurun Sayın
Karaca. (CHP sıralarından alkışlar)
CHP GRUBU ADINA
GÜLİZAR BİÇER KARACA (Denizli) – Sayın Başkanım, sayın milletvekillerimiz;
Genel Kurulu saygıyla selamlıyorum. 
15’inci sıra
sayılı Çevre Kanunu ve Bazı Kanunlarda Değişiklik Yapılmasına Dair Kanun
Teklifi hakkında Cumhuriyet Halk Partisi Grubu adına söz almış bulunmaktayım. 
Sözlerime
başlamadan önce Cumhuriyet Halk Partisi Çevre Komisyonu üyemiz ve Edirne
Milletvekilimiz Sayın Erdin Bircan’ı saygıyla bu kürsüden anarak sözlerime
başlamak istiyorum. Değerli milletvekilimizin bu kürsüde ve yüce Mecliste doğa
hakları ve çevre için verdiği o anlamlı mücadeleyi kendimize bir miras olarak
kabul ediyor ve onun anısına ve onun verdiği saygıdeğer mücadeleye olan
bağlılığımızla o mirası onurla ve gururla taşıyacağımızı da ayrıca belirtmek
istiyorum.
Değerli
milletvekillerimiz, doğa hakkı temel insan hakları arasında yer almaktadır.
Temiz doğa, yeşil çevre, dengesi korunan atmosfer çağımızın büyük iddiasıdır.
Böyle bir ortamda yaşamak her bireyin de temel hakkıdır. Doğa, tüm formlarıyla
var olma ve kendini yenileme hakkına sahiptir. İnsanın yaşama ve daha kaliteli
bir hayat sürme haklarının temelinde de bu hak yatmaktadır. Cumhuriyet Halk
Partisi olarak doğayı insanın mülkü olarak gören, doğal varlıkları kaynak
olarak görüp sınırsızca ve sorumsuzca tüketen politikaları kabul etmemiz mümkün
değildir. Doğanın korunması ve çevre sorunlarıyla mücadele tüm insanların ve
devletin görevidir. Bu görev, yaşam hakkının yanı sıra sosyal adalet ilkemizin
de bir gereği ve zorunluluğudur. Daha adil ve eşit bir toplum inşa etmenin ön
koşulu, doğayı korumak, yaşam alanlarımızda adaleti sağlamaktır. 
Doğa haklarının
korunması anlamında Anayasa’mızın 56’ncı maddesiyle devlete, çevre kirliliğini
önleme, çevreyi koruma ve genişletme ödevi verilmiştir. Ancak Adalet ve
Kalkınma Partisinin, iktidarı süresince bu ödevi yerine getirmekte ve anayasal
yükümlülükleri yerine getirmekte maalesef sınıfta kaldığını buradan ifade etmek
isterim. Bugün burada yaptığımız görüşmeler dahi Adalet ve Kalkınma Partisinin
doğaya bakış açısının bir özetidir. Adalet ve Kalkınma Partisi Grubu olarak
yeni sistemde de alışkanlıklarınızı değiştirmediğinizi görüyoruz. Yine, bir
torbanın içine pek çok yasa değişikliğini doldurup önümüze getiriyorsunuz.
Meclisteki diğer partileri bir kenara bıraktık, sektör temsilcilerini, sivil
toplum kuruluşlarını ve meslek odalarını kale bile almadan, hiç kimseyle
istişare etmeden önümüze koyduğunuz bu torbayla -ülke yönetimine- yine “Doğa
hakları ve çevre.” diyerek oldubittiye getirecek yasal düzenlemeleri hayata
geçirmeye çalışıyorsunuz.
Önümüze gelen
torba kanunla 7 kanunda değişiklik yapacağız. Çevre Kanunu, Karayolları Trafik
Kanunu, İmar Kanunu, Kıyı Kanunu, Mera Kanunu, Hazineye Ait Taşınmazların Değerlendirilmesi
Hakkındaki Kanun, Afet Riski Altındaki Alanların Dönüştürülmesi Hakkında Kanun
gibi ülkemizin doğal yaşam alanlarına, tarım arazilerine, meralarına,
kıyılarına, kentlerindeki yaşam alanlarına çok ciddi etkileri olacak
değişiklikler öngörülmektedir. 7 kanundaki bu değişiklik 13 Kasım günü elimize
geldi, 15 Kasım günü Çevre Komisyonunda görüşüldü ve bugün bu torba kanun
maalesef bir hafta gibi kısa bir sürede, hiçbir katılımcının, sivil toplum
örgütünün, odanın, bu kanunlardaki değişikliklerle ilişkili odaların görüşleri
dahi alınmadan burada, gecenin bu vaktinde görüşülmeye başlandı.
Öncelikle
“Poşetleri paralı yapacağız. Bisiklet yolları yapıyoruz.” şeklinde pazarlanmaya
çalışılan bu kanun değişikliği teklifinin içeriğine baktığımızda, maalesef
alışageldiğimiz şekilde doğa değil, rant politikalarının kokularını ve izlerini
görmekteyiz. 
Bir kere şunu
net olarak ifade edelim: Torba kanunu bu kez plastik poşete koydunuz ve çevreyi
koruma kandırmacasıyla topluma pazarlamaya çalışıyorsunuz. Belki bilmiyorsunuzdur,
size hatırlatmak isterim. Aslında, poşetlerin parayla satılmasına ilişkin
düzenleme yine AKP, Adalet ve Kalkınma Partisi tarafından 2017 yılında
yürürlüğe giren Ambalaj Atıklarının Kontrolü Yönetmeliği’nde düzenlenmekteydi.
Bu yönetmelikte “Plastik torbalar, 1/1/2019 tarihinden itibaren mesafeli
sözleşmeler ile yapılan satışlar da dâhil olmak üzere satış noktalarında
kullanıcıya veya tüketiciye ücretsiz temin edilemez…” düzenlemesi yer
almaktadır. Peki, poşetlerin parayla satılmasına ilişkin düzenleme 1/1/2019’da
yürürlüğe girecek ise bugün bu kanunun teklifinde “Poşetleri parayla satıyoruz,
çevreye atık salımını azaltıyoruz.” diyerek neden bu düzenlemeye çevreseverlik,
doğa dostu bir görünüm kazandırmaya çalışıyorsunuz? Bu tekliften anlaşılıyor ki
aslında derdiniz atık falan değil.
Bakanlığın
açıklamalarına göre ülkemizde yılda 45 milyar poşet kullanılmaktadır. Bu hesaba
göre, bu teklif uyarınca, 15 kuruştan 6 milyar 75 milyon lira para halktan
toplanacak. Aslında aklımıza şu gelmiyor değil: Hazinenin boşalmış olan kasası
ve ekonomik kriz acaba buradan toplanacak -poşetlerden toplanacak- parayla
aşılmak mı isteniyor? Hadi paralı poşet uygulamasıyla plastik poşet kullanımını
yüzde 90 azalttınız diyelim, yine 675 milyon lira para halkın cebinden gidecek.
Çevreyi korumak için mi yoksa sarayda efuli ya da ejder suyu içilmek için mi
hazineye gelir kaydedilecek?
Değerli
milletvekilleri, unutmayalım, plastik doğada yok olmamaktadır. Çok açık ki,
resme baktığımızda plastik atıkların bir kısmı paralı oluyor ama paralı olmayan
bu plastik atıkların birçoğu da maalesef doğaya salınmaya devam edecek.
Bakanlığın rakamlarına göre Türkiye, 2016 yılında 3,1 milyon ton plastik
ambalaj üretti, poşetler bu atıkların yarısı bile değil. Çin, plastik poşet ve
çöp ithalatına doğaya ve insan sağlığına zararlı diyerek yasaklama getirdi.
Peki, Çin’deki bu yasak nedeniyle Avrupa’nın, İngiltere’nin çöpleri nereye
geliyor biliyor musunuz? Maalesef Türkiye’ye. Türkiye, İngiltere’den en çok
plastik çöp ithal eden ülke durumundadır. 2018 yılının ilk üç ayında Türkiye
İngiltere’den 27.034 ton plastik çöp ithal etti, geçen yılın aynı döneminde
12.022 tondu yani yüzde 100’den fazla bir artış demektir. Burada bize “Sıfır
atık.” diyerek yola çıktığınız bu düzende plastik poşeti paralı yapıp “Doğayı
koruyoruz.” diyenlere, çevreci maskelerinizi lütfen indiriniz diyoruz. Şimdi,
bu sözlerime de itiraz edecek ve “Çöpleri geri dönüştürüyoruz.” diyeceksiniz.
Onu da bilmiyorsanız buradan sizlere anlatayım: Türkiye’nin toplam çöpünün
sadece yüzde 1’i geri dönüştürülüyor, yüzde 99’u ise doğaya salınmaya, doğaya
ve insan sağlığına zarar vermeye devam ediyor. Uluslararası saygın bir bilim
dergisinde yayımlanan araştırmaya göre, Türkiye plastik atıkları geri
dönüştürmek konusunda en başarısız 20 ülkeden biridir. 
Atık denilince
buradan Giresun’un Çavuşlu halkının isyanını da siz milletvekillerimizle
paylaşmak isterim. Geçtiğimiz hafta Karadeniz Bölgesi’nde doğa hakları
ihlallerine ilişkin yürüttüğümüz çalışmalarda Çavuşlu’daki atık depolama tesisi
nedeniyle o bölge halkı isyanlarını orada bize dile getirdiler, bugün bu
kürsüden de sizlerle paylaşmalıyım. Vahşi depolamayla ayrıştırılmadan,
arındırılmadan tonlarca atık burada toplanıyor, halk sağlığını hiçe sayan bu
tesisten dereye bırakılan akışkanların zaman zaman içme suyuna karışması
nedeniyle anonslarla halka “Çeşmelerinizden akan suyu kullanmayın.” deniliyor. 
Değerli
milletvekilleri, Adalet ve Kalkınma Partisi Giresun Milletvekili Sayın Cemal
Öztürk 24 Haziran seçimleri öncesinde Çavuşlu halkına “Burada yaşanan manzara
vahim, seçildiğim günün hemen ertesi günü Çevre ve Şehircilik Bakanıyla görüşüp
bu vahim tabloyu çözeceğim.” vaadinde bulunmuştu. Peki, o günden bu yana sayın
milletvekili ne yapıyor? Çavuşlu halkı kendisinden haber bekliyor, Meclis kürsüsünden
de kendisine bu vaadini ve sözünü hatırlatmak istiyorum. 
Komisyonda
görüşüldüğü hâliyle 27’nci, Genel Kurula gelen hâliyle 25’inci maddeyle
düzenlenen (6)’ncı fıkrayla Bakanlık, müteahhitlerin sahip olacakları
niteliklere dair diğer tüm kanunların üzerine çıkacak bir yetki alıyor, özel
kanunlarla belirlenen standartları bile değiştirme yetkisi alıyor ve bunu kendi
hazırlayacağı planlarla yapabiliyor. Kanun hiyerarşisinde de tamamen aykırı bir
düzenlemeyi bu kanun teklifiyle yürürlüğe koymaya çalışıyorlar. 
Aslında bu kanun
teklifinin Komisyon görüşmelerinde, doğa hakkı kavramına ve içeriğine uygun,
gelecek nesillere anayasal bir sorumluluğun gereği olarak yaşanabilir bir doğa
bırakmak adına olumlu düzenlemeler de hayata geçirildi. Hep olumsuzlukları
konuşacak değiliz ya, bu olumlu düzenlemeleri de sizlerle paylaşmayı bir görev
addediyorum. “ÇED Gerekli Değildir.” kararını, bir kelime oyunuyla doğa hakları
mücadelesini ve yargı kararlarını hükümsüz kılacak bir düzenleme olan “B sınıfı
ÇED olumlu kararı” olarak değiştirilmesini sağlayacak 2’nci ve 5’inci
maddeleri, geçtiğimiz hafta Çevre Komisyonunda Cumhuriyet Halk Partisi Komisyon
üyelerinin verdiği önergeler ve haklı gerekçelerle, mücadeleyle tekliften
çıkartılmış bulunmaktadır. Bu nedenle aslında bu olumlu gelişme de bizler için
ve çevre mücadelesi verenler için oldukça değerlidir. Maddeler aynen kalsaydı
çevrenin korunması için hiçbir ek yaptırım gerektirmeyip sadece isim
değişikliğiyle doğa hakları ihlallerinin üzeri örtülmeye çalışılacaktı. 
Yeri gelmişken
ÇED konusuna da biraz değinmek isterim. ÇED sürecinde mevzuat uygulama ve
yargılama kararlarına uyulması dikkate alındığında ÇED’in bir yasak savma
hâline getirildiğini burada açıkça ifade etmek gerekir. ÇED Yönetmeliği
uyarınca halkın katılımının sağlanması gereken toplantılarda, maalesef o
düzenlemeden ve yapılacak projeden etkilenecek halk polis koridorlarıyla, polis
kordonlarıyla toplantının yapılacağı alana sokulmazken yöre halkından olmayan,
değişik illerden, değişik ilçelerden getirilen insanlarla ÇED bilgilendirme
toplantısı yapılıyormuş gibi tutanaklar yapılıp maalesef bu şekilde
düzenlemeler hayata geçirilmeye çalışılmaktadır. 
Türkiye’de tüm
kanun ve yönetmeliklerin üzerinde bir de bir genelge yayımlandı. Aslında bugüne
kadar yaşadığımız doğa hakları ihlallerinin ve hükümsüz kılınan yargı
kararlarının üzerinde olan bu genelge 2009/7 no.lu Genelge. Dönemin Orman ve Su
İşleri Bakanı Veysel Eroğlu imzasıyla yayımlanan bu genelgeyle maalesef
kanunlar, hukuk, Anayasa ve ÇED başvuru hakları yok sayılmaktadır. 2009/7 no.lu
Genelge gereğince Sivas Eğricek köyü Bakırtepe altın madeninde tam 3 kez alınan
“ÇED Gerekli Değildir.” kararı mahkeme heyetinin oy birliğiyle iptal edildi.
Ama bu genelge nedeniyle 4’üncü kez ÇED raporu alan maden hâlâ çalışmaya devam
etmekte, doğa talanına ve insan sağlığına yönelik tehditleri de giderek
artmaktadır. 
Yine, Antalya
Kumluca ilçesinde Alakır Vadisi’nde “ÇED Gerekli Değildir.” kararının iptalinin
ardından 3 kez ÇED olumlu kararı da iptal edildi. Ancak HES projesi son hızla
devam etmekte; dereleri, ormanları yok etmeye de devam etmektedir. 
Yaşanan bunca
sorun yetmezmiş gibi bir de teklifin 18’inci maddesi kritik bir önem
taşımaktadır; kıyılarda, deniz ve göller dâhil tüm su alanlarında “enerji
yatırımları” adı altındaki enerji hatları projelerinin yapılması düzenlemesini
içermektedir. 
Değerli
milletvekilleri, ülkemizde göller kuruyor, bazı göllerimiz maalesef rant
projeleri nedeniyle artık geri dönülemez bir vaziyette kirlenmektedir. Eğirdir
Gölü, Burdur Gölü, Eber Gölü, Akşehir Gölü kurumaktadır; Muğla Bafa Gölü artık
-bugün reddedilen- Menderes Nehri’nin kirliliği nedeniyle geri dönülemez bir
kirlilik seviyesine ulaşmış bulunmaktadır. Çocuklarımıza, geleceğe bırakacak su
havzalarımız neredeyse kalmayacaktır. 
Değerli
Başkanım, sayın milletvekillerimiz; ülkemizin ormanları, tarım alanları,
dereleri, ovaları kirlilik tehdidiyle karşı karşıyayken kentlerimizde
insanlarımız nefes alacak yeşil alan ve sağlıklı gıdaya ulaşma yolları ararken
maalesef “Çevre Kanunu” adı altındaki bu değişiklik hiçbir soruna çözüm
üretmeyecek bir düzenleme içermektedir. 
Öncelikle bazı
örnekleri de sizlerle paylaşarak konuşmama devam etmek isterim. 17 dönümlük
arazisinde 3.500’ten fazla endemik türe ev sahipliği yapan Botanik Bahçesi, İstanbul
Üniversitesi Botanik Ana Bilim Dalının elinden alınarak müftülük bahçesi hâline
getirilerek Diyanet İşleri Başkanlığına devredilmiş ve bilimsel araştırmaların
yapıldığı Botanik Bahçesi alelacele polis zoruyla boşaltılmıştır. 
Yine,
Bitkisel Biyoçeşitlilik, Geofit Araştırma ve Eğitim Merkezi Müdürlüğü aynı
akıbete uğramış, bitkisel biyoçeşitliliğin korunması, doğadan toplanan süs
bitkisi türlerinin ıslah edilerek yeni çeşitlerin elde edilmesi ve bunların
tescil ettirilmesi gibi faaliyetler yürüten bu merkez, maalesef, sarayın sosyal
tesisine dönüştürülmüştür. 
Değerli
milletvekilleri, bilim olmadan iklimi de doğayı da halk sağlığını da
koruyamayız. Bir iktidarın bilime karşı bakışı neyse, insana ve doğaya bakışı
da odur. Doğa ve insan yaşamını, torbalara doldurup karşımıza getirdiğiniz bu
kanun teklifiyle koruyamayız. O yüzden, gelin, 27’nci Dönem, ülkemizin, ülkede
bizden sonra yaşayacak kuşakların geleceği için, aynı zamanda doğa hakları
için, çevre için doğru ve samimi adımların atıldığı ve tarih yazıldığı bir
dönem olsun. Öncelikle, yapay millet bahçeleri şovuna son verelim, Paris İklim
Anlaşması’nı Parlamentoya getirelim ve bir an önce Parlamentodan geçişini
sağlayarak iklim felaketlerinin önüne geçmek için bir adım atalım. 
ÇED
olarak adlandırdığımız Çevresel Etki Değerlendirmesinin yanında Stratejik
Çevresel Değerlendirme süreçlerini hayata geçirelim ve kümülatif etkilerini
belirleyerek sağlık etki değerlendirmesini de zorunlu hâle getirelim. 
Değerli
milletvekilleri, Trakya bölgemizde can veren Ergene, Ege Bölgesi’nde can veren
Menderes Nehri’ndeki kirlilik artık geri dönülemez boyutlarda. Gelin, bu su
havzalarımızın korunması için tüm su havzalarımızı Ramsar Sözleşmesi kapsamına
alalım ve bir daha geri dönülmesi mümkün olmayacak düzenlemelerle geleceğimize
miras olarak bırakalım. Sivas Divriği Mursal Barajı’nda yaptığınız gibi, içme
suyu havzalarının yanı başına maden projeleri kondurmayalım. Yer altı kaynak
suları, yüzey suları ve yer altı sularının besleme alanlarını mutlak koruma
alanı hâline getirelim. 
Bunlarla
başlayalım, politika tercihlerimizi çok daha ileriye götürebilirsek ancak o
zaman gelecek nesiller bizi hayırla anacaktır. Doğa haklarını her politikamızın
önceliği hâline getirebilirsek ülkemiz ilelebet payidar kalacaktır. 
Değerli
milletvekillerimiz, aynı gök kubbe altında yaşıyoruz, aynı havayı soluyoruz.
Aynı gemide olmasak da rant ve talan politikalarınız yüzünden yok olmakta olan
doğa, günü geldiğinde bizden hesabını soracaktır. Henüz geç değil, Millet
Bahçesi örtüsüyle kentlere ihanetinizi gizlemekten vazgeçin ve diyorum ki: Doğa
hakkı bu torbaya sığmaz, plastik poşette de doğa hakkı hiç durmaz.
Hepinizi
saygıyla sevgiyle selamlıyorum. (CHP sıralarından alkışlar)
BAŞKAN
– Birleşime beş dakika ara veriyorum.
Kapanma Saati: 00.51
YEDİNCİ OTURUM
Açılma Saati: 00.53
BAŞKAN: Başkan Vekili Celal ADAN
KÂTİP ÜYELER: Fatma KAPLAN HÜRRİYET (Kocaeli), Emine Sare AYDIN YILMAZ
(İstanbul)
-----0-----
BAŞKAN – Türkiye
Büyük Millet Meclisinin 20’nci Birleşiminin Yedinci Oturumunu açıyorum.
15 sıra sayılı
Kanun Teklifi’nin görüşmelerine devam ediyoruz.
Komisyon? Yok. 
Ertelenmiştir.
Gündemimizde
başka bir konu bulunmadığından, kanun teklifleri ile komisyonlardan gelen diğer
işleri sırasıyla görüşmek için, 22 Kasım 2018 Perşembe günü saat 14.00’te toplanmak
üzere birleşimi kapatıyorum.
Kapanma Saati: 00.54




(x) 14 S. Sayılı Basmayazı 20/11/2018
tarihli 19’uncu Birleşim Tutanağı’na eklidir.


(x) 15 S. Sayılı Basmayazı tutanağa
eklidir.




