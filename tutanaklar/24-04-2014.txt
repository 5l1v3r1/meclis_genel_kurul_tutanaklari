



TBMM Tutanak Müdürlüðü





 TÜRKİYE BÜYÜK MİLLET MECLİSİ
 TUTANAK DERGİSİ

81’inci Birleşim
24 Nisan 2014 Perşembe

(TBMM
Tutanak Hizmetleri Başkanlığı tarafından hazırlanan bu Tutanak Dergisi’nde yer
alan ve kâtip üyeler tarafından okunmuş bulunan her tür belge ile konuşmacılar
tarafından ifade edilmiş ve tırnak içinde belirtilmiş alıntı sözler aslına
uygun olarak yazılmıştır.)

İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kayseri Milletvekili Yusuf Halaçoğlu'nun, Ermeni
soykırımı iddialarına ilişkin gündem dışı konuşması
2.- Çanakkale Milletvekili Ali Sarıbaş'ın, Gökçeada’nın
ve Bozcaada’nın sorunlarına ilişkin gündem dışı konuşması
3.- Denizli Milletvekili Mehmet Yüksel'in, Denizli ve
çevresinde yaşanan don afeti nedeniyle tarım üreticilerinin yaşadığı sorunlara
ilişkin gündem dışı konuşması
V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Bartın Milletvekili Muhammet Rıza Yalçınkaya ve 19
milletvekilinin, kamu kurum ve kuruluşları tarafından yapılan araç kiralama
ihalelerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/913)
2.- Mersin Milletvekili Vahap Seçer ve 21
milletvekilinin, Suriye’de yaşanan olayların bölge illerimizin ekonomilerine
etkilerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/914)
3.- Erzincan Milletvekili Muharrem Işık ve 19
milletvekilinin, Erzincan’ın tarım, hayvancılık ve ekonomi alanındaki sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/915)
B) Tezkereler
1.- Başbakanlığın, İstanbul Milletvekili Sebahat Tuncel
hakkında tanzim edilen soruşturma dosyasının yeniden değerlendirilmesi için
evrakın ve fezlekenin iade edilmesine dair Anayasa Komisyonu ve Adalet
Komisyonu üyelerinden kurulu Karma Komisyonda bulunan dosyanın Hükûmete geri
verildiğine ilişkin tezkeresi (3/1477)
2.- Başbakanlığın, İstanbul Milletvekili Sebahat Tuncel
hakkında tanzim edilen soruşturma dosyasının yeniden değerlendirilmesi için
evrakın ve fezlekenin iade edilmesine dair Anayasa Komisyonu ve Adalet
Komisyonu üyelerinden kurulu Karma Komisyonda bulunan dosyanın Hükûmete geri
verildiğine ilişkin tezkeresi (3/1478)
C) Önergeler
1.- İçişleri eski Bakanı Muammer Güler, Avrupa Birliği
eski Bakanı Egemen Bağış, Ekonomi eski Bakanı Mehmet Zafer Çağlayan ile Çevre
ve Şehircilik eski Bakanı Erdoğan Bayraktar haklarındaki (9/7) esas numaralı
Meclis Soruşturması Önergesi’ndeki imza sahiplerinden bazılarının imzalarını
geri almaları ve Anayasa’nın 100’üncü maddesinde aranan yeterli sayıda imza
şartını yitirmesi nedeniyle gündemden çıkarılmasına ilişkin önergesi (4/154)
VI.- AÇIKLAMALAR
1.- İzmir Milletvekili Oktay Vural'ın, (9/7) esas
numaralı Meclis Soruşturması Önergesi’nin Meclis Başkanlığı tarafından işleme
alınmaması gerektiğini ifade ettiklerine ve bazı milletvekillerinin imzalarını
çekmelerinin muhalefetin ortaya koyduğu tavrın ne kadar doğru olduğunu
gösterdiğine ilişkin açıklaması
2.- Adıyaman Milletvekili Ahmet Aydın'ın, (9/7) esas
numaralı Meclis Soruşturması Önergesi’nin, adı geçen bakanlarla ilgili tüm
iddiaların araştırılması ve hakikatin bulunması amacıyla yeni bir önerge vermek
üzere geri çekildiğine ilişkin açıklaması
3.- Sinop Milletvekili Engin Altay'ın, (9/7) esas
numaralı Meclis Soruşturması Önergesi’nin Meclis Başkanlığı tarafından işleme
alınmaması gerektiğini Cumhuriyet Halk Partisi olarak kendilerinin de ifade
ettiklerine ve yeni bir soruşturma önergesinin 4 eski bakan için
birleştirilerek Genel Kurulun takdirine sunulmasının doğru olmadığına ilişkin
açıklaması
4.- Hakkâri Milletvekili Adil Zozani'nin, Sinop
Milletvekili Mehmet Ersoy’un CHP grup önerisi üzerinde yaptığı konuşmasındaki
bazı ifadelerine ilişkin açıklaması
5.- Bingöl Milletvekili İdris Baluken'in, Sinop
Milletvekili Mehmet Ersoy’un sataşma nedeniyle yaptığı konuşmasındaki bazı
ifadelerine ilişkin açıklaması
6.- Gaziantep Milletvekili Ali Serindağ'ın, Sinop
Milletvekili Mehmet Ersoy’un CHP grup önerisi üzerinde yaptığı konuşmasındaki
bazı ifadelerine ilişkin açıklaması
VII.- ÖNERİLER
A) Siyasî Parti Grubu Önerileri
1.- CHP Grubunun, 24/4/2014 tarihinde İstanbul
Milletvekili Süleyman Çelebi ve arkadaşları tarafından 1 Mayısta Taksim
Meydanı’nda emekçilerin kutlama yapmasına ilişkin tartışılan sorunlara çözüm
bularak Türkiye’nin altına imza attığı uluslararası sözleşmelere, yasalara
uygun tartışmasız ve gerilimsiz 1 Mayıs kutlamaları için doğru politikaları ve
anlayışları ortaya çıkarmak amacıyla Türkiye Büyük Millet Meclisi Başkanlığına
verilmiş olan genel görüşme önergesinin, Genel Kurulun 24 Nisan 2014 Perşembe
günkü birleşiminde sunuşlarda okunmasına ve görüşmelerinin aynı tarihli
birleşiminde yapılmasına ilişkin önerisi


VIII.- SATAŞMALARA İLİŞKİN KONUŞMALAR
1.- Sinop Milletvekili Engin Altay'ın, Sinop
Milletvekili Mehmet Ersoy’un CHP grup önerisi üzerinde yaptığı konuşması sırasında
CHP Grup Başkanına sataşması nedeniyle konuşması
2.- İstanbul Milletvekili Süleyman Çelebi'nin, Sinop
Milletvekili Mehmet Ersoy’un CHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
3.- Sinop Milletvekili Mehmet Ersoy'un, Sinop Milletvekili
Engin Altay’ın ve İstanbul Milletvekili Süleyman Çelebi’nin sataşma nedeniyle
yaptıkları konuşmaları ve Hakkâri Milletvekili Adil Zozani’nin yaptığı
açıklaması sırasında şahsına sataşmaları nedeniyle konuşması
XIII.- YAZILI SORULAR VE CEVAPLARI
1.- Van Milletvekili Özdal Üçer’in, hükümlü ailelerine
iaşe bedeli çıkarılmasına ilişkin sorusu ve Adalet Bakanı Bekir Bozdağ'ın
cevabı (7/23669) Ek cevap
2.- İstanbul Milletvekili Kadir Gökmen Öğüt'ün, diş
hekimlerinin stratejik personel sayılmasına yol açan düzenlemeye ilişkin sorusu
ve Sağlık Bakanı Mehmet Müezzinoğlu'nun cevabı (7/38954)
3.- İstanbul Milletvekili Mustafa Sezgin Tanrıkulu'nun,
2002-2013 yılları arasında yıllara göre kuruma alınan memurlarla ilgili çeşitli
verilere ilişkin sorusu ve Sağlık Bakanı Mehmet Müezzinoğlu'nun cevabı
(7/39169)
4.- İstanbul Milletvekili Mustafa Sezgin Tanrıkulu'nun,
Bakanlıktaki kadın personelin toplam personel içerisindeki oranı ile üst düzey
kadın yöneticilerin sayısına ilişkin sorusu ve Sağlık Bakanı Mehmet Müezzinoğlu'nun
cevabı (7/39170)
5.- Van Milletvekili Nazmi Gür'ün, Van'daki bir obezite
hastasına ve ildeki obezite hastası sayısına ilişkin sorusu ve Sağlık Bakanı
Mehmet Müezzinoğlu'nun cevabı (7/39295)
6.- Iğdır Milletvekili Pervin Buldan'ın, Bakanlığın
merkez ve taşra teşkilatında çalışan kadın yönetici sayısına ilişkin sorusu ve
Sağlık Bakanı Mehmet Müezzinoğlu'nun cevabı (7/40110)
7.- Hatay Milletvekili Adnan Şefik Çirkin'in,
Aksaray'daki bir mera arazisi ile ilgili iddialara ilişkin Başbakandan sorusu
ve Başbakan Yardımcısı Beşir Atalay’ın cevabı (7/40266)
8.- Ankara Milletvekili Özcan Yeniçeri'nin, son bir yıl
içinde Başbakanlık İletişim Merkezine yapılan başvurulara ilişkin Başbakandan
sorusu ve Başbakan Yardımcısı Beşir Atalay’ın cevabı (7/40564)

24 Nisan 2014
Perşembe
BİRİNCİ OTURUM
Açılma Saati: 14.00
BAŞKAN: Başkan
Vekili Sadık YAKUT
KÂTİP ÜYELER: Muhammet
Rıza YALÇINKAYA (Bartın), Dilek YÜKSEL (Tokat) 
------0------
BAŞKAN – Türkiye Büyük Millet
Meclisinin 81’inci Birleşimini açıyorum.
Toplantı yeter sayısı vardır,
görüşmelere başlayacağız.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, sözde Ermeni soykırımı iddialarıyla ilgili söz
isteyen Kayseri Milletvekili Yusuf Halaçoğlu’na aittir. (MHP sıralarından alkışlar)

IV.- GÜNDEM DIŞI
KONUŞMALAR
A) Milletvekillerinin
Gündem Dışı Konuşmaları
1.- Kayseri
Milletvekili Yusuf Halaçoğlu'nun, Ermeni soykırımı iddialarına ilişkin gündem dışı
konuşması
YUSUF HALAÇOĞLU (Kayseri) – Teşekkür
ederim Sayın Başkanım.
Değerli milletvekilleri, sözlerime
başlarken hepinizi saygıyla selamlıyorum. 
Bugün 24 Nisan 2014, yaklaşık yüz yıl
önce, 1915 yılı 24 Nisanında neler oldu ki Ermeniler 24 Nisanı soykırım günü
olarak anmaktalar, bunları hep dile getiriyorlar; öncelikle bunun üzerinde
kısaca durmak istiyorum. 
Aslında, Osmanlı İmparatorluğu’nun son
dönemlerinde yani Birinci Dünya Savaşı’na girmeden önceki dönemlerde Ermeniler
tarafından Osmanlı İmparatorluğu toprakları içerisinde birtakım illegal
örgütler kurulmuştu, yine Osmanlı İmparatorluğu toprakları dışında da birtakım
illegal örgütler oluşturuldu. Bunların başında 1878’deki Kara Haç Cemiyeti
geliyor, Amerika’daki Ku Klux Klan gibi tamamen ırkçı bir nitelik taşıyor.
1881’de Cenevre’de Hınçak teşkilatı kuruluyor, 1889 yılında Tiflis’te
Taşnaksutyun teşkilatı oluşturuluyor. Bunların hepsi ihtilal yoluyla bir
Ermenistan kurma düşüncesi içerisinde, tüzüklerinde yer vermişler. İşte,
bunların kuruluş tarihlerinden itibaren Osmanlı toprakları üzerinde suikastlar,
bombalamalar ve değişik şekillerde isyan hareketleri söz konusu ediliyor,
Osmanlı Devleti bunlarla terörist gruplar olarak mücadelesini devam ettiriyor,
yakaladıklarını mahkemeye çıkarıyor. 
Tarih 1914’e geldiğinde Ermeniler artık
bu, yurt içinde yaptıkları terör hareketlerinin dışına çıkarak Osmanlı
Devleti’nin savaşa girdiği devletlerle iş birliğine giriyorlar. Mesela
Rusya’yla yaptıkları görüşmeler sonrasında bunu özellikle Ermeni Millî
Delegasyon Başkanı Bogos Nubar Paşa Fransa Dışişleri Bakanına yazdığı
mektubunda şöyle söylüyor: “Rus İmparatorluk Ordusu içerisindeki 150 bin
Ermeni’den ayrı olarak, Şef Andranik ve Nazarbekov komutasında altında 40 bin
Ermeni, Ermeni vilayetlerinin kurtarılışında önemli roller oynamıştır.” 
Şimdi, değerli milletvekilleri yani
Ermeniler, Ruslarla, Fransız ordularıyla ki yarısına yakınını Fransız
ordularının içerisinde Ermeniler teşkil ediyor İngiliz orduları içerisinde
Allenby komutasında… 
Şimdi, bütün bunlar devam ederken dünya
savaşı sırasında 23 yerde isyan çıkarıyorlar ve her bir isyan, ordular -yani
dört cephede savaşan, Çanakkale’de, Kafkasya’da, Filistin’de ve Musul’da
savaşan ordular- arasında telgraf tellerinin geçtiği ana merkezlerde isyanlar
çıkarmak suretiyle Osmanlı ordusunun birbiriyle irtibatını kesmeye
çalışıyorlar. İşte bu sebeple Osmanlı Devleti tehcir kararı alıyor. Ama bundan
daha önce 17 Nisanda, Çanakkale’de ölüm kalım mücadelesi verilirken Ermeniler,
Van’da, Bitlis’te, Muş’ta ve Çatak’ta isyan çıkarıyorlar. İşte bu isyanlara
karşılık Osmanlı Devleti, Ermeni ileri gelenlerini davet ederek bu işlere son
vermelerini aksi takdirde tedbirler, sert tedbirler alacağını söylüyor.
Nitekim, Ermeniler bundan vazgeçmeyince 24 Nisanda 235 Ermeni ileri geleni –ki
bunların hepsi kendi kayıtlarına göre- Ramgavar, Hınçak ve Taşnak Teşkilatı üyesi
kişileri tutuklama kararı alıyor. 180 kişiyi tutukluyor, bir kısmını Ankara
Ayaş Cezaevine, bir kısmını da Çankırı Cezaevine gönderiyor ve bu olay
Ermeniler tarafından beyin takımları saf dışı bırakıldığı için soykırım günü
olarak anılıyor. 
Bundan tam -17 Nisandan sonraki- bir ay
sonrasında, 17 Mayısta Van düşüyor, Van’da 80 bin Müslümanı katlediyorlar ve
ele geçirdikleri genç kız ve kadınlara Akdamar Kilisesine götürülürken tecavüz
ediliyor birçok insana ve bu kadınlar kendilerini göle atarak iffetlerini
koruyorlar. 
Dolayısıyla, bu konuda bir kanun
teklifi de vermiştim, bunlar için bir iffet anıtı dikilmesi için. Ama asıl olan
mesele şu: İnanın ki o bölgelerde yüzlerce toplu mezar var Müslümanlara ait ve
bunların bir kısmını ben kazdım, bir tanesini söyleyeceğim. Annesinin
kucağında, kundağında yatan daha iki çift dişi çıkmış bebek de bunların
arasında, annesinin kucakladığı çocukları şişleyip öyle bırakan toplu mezarlarla
karşılaştım.
Bunun için, aslında sadece tehciri bir
insanlık dışı hareket gibi görmek yerine, aslında meseleye bu boyutlarıyla
bakmak gerekir. 
Beş dakikada bu kadar anlatıyorum ama
inancınız olsun ki, elimdeki resimlerde cenini elinde tutan ve bununla silahlı
fotoğraf çektiren Ermeniler bulunmaktadır. 
Hepinize saygılar sunuyorum. (MHP
sıralarından alkışlar)
BAŞKAN – Teşekkür ediyorum.
Gündem dışı ikinci söz, Gökçeada ve
Bozcaada’nın sorunları hakkında söz isteyen Çanakkale Milletvekili Ali
Sarıbaş’a aittir. 
Buyurun Sayın Sarıbaş. (CHP
sıralarından alkışlar)
2.- Çanakkale
Milletvekili Ali Sarıbaş'ın, Gökçeada’nın ve Bozcaada’nın sorunlarına ilişkin
gündem dışı konuşması
ALİ SARIBAŞ (Çanakkale) – Sayın Başkan,
değerli milletvekilleri; Çanakkale sınırları içerisinde yer alan, ülkemizin en
büyük 2 adası Bozcaada ve Gökçeada’nın sorunlarını dile getirmek üzere söz
almış bulunuyorum.
Biliyorsunuz ki, bunları, Türkiye'nin
boğazlar girişinde, Türkiye'nin en büyük 2 adası ve önemli olan 2 büyük
bademciği diye tarif edebiliriz.
Bundan önce, dün Türkiye Büyük Millet
Meclisinin 94’üncü kuruluş yıl dönümünü kutladık, 23 Nisan Ulusal Egemenlik ve
Çocuk Bayramı’mızı kutladık. Bu vesileyle, Türk halkının ve dünyanın mazlum
halklarına örnek olan ulusal kurtuluş ve bağımsızlık mücadelesinin kararlarını
aldıran Yüce Atatürk ve silah arkadaşlarını bir kez daha rahmetle, minnetle
anıyor, 23 Nisan Ulusal Egemenlik ve Çocuk Bayramı’mızı kutluyorum.
Ayrıca, geçtiğimiz günlerde, Gelibolu
ilçemizde bulunan 2. Kolordu Komutanlığına bağlı 18. Piyade merkezinde,
mühimmat patlaması sonucu 1 binbaşı, 1 yüzbaşı, 1 üsteğmen ve 7 astsubay, 2
uzman çavuş ve 5 er olmak üzere toplam 17 askerimiz yaralanmıştır.
Askerlerimize geçmiş olsun diyor, acil şifalar diliyorum.
Ayrıca, Biga ilçemizde aynı süreç
içerisinde, akli dengesi bozuk bir vatandaşımız tarafından şehit edilen Biga
Merkez Karakol Komutanı İlhan Yıldız ile Astsubay Başçavuş Ömer Yanar’a da
rahmet, acılı ailelerine başsağlığı ve sabırlar diliyorum.
Değerli milletvekilleri, bildiğiniz
gibi, başlarında Ulu Önder Mustafa Kemal Atatürk olmak üzere, nice isimsiz
kahramanlarımızın canı pahasına sömürgecilere “Dur!” deyip, Çanakkale geçilmez
destanını yazmalarının, 2015 yılında, 100’üncü yılını kutlayacağız. Bu 100’üncü
yıl kutlamaları, ülkemizin ve Çanakkale’mizin tanıtımı açısından çok önemli.
Ancak, bugüne kadar, 2015 yılında kurulması gereken ajansın hâlâ daha, bir
yıldan az süre kalmasına rağmen kurulmadığını görüyoruz. Bu kadar önemli bir
kutlamada, söz konusu kutlamanın uluslararası boyutu da dikkate alınarak,
ajansın kurulacağı ifade edilmesine rağmen, böyle bir kararın alınıp hâlâ
uygulanmaması ve projeye bir yıldan az süre kalmasına rağmen yatırıma girmemesi
gerçekten Çanakkale halkını üzmektedir. Yine, bu anlamda da dışarıdaki
ülkelerden 100 bin kişilik misafir talebi olmasına rağmen, 10 bin kişiyle
sınırlandırılması ve kota konulması da Çanakkale için ve Türkiye açısından çok
büyük bir kayıptır. Bu organizasyonu yapamama nedenlerini de kaç kez Turizm
Bakanlığımıza sormamıza rağmen, benim de soru önergelerime, hâlâ bir cevap
alabilmiş değilim. 
Değerli milletvekilleri, özellikle, 2
adamızdan Bozcaada’yı ele alırsak… Biliyorsunuz ki Bozcaada, köyleri olmayan,
sadece ilçe olan ve merkezden oluşan bir adamız. Burada, son yapılan 25 binlik
imar planlarıyla burası güzel korunabilir sit alanı olmaktan çıkarılarak, 25 binlik
haritalarla imar planı içerisinde ranta ve özellikle inşaat yapımına izin
verilmiştir. Bu, buradaki bağlar, geleneksel yapı içerisinde markalaşan
Bozcaada üzümlerinin markalaşması ve bağların yok olmaması açısından son derece
önemlidir ve 25 binlik haritanın derhâl kaldırılması gerekiyor. Yine, bu 25
binlik haritalarla birlikte Gökçeada da bu haritalardan nasibini almış, kaçak
yapılara ve korumaya karşı burası da yapılaşmaya başlamıştır.
Her iki adanın da en önemli
noktalarından bir tanesi, turizmle birlikte yardımların az gelişi ve bu kentin
gelişmesiyle birlikte ulaşım sorunlarının hâlâ çözülmüş olmaması ve
uluslararası havalimanı olmasına rağmen de havaalanının gümrük bağlantılarının,
memur atamalarının hâlâ yapılmaya açılmamasıdır.
Türkiye’nin
önemli, özel statüye dâhil olan bu 2 adasının özel ilgiye ve özel yatırıma
ihtiyacı vardır ve böylece de Türkiye’nin göz bebeği olan 2 adanın da mutlaka
uluslararası anlamda hem turizm açısından hem de gelişme açısından da, Türkiye
için de bu sorunların çözülememiş olmasının büyük bir kayıp olduğunu belirtmek
istiyorum. 
Bu vesileyle,
buraya derhâl Turizm Bakanlığının karşılıksız yardımlar yapmasını ve sorunları
çözmesini diliyorum. 
En derin ve
sevgi ve saygılarımla. (CHP sıralarından alkışlar) 
BAŞKAN –
Teşekkür ediyorum. 
Gündem dışı
üçüncü söz, Denizli bölgesinde yaşanan don afeti dolayısıyla tarım
üreticilerinin yaşadığı sorunlar hakkında söz isteyen Denizli Milletvekili
Mehmet Yüksel’e aittir. 
Buyurun Sayın
Yüksel. (AK PARTİ sıralarından alkışlar) 
3.- Denizli
Milletvekili Mehmet Yüksel'in, Denizli ve çevresinde yaşanan don afeti
nedeniyle tarım üreticilerinin yaşadığı sorunlara ilişkin gündem dışı konuşması
MEHMET YÜKSEL
(Denizli) – Teşekkür ederim. 
Çok değerli
Başkanım, çok değerli milletvekili arkadaşlarım; gündem dışı söz almış
bulunmaktayım. 
Sadece Denizli
değil, 60 ilimizde de yaşanan bu don afetiyle ilgili beş dakika içerisinde
konuşabildiğim kadar meseleleri aktarmaya çalışacağım. Hepinizi bu vesileyle
saygıyla selamlıyorum. 
Evet,
Denizli’mizde 11 ilçemizde, 105 köyümüzde, 1.941 çiftçimizin 46 bin dekar
alanda ürünü, meyve ve bağ ürünleri don olayından zarar gördü. Bununla ilgili
tutanaklar tutuldu, çalışmalar yapılıyor ama ülke genelinde 60 ilimizde aynı
afete maruz kalan illerimiz var. Bunlardan Malatya’da bilhassa kayısı; Ordu,
Giresun, Samsun gibi Karadeniz illerimizde de fındık üreticilerimiz don
afetinden zarar görmüşlerdir. Ege Bölgemize geldiğimiz zaman da Manisa, Afyon,
Burdur, Isparta gibi illerimizde de yine, meyve ağaçlarında, meyvelerimizde
dondan dolayı zararlar vardır.
Onun dışında, yine, bahara girerken
kıştan itibaren fazla yağış almamasından dolayı beklenen bir kuraklık ihtimali
karşısında da çalışmalar yapılmakta olup ürünün desenine göre, ürününe göre ve
bölgesine göre mayıs ayı ortalarına doğru bu konudaki net bilgiler, tarım il ve
ilçe müdürlüklerimiz tarafından hazırlanacak tutanaklar sayesinde sonuca
ulaşacaktır. Bilhassa rakımın düşük olduğu ve kıraç olan, sulanamayan
arazilerde yazlık ürünlerde, nohut, anason, kimyon gibi ürünlerde verim kaybı
beklenmektedir.
Hububat, haşhaş, kekik gibi kışlık ve
çok yıllık bitkilerde de, tarla bitkilerinde de önümüzdeki günlerdeki yağış
durumuna göre verim ve kalite kaybı da beklenmektedir.
Tabii afetler üreticilerimiz için
vazgeçilmez bir risktir, bu risk her zaman vardır. Bu risklerin
karşılanabilmesi için de 1977 yılında çıkarılan 2090 sayılı Yasa henüz şu
andaki uygulamasıyla yeterli değildir çünkü bu yasanın uygulamada bazı
sıkıntıları vardır. Mutlaka bu yasamızın revize edilmesi gerekir ama AK PARTİ
hükûmetleri döneminde 2005 yılında ilk defa Tarım Sigortası Kanunu çıkarılmış,
2006 yılından itibaren de bu kanun uygulamaya konulmuş ve bugüne kadar da
çiftçimize, üreticimize tarım sigortasının önemi izah edilmiş, anlatılmaya
çalışılmıştır ama hâlihazırda yeterli değildir. Şu ana kadar 14 milyon dekar
alan sigortalanmış ve 1 milyona yakın hayvanımız sigorta kapsamına alınmıştır. 
Bunun yanında tarım sigortasında çok
dikkat edilecek konulardan bir tanesi, üreticilerimiz için önemli kolaylıkların
olmasıdır. Bunların en başında da yüzde 50’ye yakın primin, hatta meyvelerde,
bazı ürünlerde yüzde 70’e yakın olan primin devlet tarafından karşılanmış
olması ve sigorta yapıldığı zaman paranın peşin alınmamış olması, ürün
kaldırıldığı zaman alınıyor olması. Bunlar önemli gelişmelerdir.
Ama yine baktığımızda, sahada yaşanan
sıkıntılarda ziraat odalarımızla, tarım ilçe müdürlüklerimizle, tarım il
müdürlüklerimizle yapılacak görüşmelerde, uygulamaya dair, sigortaya dair
sıkıntılar varsa bunlar birer birer gündemden düşürülebiliyor ve yeni ürün
desenleri de sigorta kapsamına alınmaya başlıyor. 2014 yılında dolu arı
kovanları da sigorta kapsamına alınmıştır. Bunlardan, yeni yapılan
yeniliklerden bir tanesi de budur. 
Bunun yanında,
yine, borçların ertelenmesi konusunda önemli talepler vardır. Geçen günkü
görüşmede Sayın Bakanımızın da burada dile getirdiği gibi, Sayın Başbakanımız
bu konuda bir talimat vermiş, bir çalışma yapılmaktadır. Tarım Krediye olan ve
Ziraat Bankasına olan borçların ertelenmesi konusunda, bilhassa bu 60 ilde
ertelenmesi konusunda bir çalışma vardır. Ama vatandaşlarımızın diğer
bankalardan alınan tarım kredilerinin de ertelemeye dâhil edilmesi, borç
senetlerine dâhil edilmesi talepleri vardır; bunun da mutlaka dikkate
alınacağını düşünmekteyiz. 
Bunun yanında
ben yine “tarım” dendiği zaman toprağa ve tabiata açık olan ve her an her riske
açık olan bu sektörün, üreticilerimizin mutlaka sigorta kapsamından
yararlanması gerektiğini söylüyorum. Çünkü, gün geçmesin ki, tabii afet her an
gelebilir, dolu olur, don olur, sel afetleri olabilir ve diğer afetler
olabilir. Bunların önüne geçmeye fiziki olarak imkânımız yok ancak akli olarak
imkânımız var. O da tarım sigortasını kullanmaktır, tarım sigortasını
değerlendirmektir. 
Bu anlamda,
Tarım Bakanlığımıza, bütün il ve ilçe tarım teşkilatlarımıza ve ziraat
odalarımıza ben buradan şükranlarımı sunuyorum.
Hepinizi saygıyla selamlıyorum. (AK
PARTİ sıralarından alkışlar)
BAŞKAN – Teşekkür ediyorum.
Gündeme geçiyoruz. 
Başkanlığın Genel Kurula sunuşları vardır.
KAMER GENÇ (Tunceli) – Sayın Başkan…
BAŞKAN – Meclis araştırması açılmasına
ilişkin üç önerge vardır, okutacağım.
KAMER GENÇ (Tunceli) – Sayın Başkan,
şimdi bir usul tartışmasının açılmasını istiyorum. Şimdi, ben salı günü Meclise
girmeme cezası almıştım, geçen salı günü, perşembeden 2 birleşim Türkiye Büyük
Millet Meclisine girmeme cezası verildi bana. Salı günü de benimle ilgili 3
tane soru önergemin burada Ali Babacan tarafından cevaplandırılacağı
belirtilmiş. Şimdi, benim burada yani… Gerçi İç Tüzük’te diyor ki: “Sorusu
cevaplandırılan milletvekilinin Genel Kurulda bulunması zorunluluğu yok.” Ama
buradaki zorunluluk benim şahsımdan kaynaklanmıyor, irademden kaynaklanmıyor,
ileri gelmiyor. Yani, şimdi bu konuda bir usul tartışması açmanızı istiyorum.
Çünkü, benimle ilgili çok ciddi 2-3 tane soru önergem gelmiş, Bakan birisine
hiç cevap vermediği hâlde orada “Cevaplandırılmıştır.” diyor. Dolayısıyla, ben
Kanunlar Müdürüne de dedim ki: “Arkadaş, ben cezalıyım, Genel Kurula
girmiyorum, dolayısıyla benim soru önergemi işleme koyma yani cevap vermesin
Bakan dedim. 
Şimdi, bu konuda isterseniz bir usul
tartışmasını açalım. 
BAŞKAN – Teşekkür ediyorum Sayın Genç. 
98’inci maddenin dördüncü fıkrasını
okuyorum: “Soru sahibinin…
KAMER GENÇ (Tunceli) – Bunu biliyoruz
zaten. Genel Kurulda bulunması…
BAŞKAN – Sayın Genç, bir saniye, siz
konuştunuz, dinledik biz. 
KAMER GENÇ (Tunceli) – Peki, buyurun,
tamam, peki. 
BAŞKAN – Müsaade edin lütfen. 
KAMER GENÇ (Tunceli) – Tamam, peki. 
BAŞKAN – “Soru sahibinin Genel Kurulda
bulunmaması, sorunun cevaplandırılmasına engel değildir.”
KAMER GENÇ (Tunceli) – Değil ama…
BAŞKAN – Kaldı ki bu tartışmanın o
oturumda yapılması gerekirdi. 
KAMER GENÇ (Tunceli) – Efendim, o
oturumda ben buraya gelemem ki yani ben cezalıyım. 
BAŞKAN – Anladım da Sayın Genç,
sorunuzun cevabını verdim. “Soru sahibinin Genel Kurulda bulunmaması, sorunun
cevaplandırılmasına engel değildir.”
KAMER GENÇ (Tunceli) – Ama bu konuda bu
uygulamayı yapan, bakın, burada böyle yapan sizdiniz. 
BAŞKAN – Sizin tartışma istemeniz, usul
tartışmasını istemenizin sebebi burada bulunmadığınız için sorduğunuz sorunun
Sayın Bakan tarafından cevaplandırılması işlemi değil mi efendim?
KAMER GENÇ (Tunceli) – Evet ama neden
dolayı bulunmuyorum? Cezalı olduğum için bulunamıyorum. 
BAŞKAN – Evet, teşekkür ediyorum. 
Meclis araştırması açılmasına ilişkin
üç önerge vardır, okutuyorum.
KAMER GENÇ (Tunceli) – Sayın Başkan,
ya, bir dakika, bir beni dinle de… Sayın Başkan, bakın, hep böyle yapıyorsunuz.

BAŞKAN – Böyle yapacağım tabii Sayın
Genç, nasıl yapmam gerekiyor? Sordunuz ben de cevabını verdim. 
KAMER GENÇ (Tunceli) – Ya, anladım ama
ben usul tartışmasını açmayı…
BAŞKAN – Siz bildiğiniz bir konuda güya
ısrar ediyorsunuz. Ne yapmamız gerekir?
KAMER GENÇ (Tunceli) – Efendim, ısrar ediyorum,
İç Tüzük’e göre usul tartışmasını istediğimiz takdirde açmak zorundasınız. 
BAŞKAN – Hayır efendim, İç Tüzük’e göre
usul tartışması istediğiniz takdirde gerekçesi olması lazım. 
KAMER GENÇ (Tunceli) – Gerekçeyi
sordunuz. Ben cezalı olduğum hâlde, Genel Kurula girmiyorum, gelmiyorum…
BAŞKAN – Söylediğinize ben cevap
verdim. Tekrar ediyorum, 98’inci maddenin dördüncü fıkrası: “Soru sahibinin
Genel Kurulda bulunmaması, sorunun cevaplandırılmasına engel değildir.” Sayın
Genç. 
KAMER GENÇ (Tunceli) – Efendim, ama
benim iradem dışında bulunamıyorum. Sayın Başkan, siz daha iyi anlıyorsunuz ki
benim…
BAŞKAN – Evet, Meclis araştırması…
KAMER GENÇ (Tunceli) – Yani, bu kadar
davranışlarınızı… Bakın, hep AKP’nin başkan vekilleri bu kadar, en haklı
isteklerimizi göz önünde tutmadan, ondan sonra başka konulara geçiyorsunuz,
sonra da diyorsunuz ki: “Sen bizi tehdit ettin.” Meclisten çıkarma cezasını
veriyorsunuz. Böyle bir uygulama olur mu Sayın Başkan? Arkasından da buradan
gidip tazminat davası açıyorsunuz. Yani, olur mu yani, ben burada kendi iradem
dışında…
BAŞKAN – Şimdi, Sayın Genç, önce şunu
belirteyim: Burada hiçbir sayın başkan vekili partisinin başkan vekili değil,
Türkiye Büyük Millet Meclisi Başkan Vekili, bunu öğrenmenizi rica ediyorum. 
İkincisi, disiplin cezası alan
milletvekilinin haklarının saklı olduğuna dair İç Tüzük’te herhangi bir hüküm
yok.
KAMER GENÇ (Tunceli) – Haklı olduğuna…
BAŞKAN – Saklı olduğuna dair, haklı
değil efendim. Başkanlığa da yazılı olarak başvurmanız daha uygun olacaktır.
KAMER GENÇ (Tunceli) – Yani o kadar,
zaten böyle yorumlarsanız şeyi… Diyor ki: “Türkiye Büyük Millet Meclisinde…”
Ya usul… Bir iki dakika konuşma hakkını verin, ne var canım? 
BAŞKAN – Evet, teşekkür ediyorum.
Meclis araştırması açılmasına ilişkin
üç önerge vardır, okutuyorum:
V.- BAŞKANLIĞIN GENEL
KURULA SUNUŞLARI
A) Meclis Araştırması
Önergeleri
1.- Bartın
Milletvekili Muhammet Rıza Yalçınkaya ve 19 milletvekilinin, kamu kurum ve kuruluşları
tarafından yapılan araç kiralama ihalelerinin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/913)
Türkiye Büyük
Millet Meclisi Başkanlığı’na
Bilindiği üzere, 237 sayılı Taşıt
Kanunu’na tabi olan kurumlar, kamu hizmetlerinin gerektirdiği taşıt ihtiyacını
hizmet alımı suretiyle kiralayarak karşılamaktadır.
Kamu kurum ve kuruluşları araç kiralama
hizmeti alabilmek için, bedeli oldukça büyük ihaleler gerçekleştirmekte, bu
ihaleler özellikle teknik şartnamelerin ve idari şartnamelerin kurumlar
arasında farklılık göstermesi nedeniyle şaibelere yol açmakta, ihaleyi yapan
kişiler zan altında kalmakta, rüşvetle suçlanmakta, neredeyse aynı tip ihaleler
farklı farklı bedellerle ihale edilerek devlet zarara uğratılmaktadır.
Kamu hizmetlerinin gerektirdiği taşıt
ihtiyacının hizmet alımı yöntemiyle karşılanmasının temel amacı kamudaki taşıt
giderlerinin asgari seviyeye indirilmesi ve kaynakların savurganlığa yol
açmadan, bütçe imkânları doğrultusunda kullanımının sağlanarak devletin zarara
uğramasına engel olmakken, kurumlar tarafından uygulanmakta olan farklı ihale
yöntemleri maalesef devleti önemli oranlarda zarara uğratmaktadır. Örneğin,
herhangi bir kurumun yıllık ödediği araç kiralama bedeliyle birçok marka ve
modelde araç alınabileceği ortadayken ve her yıl bu kiralamalara devam
edilirken kurum ve dolayısıyla devlet büyük oranda zarara uğramakta ama bu
duruma kimse müdahale etmemektedir. Özellikle ihalelerde firmalardan istenmekte
olan farklı belgeler, ihalelere katılımları, dolayısıyla rekabeti engellemekte,
bu nedenle firmalara fahiş fiyatlarla ihale verilerek devlet zarara
uğratılmaktadır.
Konuyla ilgili, basında da birçok
yolsuzluk haberlerine rastlamaktayız. Ekonomik ve sosyal kalkınmayı tehdit eden
en önemli meselelerden biri olan yolsuzlukla mücadele, ülkemizin en önemli
meselelerinin başında gelmektedir. Yolsuzluğun büyük oranda yaşandığı araç
kiralama hizmet alımlarına devletin gereken önemi vermesi, bu konuda ortak bir
yol geliştirilerek kurumları kontrol altına alması ve bu zamana kadar yapılan
araç kiralama ihalelerini denetlemesi gerekmektedir.
Kurumların yüksek oranda bütçe ayırdığı
araç kiralama hizmeti ihaleleri maalesef siyasal ve yönetsel yolsuzluklara yol
açmakta, eş, dost, akraba kayırmacılığı ön plana çıkmaktadır. Örneğin, aylık 18
milyara araç kiralandığını duyuyor, öğreniyor ve üzülüyoruz.
Türkiye'nin bugün geldiği noktada
yolsuzluk, engellenmesi gereken çok önemli bir sorundur. Yolsuzluğun
azaltılabilmesi için mali yönetim sisteminde şeffaflık politikasının izlenmesi,
yolsuzluğa yol açabilecek süreçlerin yeniden düzenlenmesi, ihale işlemlerinin
basitleştirilmesi, rekabetin engellenmemesi ve ihalelerin daha iyi denetlenmesi
gerekmektedir.
Bu nedenlerle, yolsuzluklar ve
yolsuzluklara karşı alınabilecek önlemler üzerinde önemle durulmalı, kamunun
saydamlığını sağlayacak yasal düzenlemeler yapılmalı, yolsuzlukla mücadele
açısından medyaya da özgürlük tanınmalıdır.
Yukarıda kısaca özetlenen nedenlerle,
kurumlar tarafından farklı farklı uygulamaların yapıldığı, farklı idari ve
teknik şartnamelerin hazırlandığı, farklı belgelerin istendiği araç kiralama
ihalelerinin araştırılarak bu konuda alınması gereken önlemlerin belirlenmesi
amacıyla TBMM İçtüzüğü’nün 104 ve 105’inci maddeleri ile Anayasa’nın 98’inci
maddesi gereğince Meclis araştırması açılmasını arz ederim.
1) Muhammet Rıza Yalçınkaya  (Bartın)
2) Mustafa Sezgin Tanrıkulu  (İstanbul)
3) Hülya Güven  (İzmir)
4) Malik Ecder Özdemir  (Sivas)
5) Ali Demirçalı  (Adana)
6) Veli Ağbaba  (Malatya)
7) Tolga Çandar  (Muğla)
8) Dilek Akagün Yılmaz  (Uşak)
9) Ramazan Kerim Özkan  (Burdur)
10) Hurşit Güneş  (Kocaeli)
11) Muharrem Işık  (Erzincan)
12) Ali Özgündüz  (İstanbul)
13) Celal Dinçer  (İstanbul)
14) Mehmet Şeker  (Gaziantep)
15) Ahmet İhsan Kalkavan  (Samsun)
16) Osman Aydın  (Aydın)
17) Kadir Gökmen Öğüt  (İstanbul)
18) Mahmut Tanal  (İstanbul)
19) İhsan Özkes  (İstanbul)
20) Haydar Akar  (Kocaeli)
2.- Mersin
Milletvekili Vahap Seçer ve 21 milletvekilinin, Suriye’de yaşanan olayların
bölge illerimizin ekonomilerine etkilerinin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/914)
Türkiye Büyük Millet Meclisi
Başkanlığına
Başbakan Recep Tayyip Erdoğan'ın
açıklamaları ve Suriye'deki iç karışıklıklar Mersin'den Şırnak'a kadar olan
bölge illerimizin yerel ekonomilerini ciddi olarak sarsmıştır. Bu nedenle,
Anayasa'nın 98’inci ve İç Tüzük’ün 104 ve 105'inci maddeleri gereğince bir
Meclis araştırması komisyonunun kurulmasını arz ve teklif ederiz.
1) Vahap Seçer  (Mersin)
2) Aytuğ Atıcı  (Mersin)
3) Malik Ecder Özdemir  (Sivas)
4) Hülya Güven  (İzmir)
5) Haydar Akar  (Kocaeli)
6) Mahmut Tanal  (İstanbul)
7) Doğan Şafak  (Niğde)
8) Süleyman Çelebi  (İstanbul)
9) Sakine Öz  (Manisa)
10) Aykut Erdoğdu  (İstanbul)
11) Sinan Aydın Aygün  (Ankara)
12) İhsan Özkes  (İstanbul)
13) İdris Yıldız  (Ordu)
14) Ramis Topal  (Amasya)
15) Melda Onur  (İstanbul)
16) Fatma Nur Serter  (İstanbul)
17) Osman Oktay Ekşi  (İstanbul)
18) Veli Ağbaba  (Malatya)
19) Hüseyin Aygün  (Tunceli)
20) Aydın Ağan Ayaydın  (İstanbul)
21) Ali İhsan Köktürk  (Zonguldak)
22) Bülent Tezcan  (Aydın)
Gerekçe:
Başbakan Recep Tayyip Erdoğan'ın
çıkışlarıyla gerilen Suriye’yle ikili ilişkiler, bu ülkeyle yoğun ticari
ilişkiler içindeki illerimizde ciddi ekonomik kayıplar yaşanmasına neden
olmuştur. Ekonomi Bakanlığının verilerine göre Türkiye'nin Suriye'ye
ihracatında 2011 yılında, bir sene öncesine göre yüzde 13 düşüş yaşanmıştır.
Suriye’yle ticari ilişkilerde önemli
paya sahip başta Mersin olmak üzere Hatay, Gaziantep, Kilis, Şırnak ve Adana'da
ekonomik sorunlar belirgin olarak ortaya çıkmaya başlamıştır.
Suriye’yle ticaret Adana, Hatay, Kilis
ve Gaziantep’le yapılmakta ise de özellikle Mersin'de turizm faaliyetlerinde
bulunan şirketler ve esnaf zararlı çıkmıştır. 2006-2010 arasında Arap turist
patlaması yaşanan kentte, 2010 yılında toplam 50.178 turist gelmiştir. Bu
rakam, 2011'de 8.774'e kadar gerilemiştir. Mersin'i tercih eden Suriyeli,
Ürdünlü ve Lübnanlı turist sayısının 2012 yılında da düşüş gösterdiği, turizmciler
tarafından dile getirilmektedir.
Adana'dan Suriye'ye gıda, inşaat
malzemesi ve mobilya başta olmak üzere, önemli ölçüde ihracat gerçekleşirken,
ikili ticaretin daralmasıyla Adana'da ihracat yapan firmalar artık mal satamaz
hâle gelmiştir. Benzer şekilde, 2010 yılında gümrük kapılarından Gaziantep'e 1
milyon 33 bin 571 kişi giriş yapmasına karşın, 2011'de bu sayı 804.343'e
düşmüştür.
Nakliye sektöründe de ekonomik kayıplar
ciddi oranlara yükselmiştir. Hatay Cilvegözü Sınır Kapısı bozulan ilişkilerden
dolayı işlerliğini yitirmiştir. Suriye’yle olan iyi ilişkiler döneminde
araçlarını yenileyen pek çok nakliyecinin finans kurumlarına borçlandığı, ancak
nakliyecilerin borçlarını ödeyemez duruma düştükleri bölgede sıkça dile
getirilmektedir.
Bütün sorunlara ek olarak, Türkiye'nin
Suriyeli iş birlikçi isyancıları hem silahlandırdığı hem de İstanbul'da
eğittiği iddia edilmektedir. İsyancıların kullandığı silahların, Suriye
sınırında Türk istihbaratçılar tarafından isyancılara teslim edildiği öne
sürülmektedir. İçişleri Bakanı İdris Naim Şahin'in "Ancak yaptığımız
gözlemler, edindiğimiz bulgular ve istihbarat sonucunda, maalesef, bu konuda
Suriye'nin bölücü terör örgütü KCK'ya destek verdiğini tespit etmiş durumdayız.
Özellikle Suriye'nin Türkiye sınırına yakın bazı kasabalarında Suriye devlet
yönetiminin devre dışı olduğunu ve oralarda yönetimin illegal bölücü örgüt
militanları tarafından yürütüldüğünü biliyoruz." ifadelerinin üzerinden
bir hafta geçtikten sonra Kayseri-Pınarbaşı'nda İlçe Emniyet Müdürlüğüne bomba
yüklü araçla yapılan saldırının izlerinin Suriye'den çıkmış olması, sınır
güvenliğimizi bir kez daha gündeme getirmiştir.
Açıklanan nedenlerle, Suriye'de yaşanan
iç karışıklık ve ikili siyasi ilişkilerin bozulmasının, Mersin'den Şırnak'a
kadar olan illerimizin yerel ekonomilerine olumsuz etkilerinin araştırılması
amacıyla, Anayasa’nın 98 ve İç Tüzük’ün 104 ve 105’inci maddeleri gereğince
Meclis araştırması komisyonu kurulmasını arz ve teklif ederiz.
3.- Erzincan
Milletvekili Muharrem Işık ve 19 milletvekilinin, Erzincan’ın tarım,
hayvancılık ve ekonomi alanındaki sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/915)
Türkiye Büyük
Millet Meclisi Başkanlığına
Erzincan'ın kalkınması, gelişmesi ve
ülke ekonomisine katkısının arttırılması, tarım, hayvancılık ve hayvan
ürünlerinin marka hâline getirilmesi amacıyla, bu alandaki tüm sorunların
araştırılarak çözüm yollarının bulunabilmesi amacıyla Anayasa’nın 98'inci, TBMM
İçtüzüğü’nün 104 ve 105'inci maddeleri gereğince Meclis araştırması açılmasını
arz ederiz.
1) Muharrem Işık
 (Erzincan)
2) Mustafa
Sezgin Tanrıkulu  (İstanbul)
3) Hurşit Güneş  (Kocaeli)
4) Mehmet Şeker  (Gaziantep)
5) Celal Dinçer  (İstanbul)
6) Ahmet İhsan
Kalkavan  (Samsun)
7) Haydar Akar  (Kocaeli)
8) Osman Aydın  (Aydın)
9) Kadir Gökmen
Öğüt  (İstanbul)
10) Mahmut Tanal
 (İstanbul)
11) İhsan Özkes  (İstanbul)
12) Veli Ağbaba  (Malatya)
13) Ali Özgündüz
 (İstanbul)
14) Ramis Topal  (Amasya)
15) Selahattin
Karaahmetoğlu  (Giresun)
16) Ali Sarıbaş  (Çanakkale)
17) Gürkut Acar  (Antalya)
18) Özgür Özel  (Manisa)
19) Ali İhsan
Köktürk  (Zonguldak)
20)
Bülent Tezcan  (Aydın)
Gerekçe:
Doğu Anadolu Bölgesi’nde bulunan
ilimiz, coğrafyası, iklimi, doğası ve konumuyla diğer doğu illerinden farklı
bir şehirdir. Suların mevcudu, tarım alanlarının zenginliği, hayvanlar için
uygun mevsim ve besin kaynaklarıyla mükemmel bir konuma sahip olan bir
şehirdir. Ancak, ne yazık ki son yıllarda uygulanan yanlış politikalar
nedeniyle Erzincan'da hayvancılık ve tarım iyice zayıflamıştır ve hatta bazı
ürünlerde yok olmaya başlamıştır.
Erzincan'ın kalkınması ve göçün
önlenmesi için bir an önce hayvancılık ve tarımda çok ciddi yatırımlar
yapılmalı ve destekler verilmelidir. İktidarın uyguladığı yanlış politikalar
nedeniyle Erzincan'da hayvancılık ve tarım bitme noktasına geldi. En son sulama
suyuna yapılan zam, çiftçiyi iyice bitirmek için uygulanan bir politikadır.
Şeker pancarı kadar önemli bir ürünü yok etmek için şeker fabrikası
özelleştirilmiştir. Oysaki, Erzincan'da 4 bin kişi doğrudan ve 10 bin kişiden
fazla insan dolaylı yollardan şeker pancarından geçimlerini sağlamaktadır.
Erzincan fasulyesi Türkiye'deki en
kaliteli türlerden biridir. Nohut yine aynı şekilde Erzincan leblebisiyle en
meşhur ürünün ana maddesi iken son yıllarda ekim yapılmamaktadır. Buğday
ekicileri aldığı tohumun bile parasını çıkaramamaktadırlar. Oysaki yapılacak
uygun tohum türü, uygun fiyatı ve yerinde tespitlerle Erzincan Türkiye'nin
buğday ve arpa ambarı olabilir. Toprak bütünleştirilmesi yapılarak daha doğru
bir tarımcılık yapılabilinir. Dağlarımızın bolluğu, uygun şartlar sağlanarak
yapılacak ve açılacak yeni mera alanlarıyla hayvancılık çok rahat ve verimli
bir şekilde yapılabilir.
Bugün Erzincan peyniri hak ettiği
değere hâlen ulaşamamıştır. Bunda da özellikle yeterli desteğin verilmemesi en
önemli sebeptir. Özellikle bölgemizde en fazla koyunculuk yapan ”Şafaklılar”
dediğimiz dostlarımız çok zor şartlarda üretim yapmaktadırlar. Bu besicilerimize
verilecek uygun destekler ve uygun şartların yaratılması ve Erzincan'daki
köylerde tarım ve besicilik için uygun şartların sağlanmasıyla Erzincan'ın
kaderi değişecektir. Büyükbaş hayvancılık yapılması için çok uygun iklim
şartlarına sahip olan şehrimizde, devlet desteğiyle beraber büyükbaş
hayvancılığında Erzincan atılım yapacaktır.
BAŞKAN – Bilgilerinize sunulmuştur.
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler, sırası
geldiğinde yapılacaktır.
Başbakanlığın iki adet tezkeresi
vardır, okutup bilgilerinize sunacağım: 
B) Tezkereler
1.- Başbakanlığın,
İstanbul Milletvekili Sebahat Tuncel hakkında tanzim edilen soruşturma
dosyasının yeniden değerlendirilmesi için evrakın ve fezlekenin iade edilmesine
dair Anayasa Komisyonu ve Adalet Komisyonu üyelerinden kurulu Karma Komisyonda
bulunan dosyanın Hükûmete geri verildiğine ilişkin tezkeresi (3/1477)
17 Nisan 2014
Türkiye Büyük
Millet Meclisi Başkanlığına
İlgi: a) Adalet Bakanlığının 10/11/2011
tarihli ve B.03.0.CİG.0.00.00.07-103-0919-2011/2639/55435 sayılı yazısı.
b)  30/12/2011 tarihli ve
B.02.0.PPG.0.12-310-12429 sayılı yazımız.
c)  Adalet Bakanlığının
02/04/2014 tarihli ve 75723908-103-0919-2011-445/9798 sayılı yazısı.
İstanbul Milletvekili Sebahat Tuncel hakkında
tanzim edilen ve ilgi (b) yazıyla Başkanlığınıza gönderilen soruşturma
dosyasının yürütülmekte olan başka bir soruşturma dosyasındaki delillerle
mükerrer olup olmadığının değerlendirilmesi amacıyla evrakın ve fezlekenin
iadesinin talep edildiğine dair Adalet Bakanlığından alınan ilgi (c) yazı
sureti ve ekleri ilişikte gönderilmiştir.
Gereğini arz ederim.
 
Beşir Atalay
  Başbakan
Yardımcısı

Ek: Yazı sureti ve ekleri (8 sayfa)
2.- Başbakanlığın,
İstanbul Milletvekili Sebahat Tuncel hakkında tanzim edilen soruşturma
dosyasının yeniden değerlendirilmesi için evrakın ve fezlekenin iade edilmesine
dair Anayasa Komisyonu ve Adalet Komisyonu üyelerinden kurulu Karma Komisyonda
bulunan dosyanın Hükûmete geri verildiğine ilişkin tezkeresi (3/1478)
17 Nisan 2014
Türkiye Büyük
Millet Meclisi Başkanlığına
İlgi: a) Adalet Bakanlığının 01/06/2010
tarihli ve B.03.0.CİG.0.00.00.03-103-6177-2009/6710/31887 sayılı yazısı.
b)  21/06/2010 tarihli ve B.02.0.PPG.0.12-310-7238
sayılı yazımız.
c) Adalet Bakanlığının 02/04/2014
tarihli ve 87119442-103-6177-2009-1865/10200 sayılı yazısı.
İstanbul Milletvekili Sebahat Tuncel
hakkında tanzim edilen ve ilgi (b) yazıyla Başkanlığınıza gönderilen soruşturma
dosyasının yürütülmekte olan başka bir soruşturma dosyasındaki delillerle
mükerrer olup olmadığının değerlendirilmesi amacıyla evrakın ve fezlekenin
iadesinin talep edildiğine dair Adalet Bakanlığından alınan ilgi (c) yazı
sureti ve ekleri ilişikte gönderilmiştir.
Gereğini arz ederim.
 Beşir
Atalay
 Başbakan
Yardımcısı
BAŞKAN – Anayasa ve Adalet Komisyonları
üyelerinden kurulu Karma Komisyonda bulunan (3/386) ve (3/672) esas numaralı
dosyalar Hükûmete geri verilmiştir.
Sayın milletvekilleri, birleşime yirmi
dakika ara veriyorum.
Kapanma Saati:
14.38
İKİNCİ OTURUM
Açılma Saati: 15.00
BAŞKAN: Başkan Vekili Sadık YAKUT
KÂTİP ÜYELER:
Muhammet Rıza YALÇINKAYA (Bartın), Dilek YÜKSEL (Tokat) 
------0------
BAŞKAN – Sayın milletvekilleri, Türkiye Büyük Millet Meclisinin 81’inci
Birleşiminin İkinci Oturumunu açıyorum.
Bazı milletvekillerinin, Genel Kurulun
8/4/2014 tarihli 73’üncü Birleşimde okutulan, Isparta Milletvekili Süreyya Sadi
Bilgiç ve 85 milletvekilinin, İçişleri eski Bakanı Muammer Güler, Avrupa
Birliği eski Bakanı Egemen Bağış, Ekonomi eski Bakanı Mehmet Zafer Çağlayan ile
Çevre ve Şehircilik eski Bakanı Erdoğan Bayraktar hakkında verdikleri Meclis
soruşturması açılmasına dair önergeden imzalarını geri çektiklerine dair önerge
vardır.
Okutuyorum:
C) Önergeler
1.- İçişleri eski
Bakanı Muammer Güler, Avrupa Birliği eski Bakanı Egemen Bağış, Ekonomi eski
Bakanı Mehmet Zafer Çağlayan ile Çevre ve Şehircilik eski Bakanı Erdoğan
Bayraktar haklarındaki (9/7) esas numaralı Meclis Soruşturması Önergesi’ndeki
imza sahiplerinden bazılarının imzalarını geri almaları ve Anayasa’nın 100’üncü
maddesinde aranan yeterli sayıda imza şartını yitirmesi nedeniyle gündemden
çıkarılmasına ilişkin önergesi (4/154)
Türkiye Büyük
Millet Meclisi Başkanlığına
İçişleri eski Bakanı Muammer Güler, Avrupa Birliği eski Bakanı Egemen
Bağış, Ekonomi eski Bakanı Mehmet Zafer Çağlayan ile Çevre ve Şehircilik eski
Bakanı Erdoğan Bayraktar hakkında 19/3/2014 tarihinde Başkanlığınıza verdiğimiz
(9/7) esas numaralı Meclis Soruşturma Önergesi’ndeki imzamızı, önergeyi yeniden
düzenlemek üzere çekiyoruz 
Gereğini arz ederiz. 
Süreyya
Sadi Bilgiç Erol Kaya Nurdan
Şanlı

Isparta İstanbul Ankara
(9/7) ESAS NO.LU
MECLİS SORUŞTURMA ÖNERGESİNDE İMZASI BULUNAN MİLLETVEKİLLERİMİZİ GÖSTERİR TABLO
1) Ali
Küçükaydın  (Adana) 
2) Salih Fırat (Adıyaman)
3) Mehmet
Metiner (Adıyaman) 
4) Orhan Atalay (Ardahan)

5) Ekrem Çelebi (Ağrı)

6) Fatma Salman (Ağrı)

7) Mehmet Kerim
Yıldız (Ağrı) 
8) Ülker Güzel (Ankara)

9) Sadık Badak  (Antalya)
10) Ali Gültekin
Kılınç (Aydın) 
11) Ali
Aydınlıoğlu  (Balıkesir) 
12) Hüseyin
Şahin  (Bursa) 
13) Cahit Bağcı  (Çorum)

14) Oya Eronat (Diyarbakır)

15) Fevai Arslan (Düzce)

16) Osman Çakır (Düzce)

17) Sermin Balık (Elâzığ)

18) Sebahattin
Karakelle (Erzincan) 
19) Cengiz
Yavilioğlu (Erzurum) 
20) Adnan Yılmaz (Erzurum)

21) Mehmet
Erdoğan (Gaziantep)
22) Mehmet Sarı (Gaziantep)
23) Derya Bakbak (Gaziantep)

24) Ali Şahin (Gaziantep)
25) Abdullah
Nejat Koçer (Gaziantep)
26) Mehmet Geldi (Giresun)

27) Adem Tatlı (Giresun)

28) Kemalettin
Aydın (Gümüşhane) 
29) Orhan
Karasayar (Hatay) 
30) İsmet Uçma (İstanbul)

31) Mehmet Domaç (İstanbul)

32) Osman Boyraz (İstanbul)

33) Muhammet
Bilal Macit (İstanbul) 
34) Şirin Ünal (İstanbul)

35) Tülay
Kaynarca (İstanbul) 
36) Sevim
Savaşer (İstanbul) 
37) Ahmet Haldun
Ertürk (İstanbul) 
38) Nesrin Ulema (İzmir)

39) Sevde
Bayazıt Kaçar (Kahramanmaraş) 
40) Sıtkı Güvenç (Kahramanmaraş)

41) Osman
Kahveci  (Karabük) 
42) Ahmet Arslan  (Kars)

43) Mustafa
Gökhan Gülşen (Kastamonu) 
44) Pelin Gündeş
Bakır (Kayseri) 
45) Zeki Aygün (Kocaeli)

46) İlhan
Yerlikaya (Konya) 
47) Cem Zorlu (Konya)

48) Soner Aksoy (Kütahya)

49) Ömer Faruk
Öz (Malatya) 
50) Uğur Aydemir (Manisa)

51) Muzaffer
Yurttaş (Manisa) 
52) Selçuk Özdağ (Manisa)

53) Gönül Bekin
Şahkulubey (Mardin) 
54) Ahmet Tevfik
Uzun (Mersin) 
55) Ahmet Erdal
Feralan (Nevşehir) 
56) Suat Önal (Osmaniye)

57) Suat Kılıç  (Samsun)
58) Seyit
Eyyüpoğlu  (Şanlıurfa)
59) Abdulkerim
Gök  (Şanlıurfa)
60) Mehmet
Akyürek  (Şanlıurfa)
61) Halil Özcan  (Şanlıurfa)
62) Safiye
Seymenoğlu  (Trabzon)
63) Temel Coşkun
 (Yalova)
64) Ercan Candan
 (Zonguldak)
BAŞKAN – Bilgilerinize sunulmuştur. 
(9/7) esas numaralı Meclis soruşturması
önergesi Anayasa’nın 100’üncü maddesinde aranan yeterli imza şartını
yitirdiğinden önerge işlemden kaldırılmıştır.
VI.- AÇIKLAMALAR
1.- İzmir Milletvekili Oktay Vural'ın, (9/7) esas
numaralı Meclis Soruşturması Önergesi’nin Meclis Başkanlığı tarafından işleme
alınmaması gerektiğini ifade ettiklerine ve bazı milletvekillerinin imzalarını
çekmelerinin muhalefetin ortaya koyduğu tavrın ne kadar doğru olduğunu
gösterdiğine ilişkin açıklaması
OKTAY VURAL (İzmir) – Sayın Başkan,
efendim, bu önerge verildiği zaman bu önergenin Meclis soruşturmasında
bulunması gereken zorunlu şartları taşımadığına ilişkin… Ve bu zorunlu şartları
taşımayan böyle bir önergenin Meclis Başkanlığı tarafından işleme alınmaması
gerektiğini burada ifade etmiştik ve bununla ilgili hatta usul tartışmaları
oldu. Maalesef, bugün yine muhalefetin ortaya koyduğu tavrın ne kadar doğru
olduğu ve Meclis Başkanlığının böylesine usulüne uygun olmayan, zorunlu olması
gereken şartları ihtiva etmeyen bir Meclis soruşturması önergesini okutmasının
ne kadar yanlış olduğu ortaya çıkmıştır. Bu geri alma önergesi, muhalefetin İç
Tüzük çerçevesinde önergelerin sahip olması gereken niteliklerle ilgili verdiği
hukuk mücadelesinin ne kadar haklı olduğunu ve bu önergeyle birlikte imzalarını
çekenlerin de aslında İç Tüzük’e aykırı işlem yaptığını teyit eden bir
gelişmedir. 
O bakımdan, bu önergenin zorunluluk
şartları taşımadığından dolayı -gönül isterdi ki- Meclis Başkanlığı tarafından
yürürlülüğe konulmaması ve okunmaması gerekiyordu. Sonuçta yine eskiye dönmüş
olduk. Bu önergenin anlamı, muhalefetin haklı bir mücadele sürdürmüş olduğunun
teyididir.
BAŞKAN – Evet, teşekkür ediyorum.
Cumhuriyet…
AHMET AYDIN (Adıyaman) – Sayın Başkan…
BAŞKAN – Buyurun, Sayın Aydın.
2.- Adıyaman Milletvekili Ahmet Aydın'ın, (9/7) esas
numaralı Meclis Soruşturması Önergesi’nin, adı geçen bakanlarla ilgili tüm
iddiaların araştırılması ve hakikatin bulunması amacıyla yeni bir önerge vermek
üzere geri çekildiğine ilişkin açıklaması
AHMET AYDIN (Adıyaman) – Teşekkür
ediyorum.
Daha önce, milletvekili arkadaşlarımız
adı geçen 4 eski bakanımızla ilgili soruşturma komisyonu kurulması noktasında
bir soruşturma önergesi vermişlerdi. Tabii, soruşturmanın gizliliği, dosyanın
içerisini bilememek, kamuoyunda hangi iddialar var hangileri yok, bunların ne
derece hakikat olup olmadığının araştırılması ve soruşturulması, Meclis
tarafından bu yargı görevinin âdeta yerine getirilmesi noktasında böyle bir
talepleri olmuştu.
Tabii, önergeye baktığımızda tekrardan
bir gözden geçirme eğilimi oldu. Çünkü, biz, hiçbir yolsuzluğun üstünü örtmedik
bugüne kadar, bundan sonraki süreçte de hiçbir yolsuzluğun üzerinin örtülmemesi
noktasında…
KAMER GENÇ (Tunceli) – Her türlü
örttünüz, her türlü!
AHMET AYDIN (Adıyaman) -
…arkadaşlarımız kesin kanaatlerini ortaya koydular. Ne varsa, ilgili
bakanlarımızla ilgili hangi iddia varsa bu iddianın gerçek olup olmadığı
noktasında, soruşturulması anlamında, mevcut eski önerge çekilerek yeni bir
önerge verildi. Bu, soruşturma komisyonu kurulması noktasındaki önergeler, hakikaten
çok kapsamlı, çok detaylı, kamuoyunda tartışılan, konuşulan, basın-medyada yer
alan bütün iddialara âdeta yer verilmiş bir soruşturma komisyonu kurulması
talebi. Bu manada, bu noktada da ilgili bakanlarla ilgili tüm iddiaların
araştırılması ve hakikatin bulunması noktasında arkadaşlarımız kanaatini
belirterek yeni soruşturma komisyonu önergesini verdiler ve bu önerge bugün
itibarıyla Meclis Başkanlığına sunuldu, dağıtıldı. Bu soruşturma komisyonu
önergesi önümüzdeki salı günü Gelen Kâğıtlar listesinde yayınlanmak suretiyle
burada okutulacaktır. Zaten şu anda resmiyete intikal etmiş durumdadır, bütün
iddialar bu önergede yer almış durumdadır. 
Teşekkür ediyorum, sağ olun. 
BAŞKAN – Evet, teşekkür ediyorum. 
Buyurun Sayın Altay. 
3.- Sinop Milletvekili Engin Altay'ın, (9/7) esas
numaralı Meclis Soruşturması Önergesi’nin Meclis Başkanlığı tarafından işleme
alınmaması gerektiğini Cumhuriyet Halk Partisi olarak kendilerinin de ifade
ettiklerine ve yeni bir soruşturma önergesinin 4 eski bakan için birleştirilerek
Genel Kurulun takdirine sunulmasının doğru olmadığına ilişkin açıklaması 
ENGİN ALTAY (Sinop) – Şimdi, şu anlayış
bile çok yanlış: Sayın Grup Başkan Vekilinin bugün verdikleri (9/8) esas no.lu
soruşturma önergesinin, işte, Gelen Kâğıtlarda yayınlanacağını, salı günü
okutulacağını bu masalardan beyan etmesine sizin oradan müdahale etmeniz lazım.
Bu beyanı yapacak olan koltuk orasıdır Sayın Başkan, bu bir. 
Sayın Vural’a çok katılıyorum. Bu (9/7) esas no.lu önerge Genel
Kurula geldiğinde gerek Cumhuriyet Halk Partisi gerek Milliyetçi Hareket
Partisi bunun Anayasa’nın 100 ve İç Tüzük’ün 107 ve takip eden maddelerindeki
şartları haiz olmadığından bunun işleme alınamayacağıyla ilgili müteaddit
defalar Divanı uyarmasına rağmen, maalesef, Divan burada -üzülerek bunu
söylemek zorundayım- İç Tüzük’e ve Anayasa’ya bağlı bir tatbikat değil de
iktidar grubuna bağlı bir tatbikat göstermiş idi. Ancak sonradan akıl galip
geldi, (9/8) geldi, (9/7) çekildi. 
Şimdi, Allah için, şu imza sahiplerini tetkik etsek orada bile
bir kuşkumuz var. Ancak burada da gene bence bir sorun var Sayın Başkan. Bu,
işte, Ahmet Aydın’ın işaret ettiği gibi Gelen Kağıtlar listesinde yayınlanıp
salı günü okutulacak (9/8)’de de 4 eski sayın bakan için birleştirilmiş. Burada
suçların şahsiliği prensibi var, suçların nevi ve cinsi bakımından da
farklılıklar var. Bu bakımdan, bunun birleştirilerek Genel Kurulun takdirine
sunulması, bu soruşturmanın -komisyonunun- açılıp açılmaması bile, bunları
birleştirerek bir oldubittiyle, bir tek komisyonla “Suçları örtmeyeceğiz,
üstüne gideceğiz.” diyen Ahmet Aydın’ın söylediğinin (9/8) esas no.lu
soruşturma önergesine yansımadığı da çok açıktır. (9/8)’de 4 bakanla ilgili, 8
ayrı suçla ilgili iddialar birleştirilmiş, alelade, alelusul “Şunu görüşüp 4
bakanı aklayalım.” anlayışı bu önergeye yansımıştır. Bunu da tutanaklara
geçmesi bakımından bilginize sunuyorum.
BAŞKAN – Teşekkür ediyorum.
Cumhuriyet Halk Partisi Grubunun…
AHMET AYDIN (Adıyaman) – Sayın Başkanım, bununla ilgili daha
önce çokça uygulama da var, hakikat de bu. 
BAŞKAN – Konuşuldu Sayın Aydın, lütfen…
AHMET AYDIN (Adıyaman) – Birden fazla kişiyi kapsayan tek
bir soruşturma komisyonu da bu işleri yürütmüş. Uygulamalar da bu yönde, doğru
da olan bu yönde. Bizim tek derdimiz, tek kaygımız hiç kimsenin kafasında bir
tek soru işaretinin kalmaması.
BAŞKAN – Teşekkür ediyorum.
İfade ettiniz Sayın Aydın zaten.
OKTAY VURAL (İzmir) – Üstünü örtmek amacıyla, her şeyi
kapsamıyor zaten.
KAMER GENÇ (Tunceli) – Sayın Başkan, bize dağıtılmış bu
soruşturma önergesi, şu anda dağıtılan soruşturma önergesi, soruşturma önergesi
vasfına sahip değil çünkü Bakanlar Kurulu hakkında tek soruşturma önergesi
verilir. 
BAŞKAN – Sayın Genç, teşekkür ediyorum.
KAMER GENÇ (Tunceli) – Bir dakika efendim.
BAŞKAN – Sayın Genç, böyle bir usulümüz
yok ama. 
KAMER GENÇ (Tunceli) – Efendim, itiraz
ediyorum.
BAŞKAN – Grup başkan vekillerine söz
verdim. Lütfen… 
KAMER GENÇ (Tunceli) – Efendim, burada
milletvekilliği kişiliği yok mu?
BAŞKAN – Hayır efendim, böyle bir
usulümüz yok Sayın Genç.
KAMER GENÇ (Tunceli) – Hayır, yok mu?
BAŞKAN – Söylediniz.
ENGİN ALTAY (Sinop) – Meramını anlatsın
Sayın Başkan. 
BAŞKAN – Anlattı.
KAMER GENÇ (Tunceli) – Efendim,
anlatalım şimdi.
Şimdi, bakın, 4 bakan hakkında ayrı
ayrı iddialarla bir soruşturma önergesi verilmez. 
AHMET AYDIN (Adıyaman) – Verilir,
verilir, daha önce de çok verildi. 
KAMER GENÇ (Tunceli) – Her bakan için
ayrı ayrı soruşturma önergesi verilmesi lazım. 
BAŞKAN – Bunlar konuşulacak Sayın Genç.
KAMER GENÇ (Tunceli) – Siz burada İç
Tüzük’ü, Anayasa’yı ihlal ediyorsunuz. İmar bakanı hakkında imar yolsuzluğu
var; bir başka bakan hakkında, bilmem, kutu içinde 1,5 milyon dolar Egemen
Bağış’a para verdiği iddiası var; ötekisinde, efendim, bir şey var, Zarrab’a
trafik polisi tahsis edilmiş, karşılığında 1,5 milyon dolar almış ama onun
yanında 52 milyon dolar daha rüşvet alanlar var, bilmem, 40 milyon dolar rüşvet
alanlar var. Peki, bunları niye birleştiriyorsunuz?
AHMET AYDIN (Adıyaman) – Sayın Başkan,
böyle bir usul yok.
BAŞKAN – Teşekkür ediyorum Sayın Genç.
Cumhuriyet Halk Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
Okutuyorum:
VII.- ÖNERİLER
A) Siyasî Parti Grubu Önerileri
1.- CHP Grubunun, 24/4/2014 tarihinde İstanbul
Milletvekili Süleyman Çelebi ve arkadaşları tarafından 1 Mayısta Taksim
Meydanı’nda emekçilerin kutlama yapmasına ilişkin tartışılan sorunlara çözüm
bularak Türkiye’nin altına imza attığı uluslararası sözleşmelere, yasalara
uygun tartışmasız ve gerilimsiz 1 Mayıs kutlamaları için doğru politikaları ve
anlayışları ortaya çıkarmak amacıyla Türkiye Büyük Millet Meclisi Başkanlığına
verilmiş olan genel görüşme önergesinin, Genel Kurulun 24 Nisan 2014 Perşembe
günkü birleşiminde sunuşlarda okunmasına ve görüşmelerinin aynı tarihli
birleşiminde yapılmasına ilişkin önerisi
24/04/2014
Türkiye Büyük
Millet Meclisi Başkanlığına
Danışma Kurulu 24/04/2014 Perşembe günü
(Bugün) toplanamadığından grubumuzun aşağıdaki önerisini İç Tüzük’ün 19’uncu
maddesi gereğince Genel Kurulun onayına sunulmasını saygılarımla arz ederim. 
 Engin Altay
 Sinop
 Grup
Başkan Vekili

Öneri: 
İstanbul Milletvekili Süleyman Çelebi
ve arkadaşları tarafından 1 Mayısta Taksim Meydanı’nda emekçilerin kutlama
yapmasına ilişkin tartışılan sorunlara çözüm bularak Türkiye'nin altına imza
attığı uluslararası sözleşmelere, yasalara uygun tartışmasız ve gerilimsiz 1
Mayıs kutlamaları için doğru politikaları ve anlayışları ortaya çıkarmak
amacıyla 24/04/2014 tarihinde Türkiye Büyük Millet Meclisi Başkanlığına
verilmiş olan genel görüşme önergesinin (1344 sıra no.lu) Genel Kurulun
bilgisine sunulmak üzere bekleyen diğer önergelerin önüne alınarak 24/04/2014
Perşembe günlü birleşimde sunuşlarda okunması ve görüşmelerinin aynı tarihli
birleşiminde yapılması önerilmiştir. 
BAŞKAN – Cumhuriyet Halk Partisi
Grubunun İç Tüzük’ün 19’uncu maddesine göre verilmiş önerisi üzerinde söz
isteyen Süleyman Çelebi, İstanbul Milletvekili. (CHP sıralarından alkışlar) 
Sayın Çelebi, konuşacak mısınız,
susacak mısınız?
SÜLEYMAN ÇELEBİ (İstanbul) – Ne yapalım
Sayın Başkan? Size göre ne yapmamı istersiniz?
BAŞKAN – O sizin takdiriniz efendim,
ben sadece soruyorum.
Buyurun.
SÜLEYMAN ÇELEBİ
(İstanbul) – Hepinizi saygıyla sevgiyle selamlıyorum.
Sayın Başkan,
değerli arkadaşlar; aslında tarihsel bir süreci yaşıyoruz. Bu tarihsel sürecin
en önemli ayağı da 1 Mayısla ilgili. 1 Mayıs 2014’le ilgili yeni bir tartışma
sürecini, başta ülkenin Başbakanı olmak üzere, ilgili bakan, ilgili belediye
başkanı, ilgili olmayan AKP’nin İstanbul il başkanı başlattı. Biliyorsunuz,
daha önce 1 Mayıs süreçlerini Türkiye en geniş şekilde yaşadı. 2007’de gaz
bombaları altında bir 1 Mayıs süreci yaşadık. 2008’de daha DİSK binasının
dışına bile çıkamadan yine gaz ve sularla yıkandık. 2009’da makul sayıda bir
katılımla -herkesin katılamadığı, bazılarının katıldığı, bazılarının
katılamadığı- bir 1 Mayıs kutladık. Dolayısıyla, 2010 yılında çok kitlesel bir
1 Mayısı İstanbul’da kutladık; tek bir olayın olmadığı, dünyaya da örnek
gösterilen bir 1 Mayıs kutlandı. 2011’de yine dünyaya örnek gösterilen bir 1
Mayıs kutlandı. 2012’de yine dünyaya örnek gösterilen bir 1 Mayıs kutlandı. 
Dolayısıyla, şimdi, sulamadan ve gazdan
sorumlu bakan sürekli çıkıyor, şöyle bir yaklaşım sürüyor ortaya, diyor ki:
“Bir daha versek, geçmişte yaşananları biliyorsunuz, cam, çerçeve gidecek.”
Camların, çerçevelerin gittiği süreçleri Türkiye biliyor. Ne zaman işçilere
müdahale edildiyse, ne zaman işçilerin 1 Mayıs kutlaması engellendiyse
olayların çıktığı süreçtir. Ne zaman gerçekten 1 Mayıs kutlanması özgürce
sağlanmışsa tek bir insanın burnunun kanamadığı bir süreci Türkiye yaşadı;
hatta dünyaya, Avrupa’ya “Örnek 1 Mayıs” diye de sunuldu bu.
Şimdi yeniden bir 1 Mayıs tartışması
var. Başbakan çıktı diyor ki: “Herkes hukuka saygılı davranacak.” Şimdi, ben,
bu kürsüden, bunun için sesleniyorum: İlk önce Başbakan hukuka saygılı
davranacak. Eğer bir ülkenin Başbakanı “Ben Anayasa Mahkemesi kararına saygı
duymuyorum.” deyip, ondan sonra da ilgili mahkeme kararlarına saygı duymadan “Ben
bu kararları uygulamayacağım, artık benim için mahkeme kararları asla bir şey
ifade etmez.” diyorsa bu Meclis buna bir tedbir almalı. Çünkü orada, Avrupa
İnsan Haklarının mahkeme kararı var ve o mahkeme kararıyla 2008’de yapılan
engellemenin doğru olmadığını, sözleşmenin 11’inci maddesinin ihlal edildiğini
ve 11’inci madde ihlali nedeniyle de artık burada özgürce herkesin bir 1 Mayıs
kutlaması gerektiğini çok net teşhir etmiş durumda.
Peki, nedir o mahkeme kararı? Bizim
Anayasa’mızın 90’ıncı maddesidir değerli arkadaşlar. Anayasa’nın 90’ıncı
maddesi diyor ki: Uluslararası sözleşmeler ve altına imza attığımız sözleşmeler
Anayasa maddesi niteliğindedir. Anayasa’nın 90’ıncı maddesi bunu söylüyor.
Şimdi Başbakan çıkıyor diyor ki: Bak, 2
tane alan var, ya giderler Yenikapı’da 1 Mayıs kutlarlar veya giderler
Maltepe’de, 2 tane alan. Taksim’de kutlatmam, kutlamaya teşebbüs edenleri
şimdiden uyarıyorum, yasaktır, engelleyeceğim. Şimdi, Başbakan diyor ki: Bu
miting alanı, miting alanı 2 tane. Konuşulan konu şu: Hâlen Başbakanın bu
Meclisin çıkarttığı yasadan haberi yok. Bu Meclisin çıkarttığı yasa böyle bir
yasa değil. 1 Mayıs tatil, 1 Mayıs bayram günü. 1 Mayıs bayram günüyse
bayramlar miting değildir, bayramlar bayram gibi, tıpkı 19 Mayısta olduğu gibi,
tıpkı dün olduğu gibi, tıpkı 29 Ekimde olacağı gibi onunla ilgili alanlar
vardır, işçilerin, emekçilerin bayram alanı da 1 Mayıs ve Taksim’dir. Bu böyle
bilinsin. O nedenle, miting yapmaya müracaat etmiyor sendikalar, miting alanı
gibi bir talepleri yok. Tam tersine, daha önce Avrupa İnsan Hakları
Mahkemesince verilen ve orada işçilerin, 34 işçinin yaşamını yitirdiği, yüz
binlerce işçinin, o 1 Mayıs alanında anısının olduğu, kan aktığı ve o sürece
gelinceye kadar da mücadele ederek 1 Mayısın yeniden yasalaşması mücadelesine
ve kutlanma mücadelesine katılanların orada bir talepleri var. Dolayısıyla, bu
1 Mayısı dar bir yaklaşım içerisinde, bir miting havası “Miting yapacaklarsa
buralarda yapsınlar.” gibi Başbakanın değerlendirmesi doğru bir değerlendirme
değil, hukuki bir değerlendirme değil, Avrupa İnsan Hakları Mahkemesinin
kararına uygun bir düzenleme ve yaklaşım değil.
Şimdi, dizayn edildi, yandaş
sendikalarla ilgili iradeler çıkıyor. Birisi Kayseri’de. HAK-İŞ’e denildi ki:
“Kayseri’de kutlayın.” MEMUR-SEN’e denildi ki: “Siz gidin Diyarbakır’da
kutlayın.” El altından TÜRK-İŞ’e denildi ki –şimdi görüşüyor Başbakanla- “Siz
direnin ama biz Kadıköy’de demeyeceğiz ama sonra size izin vereceğiz.” Şimdi o
izin çıkacak, hiç merak etmeyin, Kadıköy’de de Türk-İŞ... Bu, zaten diğer
örgütler DİSK, KESK, Tabipler Birliği, bunlar bizim muhalefet örgütleri.
Bunları ben sustururum, bunları gazlarım, bunları coplarım, bunlara bol bol su
sıkarım, bunları 1 Mayıs alanına sokmam. İşte, bu yeni Cumhurbaşkanlığı süreci
böyle bir şey. Yani, o kitleselliğin orada, Taksim’de buluşmasını istemiyor
Başbakan. Yani, o nedenle, bu belirlemeler hani şöyle algılanmasın: İstanbul’da
bir vali var, vali bey belirliyor. Yok böyle bir şey. Bakan var bir tane, su
sıkmadan sorumlu, gaz atmadan sorumlu bakan, o bunları belirlemiyor, bir tek
insan belirliyor bunu. Hani, Cumhurbaşkanı şu anda müdahale etse “Yahu,
yapmayın etmeyin, bu ülkenin huzuru için 1 Mayıs Taksim’de kutlansın.” dese o
da dinlenmeyecek. Bir tek insan… Bir tek insan, otoriter bir yaklaşımla diyecek
ki: “Burada ya kutlanırsa…” Onun ağzından çıkan burada kanun oluyor, “Burada
kutlanmayacak.” deniliyorsa ona uygun bir dizayn var. 
Dolayısıyla, değerli arkadaşlar, şimdi,
bu sürece ilişkin esas sorun nedir diye bakarsanız, bu kitleselliğin bir araya
gelmemesi isteniyor. Yani bu ülkenin sorunları var. Ne var? İşte, taşeron
uygulaması var ciddi anlamda. Ne var? Emeklilikte yaşa takılanlar var, 4/C
statüsünde olanlar var. Emekliler açlık sınırının altında maaş alıyorlar.
Asgari ücretle çalışanlar bir rezalet. İşsizlik sorunu belli, yoksulluk sorunu
belli. “Bunların en etkin şekilde orada sunulması doğru değil.” diyor, “Böyle
kitlesel bir talebi, Cumhurbaşkanlığı seçimi öncesi, böyle büyük bir buluşmayı
nasıl engelleriz? Bunları birbirleriyle çarpıştırırız ve 1 Mayıs alanında da
buluşturmayız, böylece seslerini kısmış oluruz.” diyorlar.
Valinin imkânı yok, vali buna karar
veremez. Validen önce zaten AKP İl Başkanı dedi ki: “Burada 1 Mayıs
kutlanmayacak.” Daha çok önce. Daha Büyükşehir Belediye Başkanı Kadir Topbaş
seçilmeden önce dedi ki: “1 Mayıs artık Taksim’de kutlanmayacak.” Dediğim gibi,
kararları vali filan vermiyor. Kararları Başbakanla görüşüyorlar, Başbakanın
direktifi doğrultusunda sözcülük yapıyorlar. Dolayısıyla, bu kararların…
Anayasa’nın bu düzenlemesine saygı duymayan Başbakanın Avrupa İnsan Hakları
Mahkemesi kararına saygı duymasını beklemiyoruz. Daha önce ne oldu da şimdi
engelleniyor 1 Mayıs değerli arkadaşlar? Bana verdiler, İstanbul Büyükşehir
Belediye Başkanı şu kadar büyüklükte plaket verdi, “Güzel bir coşkuyla 1 Mayıs
kutladınız.” diye. Ne oldu arkadaşlar? 2010’da, 2011’de, 2012’de böylesi
coşkuyla kutlanan 1 Mayısa neden engel olunuyor? 
(Mikrofon otomatik cihaz tarafından
kapatıldı) 
SÜLEYMAN ÇELEBİ (Devamla) – Efendim
-tek kelime- şundan: Bu kitleselliğin buluşmasını istemiyorlar. O nedenle, bu
anlamda yeniden bu Meclise sorumluluk düşüyor. Yeniden Taksim’in 1 Mayıs alanı
olarak işçilere açılmasını diliyorum. 
Hepinizi saygıyla sevgiyle
selamlıyorum. (CHP sıralarından alkışlar)
BAŞKAN – Teşekkür ediyorum. 
Cumhuriyet Halk Partisi grup önerisi
aleyhinde söz isteyen Mehmet Ersoy, Sinop Milletvekili. (AK PARTİ sıralarından
alkışlar)
MEHMET ERSOY (Sinop) – Sayın Başkan,
değerli milletvekillerimiz; aslında 1 Mayısın gerçekten bayram olarak
kutlanmasını, İşçi Bayramı olarak kutlanmasını sağlamış bir siyasi partinin
iktidarı döneminde, gerçekten birçok alanda olduğu gibi bu alanda da birçok
hakkın, hukukun genişletilmesi, özgürlük alanının genişletilmesi yolunda birçok
mücadele vermiş bir iktidar döneminde 1 Mayısın nerede kutlanacağının
tartışılmasından samimi olarak üzüntü duyuyoruz. 1 Mayısın bir bayram olarak
kutlanması, geçmişte yaşanan acıların, sıkıntıların, eziyetlerin bir daha
yaşanmaması, herkesin mutlu ve gönlünden geçtiği bir şekilde bayramını
kutlayabilmesi için...
ENGİN ALTAY (Sinop) – Ve istediği
yerde.
MEHMET ERSOY (Devamla) - ...geçtiğimiz
on iki yıllık süreçte neler yaşandığını, nelere göğüs gerdiğimizi hep birlikte
biliyoruz. Sayın Çelebi’nin söylediği yıllarda ben de İstanbul’da kaymakam
olarak görev yapıyordum. Hepimiz o günlerin acısına gerçekten tanık olduk,
gerçekten üzüldük. Böyle bayram kutlanmamalıydı. Ancak, şunda da, ne olur, hep
beraber hemfikir olalım: Tamam, öneride belirtmişsiniz, diyorsunuz ki: “’1
Mayıs Taksim’de kutlanmayacak.’ diye bir yasa mı var?” E, kutlanacak diye bir
yasa mı var? “Kutlanacak.” diye de yok. 
MAHMUT TANAL (İstanbul) – İdare
hukukunda yasaklanmayan her şey serbesttir Sayın Vekil.
MEHMET ERSOY (Devamla) – Hayır,
efendim, “Kutlanacak.” diye de yok. Bir ilin -içinizde mülki idare amirlerimiz
var- toplantı yapılacak, gösteri yapılacak, eğlence düzenlenecek mekânları her
yıl o ilin koşullarına göre, şartlarına göre gözden geçirilir, yeniden
planlanır ve bu ilan edilir.
HAYDAR AKAR (Kocaeli) – Galatasaray
şampiyon olduğunda orada kutlama yapıldığına ne diyeceksiniz?
MEHMET ERSOY (Devamla) – Şimdi,
Taksim’de bu kadar ne oldu da bugün böyle yapıyoruz? Niye böyle yapıyoruz? Bu
çok basit.
HAYDAR AKAR (Kocaeli) – Fenerbahçe
İstanbul’da şampiyon olduğu zaman ne yapacaksınız?
MEHMET ERSOY (Devamla) – Haydar Bey,
lütfen. Bak, ben ne güzel dinledim Sayın Çelebi’yi, siz de beni dinleyin.
HAYDAR AKAR (Kocaeli) – Bak, Fenerbahçe
şampiyon olunca “var” diyeceksiniz işte.
MEHMET ERSOY (Devamla) – O zaman böyle
konuşayım. 
Ne oldu değerli milletvekilleri, ne
oldu? 
HAYDAR AKAR (Kocaeli) – Fenerbahçe
şampiyon olduğunda…
BAŞKAN – Sayın Akar, lütfen…
MEHMET ERSOY (Devamla) – Yani, Sayın
Akar, yakışıyor mu size bu! Yakışıyor mu size bu, lütfen yani! İstirham ederim,
lütfen... 
Ne oldu İstanbul’da? Evet, bugüne kadar
Taksim’de kutluyorduk, ancak İstanbul’da bizim bir Kazlıçeşme’miz yoktu, bir
Maltepe’miz yoktu, en büyük alan orasıydı, orayı size açtık. Ancak, geçtiğimiz
dönemde gördük ki bugün yaptığımız düzenlemelerle Taksim, aynı zamanda bir
eğlence merkezi hâline geldi, bir yürüyüş alanı hâline geldi, bir alışveriş
alanı hâline geldi. 1 Mayıs sadece Taksim’de gösteri yapacak olanların bayramı
değil, herkesin bayramı. Genel hayatın etkilenmeyeceği, esnafın etkilenmeyeceği,
ticaret erbabının etkilenmeyeceği, çok daha ferah, çok daha geniş, milyonlarca
emekçiyi içine alabilecek bir bayram alanı varsa ve Türkiye Cumhuriyeti’nin
Başbakanı sizlere haykırıyorsa “Gelin, ey kardeşlerim, bayram kutlamak
istiyorsanız sizin kutlamalarınıza katkıda bulunmak, yardımcı olmak bizim
Hükûmet olarak boynumuzun borcudur.” 
HAYDAR AKAR (Kocaeli) – Kazlıçeşme’de,
Kazlıçeşme…
MEHMET ERSOY (Devamla) – “İstanbul’da
artık Hükûmetimiz sizler için çok güzel alanlar, çok güzel meydanlar tahsis
etti, insanlar rahatsız olmasın, alışveriş yapmak isteyenler rahatsız olmasın,
daracık alanlara sıkışmayalım, oralarda istediğiniz kadar kutlama yapın,
belediye otobüslerini de ücretsiz yapalım, sizleri biz taşıyalım.” Yoksa sizin
1 Mayısı kutlamanıza engel olan falan yok ki. 
1 Mayısın bir
anısı da vardır, acı hatıraları vardır,1977 vardır. 
SÜLEYMAN ÇELEBİ
(İstanbul? – Rüşvete hayır!
MEHMET ERSOY
(Devamla) - Onları da anmak istiyorsanız temsilcileriniz gelsin -çiçek mi
bırakırlar, dua mı ederler, Kur'an mı okuturlar, mevlit mi okuturlar- Taksim
Meydanı’nda bu etkinliği yapabilecek kadar bir ekip gelsin, bunu da yapsınlar
ama… “İstanbul’un hangi büyük meydanını istiyorsanız size orayı açtım, taşıması
da devletten bedava. Buyurun, büyük kutlamalarınızı orada yapın.” diyor. 
ADİL ZOZANİ
(Hakkâri) – Tamam, 1 Mayısta Taksim’de mevlit okutuyoruz Mehmet Bey!
MEHMET ERSOY
(Devamla) - Biz bunun adına “miting” demiyoruz. Siz miting yapın, gösteri
yapın, toplantı yapın, eğlence yapın, davul zurna çalın, ne isterseniz onu yapın.
15 milyon İstanbulludan sizin bu etkinliğinize katılmak isteyen her kim varsa
buyursun, hepsini de biz taşıyacağız. Ya, bu Başbakana teşekkür edeceğinize
“Başbakan şunu dedi, Başbakan bunu dedi.” Bugüne kadar böyle bir Başbakan “1
Mayısı nerede istiyorsanız, sizi ben bedava taşıyacağım. Gelin, işçi
kardeşlerim, bayramı hep beraber davul zurnayla yapalım.” dedi mi? 
ENGİN ALTAY
(Sinop) – Ondan önce yer tartışması mı oluyordu?
MEHMET ERSOY
(Devamla) - Elbette ki böyle bir düzenlemeyi, etkinliğin nerede yapılacağı
düzenlemesini o ilin valisi, o ilin mülki amiri her yıl kararlaştıracak,
belirleyecek ve ilan edecek. Başkalarının haklarına, başkalarının hukukuna,
başkalarının özgürlük alanlarına saygı göstermek adına, kamu düzeninin de daha
etkili, daha verimli bir şekilde sağlanabilmesi adına da her sivil toplum
kuruluşu buna saygı gösterecek ve… “Ne olur yani, Taksim’de değil de çok daha
büyük alanda yapsanız, kavga olmasa, kargaşa olmasa, HAK-İŞ’in yaptığını,
TÜRK-İŞ’in yaptığını, MEMURSEN’in yaptığını DİSK de yapıverse?” sorusunu bize
ve milletimize, gerçekten bu olaylardan, bu gerginliklerden, bu sıkıntılardan
rahatsız olan milletimize sordurmasa.
MUSA ÇAM (İzmir)
– Orada olsa ne olur?
MEHMET ERSOY
(Devamla) - Sayın milletvekilleri, aslında önerinin içinde niyetin Taksim’de 1
Mayısı kutlamak olmadığı, tek başına bu bayramı kutlamak olmadığı da çok net
bir şekilde ifade edilmiş. 
Diyorsunuz ki: “Seçimlerle yürütmeye
çalıştığı algı yönetimiyle muhalefeti sindirmeye devam etmek ve tekrar
gelişebilecek olan kitlesel eylemlerin şimdiden önünü almak.” Ben de bunu
tersinden okuyorum. Ha, demek ki birilerinin de 1 Mayıstan umduğu kitlesel
eylemler. Ya bırakın bu işleri. Artık bu gerginliklerden millet bıktı, hepimiz
bıktık, hepimiz yorulduk. Politika yapalım.
İDRİS BALUKEN (Bingöl) – Kitlesel
eylemlerden korkuyor musunuz ya? Bu ne biçim demokrasi!
MEHMET ERSOY (Devamla) – 1 Mayısı
Cumhurbaşkanlığı seçimleriyle ilintilendirmek kimin işine yarayacak?
Cumhurbaşkanlığı için bir karar verdik “Millet seçecek.” dedik. 
İDRİS BALUKEN (Bingöl) – Kitlesel
eylemleri yasaklıyoruz mu diyorsunuz?
MEHMET ERSOY (Devamla) – Bakın, AK
PARTİ olarak kimi Cumhurbaşkanı adayı çıkaracağınızla, kimlerin aday olacağıyla
hiç ilgilenmiyoruz, kendi işimize bakıyoruz. Abdullah Gül diyoruz, Recep Tayyip
Erdoğan diyoruz, kendi içimizde tartışıyoruz. Bir aday çıkaracağız, millet de
kimin cumhurbaşkanı olacağına karar verecek.
ENGİN ALTAY (Sinop) – Aksini söyleyen
mi oldu ya! Bir dakika…
MEHMET ERSOY (Devamla) – Bunun için
tartışmaya da bunun için gerilmeye de gerek yok. Size ne bizim kimi
Cumhurbaşkanı adayı çıkaracağımız? Siz de bizim adaylarımızı tartışıyorsunuz.
Bırakın bu tartışmayı.
HAYDAR AKAR (Kocaeli) – Karışan yok, ne
istiyorsanız yapın.
MEHMET ERSOY (Devamla) –. Eminiz ki
Cumhuriyet Halk Partisi içinde çok kıymetli, çok değerli, cumhurbaşkanlığına
layık adaylar vardır. Siz kimi Cumhurbaşkanı adayı çıkaracağınızı tartışın,
bizim kimi çıkaracağımızı değil. Ortalığı da biraz sakinleştirelim, ortamı
germeyelim. Niye kitlesel eylemlerden bahsediyoruz, eylemle ne işimiz var
bizim?
MUSA ÇAM (İzmir) – Eylem değil o,
bayram, bayram!
MEHMET ERSOY (Devamla) – 10 Ağustosta
sandık konulacak, millet kararını verecek. 1 Mayıstaki kitlesel eylemlerden mi
medet umacağız?
MUSA ÇAM (İzmir) – Ne alakası var?
MEHMET ERSOY (Devamla) – Bırakın
bunları. Bakın, Sayın Kemal Kılıçdaroğlu çok kıymetli bir Genel Başkan, çıkarın
Cumhurbaşkanı adayı; davulla zurnayla, güle oynaya, eğlenerek bu millete bir
demokrasi şöleni yaşatalım.
İDRİS BALUKEN (Bingöl) – Kitlesel eylem
kötü bir şey değil, kitlesel eylem demokratik bir haktır.
MEHMET ERSOY (Devamla) – Şimdiden bunun
gerginliklerini tartışarak, şimdiden bunun oluşturabileceği kaosları tartışarak
milleti germenin gereği yok. Biz milletimize güvendik, Cumhurbaşkanının nasıl
seçilebileceğinin kararını verdik. Bırakın 1 Mayısı, niye 1 Mayıstan korkalım?
Diyelim ki 1 Mayısta bu kitlelerin bir araya gelmesini engelledik. Toplantı ve
Gösteri Yürüyüşleri Kanunu açık. Cumhurbaşkanlığı seçimine kadar her hafta sonu
İstanbul’un bir meydanında bu sivil toplum kuruluşları, bu meslek kuruluşları
bir araya gelip istedikleri etkinliği yapabilirler, istedikleri gösteriyi
yapabilirler, istedikleri mitingi yapabilirler. Bu öneride bahsedilen ya da
bahsedilmeyen, ülkenin başka sorunlarıyla ilgili ne dertleri varsa, ne
kaygıları varsa, İstanbul’un en büyük meydanı her zaman onların olacaktır,
gelip oradan dertlerini ifade edebilirler. Bizim bu konuyla ilgili -ne
Cumhurbaşkanlığı seçimiyle ilgili ne bu kitlelerin ifade edebilecekleri
sorunlarla ilgili- hiçbir kaygımız yok diyorum.
(Mikrofon
otomatik cihaz tarafından kapatıldı) 
MEHMET ERSOY
(Devamla) – Önerinin aleyhinde olduğumu… 1 Mayısın huzur içinde bu ülkenin çok
daha farklı köşelerinde kutlanabilmesinin önünü hepimizin açması gerektiğine
inanıyorum.
Hepinize
saygılar sunuyorum. (AK PARTİ sıralarından alkışlar)
ENGİN ALTAY
(Sinop) – Sayın Başkan…
BAŞKAN – Buyurun
Sayın Altay.
Yalnız Sayın
Çelebi de söz istedi, aynı şey mi acaba?
ENGİN ALTAY
(Sinop) – Sayın Milletvekilim ve kıymetli hemşehrim Cumhurbaşkanlığı
seçimlerine yönelik anlayışımızı, Cumhuriyet Halk Partisinin içinde olmadığı
bir anlayışı, o anlayış içinde gibi Genel Kurula ve kamuoyuna nakletti ve bu
konuyla ilgili Genel Başkanımızın da ismini zikrederek bir iddiada bulundu.
Çok kısa bir cevap
vermek istiyorum.
MEHMET ERSOY
(Sinop) – Hiç iddiada bulunmadım.
RECEP ÖZEL
(Isparta) – Öneride bulundu.
ENGİN ALTAY
(Sinop) – Verdiniz Başkanım, verdiniz.
BAŞKAN – Buyurun
Sayın Altay.
Sataşma falan
söz konusu değil Sayın Altay.
ENGİN ALTAY
(Sinop) – Öneri, öneri, iddia değil, öneri.
BAŞKAN – İki
dakika söz veriyorum.
ENGİN ALTAY
(Sinop) – Çok teşekkür ederim.
BAŞKAN –
Buyurun, “sataşma nedeniyle” diyelim.
VIII.- SATAŞMALARA İLİŞKİN KONUŞMALAR
1.- Sinop Milletvekili Engin Altay'ın, Sinop
Milletvekili Mehmet Ersoy’un CHP grup önerisi üzerinde yaptığı konuşması sırasında
CHP Grup Başkanına sataşması nedeniyle konuşması
ENGİN ALTAY (Sinop) – Şimdi, kıymetli
hemşehrim Sevgili Mehmet Ersoy dedi ki: “Size ne Recep Tayyip Erdoğan veya
Abdullah Gül… Evet, biz meşgul değiliz zaten. Bizce her ikisi de cumhurbaşkanı
seçilemeyeceği için bizim öyle bir meşguliyetimiz yok. Ama hem bize “Size ne
Tayyip Erdoğan mı olacak, Abdullah Gül mü olacak, siz karışmayın bu işe.” deyip
peşine, Sayın Genel Başkanımızla ilgili -güzel sözlerinize de teşekkür ederim-
“Onu aday çıkarın.” deme konusunda da, o da size ne? O da bizim işimiz.
Şüphesiz, siyasi partiler ve Anayasa’nın emrettiği çerçevede bu Parlamento,
Parlamento içindeki milletvekilleri ya da Parlamento dışındaki siyasi partiler
kendilerine verilen haklar çerçevesinde Cumhurbaşkanı adaylarını kamuoyunun
önüne koyacaklardır ve milletimizin tercihinin başımızın üstünde yeri var.
Anlayışımız budur. Bir kimse “Ben adayım.” demeden, 20 milletvekili tarafından
aday olarak önerilmeden biz onun, Cumhuriyet Halk Partisi olarak, adaylığıyla
meşgul olmadık, bundan sonra da olmayacağız. Bu, size yandaş medyanın her
ikisini önerip sanki üçüncü bir kişi yokmuş gibi Türkiye’de oluşturmak istediği
bir kamuoyu, algı oluşturma meselesidir. Hem vatandaşlarımız hem Cumhuriyet
Halk Partisi bu tezgâha ve bu algı diplomasisine alet olmayacaktır. Bir.
İki: İşçiler 1 Mayısta eylem yapmayacak
Sevgili Milletvekilim. İşçiler, 1 Mayısta bu Parlamentoda ilan edilen çerçevede
bayram yapacak.
Üç: İnsanlar temel hak ve
özgürlüklerini kullanma hakkını başbakanların iki dudağının ucundan almazlar.
Demokrasilerde insanlar temel hak ve özgürlüklerin kullanımını Anayasa’dan,
kanunlardan ve taraf olduğumuz uluslararası anlaşma hükümlerinden alırlar.
Demokrasiyse bu böyle. Ama “Yok, demokrasi yok, Başbakan ne derse o.” ise
Türkiye’yi 1 Mayıs günü gerersiniz. 
Hepinize saygılar sunarım. (CHP
sıralarından alkışlar) 
BAŞKAN – Teşekkür ediyorum. 
MEHMET ERSOY (Sinop) – Sayın Başkan…
ENGİN ALTAY (Sinop) – Bir şey demedim
ya!
BAŞKAN – Bir saniye Sayın Altay…
ADİL ZOZANİ (Hakkâri) – Sayın Başkan,
benim söz talebim güme gidiyor ha!
SÜLEYMAN ÇELEBİ (İstanbul) – Sayın
Başkan…
BAŞKAN – Buyurun Sayın Çelebi.
SÜLEYMAN ÇELEBİ (İstanbul) – Sayın
Başkan, konuşmacı Sayın Ersoy konuşmasında bizim müracaatımızın yani araştırma
önergemizin tamamen eyleme yönelik bir talebi içerdiğini ve eylemle ilgili bu
talebin yerine getirilmesine yönelik olduğunu ifade etti.
BAŞKAN - “Onun için, sataştı.”
diyorsunuz.
MEHMET ERSOY (Sinop) – Öyle bir şey
demedim. 
BAŞKAN – Buyurun Sayın Çelebi, iki
dakika söz veriyorum. 
ADİL ZOZANİ (Hakkâri) – Eylem kötü bir
şey değil ki Sayın Çelebi. Demokratik eylem yani. 
BAŞKAN – Maksat muhabbet olsun.
Buyurun efendim. 
2.- İstanbul Milletvekili Süleyman Çelebi'nin, Sinop
Milletvekili Mehmet Ersoy’un CHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
SÜLEYMAN ÇELEBİ (İstanbul) – Sayın
Ersoy, şunu çok net ifade etmek istiyorum: Biz artık, gaz yemekten, üzerimize
su sıkılmasından, cop yemekten bıktık. Derdimiz kendimize yeni zulümler
yaptırılması değil, şimdiden zulmün önlenmesi için Meclis buna bir çare üretsin
diye. Biliyoruz ki hukuk dışı, yasa dışı bir eylemi Başbakan öneriyor
Türkiye’ye. Biz de diyoruz ki: “Ey Meclis, şimdiden bu yasa dışı, hukuk dışı
eylemin önlenmesi konusunda Meclis araştırması istiyoruz.” Kendimize zulmetmek
için değil, yani çok zevk almıyoruz. Orada, sizin söylediğiniz coşkunun hepsi
yaşandı, orada gerçekten halaylar çekildi, davul zurnalar oraya geldi. Bir
tarafta mehter takımı, bir tarafta Enternasyonal Marşı, bir tarafta sosyalist
Müslümanlar, bir tarafta diğer sosyalistler ortak bir buluşmayı orada
gerçekleştirdiler. Bunu yaptık, başardık. Bu ülkenin yeniden uluslararası bir
alanda bir görüntüsüne mi neden olacak Türkiye -şimdiden uyarı görevini
yapıyoruz- yoksa gerçekten, sizin de söylediğiniz gibi, davulla zurnayla
kutlanan bir 1 Mayıs mı? 
Şimdi, “Otobüs göndereceğiz, bilmem ne
vereceğiz.” Böyle rüşvete gerek yok. İşçiler bugüne kadar yürüyerek geldiler,
yürümeyle gelmeye devam ederler. Hiç bizim servise ihtiyacımız yok, bizim
icazete de ihtiyacımız yok. Sendikalar devletten bağımsızdır, sermayeden
bağımsızdır, siyasi partilerden bağımsızdır. 
1 Mayısı nasıl kutlayacaklarını da artık
işçilere bırakın, siz dizayn etmeyin. Başbakan, bakanlar, valiler, belediye
başkanları bunları dizayn etmesin diyor, hepinizi saygıyla selamlıyorum. (CHP
sıralarından alkışlar) 
BAŞKAN – Teşekkür ediyorum. 
ADİL ZOZANİ (Hakkâri) – Sayın Başkan…
MEHMET ERSOY (Sinop) – Sayın Başkan…
BAŞKAN – Sayın Ersoy, bir saniye,
sizden önce Sayın Zozani’nin, 60’ıncı madde gereğince, bir dakikalık söz talebi
var. 
Buyurun Sayın Zozani. 
VI.- AÇIKLAMALAR (Devam)
4.- Hakkâri Milletvekili Adil Zozani'nin, Sinop
Milletvekili Mehmet Ersoy’un CHP grup önerisi üzerinde yaptığı konuşmasındaki
bazı ifadelerine ilişkin açıklaması
ADİL ZOZANİ (Hakkâri) – Teşekkür ederim
Sayın Başkan.
Ben de İç Tüzük’e uymanın suç
olabileceğini düşündüm ama neyse ki bu yargımı tersine çevirdiniz. Teşekkür
ediyorum bunun için de. 
Sayın Ersoy’un önerisini ben makul bir
öneri olarak görüyorum. Orada mevlit okutulabileceğine ilişkin, Taksim’de
kitlesel mevlit okutulabileceğine ilişkin bir önerisi oldu. Bence sendikalar da
bu öneriyi dikkate alsınlar. 1 Mayısta -önümüzdeki Perşembe günü 1 Mayıs- bütün
sendikalar birleşsin, Taksim’de kitlesel bir mevlit okutsunlar, 1 Mayısı da bu
şekilde kutlasınlar diye düşünüyorum. 
BAŞKAN – Evet, teşekkür ediyorum. 
Buyurun Sayın Ersoy, siz niye söz
istediniz?
MEHMET ERSOY (Sinop) – Efendim, her 3
konuşmacı da adımı zikrederek, aslında söylediklerimi farklı bir şekilde…
BAŞKAN – O zaman kimse kimsenin ismini
zikretmesin burada Sayın Ersoy. 
MEHMET ERSOY (Sinop) – Ama efendim…
BAŞKAN – Hayır, ne söyledi de size
sataştı, onu ifade edin efendim. 
MEHMET ERSOY (Sinop) – “Olmayan bir
algıyı Cumhuriyet Halk Partisinde varmış gibi gösterdi.” dedi; öyle bir şey
yapmadım. 
SÜLEYMAN ÇELEBİ (İstanbul) – İyi şey
söyledik ya! Çok iyi şeyler söyledim hakkında.
BAŞKAN – Bundan sonra isim
zikretmeyeceksiniz.
Buyurun Sayın Ersoy. 
VIII.- SATAŞMALARA İLİŞKİN KONUŞMALAR (Devam)
3.- Sinop Milletvekili Mehmet Ersoy'un, Sinop
Milletvekili Engin Altay’ın ve İstanbul Milletvekili Süleyman Çelebi’nin sataşma
nedeniyle yaptıkları konuşmaları ve Hakkâri Milletvekili Adil Zozani’nin
yaptığı açıklaması sırasında şahsına sataşmaları nedeniyle konuşması
MEHMET ERSOY (Sinop) – Sayın Başkanım,
tabii, 3 konuşmacıya birden kısa kısa cevap vermek zorunda kalıyorum. Elbette
ki sendikalar bağımsızdır ama sendikalar da herkes gibi hukuka bağlı kalmak
zorundadır.
SÜLEYMAN ÇELEBİ (İstanbul) –
Hukuksuzluğu yapan Başbakan. 
MEHMET ERSOY (Devamla) – Anayasa ve
2911 sayılı Toplantı ve Gösteri Yürüyüşleri Kanunu bu etkinlikleri düzenlemek
için vardır; hepimiz ona uyacağız.
İDRİS BALUKEN (Bingöl) – Yahu,
hukuksuzluğu siz yapıyorsunuz. AİHM kararı var, Taksim Meydanı’nı
yasaklayamazsınız.
MEHMET ERSOY (Devamla) – “Taksim’de
mevlit, kitlesel mevlit okutulsun.” demedim, lütfen yanlış anlaşılmasın.
Sendika temsilcileri isterlerse, ne isterlerse orada -çiçek bırakabilirler,
mevlit okutabilirler- ama- sadece temsilciler. “Meydanlar da herkese açık”
dedim. 
Cumhurbaşkanlığı seçimiyle ilgili
söylediklerim…Sadece, bu ülkenin gerçekten gerilmesinden, bu ülkenin gerçekten
sürekli çatışıyor olmasından, kavga ediyor olmasından bıktık, yorulduk. 
“1 Mayıs” diyoruz, kitlesel eylemlerden
bahsediliyor. Niye eylem yapıyoruz? Niye eylem aklımıza geliyor
“Cumhurbaşkanlığı” dediğimiz zaman? Biz adaylarımızı tartışıyoruz, siz de
adaylarınızı tartışın. Davullarla zurnalarla milletimizin huzuruna çıkalım,
seçimimizi yapalım istiyoruz. (CHP sıralarından gürültüler)
Sayın Altay, gönlümden geçendi, Sayın
Kılıçdaroğlu’nun da Cumhurbaşkanlığına çok layık olduğuna inanıyorum, aday
olması durumunda güle oynaya bir seçim yaparız. Yoksa amacım, hiçbir partinin
iç işlerine karışmak, şudur budur değil, sadece huzur içinde, sükûnet içinde 1
Mayıslarımızı kutlayalım, Hıdırellezlerimizi kutlayalım, bayramlarımızı yapalım
ama hep birlikte.
Ne olur bu ülkenin ağzının tadını
kaçırmadan, ne olur Anayasa’nın, temel kanunların, bu alandaki düzenleyici
kanunların amir hükümlerine hep birlikte uyarak, başkalarının hakkına, hukukuna
ve özgürlük alanlarına da saygı göstererek birlikte güzel bayramları hep
beraber kutlayalım diyor, yüce heyetinizi saygıyla selamlıyorum. 
BAŞKAN – Teşekkür ediyorum. 
İDRİS BALUKEN (Bingöl) – Sayın Başkan,
yerimden kısa bir düzeltme yapmak istiyorum. 
BAŞKAN – Buyurun. 
VI.- AÇIKLAMALAR (Devam)
5.- Bingöl Milletvekili İdris Baluken'in, Sinop Milletvekili
Mehmet Ersoy’un sataşma nedeniyle yaptığı konuşmasındaki bazı ifadelerine
ilişkin açıklaması
İDRİS BALUKEN (Bingöl) – Sayın Hatip
konuşması sırasında 1 Mayısla ilgili sendikaların da, kitlelerin de hukuka
uyması gerektiğini ifade etti. Öncelikle şunu ifade edelim: Türkiye
Cumhuriyetinin Anayasası’nda ya da yasal mevzuatının hiçbir maddesinde “Taksim
Meydanı toplantı ve gösterilere kapatılmıştır.” diye bir madde yoktur; bu
birincisi.
İkincisi, 1 Mayısın Taksim’de
yasaklanamayacağına dair uluslararası sözleşme niteliğiyle Türkiye’yi de
bağlayan Avrupa İnsan Hakları Mahkemesinin kararı vardır. Dolayısıyla, burada
ortada bir hukuksuzluk varsa, hukuka uymama durumu varsa bunu 1 Mayısta
Taksim’de olmak isteyenlerde değil, 1 Mayısı emekçilere, işçilere yasaklayan
Hükûmette aramak gerekir diyorum, bunun tutanaklara geçmesini talep ediyorum. 
BAŞKAN – Peki, teşekkür ediyorum. 
Buyurun Sayın Serindağ. 
ALİ SERİNDAĞ (Gaziantep) – Sayın
Başkan, Sayın Ersoy konuşmasında Cumhuriyet Halk Partisi Grubunu işaret ederek,
Cumhuriyet Halk Partisi Grubunda mülki idare amirleri olduğunu ifade ederek
sanki bizim de Sayın Ersoy’un görüşüne katıldığımız gibi bir imaj yaratıyor. 
MEHMET ERSOY (Sinop) – Yok, geri aldım
efendim, tamam, geri aldım. 
ALİ SERİNDAĞ (Gaziantep) – İzin
verirseniz 69’uncu maddeye göre, söz almak istiyorum. 
BAŞKAN – Evet, İç Tüzük’ün 60’ıncı
maddesi gereğince, yerinizden bir dakika söz veriyorum. 
ALİ SERİNDAĞ (Gaziantep) – 69 efendim. 
BAŞKAN – Lütfen efendim, sataşma falan
söz konusu değil, İç Tüzük’ü bu kadar farklı yorumlamanın bir anlamı yok;
istiyorsanız böyle, yoksa onu da vermiyorum. 
MUSA ÇAM (İzmir) – Sataştı Sayın
Başkan, sataştı. 
BAŞKAN – Lütfen, lütfen sayın
milletvekilleri… Bu da son olacak, lütfen…
HASAN HÜSEYİN TÜRKOĞLU (Osmaniye) – Sayın
Başkan, hâkimlere yapılsa böyle yapmazdınız ama. 
Buyurun Sayın Serindağ. 
6.- Gaziantep Milletvekili Ali Serindağ'ın, Sinop
Milletvekili Mehmet Ersoy’un CHP grup önerisi üzerinde yaptığı konuşmasındaki
bazı ifadelerine ilişkin açıklaması
ALİ SERİNDAĞ (Gaziantep) – Teşekkür
ederim Sayın Başkan. 
Öncelikle sizin tavrınızı protesto
ediyorum.
BAŞKAN – Ben de sizi protesto ediyorum
Sayın Serindağ. 
ALİ SERİNDAĞ (Gaziantep) –
“İstiyorsanız konuşun, istemiyorsanız vermem.” ifadenizi size iade ediyorum ve
riyaset makamına da yakıştıramadığımı ifade ediyorum; bu bir. 
İkincisi, Sayın Ersoy şunu
karıştırıyor: Bu, emek bayramıdır. Bu, Toplantı ve Gösteri Yürüyüşleri Kanunu
kapsamında düzenlenecek bir etkinlik değildir. 
Üçüncüsü, öyle bile olsa, 2911 sayılı
Yasa kapsamında bile değerlendirilse Anayasa’mızın 34’üncü maddesi şöyle diyor:
“Herkes, önceden izin almadan, silahsız ve saldırısız toplantı ve gösteri
yürüyüşü düzenleme hakkına sahiptir.” Yapılacak hiçbir kanuni düzenleme bunu
ortadan kaldırmaz. Kaldı ki Avrupa İnsan Hakları Mahkemesinin kararında
toplantı ve gösteri yürüyüşünü kullanma hakkının aynı zamanda toplantı ve
gösteri yürüyüşünün nerede yapılacağını kapsadığını da ifade etmektedir. Bu
yolla da…
(Mikrofon otomatik cihaz tarafından
kapatıldı) 
BAŞKAN – Teşekkür ediyorum. 
AHMET AYDIN (Adıyaman) – Sayın Başkan… 
BAŞKAN - Sayın Aydın, buyurun. 
AHMET AYDIN (Adıyaman) – Sayın Başkan,
özellikle Sayın Çelebi “Sayın Başbakan hukuksuzluk yapıyor.” gibi birtakım
ifadeler kullandı, “Hukuk dışılığa bizi sevk ediyor.” dedi. Grup Başkanı… 
BAŞKAN – Sayın Aydın, ama bu karşılıklı
ne zamana kadar devam edecek? 
AHMET AYDIN (Adıyaman) – Sataşma…
BAŞKAN – Sayın Ersoy cevap verdi… 
AHMET AYDIN (Adıyaman) – Sataşmaya… 
BAŞKAN – Sayın Ersoy cevap verdi
sataşmaya. Sataşma nedeniyle… 
AHMET AYDIN (Adıyaman) – Başka bir
şeyden dolayı söz aldı efendim. 
BAŞKAN – Lütfen Sayın Aydın… 
VII.- ÖNERİLER (Devam)
A) Siyasî Parti Grubu Önerileri (Devam)
1.- CHP Grubunun, 24/4/2014 tarihinde İstanbul
Milletvekili Süleyman Çelebi ve arkadaşları tarafından 1 Mayısta Taksim
Meydanı’nda emekçilerin kutlama yapmasına ilişkin tartışılan sorunlara çözüm
bularak Türkiye’nin altına imza attığı uluslararası sözleşmelere, yasalara
uygun tartışmasız ve gerilimsiz 1 Mayıs kutlamaları için doğru politikaları ve
anlayışları ortaya çıkarmak amacıyla Türkiye Büyük Millet Meclisi Başkanlığına
verilmiş olan genel görüşme önergesinin, Genel Kurulun 24 Nisan 2014 Perşembe
günkü birleşiminde sunuşlarda okunmasına ve görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN - Evet, Sayın Kaplan, buyurun. 
Cumhuriyet Halk Partisi grup önerisinin
lehinde söz isteyen Hasip Kaplan, Şırnak Milletvekili.
AHMET AYDIN (Adıyaman) – Sayın Başkan… 
BAŞKAN – Lütfen… 
OKTAY VURAL (İzmir) – Usul tartışması
açın. 
İDRİS BALUKEN (Bingöl) – Arada biraz
size de söz vermiyormuş görüntüsü verilsin! 
AHMET AYDIN (Adıyaman) – Ya, bize söz
vermiyorsun Başkan! 
OKTAY VURAL (İzmir) – Usul tartışması
aç, yetkini kullan. 
HASİP KAPLAN (Şırnak) – Sayın Başkan, değerli
milletvekilleri; Cumhuriyet Halk Partisi Grubunun önerisi lehinde söz aldım.
Barış ve Demokrasi Partisi Grubu olarak sizleri saygıyla selamlıyorum. 
Gerçekten Meclise geldiğim günden beri
bir agorafobi sendromu yaşıyor iktidar partisi, geldiğim günden beri. 2007,
geldim, bu tartışma var; 2014, bu tartışma devam ediyor arkadaşlar. Böyle bir
yaklaşım tarzı nasıl anlatılabilinir?
Bakın, işçi ve emekçilerin bayramı
1908’de Türkiye’de imparatorluk döneminde kutlanmaya başlandı. 1925 yılında tek
tip Anayasa yapıldıktan sonra yasaklandı, işçiler için çiçek bayramına
çevrildi, “bahar bayramı” denildi, özünden saptırılmaya çalışıldı. Kenan
Evren’e geldi, darbecilere geldi, bütün darbeciler, bütün sermaye temsilcileri,
bütün iktidarlar, işçilerin, emekçilerin bayramının adını bile yasaklamaya
kalktılar, kutlanmasını yasaklamaya kalktılar, meydanlara çıkmasını yasaklamaya
kalktılar ve onları tehlike olarak görenler, 1977 1 Mayısında Taksim
Meydanı’nda -ben de o meydandaydım- Sular İdaresinin üstünden ve otellerden
alçakça kurşunları yağdırdılar işçilerin, emekçilerin üzerine ve o zaman o
işçiler, emekçiler bayramlarını coşkuyla kutluyordu yüzbinler. Bu alçakların
hiçbirisi aydınlığa çıkarılmadı, hiçbirisi yakalanmadı, hiçbirisi bu katliamda
ifade vermedi, hiçbirisi mahkûm olmadı. Hiçbir sağ iktidar, milliyetçi iktidar,
muhafazakâr iktidar -geldi geçti bugüne kadar- bir teki çıkaramadı bunu. Bu
derin devletin mi, paralel devletin mi, Haşhaşi devletinin mi, zalim devletin
mi? Faşist devletin katliamının karşısında susanlar, işçinin, emekçinin
meydanlara, kendi meydanına, kendi yoldaşlarının can verdiği Taksim Meydanı’na
çıkmasını yasaklamaya kalkıyorlar. 
Meydanlar, şehirlerin kültürüdür,
rengidir; meydanlar, şehirlerin simgesidir. Taksim Meydanı, İstanbul’un simgesidir.
Taksim Meydanı, İşçi Bayramı kutlamalarıyla tarihe notunu düştüğü, işçilerin
kanını akıttığı ve alçakça saldırılara uğradığı bir alandır.
Aslında, bu kentlerin güzelliği, bu
fiziksel, tarihsel koşullar, bu güzel şehir merkezleri… Bakın, Türk Dil Kurumunun
“meydan” tanımında da, yarışma, eğlence, karşılaşma, toplanma yeri olarak
gösteriliyor. Evet, burada polis bayramı kutlanabilir, futbolcular orada
kutlama yapabilir, orada iftar sofraları kurulabilir, orada mevlit de
okunabilir, orada iktidar partisi Avrupa Birliği kutlaması da yapabilir, orada
iktidar istediği her şeyi yapabilir, pop konserleri verilebilir, yılbaşında
yüzbinler o meydana çıkabilir ama işçi çıkamaz, ama emekçi çıkamaz, ama
sendikalar çıkamaz, ama muhalif sesler, demokratik muhalefet, yüzbinler
meydanlara gür ve kitlesel olarak çıkamaz. Çıkmasından korkanlar, Gezi
direnişinin getirdiği kitleselliğin ardından orayı bir korku alanı olarak
görmeye başladılar. Yıkın bunu artık, yazık, yazık, yıkın bunu, bu korkulardan
kurtulun. Sizin burada yapmak istediğiniz nedir arkadaşlar? Sendikalar var,
TÜRK-İŞ, HAK-İŞ, iktidar yanlısı, Kadıköy’de kutluyor. Ya, kutlasanız ne olur
kutlamasanız ne olur! Daha geçen, yasaklar kalktıktan sonra bunun önergesini
buraya gelir gelmez verdik, “1 Mayıs tatil olsun işçilerin, emekçilerin bayramı
olsun.” Şimdi, bunun kavgasını verdik, muhalefetle beraber verdik. Sonunda ne
oldu, geldiniz, 2009’da bu yasayı çıkardık. Afişler astınız “1 Mayısı İşçi
Bayramı yaptık.” “1 Mayısı tatil yaptık.” Ama 1 Mayısı da işçinin burnundan
getirmek için Taksim Meydanı’nı yasaklayacaksınız. Beyler, bu meydanlar sizin
tapulu malınız değil, 77 milyon Türkiye Cumhuriyeti vatandaşının iştirak
hissesinin olduğu tapulu malıdır. Bu hissenin en büyük oranı da işçilerin,
emekçilerindir. Bu işçiler, emekçiler ki Türkiye’de yaşayan milyonlarca
insanlarımızdır. Bakın, bu işçi ve emekçilerimizin hak mücadelesinde o
meydanlarda, 77’den sonra o yasaklarda yasak kalkana kadar o meydana gidip
gelen bir arkadaşınızım. Her gittiğimde bütün gaz bombalarınızı, bütün
TOMA’larınızı üzerimize saldınız ama kıramadınız o direnişi, o meydana çıktık,
o meydanda da 2010’da, 2011’de, 2012’de kutladık ve bir olay da yaşanmadı
arkadaşlar. Nereden çıkarıyorsunuz? Olay çıkarmak isteyen Yenikapı’da da
çıkarır, Kadıköy’de de çıkarır, Pendik’te de çıkarır, böyle yapmayın. Bakın,
işçi sınıfının emek bayramında kendi haklı taleplerini siyasi iktidarlara karşı
haykırmasının önüne geçiyorsunuz. Türkiye’nin gündemini yasaklı meydan ve
yasaksız meydan gündemine çeviriyorsunuz. Avrupa İnsan Hakları Mahkemesinin
verdiği kararları yok sayıyorsunuz; bu Meclisin bağlı olduğu kararları yok
sayıyorsunuz; Anayasa’nın 90‘ıncı maddesini yok sayıyorsunuz; Toplantı ve
Gösteri Yürüyüşleri’ni yok sayıyorsunuz; temel hak ve özgürlükleri yok sayıyorsunuz,
işçilerin sendikal haklarını yok sayıyorsunuz, işsizlikle mücadelede seslerinin
duyulmasını istemiyorsunuz. Taşeron işçilerin o meydanlarda haykırmasını
istemiyorsunuz, oralarda siyasi partilerin, sivil toplumun, kadınların,
gençlerin, Berkin Elvanların, çocukların, hepsinin o meydanlarda siyasi
iktidara karşı haklı taleplerini haykırmalarından korkuyorsunuz. Korkunuz
nedeniyle yasaklıyorsunuz ve çıkıyorsunuz “Bir vali yasaklıyor.” diyorsunuz.
Hangi vali Anayasa’dan büyüktür? Hangi vali bana diyebilirsiniz ki… Gördük o
valileri, zaten bu ülkede valileri gönderip atıyorsunuz ya, memurunuz. Onları
seçimle iş başına getireceksiniz ki bu meydanların gerçek sahipleri o
meydanlara çıkabilsin.
Bakın arkadaşlar, size çok açık
söylüyorum: Yazık ediyorsunuz, Avrupa İnsan Hakları Mahkemesi ne diyor? Bakın,
sadece şu son kararda değil, gazda mahkûm etti, usanmadınız; TOMA’da mahkûm
etti, usanmadınız; işkenceden mahkûm etti, usanmadınız; onur kırıcı davranıştan
mahkûm etti, utanmadınız; kırmızı giysili kadına 1 metreden gaz sıkıldı, o gaz
dünyanın sembolü oldu, dünyaya rezil rüsva oldunuz, sıkılmadınız. Şimdi
yasaklarla gelip, TOMA’larla gelip, şimdiden Taksim Meydanı’na bariyerleri
dizip oraya o gün hiç kimseyi sokmayacaksınız. İşçiler varoşlardan çıkacak,
fabrikalardan çıkacak, gençler çıkacak, dayanacak sizin TOMA’larınıza ve
İstanbul’u savaş alanına çevireceksiniz. Aklınızı, suhuletinizi mi kaybettiniz?
Sizin tahammül sınırlarınız nedir demokrasi açısından? Azıcık oturun konuşun,
siyasi partilerle konuşun, KESK’le konuşun, DİSK’le konuşun, Türkiye
Mühendisler ve Mimar Odasıyla konuşun, Türkiye Tabipler Birliğiyle konuşun. Bu
büyük konfederasyonlar ki asıl 1 Mayısları kutlayanlardır, öyle dandik kutlama
yapıp laf ola beri gele diye Kadıköy Meydanı’nda veya buradaki meydanda 3 bin
kişiyle işçi bayramını kutluyorum diye kamuoyunu, dünyayı aldatma içine
girenlerin gerçek kutlama niyetleri yoktur. Gerçek kutlama, milyonların
meydanlara bayraklarıyla gelip sloganlarını atıp demokratik taleplerini
haykırdığı gündür. Bundan korkmayan bir Türkiye demokratik topluma erişmiş
olur. 
Bakın, Avrupa İnsan Hakları Mahkemesi
kararlarının bir gerekçesinde diyor ki: “Devletlerin, sadece toplantı yapma
hakkını korumakla kalmayıp bu hakkı dolaylı yoldan usulsüz bir şekilde
sınırlandırmaktan da kaçınması gerekir.” 
Hukuk yetmiyor, Anayasa Mahkemesi
kararını takmıyorsunuz, AİHM kararını takmıyorsunuz, Anayasa’yı takmıyorsunuz,
hukuku takmıyorsunuz, yasak da yasak. Yasaksa yasak! Bu yasağın sonu iyi değil.
Gelin bu işi çözelim. Gelin meydanları gerçek sahiplerine, o meydanları yapan
emekçilere, işçi sınıfına ve gerçek emekçilere teslim edelim; bir gün de orada
bayramını kutlasın, türkülerini söylesin, sloganlarını haykırsın, belgeleriyle
çıksın, hiçbir şey olmaz. Meydanları bir gün işçilere vermekten korkan
iktidarlar, kendilerini kuşatılmış kaleler içinde yaşamış hissederler. 
(Mikrofon otomatik cihaz tarafından
kapatıldı) 
HASİP KAPLAN (Devamla) - Yaşasın 1
Mayıs 1977’deki 34 şehidimizi buradan saygıyla anıyorum. Yasaklara karşı
direneceğiz, direneceğiz, direneceğiz ve kazanacağız arkadaşlar. (BDP ve CHP
sıralarından alkışlar)
BAŞKAN – Teşekkür ediyorum. 
Cumhuriyet Halk Partisi grup önerisinin
aleyhinde söz isteyen Ahmet Aydın, Adıyaman Milletvekili. 
Buyurun. 
ENGİN ALTAY (Sinop) – Başkanım,
sataşmadan söz istiyorum Başkanım!
AHMET AYDIN (Adıyaman) – Teşekkür
ediyorum Sayın Başkanım. 
Değerli arkadaşlar, niyetimiz tabii
sataşma değil, bu saikle de ben söz almış değilim. 
Öncelikle, 1 Mayıs işçi
kardeşlerimizin, tüm emekçilerin bayramını kutluyorum ve bu 1 Mayısı bayram
yapan, tatil yapan, emek ve dayanışma günü yapan iktidar da bu iktidardır. 
Bakın, değerli kardeşler…
MUSA ÇAM (İzmir) – O bir lütuf değil
ama, o bir lütuf değil.
AHMET AYDIN (Devamla) – Değerli
arkadaşlarım, yıllar yılı bir mücadele verdiniz, yıllar yılı emek mücadelesi
verdiniz, 1 Mayıs noktasında bütün işçi kardeşlerimiz bir mücadele verdi. Bu
yıllar süreci içerisinde nice hükûmetler geldi geçti, nice baskılar uygulandı,
nice zulümler uygulandı, nice sıkıntılar yaşatıldı ama o 1 Mayısı işçilere
bayram eden, o 1 Mayısı tatil eden, Emek ve Dayanışma Günü yapan, emeğin
hakkını veren iktidar bu iktidardır. Bunun bir defa altının çizilmesi gerekir
diye düşünüyorum. 
Değerli arkadaşlar, Anayasa’mızın
34’üncü maddesinin az önce bir fıkrası okundu. Evet, ilk fıkra öyle diyor.
Devamında ne diyor? “Toplantı ve gösteri yürüyüşü hakkı ancak, millî egemenlik,
kamu düzeni, suç işlenmesinin önlenmesi, genel sağlığın ve genel ahlâkın veya
başkalarının hak ve özgürlüklerinin korunması amacıyla ve kanunla
sınırlanabilir.” Yine Anayasa’mızın 34’üncü maddesinin son fıkrası: “Toplantı
ve gösteri yürüyüşü düzenleme hakkının kullanılmasında uygulanacak şekil, şart
ve usuller kanunda gösterilir.” Şimdi, Toplantı ve Gösteri Yürüyüşleri Kanunu
açık, miting alanları belli, uygulanan düzenlemeler belli, şartlar belli. Tabii
ki arzumuz insanların özgürce kendini ifade edebilmesi, bayramını bayram
tadında yaşaması ve bu bayramı bayram tadında yaşarken de başkalarına zindan
etmesin. Bu bayramı hep beraber, el ele, gönül gönüle yaşayayım istiyoruz.
Yani, birçok konfederasyon var, birçok işçi derneği var, memur sendikaları var.
Şimdi, bakıyorum, özellikle bir sendikanın hakikaten ciddi bir ısrarı var.
Arkadaşlar, yani başka bir yerde de halay çekilebilir. 
HASİP KAPLAN (Şırnak) – Bir sendika
değil bahsettiğiniz, milyonlardır. 
AHMET AYDIN (Devamla) – Eğer kutlama
yapacaksanız buyurun kutlama yapılsın, çelenkler konulsun, basın açıklamaları
yapılsın, bu alanlar bellidir. Şimdi, hepimiz siyasetçiyiz, illerimize gidiyoruz.
İllerimizde istediğimiz yerde miting yapabiliyor muyuz? 
MUSA ÇAM (İzmir) – O farklı bir şey.
AHMET AYDIN (Devamla) – Yapamıyoruz.
Nerede ne eylemin yapılacağı bellidir, bunlar önceden düzenlenmiştir, meydanlar
bellidir. Peki, çok daha büyük bir meydanda, çok daha geniş bir alanda
türkülerle, şarkılarla, halaylarla el ele, gönül gönüle, omuz omuza bu bayramı
bayram tadında yaşamak varken bu ısrar niye? Niyetimiz üzüm yemek değil mi, bu
bayramı bayram olarak yaşamak değil mi? Bunu yapalım. Yine bildirimizi sunalım,
yine eleştirilerimizi yapalım, yine açıklamalarımızı yapalım ona da amenna.
Tabii ki her türlü fikre de saygılı olacağız ama arkadaşlar, toplumun bir
düzeni, bir nizamı var ve bu düzene, bu nizama, bu hukuka hepimiz uymak
zorundayız. 
Başbakan, hukuk
dışılığı önermiyor; tam tersi, hukuka davet ediyor. Hukukun sınırları belli ve
bu hukuk sınırları içerisinde hepimiz bu işlemleri, bu eylemleri
gerçekleştirmek durumundayız. 
Yine yanlış bir algı, yanlış bir söylem
kullanıldı. Başbakan “Anayasa Mahkemesi kararını uygulamayacağım.” demedi ki. 
BİNNAZ TOPRAK (İstanbul) – Dedi. 
AHMET AYDIN (Devamla) – Demedi,
“Kararını uygulamayacağım.” demedi. “Evet, bu karar verilmiştir, bu karar
uygulanacaktır; lakin ben bu karara saygı duymuyorum.” dedi. 
SÜLEYMAN ÇELEBİ (İstanbul) – Niye
uygulamadı? 
AHMET AYDIN (Devamla) – Bu da her
birimizin hakkıdır ama karar uygulandı. “Karar uygulanacaktır.” dedi
“Uygulanmayacak.” demedi, diyemez. Başbakan da, Cumhurbaşkanı da, bu ülkede
yaşayan hiç kimse “O karar uygulanmayacak.” demedi. Yargıya hepimiz tabiyiz,
hepimiz bağlıyız. Ne dedi? “Karar uygulanacaktır ama bu karara ben
katılmıyorum.” dedi. Düşüncesini, kanaatini… Şimdi siz her ifadeyi
kullanıyorsunuz, her düşünceyi açıklıyorsunuz. Sayın Başbakan “Ben bu karara saygı
duymuyorum.” dese niye katılmıyorsunuz? Duymayabilir. Bir hukukçu olarak ben de
o kararı eleştirdim, Twitter’la ilgili verdiği karar… Bireysel başvuru yolları
çok açık ve nettir ve bunu getiren iktidar da biziz. Niçin getirdik?
Özgürlükler adına getirdik. 
ÖZGÜR ÖZEL (Manisa) – Hadi oradan!
AHMET AYDIN (Devamla) – Eğer bir kişi,
bir vatandaş hakkını hukukunu yerel tüm süreçlerde tüm mahkemelerden elde
edemiyorsa, hakkın korunması noktasında hakkına kavuşamıyorsa bir kez daha
Avrupa İnsan Hakları Mahkemesine gitmek zorunda kalmasın; yine o yol açık
kalsın ama ondan önce, oraya gitmeden önce, daha kolay uygulanabilir olan, daha
ekonomik bir yol olan, herkesin uygulayabileceği bir yol olan bir de bireysel
başvuru yolunu kullansın ama bunu yaparken de ne dedik? “İç hukuk yollarını
tüketeceksin.” dedik. Eğer sen iç hukuk yollarını tüketmeden her konuyu
bireysel başvuru mantığıyla Anayasa Mahkemesine götürürsen peki, diğer
mahkemelere ne gerek var? Kapatalım o zaman; Yargıtayı da, Danıştayı da, bütün
mahkemeleri kapatalım; bütün hususlarla ilgili, sadece hakkın korunması değil,
tüm hususlarla ilgili her önüne gelen bireysel başvuruyu götürsün. İşte
geçtiğimiz günlerde de YSK kararını götürdüler. Yani böyle bir şey olabilir mi,
hukuk bellidir; Anayasa Mahkemesinin Kuruluş ve Yargılama Usulleri Hakkında
Kanun’un 45’inci maddesi ve devamında bellidir, hangi şartlar dâhilinde bu işin
olacağı bellidir; “Saygı duymadım.” demesi bu yoldandır. Hukuk çiğnendiği
içindir ve bu hukukun bundan sonra çiğnenmemesi noktasında hepimizin gayret
sarf etmesi lazım.
Değerli arkadaşlar, işçinin yanında
olan bir iktidarız; esnafın, çiftçinin yanında olan bir iktidarız ve hiç
kimsenin yapmadığı 1 Mayısı zulüm günü, zindan günü olmaktan çıkarıp bayram
gününe getiren iktidarız. Lütfen arkadaşlar, bu hukuka da saygı gösterelim ve
bundan sonraki süreçlerde de siyasetçiler olarak bizler de sorumlu davranmak
durumundayız, sorumluluğumuzun gereğini yapmak durumundayız. Bu ülkede hiç
kimsenin hakkının çiğnenmemesi noktasını sonuna kadar savunalım ama birisi
hakkını, özgürlüğünü kullanırken de bir başkasının özgürlüğüne de zarar
vermesin diyoruz ve hukuk sınırları içerisinde bunu yapalım diyorum.
Tekrar hepinize çok teşekkür ediyor,
saygılar sunuyorum. (AK PARTİ sıralarından alkışlar) 
BAŞKAN – Teşekkür ediyorum.
HASİP KAPLAN (Şırnak) – Sayın Başkan…
BAŞKAN – Buyurun Sayın Kaplan.
HASİP KAPLAN (Şırnak) – Sayın Hatip…
AHMET AYDIN (Adıyaman) – Sataşmadım,
hiç kimseye bir şey demedim.
HASİP KAPLAN (Şırnak) – …deminki
konuşmalarımızda sanki hukuk dışı bir şey öneriyormuşuz gibi itham eden bir
konuşma yaptı.
BAŞKAN – Ne söyledi efendim, ne söyledi
de sataştı yani?
HASİP KAPLAN (Şırnak) – Hukuka davet
etti, yani sanki hukuksuz bir şeyi biz savunuyormuşuz gibi.
BAŞKAN – Ama genel anlamda herkes
hukuka davet edilir.
AHMET AYDIN (Adıyaman) – Efendim, hiç
kimseye cevap vermedim, genel bir üslupla… 
HASİP KAPLAN (Şırnak) – Sayın Başkan,
şimdi, saat dörtte havalimanında, sabahın dördünde miting yapmak hangi hukukta
vardır, hangi hukukta vardır; bana çıkarır mısınız, hangi tüzükte, hangi
yönetmelikte var? Havalimanında miting yaparsınız; Esenboğa’da yaparsanız,
Atatürk şeyinde yaparsınız. Size gelince hak hukuk var; işçiye emekçiye gelince
yok. E, biraz kendinize gelin lütfen!
AHMET AYDIN (Adıyaman) – O bir karşılamadır,
o miting değil karşılama.
HASİP KAPLAN (Şırnak) – Kendinize
gelin, bize de hatırlatmasını yapmayın. 
Sayın Başkan, yeter bu kadar.
BAŞKAN – Sayın Kaplan, genel anlamda
söylenen söz.
Teşekkür ediyorum, zaten tutanaklara da
geçti.
ENGİN ALTAY (Sinop) – Sayın Başkanım…
BAŞKAN – Buyurun.
ENGİN ALTAY (Sinop) – Sayın Başkanım,
tutanaklara geçmesi ve Parlamentoya saygımızın gereği olarak bir hususu arz
etmem lazım.
BAŞKAN – Buyurun.
ENGİN ALTAY (Sinop) – O da şudur: Sayın
Grup Başkan Vekili “1 Mayısı tatil yapan bu iktidardır.” diyerek…
AHMET AYDIN (Adıyaman) – Evet.
ENGİN ALTAY (Sinop) – …bu Parlamentoyu
alenen aşağılamış ve hakaret etmiştir. 
RECEP ÖZEL (Isparta) – Estağfurullah. 
BAŞKAN – Yani bu iktidar döneminde
yapıldığını anlatmak istedi.
ENGİN ALTAY (Sinop) – Kanunları yapmak
yasama organının işidir ve bu organ iktidar partisinden teşekkül etmiyor.
AHMET AYDIN (Adıyaman) – Sayın Başkan,
bu iktidar döneminde tabii ki Parlamento karar verdi. Bu iktidar döneminde,
bunu söylemeye gerek yok. 
ENGİN ALTAY (Sinop) – Sayın Başbakan,
her vesileyle, kendisine yönelik her saldırıda her karşı çıkışı millî iradeye
yapılmış yani bu Parlamentoya yapılmış sayıyor ama bu Parlamentonun işlevini de
kendi deruhte ediyor, buna hakları yok. Bu kanun 22 Nisan 2009’da bu Parlamentoda
oy birliğiyle çıkmıştır.
AHMET AYDIN (Adıyaman) – İktidar kim?
ENGİN ALTAY (Sinop) – 1 Mayısı siz
kanun yapmadınız. 1 Mayısı bu Parlamento kanun yaptı.
AHMET AYDIN (Adıyaman) – Bugüne kadar
kaç Hükûmet geçti, kaç Hükûmet geçti bugüne kadar? Hangi Hükûmet döneminde
yapıldı?
HASİP KAPLAN (Şırnak) – Dört parti
grubu yapmıştır.
ENGİN ALTAY (Sinop) – İki; gene bu
Parlamentoya bir saygısızlık: “Anayasa Mahkemesine bireysel başvuru hakkını da
biz getirdik.” dedi. O da bildiğiniz gibi bir referandumla, gene bu
Parlamentoda görüşülen bir Anayasa değişikliğiyle olmuştur. Bunun da altını
çizmek istiyorum. 
RECEP ÖZEL (Isparta) – Siz hayır mı
dediniz, evet mi dediniz?
ENGİN ALTAY (Sinop) – Bir de bir
sendikayı özellikle potansiyel suçlu gibi kamuoyuna ve Genel Kurula
göstermesini… Orada aslında bir sendika değil, DİSK’i ve KESK’i kastetmiştir
yani iki sendikadır. DİSK de, KESK de potansiyel suçlu değildir.
AHMET AYDIN (Adıyaman) – Efendim, bu
niyet okumak tamamen.
ENGİN ALTAY (Sinop) – Temel hak ve
özgürlükleri kullanmak isteyen insanların şanlı şerefli örgütleridir, tıpkı
diğer sendikalar gibi. 
BAŞKAN – Evet, teşekkür ediyorum Sayın
Altay. 
OKTAY VURAL (İzmir) – Sayın Başkan…
BAŞKAN – Bir saniye, Sayın Çelebi söz
istedi. 
Buyurun Sayın Çelebi. 
SÜLEYMAN ÇELEBİ (İstanbul) – Sayın
Başkan, öncelikle hatibin konuşmasında, biraz önce, burada olmayan, gerçekten
olmayan ve söz hakkı olmayan, hep burada konuşulan…
ÜNAL KACIR (İstanbul) – Ne istiyorsun
kardeşim, onu söyle. Sataşma mı var, ne var?
BAŞKAN – Bir saniye Sayın Milletvekili…
SÜLEYMAN ÇELEBİ (İstanbul) – …ama
buradan kendilerini ifade etmeyen, benim de eskiden başkanı olduğum DİSK’i
kastederek bir suçlama yaptı. Bu suçlamalar burada da, grup toplantılarında da,
kamuoyunda da devam etmektedir; birinci neden bundan dolayı. 
İkincisi: Eylemle ilgili, burada ifade
ettiğimiz eyleme ilişkin yaklaşımları tam bir başka noktaya taşıyarak yani
Anayasa maddesini okuyarak buradaki hukuksuz girişimini bir başka yöntemle
kapatmak istemiştir. Onunla ilgili bir açıklama…
BAŞKAN – Evet, tutanaklara geçti Sayın
Çelebi. Teşekkür ediyorum. 
Buyurun Sayın Vural.
OKTAY VURAL (İzmir) – Sayın Başkan, 1
Mayısın Emek ve Dayanışma Günü olarak kutlanması Milliyetçi Hareket Partisi
tarafından da desteklenmiştir.
BAŞKAN – Lütfen Sayın Çelebi, lütfen...
Sataşma söz konusu değil efendim, oturun lütfen. 
OKTAY VURAL (İzmir) – Dolayısıyla
burada Türkiye Büyük Millet Meclisinde ortak bir irade oluşmuştur. Bu, sadece
iktidar, muhalefet meselesi değildir. Bunu bu eksene taşımak doğru değil. Bir
bayramsa her şeyden önce hepimizin mutabık kalacağı günler bayram olur. Aksi
takdirde iktidarın bayramı, muhalefetin bayramı gibi değerlendirmek yanlış
olur. 
Öte yandan, biz Milliyetçi Hareket
Partisi olarak, 1 Mayıs gününün yeni bir çatışma ve gerilim alanı hâline
dönüştürülmesini engellemeye yönelik, Hükûmeti, özellikle Sayın Faruk Çelik’i
göreve davet ediyoruz. Bu konuda gerçekten uygun bir uzlaşma alanı oluşturmak
suretiyle adına yakışır bir bayram gününe çevirme konusunda inisiyatif
almalarını ve bu bayramda açıkçası kötü görüntüler alınmasına vesile kılacak
girişimlerden uzak durulması gerektiğini ifade etmek istiyorum.
Teşekkür ederim.
BAŞKAN – Evet, teşekkür ediyorum.
III.- YOKLAMA
(CHP sıralarından bir grup milletvekili
ayağa kalktı)
ENGİN ALTAY (Sinop) – Yoklama istiyoruz
Başkanım.
BAŞKAN – Öneriyi oylarınıza sunacağım
ve toplantı yeter sayısı istenmektedir, arayacağım.
Sayın Altay, Sayın Çelebi, Sayın Tanal,
Sayın Çam, Sayın Ekşi, Sayın Serindağ, Sayın Sarı, Sayın Gök, Sayın Özkoç,
Sayın Demiröz, Sayın Soydan, Sayın Canalioğlu, Sayın Eryılmaz, Sayın Toprak,
Sayın Özkan, Sayın Işık, Sayın Ayaydın, Sayın Küçük, Sayın Akova, Sayın
Haberal, Sayın Öner, Sayın Özel…
Sayın Özel, hoş geldiniz.
İki dakika süre veriyorum.
(Elektronik cihazla yoklama yapıldı)
BAŞKAN – Sayın milletvekilleri,
toplantı yeter sayısı yoktur.
Birleşime on dakika ara veriyorum.
Kapanma Saati:
16.14
ÜÇÜNCÜ OTURUM
Açılma Saati: 16.19
BAŞKAN: Başkan Vekili Sadık YAKUT
KÂTİP ÜYELER: KÂTİP ÜYELER: Muhammet Rıza
YALÇINKAYA (Bartın), Dilek YÜKSEL (Tokat) 
------0------
BAŞKAN – Sayın milletvekilleri, Türkiye Büyük Millet Meclisinin 81’inci
Birleşiminin Üçüncü Oturumunu açıyorum.
III.- YOKLAMA
BAŞKAN - Cumhuriyet Halk Partisi grup
önerisi oylamasından önce istem üzerine yapılan yoklamada toplantı yeter sayısı
bulunamamıştı.
Şimdi, yoklama işlemini
tekrarlayacağım.
Yoklama için bir dakika süre veriyorum.
(Elektronik
cihazla yoklama yapıldı) 
BAŞKAN
– Sayın milletvekilleri, yapılan ikinci yoklamada da toplantı yeter sayısı
bulunamadığından, sözlü soru önergeleri ve alınan karar gereğince, kanun tasarı
ve teklifleri ile komisyonlardan gelen diğer işleri sırasıyla görüşmek için, 29
Nisan 2014 Salı günü saat 15.00’te toplanmak üzere birleşimi kapatıyorum.
Kapanma Saati: 16.22 



