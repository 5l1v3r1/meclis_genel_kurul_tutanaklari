



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 36’ncı
Birleşim
 21
Aralık 2014 Pazar

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- 2015 Yılı Merkezi Yönetim Bütçe Kanunu Tasarısı ile
Plan ve Bütçe Komisyonu Raporu (1/978) (S.Sayısı 656 ve 656’ya 1’inci Ek)
2.- 2013 Yılı Merkezi Yönetim Kesin Hesap Kanunu
Tasarısı, 2013 Yılı Merkezi Yönetim Kesin Hesap Kanunu Tasarısına İlişkin
Olarak Hazırlanan 2013 Yılı Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi, Merkezi Yönetim Kapsamındaki Kamu İdarelerine,
Sosyal Güvenlik Kurumlarına ve Diğer Kamu İdarelerine Ait Toplam 157 Adet
Denetim Raporunun Sunulduğuna İlişkin Sayıştay Başkanlığı Tezkeresi, 2013 Yılı
Dış Denetim Genel Değerlendirme Raporunun Sunulduğuna İlişkin Sayıştay
Başkanlığı Tezkeresi, 2013 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657)
III.- AÇIKLAMALAR
1.- Adıyaman Milletvekili Mehmet Metiner'in, Bolu
Milletvekili Tanju Özcan’ın 20/12/2014 tarihli 35’inci Birleşimde 2015 Yılı
Merkezi Yönetim Bütçe Kanunu Tasarısı’nın 10’uncu maddesi üzerinde CHP Grubu
adına yaptığı konuşmasındaki bazı ifadelerine ilişkin açıklaması
IV.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı'nın,
Şanlıurfa Milletvekili İbrahim Binici’nin 2013 Yılı Merkezi Yönetim Kesin Hesap
Kanunu Tasarısı’nın 2’nci maddesi üzerinde HDP Grubu adına yaptığı konuşması
sırasında AK PARTİ Grubuna sataşması nedeniyle konuşması
2.- İstanbul Milletvekili Mehmet Akif Hamzaçebi'nin,
Adıyaman Milletvekili Ahmet Aydın’ın yerinden sarf ettiği bazı ifadeleri
sırasında Cumhuriyet Halk Partisine sataşması nedeniyle konuşması
3.- Adıyaman Milletvekili Ahmet Aydın'ın, Van
Milletvekili Özdal Üçer’in 2013 Yılı Merkezi Yönetim Kesin Hesap Kanunu
Tasarısı’nın 4’üncü maddesi üzerinde HDP Grubu adına yaptığı konuşması
sırasında AK PARTİ Grubuna sataşması nedeniyle konuşması
4.- Van Milletvekili Özdal Üçer'in, Adıyaman
Milletvekili Ahmet Aydın’ın sataşma nedeniyle yaptığı konuşması sırasında
şahsına sataşması nedeniyle konuşması
5.- Adana Milletvekili Mehmet Şükrü Erdinç'in, Bursa
Milletvekili Aykan Erdemir’in 2013 Yılı Merkezi Yönetim Kesin Hesap Kanunu
Tasarısı’nın 5’inci maddesi üzerinde şahsı adına yaptığı konuşması sırasında
şahsına sataşması nedeniyle konuşması
6.- Bursa Milletvekili Aykan Erdemir'in, Adana
Milletvekili Mehmet Şükrü Erdinç’in sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
7.- Adıyaman Milletvekili Ahmet Aydın'ın, Bursa
Milletvekili Aykan Erdemir’in sataşma nedeniyle yaptığı konuşması sırasında AK
PARTİ Grubuna sataşması nedeniyle konuşması
8.- Sinop Milletvekili Engin Altay'ın, Adıyaman
Milletvekili Ahmet Aydın’ın sataşma nedeniyle yaptığı konuşması sırasında CHP
Grubuna sataşması nedeniyle konuşması
9.- Bursa Milletvekili Aykan Erdemir'in, Hakkâri
Milletvekili Adil Zozani’nin 2013 Yılı Merkezi Yönetim Kesin Hesap Kanunu
Tasarısı’nın 6’ncı maddesi üzerinde HDP Grubu adına yaptığı konuşması sırasında
şahsına sataşması nedeniyle konuşması
21 Aralık
2014 Pazar
BİRİNCİ
OTURUM
Açılma
Saati: 11.00
BAŞKAN: Başkan Vekili
Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Dilek YÜKSEL (Tokat)
----0----
BAŞKAN – Sayın
milletvekilleri, Türkiye Büyük Millet Meclisinin 36’ncı Birleşimini açıyorum.
Gündeme
geçiyoruz.
Programa göre 2015
Yılı Merkezi Yönetim Bütçe Kanunu Tasarısı üzerindeki görüşmelere devam
edeceğiz. 
II.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- 2015 Yılı Merkezi Yönetim Bütçe Kanunu Tasarısı ile
Plan ve Bütçe Komisyonu Raporu (1/978) (S.Sayısı 656 ve 656’ya 1’inci Ek) (*)
2.- 2013 Yılı Merkezi Yönetim Kesin
Hesap Kanunu Tasarısı, 2013 Yılı Merkezi Yönetim Kesin Hesap Kanunu Tasarısına
İlişkin Olarak Hazırlanan 2013 Yılı Genel Uygunluk Bildiriminin Sunulduğuna
İlişkin Sayıştay Başkanlığı Tezkeresi, Merkezi Yönetim Kapsamındaki Kamu
İdarelerine, Sosyal Güvenlik Kurumlarına ve Diğer Kamu İdarelerine Ait Toplam
157 Adet Denetim Raporunun Sunulduğuna İlişkin Sayıştay Başkanlığı Tezkeresi,
2013 Yılı Dış Denetim Genel Değerlendirme Raporunun Sunulduğuna İlişkin
Sayıştay Başkanlığı Tezkeresi, 2013 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657) (*)
BAŞKAN –
Komisyon ve Hükûmet yerinde. 
Geçen birleşimde
2015 Yılı Merkezi Yönetim Bütçe Kanunu Tasarısı’nın 13’üncü maddesi kabul
edilmişti. 
Şimdi 14’üncü
maddeyi okutuyorum:
Yürürlük 
MADDE 14- (1)
Bu Kanun 1/1/2015 tarihinde yürürlüğe girer.
BAŞKAN – Gruplar adına, Milliyetçi
Hareket Partisi Grubu adına…
OKTAY VURAL (İzmir) – Konuşmacımız
yok şu anda, daha sonra…
BAŞKAN – Konuşmacınız yok, daha sonra
gelince…
Cumhuriyet Halk Partisi Grubu adına
Adana Milletvekili Ümit Özgümüş.
Buyurunuz Sayın Özgümüş.(CHP
sıralarından alkışlar)
Süreniz on dakika.
CHP GRUBU ADINA ÜMİT ÖZGÜMÜŞ (Adana)
– Sayın Başkan, değerli milletvekilleri; sizleri saygıyla selamlıyorum.
Yine bir bütçe görüşmesinin sonuna
geldik. Yaklaşık olarak on gündür burada havada rakamlar uçuştu. Gerek TÜİK’in
gerek Tarım Bakanlığının gerek Maliye Bakanlığının ya da diğer kuruluşların on
binlerce rakamı içerisinden bazı rakamları alırsanız Türkiye ekonomisi uçar,
bazı rakamları alırsanız batmış durumda görünür. 
Harvard Üniversitesi Ekonomi İstatistik Bölümünün ilk dersinin, ilk
saatinde geleneksel olarak hocanın konuşması şöyleymiş: “Çocuklar, rakamlar bir
eşektir; yularından tut, istediğin yere götür.” Gerçekten de bu kadar rakam
içerisinde bazılarını alıp uçurabiliyorsunuz, bazılarını alıp ekonomiyi batmış
gösterebiliyorsunuz. Ama Türkiye’de hangi rakamı ortaya koyarsanız koyun,
herkesin bildiği, gördüğü, hissedebildiği bir gerçek var ki o da Türkiye, özellikle AKP
iktidarı döneminde sanayide ve tarımda üretimden çekiliyor, net ithalatçı
konuma düşüyor ve bu süreç devam ediyor. 
Cumhuriyet Halk Partisinin ekonomi birimi var,
ekonomi biriminde çok sayıda rakam ve analiz var ama onlardan değil devletin
resmî rakamlarından birkaç örnek vermek istiyorum, onlar da şu: Gayrisafi yurt
içi hasıla içinde sanayinin payı 2002 yılında yüzde 21’di -bu, 97; 98’lerde
yüzde 26 civarındaydı- 2012 yılı sonu itibarıyla yüzde 19,2’ye geriledi.
Sanayinin alt kalemi olan imalat sanayisinde durum daha kötü, 2002 yılında
yüzde 17,6’daydı, 2013’te yüzde 15,3’e düştü. Hâlbuki 2007-2013 dönemini
kapsayan Dokuzuncu Kalkınma Planı’nda temel hedeflerden bir tanesi gayrisafi
yurt içi hasıla içerisinde sanayinin payını artırmaktı. Tarımda da aynı gelişme
gösteriliyor. 2002 yılında tarımın gayrisafi yurt içi hasılaya katkısı yüzde
10,1’ken 2012 yılı sonunda yüzde 7,7’ye geriledi. Burada çok sevindirici
olmayan bir rakam gayrisafi yurt içi hasıla içerisindeki, millî gelir
içerisindeki inşaatın payı 4,2’den 4,4’e çıkmış ki inşaat sektörü çok üretken,
verimli, ekmeği büyüten bir sektör değildir. 
Zaman zaman
burada konuşmalarda işte “AKP şöyle başarılı, böyle başarılı, ihracatı şu
noktaya getirdik.” diye rakamlar veriliyor. Çok doğru, 2002 yılında 36 milyar
dolardan 2013 yılında 151 milyar dolara yükseldi ama bu bir şey ifade etmiyor.
Burada önemli olan, bütün dünyada kabul edilen kriter ihracatın ithalatı
karşılama oranı. Yani, ihracatı büyüttüğünüz zaman aynı zamanda ithalatı
küçültebiliyor musunuz, yoksa ihracatla birlikte ithalat da mı büyüyor?
İthalatımız 2002 yılında 51,5 milyar dolardan 2013 yılında 251,6 milyar dolara
yükselmiş ve dünyada kabul edilen ihracatın ithalatı karşılama oranındaki sarı
alarm yüzde 70’tir; 2002’de yüzde 69,9 yani yüzde 70 sınırındayken 2013 yılında
kırmızı alarm verecek olan yüzde 60 sınırında, yüzde 60,3. 
Şimdi, Türkiye
için önemli olan bir başka gösterge, cari açık. Cari açık son dönemlerde
azalıyor ama cari açıkla birlikte büyüme de düşüyor, üçüncü çeyrekte büyüme
1,7. Önemli olan ekonomiyi küçülterek cari açığı büyütmek değil, önemli olan
ekonomiyi büyüterek, ihracatı büyüterek, ithalatı kısarak cari açığı düşürmek.
Bu yapılabiliyor mu? Evet, Çin son yirmi yıldan beri bunu yapıyor hem
ekonomisini büyütüyor hem de dış ticaret fazlası ve dolayısıyla cari fazla
veriyor. 
Değerli
arkadaşlar, bu sağlıksız ekonominin doğal sonucu işsizliğe yansıyor. Bakın,
TÜİK rakamlarına göre işsizlik oranı eylül ayında yeniden çift haneli
rakamlara, yüzde 10,5’a geldi, işsiz sayısı 3 milyonu geçti. Özellikle
gençlerde, genç işsizlerde bu daha vahim, yüzde 19,1. Bunlar devletin
rakamları. Tabii, bunun yanında TÜİK’in bazı çarpıtma kategorileri de var.
Bunlardan bir tanesi artık iş aramayan işsizler bu kategorinin içerisinde
değil. Örneğin iş aramayıp çalışmaya hazır olan 2 milyon 485 bin kişi var. İş
bulma umudu olmayanlar da 593 bin kişi. Bunları da eklerseniz şu anda
Türkiye’deki işsizlik rakamı 6 milyon 142 bin kişi resmî rakamlara göre. Yani
şuradan çıkıp 2 evden 1’isine girdiğiniz zaman 1 tane üniversite mezunu işsiz
var. 
Yeni bir sanayi
kalkınma modeli gerekir, yeni bir teşvik modeli gerekir, yeni bir kalkınma
ajansı modeli gerekir; bu modelle biz ekmeği büyütemeyiz, sadece inşaatla ve
sadece hizmet sektörüyle Türkiye’yi büyütemeyiz, ekmeği büyütemeyiz. Zaman
zaman bu konularda iyi niyetle araştırma önergeleri veriyoruz ama “Kabul
edenler... Etmeyenler...” sistemiyle verdiğimiz araştırma önergeleri hep
reddediliyor. 
Teşvik
sisteminin yanlış olduğunu ve ekonomiyi büyütmediğini söylüyoruz; araştıralım
diyoruz, hayır diyorsunuz ama TÜİK 2008-2013 dönemi istihdam verilerini
yayınladı, 2008’de Türkiye teşvikte 4 bölgeli olduğu için 4 bölge üzerinden
analiz yaptığınız zaman; 1’inci bölgede yani İstanbul tarafında, sanayinin
gelişmiş olduğu bölgede işsizlik oranı beş yılda yüzde 11,2’den yüzde 10,8’e
inerken güneydoğuda, 4’üncü bölgede yüzde 10’dan yüzde 10,7’ye çıkıyor. Bu,
teşvik sisteminin fiyaskosudur, bunların araştırılması gerekir. 
Maliye
politikası: Sayın Bakanımız burada. Türkiye’de hâlâ -AKP iktidarından önce de,
şu anda, on iki yıllık AKP iktidarında da- maliye sistemi “Saldım çayıra,
Mevla’m kayıra.” sistemidir. AKP iktidarı kurulduğunda, Hükûmet Programı’nda,
Acil Eylem Planı’nda, önceki Maliye Bakanlarında, Sayın Maliye Bakanımız
döneminde sürekli olarak kayıt dışı ekonominin kayıt içine çekileceği, vergi
oranlarının düşürüleceği, tabana yayılacağı söylenir, süslü laflar edilir ama
bugüne kadar hiçbir şekilde bir adım atılmaz. İki ay önce Sayın Bakanın bir
demeci var, der ki: “Kayıt dışında yeni eylem planı, yeni eylem alanı yolda.”
Daha önce kayıt dışı mücadeleyle ilgili ne yaptınız ki yeni bir şey olsun? 
Barut bitmiş,
vergi tabana yayılamayınca dolaylı vergilere yüklenilmiş -burada rakamlara
girmeyeceğim- ama sistemi ayakta tutan dolaylı vergiler ve dolaylı vergileri
ayakta tutan da bir, akaryakıt pompaları, en iyi vergi daireleri gibi
çalışıyor. İkincisi de sistemi kurtaran kredi kartları. Kredi kartları olmasa o
kayıt dışılığın ne alana geleceğini görürsünüz. 
Şimdi, vergi
toplayamayınca “tasarruf, tasarruf” diyorsunuz, bizi de gülmekten
öldürüyorsunuz. Bir yandan 1,5 milyar liraya kaçak saray yapıyorsunuz, bir
yandan Cumhurbaşkanlığı bütçesini 397 milyon liraya çıkarıyorsunuz ki Sayın
Abdullah Gül dönenimde bu 199 milyon liraydı. 300 milyon lira ek niye? Biz
biliyoruz niye olduğunu. Öte yandan bir devlet memuru olan Diyanet İşleri
Başkanına 1 milyon liraya araba alıyorsunuz, ondan sonra plaket vermeyi
yasaklıyorsunuz. 
Değerli
arkadaşlar, her gün 3 tane plaket verilse 365 günde, yılda 1.000 plaket yapar
ya. Ortalama plaket 30 lira, yapacağınız tasarruf 30 bin lira. Buradan
söylüyorum: Devleti kurtaracaksa benim maaşımdan kesin. Böyle bir tasarruf
önlemi mi olur?
Şimdi, tasarruf
için özellikle öğretmen atamalarını yapmıyorsunuz. Gençler ağlıyor, işsiz;
üniversite bitirmişler, öğretmen olmuşlar, atamalarını yapmıyorsunuz tasarruf
için. Sayın Bakan der ki: “Bütün üniversite mezunlarına devletin iş bulması
mümkün değil.” Bu doğru. Bir gıda mühendisi, bir ziraat mühendisi başka
alanlarda iş bulabilir ama öğretmen bulamaz. 
Bakın, eğer
tasarruf yapmak istiyorsanız size bir tasarruf öneriyorum: Türkiye Büyük Millet
Meclisinin milletvekili sayısı 550, vallahi de billahi de yarısı boşta geziyor.
Dün burada bazı arkadaşlar gördük, birbirimize sorduk, dedik ki: Ya bunlar ne
zaman geldi, ara seçimde mi geldi? Eğer tasarruf yapmak istiyorsanız gelin
milletvekili sayısını 300’e düşürün. Bir milletvekilinin, maaşı, iki danışmanı,
sekreteri ve diğer maaşlarıyla devlete maliyeti 300 bin lira. Eğer bunu 350’ye
düşürür, 200 tane milletvekilinden tasarruf ederseniz 60 milyon lira tasarruf
edersiniz, bu da yaklaşık olarak 3 bin öğretmenin atamasını getirir ve
maaşlarını getirir. 
Konuşacak çok
şey var bütçe üzerine, zaman bitti. 
Hepinizi tekrar
saygıyla selamlıyorum. (CHP sıralarından alkışlar)
BAŞKAN –
Teşekkür ederiz Sayın Özgümüş.
Halkların
Demokratik Partisi Grubu adına Van Milletvekili Nazmi Gür.
Buyurunuz Sayın
Gür.
HDP GRUBU ADINA
NAZMİ GÜR (Van) – Teşekkürler Sayın Başkan.
Genel Kurulu
saygıyla selamlıyorum. 
2015 bütçesi
üzerine, 14’üncü madde üzerine söz aldım. Burada bu bütçeyle ilgili
düşüncelerimizi, görüşlerimizi bir kez daha halkımızla paylaşacağız. 
Bu bütçenin,
aslında, yapısıyla ve hazırlanış biçimiyle halkın bütçesi olmadığını,
militarist bir bütçe, otoriter bir devlet yapısına uygun bir bütçe olduğu
konusundaki görüşlerimizi daha önce dile getirmiştik. Bu konuyla ilgili
görüşlerimiz muhalefet şerhimizde de genişçe yer alıyor, halkımızın bilgisine
sunuldu. Burada bugün bu bütçenin bölgeler arası kalkınma konusunda ne kadar
ketum ve merkezî davrandığını ve aslında bölgeler arası kalkınma farklılığı
yaratarak ayrımcı bir bütçe olduğunu kısa örnekleriyle sizlerle paylaşacağım.
Değerli
arkadaşlar, Türkiye'nin batısıyla doğusu arasında, hatta çok uzağa gitmeye
gerek yok Ankara’yı ve kimi birkaç ili dışarıda tutarsanız, Orta Anadolu’nun
kimi illerini de katarsak doğusuna yani ikiye bölersek tam ortadan Türkiye’yi,
batısıyla doğusu arasında ciddi bir kalkınma farkının olduğunu hemen
görürsünüz. Bu kalkınma farkının cumhuriyetin kuruluşundan bu yana merkezî
hükûmetlerin uyguladığı ayrımcı bütçelerle çok yakından ilgisi var çünkü
halkımızın orada hem iş edinme hem kalkınma hem insani kalkınma hem de refah
düzeyi seviyesinin artırılabilmesi için bu illerde, bu bölgelerde devletin
uyguladığı politikalarla ayrımcılığı ortadan kaldırması ve ülkenin her yerine
eşit davranarak eşit kalkınmayı –çünkü kalkınma da aslında bir hak- gündemine
getirmesi gerekiyor ve buna uygun bütçeler hazırlanması gerekiyor. Bu bütçeye
baktığımızda, baştan aşağı hem sanayi açısından hem enerji ihtiyacı açısından
hem istihdam açısından hem üretim açısından bu bütçenin yine ülkenin belli
bölgelerine yoğunlaştığını görebiliriz. İşte bu nedenle eğer biz bugün bir iç
göçten, ekonomik göçten söz ediyorsak bunun bu ayrımcı politikalarla çok
yakından ilgisi olduğunu hepimiz görebiliriz.
Değerli
arkadaşlar, bugün eğer Çorum’da ya da kimi Orta Anadolu illerinde nüfus
düşüklüğü varsa, nüfuslarında negatife doğru bir gidişten söz ediyorsak, bu,
kuşkusuz insanların, aş ve ekmek ihtiyacını karşılamak için, o bölgelerden
kopup Ankara’ya ve nihayetinde İstanbul’a ve diğer kalkınmış bölgelere hücum
etmesiyle ilgilidir. Çünkü oradaki gençler, oradaki kadınlar, oradaki iş gücü
işsizlik sorunu nedeniyle geçim sorunu yaşamakta ve bu nedenle göç etmekte,
geldikleri yerlerde de ucuz iş gücü, ucuz emek pazarları oluşturmakta ve maalesef
bu konuda da Hükûmetin özellikle son on iki yıllık iktidarı döneminde küçük bir
adımın dahi atılmadığını işsizlik rakamlarının büyüklüğünden görebiliriz.
Değerli
arkadaşlar, kuşkusuz ülkemizin her köşesi, her ili, her bölgesi kendine özgü
zenginlikleri, coğrafyası ve kendine özgü ekonomik yapısı olan bölgeler. Bizler
eğer merkezî Hükûmetin bütün planlamalarını, merkezî Hükûmetin bütçe hakkını
tümüyle elinde tutan bu otoriter yaklaşımını bir kenara bırakırsak ve eğer
gerçekten her bölgenin diğer bölgelerle birlikte eşit bir şekilde kalkınması
için bir bütçe hazırlarsak ben inanıyorum ki beş on yıl içerisinde Türkiye’nin
her yeri hem insani kalkınma açısından, hem ekonomik kalkınma açısından, hem
refah açısından hem de işsizlik gibi çok ağır bir sorunun üstesinden
gelinebilir. Ama gelin görün ki Türkiye’de öyle büyük bir dengesizlikle
oluşturulan bir sanayi var ki, bir ekonomik yapı var ki, bir rant ekonomisi var
ki insanlarımızın bulundukları bölgelerde, bulundukları yerlerde onlara iş, aş
ve nihayetinde barınacakları bir yer konusunda bu devlet, bu Hükûmet hâlâ ciddi
sorunlarla karşı karşıyadır. 
İşsizlik oranlarının özellikle o doğu
bölgelerindeki yüksekliğini, batıda ise ucuz emek gücü, ucuz emek pazarı
oluşturan yığınların varlığını göz önünde bulundurduğumuzda bu çarpık ekonomik
yaklaşımın, bu çarpık zihniyetin gerçekten Türkiye’nin ekonomik sorunlarını,
devasa sorunlarını çözmede aciz kaldığını söyleyebiliriz. Biz, bu bütçe ayrımcı
bir bütçedir derken aynı zamanda kadın-erkek eşitliği bağlamında da ayrımcı bir
bütçe olduğunu söylemekte fayda var. Kimi küçük kalemler üzerinden, özellikle
sosyal kalemler üzerinden kadınlara aktarılan kimi kaynakların kuşkusuz
yetersiz kaldığı ve dostlar pazarda görsün yaklaşımından öte olmadığını da
burada belirtmekte fayda var.
Kadınlar açısından da ciddi bir ayrımcılık söz
konusu. Öyle ya, bizim Cumhurbaşkanımız daha birkaç gün önce, kadın-erkek
eşitliğinin mümkün olamayacağını, bunun aslında bir yaratılış, bir fıtrat
sorunu olduğunu... Dolayısıyla, böyle bir anlayış, böyle bir zihniyet, böyle
bir ideolojik yaklaşım, böyle bir felsefi altyapıyla hazırlanan bu bütçenin
kadınlar için bir bütçe olmadığını söylemekte fayda var. 
Ayrımcı bir bütçe dedik değerli arkadaşlar.
Emek-sermaye çelişkisi açısından da son derece ciddi ayrımcılık söz konusu
burada çünkü bu bütçe, değerli arkadaşlar, sermayedarlar bütçesidir. Bu bütçeyi
hazırlarken kuşkusuz emek örgütlerinin, işçi sınıfının görüşleri bence hiç
dikkate alınmamıştır. Bunu asgari ücretin belirlenmesi safhasında yapılan görüşmelerde
görebileceğimiz gibi asgari ücretin miktarını da düşündüğümüzde görebiliriz,
işçilerin ücretini düşündüğümüzde görebiliriz, işçi kıyımlarını gördüğümüzde
görebiliriz. İstanbul’da, Soma’da, Ermenek’te işçiler yerin binlerce, yüzlerce
metre altında çalışırken ve canları pahasına çalışırken hiç de emeklerinin
karşılığı olmayan bir ücrete tabi olduklarını burada söylemekte fayda var.
Dolayısıyla, emekçiler açısından da, işçiler açısından da son derece ayrımcı,
son derece militarist bir bütçe yapısı var önümüzde ve bu bütçeyi hazırlayan
Hükûmetin bu konuda hiç de duyarlı davranmadığını, ülkemizin alın teriyle
çalışan, emeğiyle çalışan büyük bir kesimini, en geniş kesimini dışladığını ve
nihayetinde sermayeyi ve sermayedarları koruyan bir bütçe yapısıyla karşı
karşıya olduğumuzu söyleyebiliriz.
Bu bütçe değerli
arkadaşlar, coğrafyamıza karşı, çevremize karşı, ekolojiye karşı da ayrımcı bir
bütçedir çünkü bu bütçeyle birlikte hazırlanan 2015 bütçesi, özellikle HES’ler,
barajlar, termik santraller yatırımını öngören, çevremizi de hiç dikkate
almayan dolayısıyla, çevre katliamlarını gündeme taşıyacak olan bir bütçedir.
Onları, çevreyi katledecek, sanayiyi, çevreyi yok edecek, ekolojimizi, içinde
yaşadığımız çevreyi yok edecek bir yapıda olduğunu söylemekte fayda var. Çünkü,
bu bütçeyle birlikte değerli arkadaşlar, bizim çevremiz, ormanlarımız,
sularımız, özellikle ırmaklarımız tehdit altında dolayısıyla, başta insanlar
olmak üzere, bunların üzerinde yaşayan bütün canlılar da bu tehdidin ana hedefi
durumundadırlar. 
Bizler kuşkusuz,
gelecekte daha demokratik ve halkla birlikte, bütün toplumsal kesimlerle
birlikte hazırlanacak bütçelerin Türkiye’nin kalkınmasında, Türkiye’nin
demokratikleşmesinde daha yüksek düzeyde bir rol oynayacağını düşünüyoruz. 
Bu düşüncelerle
Genel Kurulu saygıyla selamlıyorum. (HDP sıralarından alkışlar) 
BAŞKAN –
Teşekkür ederiz Sayın Gür. 
Şahsı adına
Kocaeli Milletvekili Haydar Akar. 
Buyurunuz Sayın
Akar. (CHP sıralarından alkışlar)
HAYDAR AKAR
(Kocaeli) – Sayın Başkan, sayın milletvekilleri; evet, dün bütçe üzerinde bir
genel analiz yapmıştım ve insanlara nasıl tozpembe göstermeye çalıştığınızı
söylemiştim ve özellikle de “yalanlar” demiştim ki “Bana cevap veresiniz.”
diye, kimse kalkıp cevap vermemişti. Orada eksiklikler kaldı, bugün o
eksiklikleri, o tozpembeyi, pembeyi nasıl başka renklere dönüştürdüğünüzü
anlatmaya devam edeceğim ama becerebildiğimiz kadar bu süre zarfında. 
Türkiye’nin en
büyük problemlerinden bir tanesi işsizlik arkadaşlar. On iki yıl önce geldiniz,
“Biz, bu ülkedeki büyük problemlerden bir tanesi olan işsizliği de çözeceğiz.”
diye bu millete taahhütte bulundunuz ve her yıl yaptığınız bütçelerle de bu
bütçelerin içerisinde bu işsizlik problemini çözecek bir yapının olmadığını,
bir yatırım miktarının olmadığını gördük ve 2015 bütçesinde de bu yatırım
miktarının yeterli olmadığını görüyoruz. İşsizlik deyince ne geliyor aklımıza?
Bütün meslek grupları geliyor. Sanmayın ki, sadece vasıfsız dediğimiz işçilik
grubunda işsiz insan sayısı çok. Hayır, bütün gruplarda işsiz insan sayısı çok
ve özellikle son yıllarda sizin iktidarınız döneminde, hani övünüyorsunuz ya,
liseleri üniversiteye dönüştürdünüz, lise binalarında üniversite eğitimi
yaptırıyorsunuz insanlara ve mezun ediyorsunuz. Sonra da “Her üniversiteden
mezun olana biz iş bulmak zorunda değiliz.” diye bir de bugünün Cumhurbaşkanı,
geçmişin Başbakanının lafı var. Peki, bu insanlara işi kim bulacak? Önemli olan
soru bu. Bir ülkenin Başbakanı mı iş olanakları yaratacak, bir ülkenin iktidar
partisi mi iş olanakları yaratacak, Türkiye Büyük Millet Meclisinde görev yapan
milletvekilleri, Türkiye’deki iş probleminin çözülmesi, işsizliğin çözülmesi
için nasıl bir gayret gösterecek? On iki yıla baktığımızda bu gayreti
göstermediğinizi görüyoruz, ki rakamlar da beni teyit ediyor. Bugün gelinen
rakamlar, yüzde 10’un üzerine ulaştı yani çift haneli rakamlara ulaştı. En son
ne zaman ulaştık bu rakamlara? Krizlerde ulaşmıştık bu rakamlara.
Tabii, bu
rakamların detayına baktığınızda en çok işsizlik oranının üniversite
mezunlarında olduğunu görüyoruz. Nedir bu oran? Yüzde 30’ların üzerine çıkmış
bir orandan bahsediyoruz. Gençlerdeki işsizlik oranının, yüzde 19’un, yüzde
20’lerin üzerine çıktığını görüyoruz. Bu, on iki yıl evvel de Türkiye'nin
gerçeğiydi, bugün de Türkiye'nin gerçeği. Yani, işsizlikte hiçbir şey
yapmamışsınız, hatta tüketime dayalı ekonomik modeliniz de, içinde üretim
olmayan ekonomik modeliniz de sadece insanları, rant transferi yapmış olduğunuz
AVM’lerde asgari ücretle çalıştırarak iş problemini çözdüğünüzü düşünüyorsunuz.

Ben sanayinin
başkenti Kocaeli’nde oturuyorum, Kocaeli Milletvekiliyim. Bana gelen her 10
telefondan -her gün aşağı yukarı- en az 8 tanesi işsizlikle ilgili ve istihdam
edilmeyle ilgili bir problem. Vatandaşlar sürekli arıyorlar, sanayinin
başkentinde, iş olanaklarının en fazla olduğu kentte olmamıza rağmen bu
vatandaşların işsizlik problemini çözemiyoruz. Zaten işsizlikte Türkiye
sıralamasına baktığınızda Kocaeli’nin, işsizlikte 8’inci sırada olduğunu
göreceksiniz. Diyeceksiniz ki, nasıl olur? Türkiye’ye yüzde 12 veren bir
Kocaeli, Türkiye bütçesinin gayrisafi yurt içi millî hasılanın yüzde 12’sini
karşılayan bir Kocaeli’de işsizlik olabilir mi? Evet, Kocaeli işsiz bir kent.
Peki, işsiz de… Aynı zamanda yoksul kent, yoksullukla da 6’ncı sırada. Hani diyoruz
ya açlık sınırı, yoksulluk sınırı. İş bulan kardeşlerim de açlık sınırının
altında çalışıyor arkadaşlar. Neyle çalışıyor? Asgari ücretle, 890 lirayla
çalışıyor. Niye çalışıyor bu? Çünkü sermayeye öyle peşkeş çektiniz ki ülkeyi,
artık insanları bedava çalıştıracaklar neredeyse. Benim kentimdeki çalışan
insanların yüzde 44’ü asgari ücretle çalışıyor. 
Her yerde Ford’u
örnek veriyorum, alınmasın Koç grubu bana. Ford fabrikasında 5.500 tane işçi
çalışıyor. Bu işçilerin tümü endüstri meslek lisesi mezunu ve iki yıllık meslek
yüksekokulu mezunu ama maalesef bu işçilerin aldığı maksimum ücret 1.200 lira,
890 liradan başlıyor 1.200 liraya çıkıyor. Sadece bu mu? Bingo’sunda. Sadece bu
mu? O çok burada övündüğünüz, “Demir-çelik fabrikasını kuruyoruz.” dediğiniz,
“Koreliler geldi, üretim yapıyor.” dediğiniz, Kocaeli’nin, İzmit’in göbeğine
oturttuğunuz fabrikalarda da 890 lira ile 1.200 lira arasında bu gençlerimizi
çalıştırıyor. 
Şimdi, size
arkadaşlar soruyorum: Hani diyor ya geçmişin Başbakanı, bugünün Cumhurbaşkanı:
“En az 3 çocuk yapacaksınız.” Bu gençlerin 3 çocuk yapma şansı var mı, 3 çocuk
yapma şansını nasıl yakalayacaklar? Bırakın, evlenme şansını dahi
yakalayamıyorlar. Geçen gün zannediyorum bir milletvekili arkadaşım bu kürsüden
“Gençlere evlendirme yardımı yapın.” dedi. Doğru bir tespitti. Çalışan genç
bile evlenemiyor.
EKREM ÇELEBİ
(Ağrı) – Ardahan milletvekili dedi. 
HAYDAR AKAR
(Devamla) – İşsizlik probleminin çok hızlı çözülmesi gerekiyor. Bunun için de
kafalarımızı üretime odaklamamız gerekiyor.
Eğer ülkede
üretim yaptıramazsak bu problemi çözemeyiz diyor, saygılar sunuyorum. (CHP
sıralarından alkışlar) 
BAŞKAN –
Teşekkür ederiz Sayın Akar. 
Şahsı adına
Gaziantep Milletvekili Mehmet Erdoğan. 
Buyurunuz Sayın
Erdoğan. (AK PARTİ sıralarından alkışlar)
MEHMET ERDOĞAN
(Gaziantep) – Değerli arkadaşlar, hepinizi saygıyla selamlıyorum. 
Değerli Haydar
Grup Başkan Vekilimin işsizlikle ilgili konusundan başlamak istiyorum. 
HAYDAR AKAR
(Kocaeli) – Teşekkür ederim. 
MEHMET ERDOĞAN
(Devamla) – Değerli arkadaşlar, küresel krizden sonra hakikaten dünyada
işsizlik noktasında artış oldu; çok doğru yani söylenenler doğru ancak AK PARTİ
Hükûmetini de bu konuda attığı adımlardan dolayı tebrik etmek lazım. Neden? AK
PARTİ hükûmetleri boyunca 5 milyon 600 bin işsize iş kapısı açıldı. Sadece son
bir yılda 1 milyon 270 bin insan işe yerleşti. Tabii ki bu işsizlikteki,
istihdamdaki artışı da hakikaten azaltmak, aşağılara indirmek biraz zor bir
süreç içerisinde geçiyor, katıldığım nokta da odur. Bunun yanında AK PARTİ hükûmetleri
hep yatırım projeleri izledi yani AK PARTİ hükûmetlerinden önce hepimizin
bildiği bir kâğıt ekonomisi vardı; şu parti, bu parti demiyorum, ekonomi o
noktadaydı. Evet, ya paralar borsaya yatırılıyordu, oradan çıkıyordu devlet
tahvillerine, oradan çıkıyordu üç aylık faizlere… 
HAYDAR AKAR
(Kocaeli) – Gene aynı şey.
MEHMET ERDOĞAN
(Devamla) - Arkadaşlar, aynı şey değil. Bizzat yaşadık, ben sanayiciyim. Biz
makine yatırımı yaparken birileri üç ayda yüzde 52,5’u net aldılar, ikinci üç
ayda yüzde 37,5’u net aldılar; biz bunları yaşadık. Ama bugün geldiğimiz
noktada… Kendi ilimden örnek vereyim yatırım denildiği için. Gaziantep, bugün
organize sanayide 5’inci bölgeyi kurdu ve 5’inci bölge de bize artık yetmiyor.
Bakın… 
HAYDAR AKAR
(Kocaeli) – Bizde on altı tane var.
MEHMET ERDOĞAN
(Devamla) - Değerli kardeşim, demek ki, bak, iyiye gidiyorsunuz, tebrik ederim.
Bugün 5’inci organizede… Öyle laf olsun diye organizeler de kurmuyoruz. Bu yıl
sadece Gaziantep OSB’deki enerji tüketimi yüzde 11,8 arttı. Bu ne demektir?
Sanayi üretiminin yüzde 12 daha Gaziantep’te arttığı demektir. Bunun yanında şu
anda Kilis’le ortak bir proje geliştiriyoruz. Bunun ismi Polateli ve şu anda
hemen uygulamaya aldığımız 19 milyon metrekarelik bir alanı OSB yapacağız ve
Gaziantep’teki sanayiciler, Kilis’teki sanayiciler, bölge büyük heyecanla bu
projeyi bekliyor. Şu anda ÇED raporları bitmek üzere. 19 milyon metrekare
bittiği andan itibaren, biz, ikinci adımı atmaya çalışıyoruz şu anda. Ne
yapıyoruz? 25 milyon metrekarelik Gaziantep ayağını da birleştirerek Türkiye’de
44 milyon metrekarelik devasa bir OSB gerçekleştireceğiz ve bakın, bunun
yanında ne yapıyoruz? Onunla kalmıyoruz, bu OSB’yi Gaziantep’teki sanayiyle
birleştirerek Hassa-Dörtyol İskenderun Projesi’yle o yolu da 96 kilometre eksilterek
limanlara ulaştırıyoruz. Tam 96 kilometre. 
Arkadaşlar,
biraz, tabii, insaflı bakmak lazım. 1946 yılından bu yana demir yoluna bir tek
çivi çakılmazken, bakın, bugüne kadar…
HAYDAR AKAR
(Kocaeli) – Demir yollarına girme. Bilmezsiniz siz, demir yollarının kahramanı
burada. 
MEHMET ERDOĞAN
(Devamla) – Hiçbir şeye gerek yok, hızlı trenlere bakalım, yeter. Ben burada
karşılıklı angaje olsun diye konuşmuyorum. 
Bugün hava
yollarında, sadece İstanbul’a yapılan hava limanının, bakın, 150 milyon yolcu
taşıma kapasitesiyle devasa bir yatırım olduğunu unutmayalım arkadaşlar. 
Sadece
Gaziantep’te bu yıl 1,5 milyar, yani 1,5 katrilyonla yapılan barajlarla, bu yıl
sadece ayrılan rakamla, sadece Çetintepe Barajı’yla 710 bin dönüm arazi
sulanarak Adıyaman, Gaziantep, Kahramanmaraş arazileri sulanacak, yılda ek 250
milyon TL katma değer eklenecek o bölgeye. 
Bunun yanında,
biz, bir Kılavuzlu Barajı’yla -yine bölgesel- Kahramanmaraş, Gaziantep, Amik
Ovası’nı sulayarak yine o bölgenin endüstriyel tarımda bile yılda iki ürün, üç
ürün alarak gelişmesinin adımlarını atıyoruz. 
Bunlar neyle
yapılıyor arkadaşlar?
Doğanpınar
Barajı’nı yaptık, bakın, Kayacık’la birleştirerek -Kilis’le Elbeyli’den tutun,
Gaziantep’in Oğuzeli ilçesine kadar- bütün o bölgenin kalkınmasını sağlayacak
adımlar attık. 
Şimdi, Ardıl
Barajı vardı, elli yıldır lafı edilirdi, barajın temeli de atıldı, sulama
kanalları da yapılıyor. 
Şimdi, bunlar
hep yapılırken, bunlar neyle yapılıyor? Demek ki Türkiye’de bir üretim
ekonomisi var. 
Millî harp
sanayi kuruldu. Evet. Bugün, şu ana kadar…
(Mikrofon
otomatik cihaz tarafından kapatıldı)
MEHMET ERDOĞAN
(Devamla) – Konuşmam burada bitmiştir. 
Hepinizi saygı
ve muhabbetle selamlıyorum. (AK PARTİ sıralarından alkışlar)
BAŞKAN –
Teşekkür ediyoruz. Sayın Erdoğan.
Soru-cevap
bölümüne geçiyoruz. 
Süremiz on
dakikadır. Beş dakikasını sorulara ayıracağım, beş dakikasını cevaba.
Buyurunuz Sayın
Akar, birer dakika. 
HAYDAR AKAR
(Kocaeli) – Sayın Bakan, zaman zaman saydamlık ve hesap verebilirlik ilkesi
gereği kaçak saray maliyetlerinde olduğu gibi kamuoyunu bilgilendiriyorsunuz,
bazen bunları yapıyorsunuz. Bu kapsamda Maliye Bakanlığı bütçesinden
“belediyelere yardım ödeneği” adı altında ödenek konulmakta, bu ödenekler de
yıl içerisinde, cari yılda kullandırılmaktadır. Ancak Bakanlığınızın bu dönem
ödeneklerden hangi belediyelere, ne kadar ve hangi zorunluluktan dolayı ödeme
yaptığı kamuoyuna açıklanmadığı gibi, milletvekillerimizin soru önergelerini de
cevaplamayarak TBMM’nin anayasal denetim yetkisini hiçe saymakta Bakanlığınız.
Bu kapsamda son beş yılda hangi belediyelere ne kadar ve hangi zorunluluklar
nedeniyle ödeme yapıldığını açıklamanızı bekliyorum.
Teşekkür
ediyorum.
BAŞKAN –
Teşekkür ederim Sayın Akar.
Sayın Kuşoğlu…
BÜLENT KUŞOĞLU
(Ankara) – Teşekkür ederim Sayın Başkan.
Sayın Bakan,
Merkezi Yönetim Kesin Hesap Kanunu Tasarısı’nı incelerken 4’üncü maddede tekrar
detaylı olarak soracağım ama tamamlayıcı ödeneği sormak istiyorum. Tamamlayıcı
ödenek var burada. Bu ne demektir? Neden ihtiyaç duyuldu? Bununla ilgili bilgi verebilir
misiniz lütfen. 
Teşekkür ederim.
BAŞKAN –
Teşekkür ederiz Sayın Kuşoğlu.
Sayın Akova…
AYŞE NEDRET
AKOVA (Balıkesir) – Sayın Başkan, teşekkür ediyorum. 
Anayasa’nın
34’üncü maddesine göre herkes önceden izin almadan, silahsız ve saldırısız
toplantı ve gösteri yürüyüşü düzenleme hakkına sahiptir. Anayasal hakkına
dayanarak demokratik hak arama mücadelesi veren öğretmenlerimiz Ankara’da gaz,
şiddet ve ağır bir baskıyla zorbalık rejimi gördüler. EĞİTİM-İŞ Sendikasının
öğretmenlerinin sömürülen hakları ve eğitimde yaşanan erozyonu protesto etmek
için yaptığı yürüyüşün şiddet ve zorbalıkla dağıtılması ve yapılan gözaltıları
şiddetle kınıyorum. EĞİTİM-İŞ Genel Başkanı Veli Demir ve öğretmenlerimizin
haklı mücadelesi diktatörlük rejiminde gibi engellenemeyecek, bu zorbalık
düzeni değişecek mutlaka. Devletin otoritesi eli kalem tutan öğretmenlere
yetiyor. Cumhuriyet değerlerine saygılı, demokrat bireylerin, farklı
düşünenlerin ezilmesi için uygulanan bu şiddeti esefle kınıyorum.
BAŞKAN –
Teşekkür ederiz Sayın Akova. 
Sayın Erdemir…
AYKAN ERDEMİR
(Bursa) – Teşekkür ederim Sayın Başkan. 
Sayın Bakan,
yıllardır ısrarla soruyorum, sormaya devam edeceğim. Türkiye, PISA sınavlarında
neden finansal okuryazarlık sınavını gerçekleştirmiyor? 
Bu sınavın
maliyeti bildiğim kadarıyla 30 bin avronun altında ve bu sınavı
gerçekleştirdiğimiz takdirde Türkiye, finansal okuryazarlık noktasında OECD
ülkelerinin ne kadar gerisinde kaldığını fark edecek ve de örgün eğitime
finansal okuryazarlık dersleri ekleyecek. Millî Eğitim Bakanlığına sorduğum bir
soruda “Bunu öğretmiyoruz ki sınavını yapalım.” demişlerdi. Bu, biliyorsunuz
yalnızca bir eğitim meselesi değil, Türkiye’nin orta gelir tuzağından kurtulmak
ve düşük tasarruf oranından kurtulmak için bir zorunluluğu. Sizden bu konuda
adım atmanızı bekliyorum.
Teşekkür ederim.

BAŞKAN –
Teşekkür ederiz Sayın Erdemir. 
Sayın
Karaahmetoğlu…
SELAHATTİN
KARAAHMETOĞLU (Giresun) – Sayın Bakan, Doğu Karadeniz illeri içinde ekonomik ve
gelişme açısından en az pay alan il Giresun’dur. 
DOKAP, illerin
arasındaki gelişme farkının ortadan kaldırılması ve geri konumda olan illerin
gelişmişliğinin sağlanmasını amaçlayan bir kurumdur. Ne yazık ki bu proje
kapsamında Giresun ekonomik olarak bir fayda görememiştir. 
Yine özellikle
Trabzon, Rize, Ordu illerine göre, komşularımıza göre Giresun kamu kaynakları
açısından en az pay alan ildir. Giresun ekonomisinin can damarı FİSKOBİRLİK
Hükûmetinizin uyguladığı politikalar sayesinde ivmesini kaybetti, SEKA Aksu
Kâğıt Fabrikası kapandı ve Giresun’dan on yıl içinde 110 bin insan göç etti, bu
politikalarla göç etti.
Ben diyorum ki
sizin ekonomik haritanızda 28 no.lu Giresun’un yeri yok mu?
Teşekkür ederim.
BAŞKAN –
Teşekkür ederiz Sayın Karaahmetoğlu.
Sayın Genç… 
KAMER GENÇ
(Tunceli) – Teşekkür ederim Sayın Başkan.
Bugün itibarıyla
Sayın Bakan, devletin ve özel teşebbüsün dış borcu ne kadardır? Bu dış borç
içinde özel teşebbüsün borcunun ne kadarına rakam olarak bankalar kefildir? Bu
çok önemli, yani öncelikle rakamlarla belirtmenizi istiyorum. 
Sayın Bakan,
Tayyip Erdoğan Binali Yıldırım’a bir talimat verdi. Dedi ki: “Yahu, bak, biz
müteahhitlere bu kadar para veriyoruz. Sen git bunlardan yüzer milyon dolar
para topla.” Bu yüzer milyon dolar, işte, Kolin’den alındı, Cengiz İnşaattan
aldı, Limak’tan aldı ve bu suretle toplanan 630 milyon dolar var. Şimdi, bu 630
milyon doların Türk vergi sistemine göre eğer bağışsa hibe vergisi alınması
lazım, ivazsız intikal vergisi alınması lazım. Bunun hakkında bir işlem
yaptınız mı? Bu 630 milyon lira para şimdi nerededir? Bunları öğrenmek
istiyorum efendim. 
BAŞKAN –
Teşekkür ederiz Sayın Genç. 
Buyurunuz Sayın
Bakan.
MALİYE BAKANI
MEHMET ŞİMŞEK (Batman) – Teşekkür ediyorum Sayın Başkan.
Değerli
arkadaşlar, belediyelere biz prensip olarak yardım etmiyoruz. Şöyle söyleyeyim
ben size: Çok istisnai, ağır bir sel felaketi gibi, yangın gibi, terör olayı
dışında bugüne kadar prensip olarak bir yardım yapılmadı. Mesela 2013 yılında
toplam belediyelere verilen para sadece 11 milyon 608 bin 201 liradır. Bakın,
bütçeyle karşılaştırdığınız zaman muhtemelen yüz binde 1 civarı falandır.
2014’te yine toplam bu çerçevede 11 milyon 378 bin. Şimdi, bu sene bütçe
yaklaşık 450 milyar lira olacak, böldüğünüz zaman… Dolayısıyla burada biz çok
istisnai hâller dışında hiçbir belediyeye yardım etmiyoruz, onun da şu anda
listesi bende yok. 
Şimdi, gelelim
2’nci soruya, Sayın Kuşoğlu, tamamlayıcı ödenek…
HAYDAR AKAR
(Kocaeli) – Zorunlu hâlleri de sormuştum Sayın Bakan. 
MALİYE BAKANI
MEHMET ŞİMŞEK (Batman) – Söyledim, sel felaketi, yangın gibi, terör olayları
vesaire gibi.
HAYDAR AKAR
(Kocaeli) – Tamam, onu açıklamakta bir sıkıntı yok o zaman. Açıklayın, bir
sıkıntı yok o zaman. 
MALİYE BAKANI
MEHMET ŞİMŞEK (Batman) – Tamamlayıcı ödenek… Zaten 11 milyondan
bahsediyorsunuz, 11 milyon. Yani 450 milyar liralık bir bütçede 11 milyon
liradan bahsediyorsunuz. Dolayısıyla çok açık ve net olarak, benim prensip
olarak belediyelere yardım yapmadığımı görürsünüz. 
Tamamlayıcı
ödenek, 1924 Anayasası’nın uygulandığı cumhuriyetin ilk yıllarından beri
vardır. Kesin hesap kanunlarının hemen hemen tamamında yer almıştır. Şimdi yani
ben örnek vereceğim, arkadaşlar 1940’ların Resmî Gazetelerini bile çıkartmışlar
ama detaylara girmeyeyim. Hemen hemen her dönemde, her hükûmet döneminde
tamamlayıcı ödenek vardır. Ne demek? Şu demek: Mesela bu sene diyelim ki vergi
gelirlerimiz öngördüğümüzden daha fazla çıktı ve biz bunu yatırıma aktardık
fakat daha önce böyle bir yatırım öngörülmemişti. Dolayısıyla, ihtiyaca binaen
gelirlerimiz de var. Mesela bu sene bütçe açığını 33,5 milyar lira öngörmüştük,
24-25 milyar lira civarında kapatacağız. Yani biz bütçede öngördüğümüz hedefi
çok rahatlıkla tutturmuşuz, iki seçime rağmen, Orta Doğu’daki çalkantıya
rağmen, Rusya’daki krize rağmen, Avrupa’daki krize rağmen biz bütçe açık
hedefini tutturmuşuz. Fakat burada yatırım harcamalarını diyelim ki
öngörülenden daha fazla yapma imkânı çıkmış ve bu çerçevede ilave harcama
yapıldığı için burada ilave yani tamamlayıcı ödenek alınıyor ama dediğim gibi
bütün hükûmetler döneminde, 1924’ten beri tamamlayıcı ödenek vardır, ilk defa
uygulanan bir şey değildir.
Biz bütün
çalışanlarımızın, sendikalarımızın demokratik haklarını kullanmalarına son
derece saygılıyız. Ben dünkü olayların detaylarını bilmiyorum, varsa bir yanlış
gereken mutlaka yapılmalıdır diye düşünüyorum.
Sayın Erdemir’in sorusu çok anlamlı bir soru,
teşekkür ediyorum. Finansal okuryazarlık bu ülkenin bence çok üzerinde durması
gereken bir husustur ve bence okullarda da eğitilmesi gerekiyor çünkü böyle
olursa belki vatandaş zaman zaman çıkıp birçok konuda kamu kaynaklarının
kullanılmasından tutun birçok diğer boyuta kadar hakikaten daha doğru bir duruş
da sergileyebilir. Çünkü bakın, ben Plan ve Bütçe Komisyonunda bunu çok
yaşıyorum, burada da bütçe olduğu için yaşamıyoruz ama yani kaynak konusu gündeme
gelmeden ne kadar dağıtabiliriz yaklaşımını ben hissediyorum. Keşke, finansal
okuryazarlık çok çok iyi olsa da bu kısımlar da sorgulansa “Kaynağı nerede?”
Bakın, en önemli konu bu. Batı’da bence en önemli…
(Mikrofon otomatik cihaz tarafından kapatıldı)
BAŞKAN – Sayın Bakan, iki dakika daha süre
veriyorum açıklamalarınız için.
Buyurunuz.
MALİYE BAKANI MEHMET ŞİMŞEK (Batman) – Teşekkür
ediyorum Sayın Başkan, çok naziksiniz.
Yani, özetle, ben sizinle hemfikirim. Mutlaka
müfredatın bir parçası olmalıdır. 30 bin değil, 300 bin maliyeti de varsa o
sınavı bizim yapmamız lazım. Fakat, şöyle de bir intibam var: Bizim
vatandaşımız yani bir taksi şoförüyle bile seyahat ettiğiniz zaman borsadan,
döviz kurundan vesaire… Yani, bu konular 1990’lı yılların sonrasında epey
hassasiyetle birikmiş. Birçok insan enflasyonun, reel faizin hatta faiz dışı
fazlanın… Bazı ülkelerde, samimi olarak söylüyorum, birçok ekonomist bile faiz
dışı fazlayı belki bilmiyorsa bizim vatandaşımız bunu bu süreçlerde öğrendi.
Sayın Genç’in sorusuna gelince. Değerli arkadaşlar,
rakamları vereyim ben size: 2014 yılının ikinci çeyreği itibarıyla devletin
yani kamunun -merkezî yönetim, KİT’ler vesaire dâhil- toplam dış borcu 119,5
milyar dolar, Merkez Bankasının da 4,3 milyar dolar; topladığınız zaman
gördüğünüz gibi 123,8 milyar dolar. 2002 yılında kamunun 64,5 milyar dolar,
Merkez Bankasının 22 milyar dolar, dolayısıyla 88,5 milyar dolar.
Özel sektörün borcuna gelince: Özel sektörün borcu
278 milyar dolar. Dolayısıyla, kamu ve özel sektörün toplam dış borcu 401,7
milyar dolar. Bunu millî gelire bölerseniz…
KAMER GENÇ (Tunceli) – Hayır, özel bankaların
kefaleti ne kadar? Özel teşebbüsün borcuna banka kefaletini istiyorum.
MALİYE BAKANI MEHMET ŞİMŞEK (Batman) – Anlamadım ki
yani böyle bir şey yok. 
KAMER GENÇ (Tunceli) – Efendim, özel teşebbüs
krediyi alırken bankalara kefaleti gösteriyor mu göstermiyor mu?
MALİYE BAKANI MEHMET ŞİMŞEK (Batman) – Şimdi, bazı
kredileri kefaletsiz alırsınız, sadece bilançonuza bakılır, nakit akışınıza
bakılır, yatırım projenize bakılır; bazı bankalar teminat ister Sayın Genç.
KAMER GENÇ (Tunceli) – Netice itibarıyla, özel
teşebbüsün parasına hazine garantisi var mı, yok mu?
MALİYE BAKANI MEHMET ŞİMŞEK (Batman) – Ha, öyle
söylesene. Yani, evet, bugüne kadar, onu da söyleyeyim ben size, dün gelebilir
diye bu garanti…
(Mikrofon otomatik cihaz tarafından kapatıldı) 
MALİYE BAKANI
MEHMET ŞİMŞEK (Batman) – Lütfen, bir iki dakika daha alabilir miyim?
BAŞKAN – Genel
Kurul bilgilenmek istediği için bir dakika daha size süre vereceğim. 
Buyurunuz. 
MALİYE BAKANI
MEHMET ŞİMŞEK (Batman) – Teşekkür ediyorum Sayın Başkan. 
Değerli
arkadaşlar, hazine 5,3 milyar dolar bir garanti vermiş, borç garantisi. Bunlar
3 projeyle ilişkilidir: Birincisi Avrasya Tüneli, ikincisi üçüncü köprü,
üçüncüsü de İzmit Körfez Geçiş Köprüsü. Bunlar da zaten ekonomik olarak makul,
mantıklı, rasyonel projeler oldukları için hiçbir şekilde…
KAMER GENÇ
(Tunceli) – 278 milyarın ne kadarına hazine garantisi var, onu istiyorum?
MALİYE BAKANI
MEHMET ŞİMŞEK (Batman) – Şimdi, böyle bir usul yok ki, sorudan soruya
geçiyorsunuz!
KAMER GENÇ
(Tunceli) – Benim sorduğum o yani. 
MALİYE BAKANI
MEHMET ŞİMŞEK (Batman) – O zaman şöyle: Tam olarak ne sorduğunuzu bilsem cevap
vereceğim. Şimdi, bakın…
KAMER GENÇ
(Tunceli) – Özel teşebbüs borcunun ne kadarına hazine kefaleti var? 
MALİYE BAKANI
MEHMET ŞİMŞEK (Batman) – İşte, onu anlattım size.
Bakın, proje
bazında bugüne kadar 5,3 milyar dolar, 1999’dan beri de bu türden borç
üstlenimlerine garanti verilmemiştir. Ama ondan önceki dönemlerin tamamına ait
bütün yükümlülük yanlış hatırlamıyorsam -arkadaşlar çıkarsınlar hazine
bülteninden- 33 milyar. Hazine her ay bu bülteni yayınlıyor, bu bültenin bir
kopyasını size gönderelim. 
BAŞKAN –
Teşekkür ederiz Sayın Bakan. 
Şimdi, 14’üncü
maddeyi oylarınıza sunuyorum: Kabul edenler… Kabul etmeyenler… Kabul
edilmiştir. 
15’inci maddeyi
okutuyorum: 
Yürütme
MADDE 15- (1) Bu
Kanunun;
a) Türkiye Büyük
Millet Meclisi ile ilgili hükümlerini Türkiye Büyük Millet Meclisi Başkanı,
b)
Cumhurbaşkanlığı ile ilgili hükümlerini Cumhurbaşkanlığı Genel Sekreteri,
c) Sayıştay
Başkanlığı ile ilgili hükümlerini Sayıştay Başkanı,
ç) Genel bütçe
kapsamındaki kamu idareleri ile ilgili hükümlerini ilgili bakanlar ve Maliye
Bakanı,
d) Özel bütçeli
idarelere ilişkin hükümlerini idarelerin bağlı veya ilgili olduğu bakanlar ve
Maliye Bakanı,
e) Düzenleyici
ve denetleyici kurumlara ilişkin hükümlerini kendi kuralları ve/veya kurum
başkanları,
f) Diğer
hükümlerini Maliye Bakanı, 
yürütür.
BAŞKAN –
Cumhuriyet Halk Partisi Grubu adına İstanbul Milletvekili Osman Taney Korutürk.

Buyurunuz Sayın
Korutürk . (CHP sıralarından alkışlar) 
CHP GRUBU ADINA
OSMAN TANEY KORUTÜRK (İstanbul) – Teşekkür ederim Sayın Başkan. 
Çok değerli
arkadaşlar, uzun bütçe müzakerelerinin artık sonlarına yaklaştık. Görüşmeler
sırasında bize birçok rakam verildi. Muhalefet birçok konuda eleştirilerde
bulundu. Fakat, verilen rakamlarda hep görülen “Kişi başına düşen millî gelir
arttı.”, “Türkiye’nin refahı yükseldi.”, “Türkiye’de büyüme var.” Şimdi, buna
baktığınız zaman, bu böyle mi? Bunu, esasında -burada benden önce 14’üncü
maddede konuşan Adana Milletvekili Sayın Özgümüş’ün dediği gibi rakamlarla
oynamak kolay- rakamlara değil de insanlara sormak lazım. Bizi
televizyonlarında dinleyen memurlar, işçiler, çiftçiler, emekliler, hatta
işsizler kendi kendilerine sorsunlar: Hakikaten refahımız arttı mı, paramız
arttı mı? Çarşıya, pazara gittiğimiz zaman geçen sene cebimizde olan parayla bu
sene daha mı fazla alıyoruz daha mı az alıyoruz? Bana soracak olursanız, bu artışı
ben kendi cebimde görmüyorum. Eğer bir artış varsa bu birilerinin cebine
gidiyor anlaşıldığı kadarıyla fakat o, gelir dağılımının adaletsizliği
dolayısıyla çok küçük bir zümrenin cebine gidiyor, asıl büyük toplumun cebine
girmiyor. 
Bütçe
görüşmelerine ağırlığını vuran benim açımdan, ben dinlerken, şu oldu:
Geçtiğimiz yıl içerisinde çok gereksiz israflarda bulunuldu. Ben Sayın Maliye
Bakanının titiz bir Bakan, iyi bir bürokrat, iyi bir teknisyen olduğunu
biliyorum, bu israfları içine sindirmediğini de tahmin ediyorum ama halkın
şimdiden “kaçak saray” adını verdiği, bir dolmuş durağını çağrıştıracak şekilde
“Beştepe Cumhurbaşkanlığı Tesisleri” diye adlandırılan saraya ne gerek vardı?
Bu sarayın açıklanan resmî fiyatı 1 milyar 377 milyon Türk lirası. Bu korkunç
bir rakam arkadaşlar. 890 Türk lirası bugün Türkiye’de asgari ücret. Ha,
neymiş? İtibarımıza katkıda bulunuyormuş. Eski Cumhurbaşkanlığının, Türkiye
Cumhuriyeti’yle özdeşleşmiş, Çankaya ismini taşıyan mekânın itibar açısından
bir sıkıntısı mı vardı?
Şimdi itibarla
ilgili sizlere küçük bir hikâye anlatayım. Ben çok eskilerde Moskova’dayken
orada bir Brezilya Büyükelçisi vardı. Bu Brezilya Büyükelçisi zamanında kendi
memleketinde Genel Sekreterlik yapmış, Dışişleri Bakanlığı yapmış saygın yaşlı
bir adamdı. Bize bir hikâye anlattı Büyükelçiliğe bir yemeğe geldiğinde. Ben o
zaman Büyükelçi değildim. Dedi ki: “Sizin, Brezilya’da Fuat Carım adında bir
Büyükelçiniz vardı. Bu Fuat Carım İstiklal Savaşı’na girmiş, Birinci Mecliste
Milletvekilliği yapmış, Türkiye Dışişleri Bakanlığında Müsteşarlık yapmış, son
görevi de Brezilya Rio de Janeiro’da -o zamanki başkent olan- bir diplomat. Bu
Fuat Carım Brezilya’dayken verdiği yemeklere genç parlak diplomatları çağırır,
onlarla dünya meselelerini konuşur, felsefi konuları tartışı. Büyükelçiliğin
oldukça şatafatlı ortamında bu konuşmalar bizim çok hoşumuza giderdi. Ben
Türkiye'ye bir resmî ziyaret yaptığımda Bakan sıfatıyla, sorayım dedim Fuat Bey
ne olmuş? Dedim ki Fuat Carım vardı, biliyor musunuz? Dediler ki biliyoruz,
emekli oldu köşesine çekildi, evinde oturuyor. Telefonla bağlattırdım,
kendisiyle görüşmek istediğimi söyledim, beni yemeğe davet etti. Kalktım bir
gece onun evine yemeğe gittim; dört gün kalıyordum Türkiye'de, bir gece evine
gittim. Tunus Caddesi’nde bir apartmanın çekme katında oturuyordu, asansör de
yoktu, 5 kat çıktık, kapıyı kendisi açtı, beni içeriye aldı. Evinde çalışanı
yoktu, evde de yalnızdı. Masasının üzerine temiz beyaz bir kâğıt örtü sermişti.
Kendi yaptığı yemekleri yedik. Orada oturduk ve dünya meselelerinden konuştuk,
dünya meselelerinden bahsettik. O sıralarda Nasır Mısır’da yeni bir girişim
içindeydi. Bana Nasır’ı anlattı. Orta Doğu’ya bunun nasıl yansıyacağını
anlattı. Brezilya’yı bunun neden ilgilendirmesi gerektiğini anlattı. Türkiye'yi
anlattı, Türkiye'nin geleceğini anlattı. Bazı felsefi konuları da konuştuk. Ben
evden ayrıldığımda gece yarısını geçmişti. Ve kendi kendime dedim ki: Sen ne
mutlu bir insansın, böyle bir insan sana bir gecesini ayırıyor, seni evinde
ağırlıyor, kendi yaptığı yemeği sana ikram ediyor. Fuat Carım o kâğıt serdiği
masanın üzerinde, Rio de Janeiro Büyükelçiliğindeki şatafatlı salonlardaki
rahatlığındaydı hiçbir kompleks duymadan benimle eşite eşit konuştu.” İşte
arkadaşlar, itibar bu. Ne saraya gerek var, ne büyük binalara gerek var, ne
altın yaldıza gerek var, itibar bu. Onun için boşu boşuna bu masarifin
içerisine girmenin bir anlamı yok. 
Çankaya’da Büyük
Millet Meclisi Başkanının konutunu yenilediler. Büyük Millet Meclisi Başkanının
çok güzel bir konutu vardı arkadaşlar. Türkiye'nin en büyük mimarlarından İsmet
Şerif Vanlı’nın yaptığı mücevher gibi güzel bir bina vardı orada, onu yıktılar,
yerine Karagöz dekoru gibi, hakikaten Karagöz dekoru gibi, Karagöz hayal
perdelerini düşünün, o, Karagöz paşa konakları filan vardır Karagöz dekorunda,
ona benzeyen ucube bir bina yaptılar. O bina da dışarıdan görülsün diye
etrafındaki yüzlerce ağacı kestiler. Sayın Bakana sordum ne kadar bunun masrafı
diye dün ama onun cevabı gelmedi. Kaça mal oldu acaba o bina? Böyle bir binaya
gerek var mıydı? Gerek olmadığını şuradan da anlıyoruz: Sayın Türkiye Büyük
Millet Meclisi Başkanı Cemil Çiçek kasım ayında verdiği bir söyleşide “Ben
orada oturmayacağım." diyor. Peki, arkadaşlar, niye bu masrafı yapıyoruz? 
Cumhurbaşkanına
Başbakana alınan uçağı tahsis ettiler. Bu uçak… Var Türkiye'nin uçakları ama
gidip tefriş edilmek için San Antonio’ya gitti, Fransa’dan alıyorsunuz
Airbus’tan, Teksas’a gönderiyorsunuz tefriş ettiriyorsunuz. Bu arada güvenliği
de düşünmek lazım, biz çok yakın bir geçmişte bir dinleme skandalı yaşadık,
hepimiz biliyoruz. O zamanki Dışişleri Bakanının -şimdiki Başbakanın- makamında
devletin üst kademesinin konuştuğu, konuşulmaması gereken, sadece gizli değil
hiçbir şekilde konuşulmaması gereken acayip konular dinlenip dışarıya yansıdı.
Şimdi, bu uçağı Teksas’ta donattırıyorsunuz. Bu uçağın içerisinde Başbakanın
elini yıkadığı, abdest aldığı suyu tahlil ederler arkadaşlar. Teknoloji artık
böyle, molekül yerleştirir, siz farkına varmadan, ne konuşuluyor, ne görüşülüyor
herkes alır. Bunlar düşünülüyor mu yapılırken ve bu masrafı yapmaya değiyor mu?

Şimdi, bütün
bunları düşünmemiz lazım ve Türkiye'de artık israfı kesmemiz lazım. O saraya,
Beştepe’deki insanların “kaçak saray” dediği saraya gelenlerin orada itibar
aradıklarını, itibar gördüklerini hiç düşünmeyin. Ben size bir meslek bilgisi
vereyim Dışişleri Bakanlığının bir mensubu olarak. Seyahat eden devlet
yetkililerine, büyüklerine her zaman bilgi notları verilir. O bilgi notlarının
içerisinde, hiçbir şüpheniz olmasın ki, Türkiye’de asgari gelirin 890 lira
olduğu, o sarayın maliyetinin Hükûmet tarafından 1 milyar 377 milyon TL olarak
açıklandığı ama daha büyük olabileceği yolunda da tartışmalar bulunduğu, ciddi
tartışmalara yol açtığı, tepkilere sebep olduğu yazılıdır. Oraya gelenler onun
şaşaasından, itibarından etkilenmez; oraya gelenler o bilgi notunun
içindekilerin merakı içinde sağına, soluna bakar, “Allah Allah, demek ki buymuş
yaptıkları bina.” derler. Bunları yapmakla itibarımıza itibar katmıyoruz,
itibarımızı zedeliyoruz. Onun için, biz bütçemizde, bundan sonraki
bütçelerimizde refahın adil dağılımına çalışalım. Eğer gelirimiz artıyorsa eğer
kişi başına düşen payımız artıyorsa bunu belli bir zümreye değil halkımıza
yaymaya çalışalım. 
Ben soruşturma komisyonu üyesi olduğum için burada dile
getirmek istediğim başka konular olmakla beraber onlara değinemiyorum,
değinmiyorum. Etik açıdan değinmiyorum ama başka konular da var arkadaşlar.
Bütçeyi görüşürken bütçeyi sadece teknik açıdan değil insani açıdan ele alalım,
insanlarımızın mutlu ve müreffeh olmalarına çalışalım. 890 lirayla çalışan
insanın yanında, onu dahi bulamayıp çalışamayan, işsiz olan, demin
arkadaşlarımızın söylediği gibi, her fırsatta, her yerde, her alanda iş arayan
insanlarımızın derdine çare bulmaya çalışalım ve memleketimizi kimin
yönettiğini, nasıl yönettiğini de açıkça görelim. Geçenlerde Avrupa Birliğiyle
ilgili olarak çok garip bir ikilem yaşadık. Sayın Cumhurbaşkanı “Avrupa
Birliğine girmek diye bir derdimiz yok, aklınızı kendinize saklayın.” diyor.
Bundan beş gün önce Başbakan, “Avrupa Birliği hedefimiz devam ediyor, bizim
için çok önemlidir. Avrupa Türkiye’siz, Türkiye Avrupa’sız olmaz.” diyor.
Şimdi, yönetim kimin elinde? Kim yetkili? Kimin söylediğine bakacağız?
Avrupalılar kimin söylediğine bakacak, bir de buna çare bulmamız lazım.
Bu düşüncelerle,
bu pazar sabahı hepinizi saygıyla selamlıyorum arkadaşlar. (CHP ve MHP
sıralarından alkışlar) 
BAŞKAN –
Teşekkür ederiz Sayın Korutürk.
Halkların
Demokratik Partisi Grubu adına, Van Milletvekili Nazmi Gür.
Buyurunuz Sayın
Gür.
HDP GRUBU ADINA
NAZMİ GÜR (Van) – Teşekkürler Sayın Başkan.
Değerli
arkadaşlar, hepinizi tekrar saygıyla selamlıyorum.
Biraz önce,
Sayın Bakan Avrupa’nın krizinden, Rusya’nın krizinden söz etti. Umarım,
özellikle, Rusya’nın krizi bizi gelecekte fazla etkilemez, çünkü daha dün
Rusya’yla bir enerji antlaşması, gaz antlaşması imzaladık ve bir kez daha sıkı
sıkıya, özellikle enerji konusunda, tek taraflı bir biçimde Rusya’ya
bağımlılığımızı artıran bir antlaşmayı daha imzalamış olduk. Bunu niye
söyledik, niye gündeme getirdik değerli arkadaşlar? Çünkü aynı zamanda,
Türkiye'nin enerji darboğazını ve enerji ihtiyacını karşılayabilmesi için
birtakım arayışları var; nükleerden termik santrallere kadar bir yelpazede
şiddetli bir şekilde bu ihtiyacını karşılayabilmek için çevreyi, insanı, doğayı
dışlayan bir yöntemle, deyim yerindeyse vahşi kapitalizmin kurallarını devreye
sokarak enerji ihtiyacını gidermeye çalışıyor.
Kuşkusuz,
enerjinin kalkınma konusunda ne kadar önemli olduğunu biliyoruz, bunun
farkındayız ama enerjiyi de çocuklarımızın geleceği olan ülkemizi ve bu
geleceği tehdit edecek teknolojilerle donatarak değil, başka seçeneklerle daha
temiz enerji kaynaklarını sokarak, en azından, bu politikalara yönelen bir
politikayla yürümesi gerektiğini söyleyerek yapabiliriz.
Değerli arkadaşlar, Türkiye, 2 enerji santrali, 2
nükleer enerji santrali yapma planı yapıyor: Bir tanesi Mersin Akkuyu’da,
diğeri de Sinop’ta. Fakat yapmaya çalıştığı bu enerji santrallerini, bu nükleer
enerji santrallerini 2 farklı ülkenin teknolojilerini kullanarak yapacak: Bir
tanesini Ruslar yapacaklar, onu çok iyi biliyoruz, şimdi hazırlıkları,
ihaleleri filan tamamlandı. Diğerini de, Sinop’takini ise biliyorsunuz, değişik
ülkelerden, Batılı ülkelerden oluşan bir konsorsiyum, yani Japon ve Fransız
konsorsiyumu gerçekleştirecek. 2 farklı nükleer enerji anlayışı, yaklaşımı; 2
farklı teknoloji ve dünyada aslında terk edilen bu teknolojileri biz yeniden
ülkemize getireceğiz ve buralardan enerji elde etmeye çalışacağız.
Nükleer enerji santralleri değerli arkadaşlar, hem
teknolojileri itibarıyla hem de ortaya çıkacak atıklar konusunda son derece
tehlikeli ve son derece riskler de içeren bir teknoloji. Ülkemizin büyük bir
kısmının deprem bölgelerinde olduğunu söylersek, fay hatları üzerinde olduğunu
söylersek, gelecekte bu teknolojilerin ülkemiz için yaratacağı riskleri
şimdiden görmekte, söylemekte fayda var.
Değerli arkadaşlar, bu çevreye yayılan zararlı
radyasyonun en önemli kaynağı olan nükleer santral kazaları ve radyoaktif
atıkların yönetimi kuşkusuz bu teknolojileri kullanırken, enerji elde ederken
kullandığımız bu teknolojilerin bilinmezliklerinin altını da çizmekte fayda
var. Çünkü bu tehlikeleri görmek ve bu tehlikelere önlem almak için Türkiye’nin
hâlihazırda sahip olduğu hukuk düzeni, hukuk sistemi bu tür kazalar konusunda
en azından hukuki zemin açısından bir müdahaleyi öngören bir durumda değil.
Yani bu konuda hukuki bir körlük yaşadığımızı söyleyebilirim değerli
arkadaşlar. Çünkü örneğin, nükleer suç ve cezalarla ilgili konular bizim Ceza
Kanunu’muzda yer almıyor bildiğiniz gibi. Bu konuda da Hükûmetin özellikle bir
çalışması, bir çabası söz konusu değil. 
Yine, değerli
arkadaşlar, çevreyi ve sağlığı etkileyen nükleer santral gibi önemli yatırım
kararlarında danışma ve karar verme süreçlerinde halkı katmadı bu süreçlere.
Özellikle hem Mersin Akkuyu ve hem de Sinop’ta yaşayan bölge halklarının ve
çevreci örgütlerin hiçbirinin ama hiçbirinin düşüncelerini, onların demokratik
eylemlerini, onların demokratik olarak örgütlediği halkın taleplerini dikkate
alan bir yaklaşım sergilemedi. “Öyle ya, enerjiye ihtiyacımız var, nasıl elde
edersek edelim bu enerjiyi muhakkak getirelim.” Çünkü, Hükûmetin, özellikle
Enerji Bakanlığının nükleer santral kurma histerisi var. Eğer İran, barışçıl
amaçlarla da olsa… Ki, biliyorsunuz, İran’ın bu konuda Batı’yla sürdürdüğü bir
nükleer müzakeresi var. “Bizim de en azından olması gerekiyor. Sonrası Allah
kerim, belki kendi atom bombamızı da yaparız.” gibi bir arka plan düşüncesi,
kuşkusuz, Türkiye’nin içinde bulunduğu bölgede yeni politik sorunlar da
yaratabilir.
Yine, değerli
arkadaşlar, nükleer enerji yalnızca sanayi sektörünü değil, tarım, orman,
turizm, sağlık gibi bütün diğer sektörleri de olumsuz etkileyen bir
teknolojidir. Hem Mersin hem de Sinop, biliyorsunuz, biri kuzeyde biri güneyde
çok güzel iki ilimiz, çevreleriyle, ormanlarıyla korunması gereken ve bizim
gelecekte çocuklarımıza miras bırakmamız gereken illerimiz. Buralarda nükleer
santral kurarak bu sektörleri de böylece buralarda tüketmiş olacağız, bitirmiş
olacağız.
Yine, değerli
arkadaşlar, küresel ısınmanın çözümü diye nükleer santral yapımı, yağmurdan
kaçarken bataklığa saplanmak gibi bir durumdur ki özellikle iklim
değişiklikleri konusunda Türkiye’nin son derece yavaş refleksleri var. Hükûmet
ve ilgili kurumlar bu konuda çok ciddi önlemler almıyor. Gelecekte çölleşme
başta olmak üzere, kuraklık ve sahip olduğumuz su kaynaklarının tüketimi ve
yönetimi konusunda da Hükûmetin en azından bir yaklaşımı söz konusu değil. İşte
bu nükleer enerji bütün bu kaynaklarımızı da gelecekte tehdit eden, belki de
yok oluşa sürükleyecek olan enerjidir. Nükleer enerji santralleri bizim bu
konudaki kaygılarımızı artırmaktadır.
Değerli
arkadaşlar, bu konuda hazırlanan ÇED raporları kuşkusuz üzerinde durmamız
gereken konulardan biridir. Çok keyfî bir şekilde ÇED raporları hazırlanıyor,
bilimsellikten uzak ÇED raporları hazırlanıyor ve bu ÇED raporlarının büyük
kısmını da özel kurumlar hazırlıyor, kimi üniversiteler hazırlıyor. Bunların da
tümüyle Hükûmetin politikaları doğrultusunda ve isteği doğrultusunda
hazırlandığını söylemekte fayda var. Çünkü, hem çevreci kuruluşların hem de o
bölgede yaşayan halkların hazırlanan bu ÇED raporlarının içeriklerine ciddi
itirazları var ve kimisi de biliyorsunuz yargıdadır.
Değerli
arkadaşlar, nükleer santraller hiçbir ülkede sigorta edilemiyor içinde taşıdığı
büyük riskler nedeniyle. Örneğin, Çernobil felaketinin yarattığı etkilerin
günümüzde de sürdüğünü düşünürsek bu konuda bir güvencenin olmadığını
söyleyebilirim. Bunu ancak ülke bir doğal afet ya da felaket olarak ilan
edilebilir ama geri dönülmez bir biçimde bu ülke sahip olduklarının çok büyük
bir kısmını da yitirmekle yüz yüze kalacak.
Yine, değerli
arkadaşlar, bu kararlarımız yani Türkiye’nin aldığı bu nükleer enerjiden
faydalanma ve santral kurma kararları kesinlikle bilimsellikten uzaktır,
tümüyle siyasi saiklerle alınmış bir karardır ve tümüyle nükleer enerji
konusunda, nükleer teknolojiye sahip olma isteğiyle ilgilidir. Bu konuda da
bizim eleştirilerimiz, çevreci örgütlerin eleştirileri söz konusu. Birkaç küçük
rakam size verirsek nükleer enerjiden niye uzak durduğumuzu sizler de anlamış
olursunuz. 
Fukuşima Nükleer
Santrali kazasından sonra, Japonya’da kurulu olan 54 nükleer santralin, değerli
arkadaşlar, 52’si kapatıldı ve Japonya farklı enerji kaynaklarını tüketme
konusunda; farklı, alternatif enerji kaynakları yaratma konusunda hızla
politika değiştirdi ve Fukuşima’dan sonra bu konuda ciddi adımlar attı.
Japonya’nın da dünyanın en gelişmiş ülkelerinden biri olduğunu düşünürsek,
sanayisinin şiddetli bir biçimde enerjiye ihtiyaç duyduğunu düşünürsek nükleer
santralleri kapatma konusundaki yaklaşımını görebiliriz. Hakeza İsviçre,
Belçika, Almanya gibi birçok Avrupa Birliği ülkesi de nükleer enerjiden vazgeçti,
alternatif enerji kaynaklarını devreye soktular, bu konudaki politikalarını
gözden geçirdiler ve nihayetinde de daha temiz enerji, çevreye daha faydalı
enerjileri hayata geçirme konusunda bir politika geliştirdiler. İşte, bizler
de… “Nükleere hayır, nükleeri öngören bütçeye hayır!” sloganıyla hepinizi
sevgiyle, saygıyla selamlıyorum. 
Teşekkür
ediyorum. (HDP ve CHP sıralarından alkışlar)
BAŞKAN –
Teşekkür ederiz Sayın Gür.
Milliyetçi
Hareket Partisi Grubu adına Denizli Milletvekili Emin Haluk Ayhan.
Buyurunuz Sayın
Ayhan. (MHP ve CHP sıralarından alkışlar)
MHP GRUBU ADINA
EMİN HALUK AYHAN (Denizli) – Teşekkür ediyorum Sayın Başkan.
Sayın Başkan,
sayın milletvekilleri; Merkezî Yönetim Bütçe Kanunu Tasarısı’nın 14’üncü
maddesi üzerinde söz aldım. Milliyetçi Hareket Partisi Grubunun görüşlerini arz
edeceğim. Bu vesileyle yüce heyeti saygıyla selamlıyorum. 
Bu maddenin ismi
“yürürlük.” AKP’nin on iki senedir iyi yürüttüğünü biliyoruz, bunda bir problem
yok. Bu, kanunun neyini söylüyor? “Şu tarihte yürürlüğe girer.” diyor.
Dolayısıyla, bunun girdiği tarih zaten belli ama olması gereken ne var? Bunun
yürütülmesi. Daha sonra da yürütme maddesi var zaten. Yürütme maddesinde de
Türkiye Büyük Millet Meclisi, Cumhurbaşkanlığı, Sayıştay Başkanlığı, genel
bütçe kapsamındaki kamu idareleriyle ilgili hükümler zaten Maliye Bakanı ile
ilgili bakanlara bağlı, düzenleyici ve denetleyici kurum başkanlarına verilmiş.
Diğer hükümlerini de zaten Maliye Bakanı yürütüyor, bunda bir şey yok.
Şimdi,
baktığınız zaman, gerçekten, bunun yürürlük tarihi zaten belli olan bir tarih
ama bütçenin nasıl yürütüldüğü önemli. Bununla ilgili uzun uzun konuşulabilir
ancak mevcut, uygulanmakta olan bütçe hakkında ben size üç gündür, dört gündür
soru soruyorum Sayın Bakanım, cevap alamıyorum. Bu yatırımları hızlandırma
ödeneği ile yedek ödenekten ak saraya ne kadar kaynak ayırdığınızı, ödenek
tefrik ettiğinizi söylemekten imtina ediyorsunuz, çekiniyorsunuz. Yukarıda
söylediniz bunun bir kısmını, büyük problemle karşılaştınız. Ben, elinizde olan
rakamları çok açık ve net bir şekilde -hepsini olmasa bile şimdiye kadar
elinizde olanları en azından, bahane olmayacak şekilde- buraya gelip
söyleyebileceğinizi, buradan çok rahat bizim sorularımıza cevap
verebileceğinizi düşünüyordum ama şunu gördüm -size hiç yakıştırmamakla
beraber- çekiniyorsunuz, üzerinizde baskı var, bundan rahatsızsınız. Türkiye
Cumhuriyeti’nin Maliye Bakanının üzerinde böyle bir baskı olması bizi de
rahatsız eder çünkü biz Türkiye Büyük Millet Meclisinin bir milletvekiliyiz,
Türkiye Cumhuriyeti’nin bir milletvekiliyiz. Bu gerçekten beni rahatsız ediyor.
Hatta, ben dün zatıalinizle ilgili olarak burada -Denizli’de fahri doktora
almanız nedeniyle- “AKP’den en iyisini seçtiler.” dediğimde, bana AKP Grubundan
kızan, öfkesini ifade eden arkadaşlar oldu. Ben “En kötüsünü seçtiler.”
deseydim, o size hiç yakışacak bir şey değildi. Biz bir şeyi, içine espri de
katsak, layıkıveçhile yapmaya çalışıyoruz, bizim bunda bir sıkıntımız yok. 
Ben bu sabah ve
gece şöyle İnternet’i tararken bir şeye rastladım. Yani bugün bu amaçla havuz
hesabı vesaire söylemeyecektim. Dün de söyledim, 17-25 Aralık olaylarının biz
şu anda seneidevriyesini idrak ediyoruz. Bunu gülmek için falan söylemedim.
Türkiye Cumhuriyeti’nde AKP hükûmetleri döneminde önemli bir olay bu. Bunu
şunun için söylüyorum, diyor ki: “Ben milleti kastetmedim.” Kelimeyi falan
ifade etmek istemiyorum, çok egzajere edilebilir, burada komik hâle
getirilebilir ama öyle üzerinde durmak istemiyorum. “Benim burada söylediğim,
rakiplerim.” diyor. Ben geçen sene burada -hatta siz o ara yoktunuz- aynı
maddeler görüşülürken sizin yerinize bir başka sayın bakan arkadaşa “Bu millete
küfrediyor. Siz de Türkiye Cumhuriyeti’nin bakanısınız, hiç mi alınmıyorsunuz?
Size dokunmamış mı oluyor?” diye ifade etmiştim. Bu sene buraya bakınca
rakiplerine söylediğini ifade ediyor Vahap Munyar Bey’e. O, zaman zaman iş
adamlarıyla bu tür seyahatleri yapıyor. Belki bu imaj düzeltme, imaj tazeleme,
imaj yenileme, imaj temizleme olayı olabilir ama bunun bu hâle gelmesi bile
Türkiye Cumhuriyeti açısından zül, hakikaten rahatsızlık verici bir hadise.
Türkiye neden bu hâle düştü? 
Şimdi, biz bir
tek kişi başına millî gelir, kişi başına düşen millî gelir hesabı üzerinde
iktidar-muhalefet anlaşamıyoruz. Bu kadar mı zor bu? Siz diyorsunuz: “10 bin
dolara çıktı.” Biz diyoruz: Bir gecede artırdınız. Ama ben sizi tebrik
ediyorum. Şu -geçen sene de belki söyledim- sizin geçen seneki Genel Kurul
konuşmanız, burada söylediğiniz bir husus var: Kişi başına millî gelir artışını
verirken AKP dönemindeki gelişmelerin en azından birkaç alternatif nasıl
hesaplanır onu koymuşsunuz. Yani, buraya her gelenin hani farklı bir bozuk
mekanizma gibi aynı şeyi tekrar etmesinin bir anlamı yok, farklı bir şey
söylüyoruz. Ne demişsiniz: “Kişi başına gelir ne? TL cinsinden reel 1,4 kat
artmış.” Geçen seneki söylediğinizi söylüyorum. Öyle değil mi? “Kişi başına
gelir satın alma gücü paritesine göre 2,1 kat artmış.” demişsiniz. “Kişi başına
gelir 3 kat artmış.” demişsiniz. Doğru, bunu böyle hesaplarsanız hepsi böyle
çıkıyor bunun. Yani ama övünürken de “Ya, bunun da bu tarafı var.” demekte de
bir mahzur olmaması lazım. Şimdi, 2008’den beri kişi başına millî gelire
bakıyoruz, ne olmuş durumda Sayın Bakan? 10.500’den geriye doğru gitmeye
başlıyor, öyle değil mi? Patinaj yapıyor. Ya, gelin bunu açıklayın, “Dünya
konjonktürü böyleydi.” deyin, “Gidişat böyleydi, içerideki şartlar böyleydi.”
deyin.
Biraz önce burada AKP’li Antep
milletvekili arkadaşımız Antep’e yapılan hizmetlerle ilgili düşüncelerini beyan
etti. Sanıyorum, siz Antep milletvekilliği de yaptınız Sayın Bakan. Ben Antep’i
de biliyorum ama kasım ayında ihracatı yüzde 43 düştü. Allah’tan korkmak lazım.
İyisini söyleyin, kötüsünü de söyleyin. Orada bu kadar işi bozulan insan, sizin
uyguladığınız dış politikanın -Suriye’deki- bu tarafa yansımasını, orada
meydana gelen terör olaylarını, orada meydana gelen patlamaların can
kayıplarını… “Bunlar bizim sayemizde oldu.” deyin canım. Yani biz alkış mı
tutacağız ülkemizde böyle olaylar AKP döneminde oldu diye? Ama siz ülkeyi geriyorsunuz,
şahsınızla ilgili söylemiyorum ama maalesef ülkeyi geriyorsunuz. 
Biraz sonra gelirleri konuşacağız,
kesin hesapta vesairede. Ya, koyun yan yana, tahakkukla tahsilatları koyun. Her
sene torba yasa çıkarıyorsunuz. Torba yasayı bu kanun öngörmüyor ki. Öngörüyor
mu Sayın Bakan, Allah rızası için söyle. Öngörüyorsa “Ben şu tarihte öngördüm
torba yasayı.” de, “2015 bütçesi için öngördüm” de. Öngöremiyorsunuz, yok böyle
bir şey. Her sene bir torba yasa geliyor.
Ondan sonra şimdi bir de şu çıktı, biz dedik ki: “Ödeyenin ne kabahati
var?” Sonra siz ona hak verdiniz. “Ödemeyeni ödüllendiriyorsunuz.” Öyle
söylediniz ve neticede ne oldu? Şimdi, siz yurt dışına gitseniz, OECD’de
anlatsanız, “Biz de yeni bir yöntem geliştirdik. Millet ödeyemiyor, ekonomi iyi
ama. Ekonomi iyi olmasına rağmen, millet ödeyemediği zaman biz -o
ödenemeyenleri- her sene erteliyoruz ama ödeyenlere de bir şey yapamıyoruz.
Önümüzdeki dönem düşünüyoruz, onların da vergi oranlarında bir indirime
gideceğiz veya bir taksitlendirme sağlayacağız.” deseniz, “Akıllı adam bunlar.”
derler mi? Allah rızası için söyleyin Sayın Bakan ya! Alnın secdeye geliyor,
söyleyin. O zaman değiştir o oranları kardeşim ya, değiştir. Millete doğruyu
anlatın. Yani, siz geldiniz, Hükûmetsiniz ve icraat yapıyorsunuz, yaptığınız
icraatı da biz burada değerlendirelim, ona da kimse bir şey demesin. Bakın,
yalnız bir tek şey var, şu Sayın Başbakanın yeni bir danışmanı var hanımefendi,
vallahi Allah var, geçenlerde çıktı, dedi ki: “O 2001’deki yapısal tedbirler
bugün özellikle sanıyorum finansal kesimde bizim çok rahatlamamızı sağladı.”
Herhâlde ya sizde problem var ya o hanımefendinin ifadelerinde problem var.
Yani, söylediklerimi de yanlış anlamayın.
Ben teşekkür ediyor, saygılar sunuyorum. (MHP
sıralarından alkışlar) 
BAŞKAN – Teşekkür ederiz Sayın Ayhan.
Şahsı adına Adana Milletvekili Ümit Özgümüş. 
Buyurunuz Sayın Özgümüş. (CHP sıralarından
alkışlar) 
ÜMİT ÖZGÜMÜŞ (Adana) – Sayın Başkan, değerli
milletvekilleri; tekrar sizi saygıyla selamlıyorum.
Benden sonra da
rakamlar yine uçuştu, vatandaşın da kafası karıştı: “Türkiye ekonomisi uçuyor
mu? Türkiye ekonomisi batıyor mu?” Ama, biraz önce de söyledim, bir gerçek var,
o da şu: Türkiye, işsizlik rakamlarıyla, özellikle gelir dağılımı
adaletsizliğiyle, artık bu ekonomik modelle gidemez. Yani, 77 milyon nüfusu
olan bir ülke, sanayiden ve tarımdan çekilerek sadece hizmet ya da kendi
içerisinde dönen bir çark model olan inşaat sektörüyle büyüyemez, zenginleşemez
ve ekmeğini büyütemez. Bakın, bu modeli bundan on sene, on beş sene kadar önce
Yunanistan denedi. Yunanistan sanayiden çıktı, Yunanistan tarımda sadece zeytin
ve pamuğu bıraktı, diğer tarımdan da çıktı, hatta bir ara “Biz Avrupa’nın
şımarık çocuğuyuz. Tarımda da Yunanlılar çalışmaz, Arnavutlar çalışır.” dedi,
geldiği nokta bugün budur; ekonomisi iflas ve tek taş pırlanta gibi borçlarını
ödemek için adalarını satmaya başladı. Türkiye de bu noktaya geldi sayenizde.
AKP iktidarı dönemindeki ekonomi politikalarıyla Türkiye de şu anda
topraklarını, şirketlerini, değerlerini satıyor, satıyor, satıyor. Satılan
şirketler küçük dükkânlara kadar, sinema salonlarına kadar düştü ama onları
geri alma ihtimalimiz, umudumuz var. Ama Türkiye tarım topraklarını da satıyor
ki işte bu vahamettir. Dünyada nüfus artıyor, Birleşmiş Milletlerin yaptığı
çalışmaya göre 2050 yılında dünya nüfusu 10 milyar civarında olacak. Nüfus
artıyor ama nüfus artışıyla birlikte topraklar ve tarım toprakları artmıyor.
Öyle olunca hem zengin Batı ülkeleri hem de petrol sahibi toprağı olmayan
ülkeler, önümüzdeki süreçte bu trend böyle devam ederse kıtlık olabileceği ya
da tarım fiyatlarında, gıda fiyatlarında patlama olabileceği düşüncesiyle bizim
gibi gelişmiş olan ülkelerden, toprağı olan ülkelerden toprak alıyor. Buna,
Batılılar, biraz da bizim gibi ülkelerle dalga geçmek için, gırgır geçmek için
“land grabbing” diyorlar. Tam olarak çevirirseniz toprak koparma ama kendi
aralarında, argo anlamında toprak araklamayı kullanıyorlar, bizim gibi
ülkelerden toprak araklıyorlar ve AKP iktidarı döneminde çıkarılan yasalarla
buna sürekli olarak çanak tutuluyor. 
Ben buraya ilk
çıktığımda satılan toprak miktarı –kayıtlarda var- 90 milyon metrekareydi,
geçen sene, evvelki sene bir daha çıktığımda 137 milyon metrekareydi, bugün
Çevre ve Şehircilik Bakanlığının soru önergelerine verilen rakamlarına
baktığımda 141,5 milyon metrekareye çıktı. Bunun yaklaşık olarak 130 milyon
metrekaresi kat mülkiyetine tabi değil, yani arsa ve tarla. Buna çanak
tutuyorsunuz diyorum. Daha önce 25 bin metrekareye kadar yabancıya toprak
satılabiliyordu, 6302 sayılı Yasa’yla 25 bin metrekareden 300 bin metrekareye
çıkardınız, bir de Bakanlar Kuruluna bunu 2 katına kadar, 600 bin metreye kadar
çıkarma yetkisi verdiniz. Sadece geçen yıl Suudi Arabistan bizden 635 bin
metrekare arsa aldı. Bunları Çevre ve Şehircilik Bakanlığından soru önergesiyle
alabiliyoruz. Geçmişte bunları TÜİK yayınlıyordu şimdi yayınlamıyor. Niye?
Utanıyor musunuz? Utanıyorsanız satmayın ama satıyorsanız da vatandaş bu
satılan toprak miktarını görsün, yayınlayın ya TÜİK’te yayınlayın ya da Çevre
ve Şehircilik Bakanlığında yayınlayın. Sürekli bunları soru önergeleriyle almak
zorunda kalıyoruz.
Sayın Bakanın
burada olması iyi bir şey çünkü bir demeci var, bizler gibi düşünenlerle alay
ederek diyor ki: “Ben havaalanında yabancının sırtına toprak alıp dışarı
çıkardığını görmedim.” Tam bir kara mizah, içimizi acıtıyor. Topraklarımız
gidiyor, çocuklarımızın geleceği gidiyor. Sayın Bakan, memlekette 1.000 dönüm
arsa bıraktınız çocuğunuza. 100 dönüm, 100 dönüm satıyor, orada burada yiyor.
“Oğlum, yapma, etme, bu bizim geleceğimiz, torunlarımızın toprağı.” dediğinizde
size şöyle bir cevap verse: “Baba, ne oluyor satıyorsam? Duruyor işte orada.
Başkaları alıyor ama toprak duruyor orada.” Buna ne cevap vereceğiz? Bana,
yabancıya toprak satışının Türkiye ekonomisine -burada çok konuşulduğu için
tekrarlamak istemiyorum ama biraz önce söyledim; ak saray gibi,
Cumhurbaşkanlığı bütçesi gibi, Diyanet İşleri Başkanlığına aldığınız 1 milyon
liralık araba gibi- sizin har vurup harman savurduğunuz bütçeye kısa vadeli
olarak katkı koymanın dışında bir tek yararını gösterebilir misiniz? Mazot
ithal, gübre ithal, sayenizde tohum da ithal ama toprağımız orada duruyor.
Çocuklarımızın geleceğini satıyoruz, bunun durdurulması gerekir.
Tekrar saygıyla
selamlıyorum.(CHP sıralarından alkışlar)
BAŞKAN –
Teşekkür ederiz Sayın Özgümüş. 
İzmir
Milletvekili Rıfat Sait. 
Buyurunuz Sayın
Sait. (AK PARTİ sıralarından alkışlar)
RIFAT SAİT
(İzmir) – Sayın Başkan, değerli milletvekilleri; yüce heyetinizi saygıyla
selamlıyorum. 2015 bütçemizin ülkemize, demokrasimize, milletimize hayırlı
uğurlu olmasını yüce Allah’tan temenni ediyorum. 
Konuşmamın en
başında, bütçenin hazırlanmasında emeği geçen başta Maliye Bakanlığımıza, Plan
ve Bütçe Komisyonumuza, tüm bakan ve milletvekillerimize ve tüm değerli
arkadaşlarımıza teşekkür ediyorum. Teknokrat ve bürokratlara da şükranlarımı
sunuyorum. 
Bu yılki bütçe
görüşmelerinin nispeten daha olumlu olduğunu görüyoruz ancak yine de
Hükûmetimize karşı bazı olumsuz eleştiriler var, bugün de burada aynılarını
gördük. Bunları burada anlatırken aslında biz olumlularını anlatacağız,
projelerimizi anlatacağız, hizmetlerimizi anlatacağız; muhalefet de
eleştirilerini yapacak, onlar da negatiflerini anlatacaklar. Ancak ben burada
başka bir şey anlatmak istiyorum: Zaman zaman buradaki, muhalefetteki
arkadaşlarımızla sohbet ediyoruz, bahçede, mescitte, yemekhanede
karşılaşıyoruz. Dışarıda çok farklı konuşmalarımız oluyor, içeride çok farklı
konuşmalar oluyor. Bir tanesine sordum, “Neden böyle?” dedim, bana ilginç bir
cevap verdi, “Ekmek parası, böyle olması lazım.” dedi. Tabii, bunlar ilginç,
burada, televizyonlarının başında halkımız bunu izlerken olumsuz bir kanıya
kapılıyorlar, aslında çok farklı olaylar var.
Şimdi, mesela,
zaman zaman dış gezilere çıkıyoruz. Geçenlerde Arnavutluk Dostluk Grubu Başkanı
olarak Sayın Meclis Başkanımızla hem Arnavutluk’a hem Makedonya’ya gittik,
MHP’den de, CHP’den de çok değerli arkadaşlarımız vardı bizlerle beraber. Orada
sohbet ediyoruz, her gittiğimiz ülkede de TİKA’yı, Yunus Emre Enstitüsü kültür
merkezlerini ziyaret ediyoruz ve orada hem Yunus Emre Enstitüsünün hem TİKA’nın
yapmış olduğu çalışmalar hakkında bize brifing veriyorlar. O brifinglerde ben
muhalefetteki arkadaşları izliyorum, hakikaten onlar da gururlanıyorlar onları
dinledikçe ve onlara soruyorum: Ya, Mecliste eleştiriyorsunuz, burada nasıl?
“Orası siyasi, burası başka.” dediler. Ama şunu söylememiz lazım ki hakikaten
Türkiye Cumhuriyeti önemli şeyler yapıyor, önemli hizmetler yapıyor. Mesela,
burada geçenlerde muhalefetten bir milletvekili arkadaşımız geldi, “Hep
Makedonya’ya gidiyorsunuz.” dedi, eleştirdi; bir hafta sonra, yine kendisinin
de olduğu bir heyette Makedonya’daydık, beraber gittik.
Dün Grup Başkan
Vekilimiz Sayın Mustafa Elitaş salona girdiği zaman, baktım muhalefetten
arkadaşlarımız bizden önce kalktılar, kendisine başsağlığı dilediler, ben de
buradan bir kez daha başsağlığı diliyorum. Bunlar çok güzel şeyler, sarıldık,
başsağlığı dilediler, kendisinin gönlünü aldılar. Bunların olması lazım
aslında, birbirimizi kırmadan, birbirimize destek vererek hizmetlerimizi
birlikte yapmamız lazım. 
Yine, burada
Cumhuriyet Halk Partisinden bir arkadaşımızla daha geçenlerde havalimanında
karşılaştık, çok güzel bir şey yaptı: Benden öndeydi, geri durdu, kapının önünde
bana yol verdi, “Ağabey buyur.” dedi, teşekkür ettim. Aynı arkadaşımızla belli
bir süre sonra burada bir gerginlikte karşı karşıya geldik, çok gergindi, elini
kaldırmıştı, beni gördü, aşağı indirdi elini, utandı belki biraz. İnanın,
dışarıda başka, içeride bambaşka bir olay var. Bizim bunları tabii
arkadaşlarımıza anlatmamız gerekiyor. 
Tüm bunları
anlatırken eğer müsaade ederseniz, burada Türkiye Cumhuriyeti’nin yurt dışında
yapmış olduğu çalışmalardan da bahsetmek istiyorum çünkü önemli hizmetler var.
228 dış temsilcilik açmışız bugüne kadar ve dış temsilcilik konusunda şu anda
dünyada 7’nci sırada olan bir Türkiye’den bahsetmemiz lazım, 2023 yılında da
ilk 5 ülke arasına girmeyi hedefliyoruz bu alanda. 
Yurt dışı
temsilciliklerimizde şu ana kadar 6.482 çalışma arkadaşımız var. TİKA 5 kıtada
32 ülkede 35 ofis açmış. On üç yılda 110 ülkede proje üretmişiz ve yine bu iş
birliği projelerine imza atmışız. Keza, Yunus Emre Enstitüsü, Yurt Dışı Türkler
Başkanlığı önemli çalışmalar yapıyor. Türk Havayollarının gitmediği ülke
neredeyse kalmamış. İnsani yardımda ilk 4 ülke arasına girmiş Türkiye.
Şimdi, biraz
önce sayın vekillerimiz konuşurken millî gelir dağılımından bahsettiler. Son on
iki yılda önemli ölçüde iyileşmeler var değerli arkadaşlar. 2002 yılında en zengin
yüzde 10’luk kesimle en fakir yüzde 10’luk kesim arasında yüzde 18,3’lük bir
kat farkı varken bu fark 2013’te yüzde 11,9’a düşmüş. Şimdi, yine küresel kriz
sonrası birçok ülkede gelir dağılımı bozulurken Türkiye’de Gini katsayısına
bakıyoruz, 2002-2013 döneminde yüzde 44’ten yüzde 38’lere gerilediğini
görüyoruz. İnsani Gelişme Endeksi’ne bakıyoruz, 2000 yılında 80’inci sıradayız,
yine daha sonra 2013’e bakıyoruz, 69’uncu sıraya gerilemiş. Bunlar hep pozitif
şeyler tabii. İnsani Gelişme Endeksi’nde en hızlı gelişme gösteren 3 ülkeden
birisi Türkiye olmuş. Bunlar güzel şeyler, bunları muhalefet de biliyor,
Türkiye de biliyor. 
Kendi şehrimden
bahsedeyim biraz, İzmir’den bahsedeyim. İzmir’e son on üç yılda toplam 25
milyara yakın yatırım yapılmış, destek verilmiş. İzmir’e sadece ulaştırmada 4
milyarı geçen bir yatırım yapılmış, eğitimde 1,6 milyar, sağlıkta 1 milyar TL
yatırım yapılmış, destek verilmiş
(Mikrofon
otomatik cihaz tarafından kapatıldı) 
RIFAT SAİT
(Devamla) - Şimdi, bütün bunları söylerken bugün aslında 21 Aralık ve en uzun
geceyi yaşayacağız. Bugün gidin, rahat rahat uyuyun çünkü bütçe sağlam, Türkiye
sağlam.
Hepinize saygı
sunuyorum ve yeni yılınızı da kutluyorum, tebrik ediyorum.
Sağ olun,
teşekkür ederim. (AK PARTİ sıralarından alkışlar)
BAŞKAN –
Teşekkür ederiz Sayın Sait.
Soru-cevap
bölümüne geçiyoruz.
Beş dakikayı
sorulara ayırıyorum.
Buyurunuz Sayın
Ayhan.
EMİN HALUK AYHAN
(Denizli) – Teşekkür ediyorum Sayın Başkanım.
Ben yine
aracılığınızla sormak istiyorum: Sayın Bakan, yedek ödenekten ve yatırımları
hızlandırma ödeneğinden ak saraya ne kadar kaynak tahsis ettiniz, onu öğrenmek
istiyorum.
Teşekkür
ediyorum.
BAŞKAN –
Teşekkür ederiz Sayın Ayhan.
Sayın Genç…
KAMER GENÇ
(Tunceli) – Teşekkür ederim.
Sayın Bakan,
şimdi bakın, ben, soruma tam cevap alamadım, diyorum ki: 278 milyar dolar özel
teşebbüsün aldığı borç var. Herhangi bir şirket Türkiye’de herhangi bir şirkete
borç vermek için muhakkak bir bankanın aracı olmasını ister yani benim demek
istediğim, bankanın buna kefil olması demek, Hazinenin kefil olması demektir.
Ben bu konuda açıklık istiyorum.
İkincisi: ATV ve
Sabah gazetesinin alınmasıyla ilgili biliyorsunuz Tayyip Erdoğan Binali
Yıldırım’a talimat verdi ve Binali Yıldırım gitti Cengiz İnşaattan, Kolin’den,
ondan sonra Limak’tan ve birtakım şirketlerden 630 milyon lira para topladı. Bu
bir haraçtır, haraçtır ama siz Maliye Bakanı olarak bunu vergi kanunu yönünden
incelediniz mi? Bu para şimdi nerededir? Bunun üzerinden veraset ve intikal
vergisini aldınız mı? 
Yine, Bodrum’da,
Cennet Koyu’nda 687 dönümlük bir arazi bu Cengiz İnşaata…
(Mikrofon
otomatik cihaz tarafından kapatıldı) 
BAŞKAN –
Teşekkür ederiz Sayın Genç.
Sayın Akar…
HAYDAR AKAR
(Kocaeli) – Sayın Bakan, Türkiye’nin kronik problemlerinden biri de yoksulluğa,
açlığa mahkûm edilen emekliler. Çıkardığınız Sosyal Güvenlik Yasası ile
emeklilere millî gelir artışından pay verilmemesini bir yasa hükmü hâline
getirdiniz ve o tarihten itibaren de yani sizin iktidarlarınız döneminde
emekliler millî gelirden pay alamıyor. Bu anlamda 2015 yılında bu yasada bir
değişiklik yapıp emeklilerin refah seviyesini artırma konusunda bir çalışmanız
mevcut mu? Yine, çalışan emeklilerden kesilen sosyal güvenlik destekleme
primini kaldırmayı düşünüyor musunuz? Emeklilere bankadan aldıkları maaş karşılığı
banka promosyonu verilmesi konusunda daha önce birtakım söylemleriniz oldu
Hükûmetiniz olarak. Bunu hâlledecek misiniz? Emekliler bu promosyondan
yararlanacaklar mı?
Teşekkür
ediyorum.
BAŞKAN –
Teşekkür ederiz Sayın Akar.
Sayın Erdoğan...
MEHMET ERDOĞAN
(Muğla) – Teşekkür ediyorum Sayın Başkan.
Sayın Bakan, dün de sordum ama cevap alamadım.
Muğla sahillerimizdeki İztuzu ve Sarıgerme plajları başta olmak üzere dünyaca
ünlü birçok plajımız usulsüz bir şekilde, Anayasa’mıza ve Kıyı Kanunu’na aykırı
olarak özel sektöre kiraya verilmektedir. Bu ihale ilanları nerede yapılmıştır?
Halka açık olması gereken bu plajlardan bundan sonra vatandaşlarımız nasıl
istifade edeceklerdir? Buraları kiralayan şirketlerin ortakları kimlerdir?
Buralara yüksek kiralar vererek kiralayan şirketler, bu paraları çıkartmak için
buralarda hangi gayriyasal inşaatları ve uygulamaları gerçekleştirecektir?
Yine, “Türk Hava Yolları bütün dünyaya uçuyor.”
dedi arkadaşlarımız ama Türk Hava Yolları Ankara’dan Dalaman’a uçmuyor. Türk
Hava Yollarının Ankara’dan Dalaman’a uçması için bir çalışmanız olacak mı?
Dün emekliler aradılar. Emeklilerin maaşlarından,
geriye dönük olarak, 2008 yılına kadar geçen süre içerisinde...
(Mikrofon otomatik cihaz tarafından kapatıldı) 
BAŞKAN – Teşekkür ederiz Sayın Erdoğan.
Sayın Vural...
OKTAY VURAL (İzmir) – Teşekkür ediyorum.
Sayın Bakan, bir iki konuda bilgiye ihtiyacımız
var. Kısa vadeli brüt dış borç stokunun, kamu-özel, 2002 ve 2014 yıllarında
uluslararası rezervlere oranı nedir? İthalatın oranı nedir yani 2002 ve 2014’te
ithalatın uluslararası rezervlere oranı nedir? Ayrıca, 2002 ile 2014’teki
tarihler itibarıyla vatandaşın toplam borcunun gayrisafi millî hasılaya oranı
nedir?
BAŞKAN – Teşekkür ederiz Sayın Vural.
Sayın Akçay...
ERKAN AKÇAY (Manisa) – Teşekkür ederim Sayın
Başkan.
Sayın Bakan, bütün bakanlıklarda müfettişlik
yeterlilik sınavlarında birinci sınavı kazanamayanlara bir ilave hak ve ikmal
imkânı tanınıyor fakat vergi müfettişliği yeterlilik sınavında bir hak var,
kazanamayanlar tamamen memurluğa geri döndürülüyor. Vergi müfettişliği
sınavının birinci sınavını kazanamayanlar için ikinci bir hak vermeyi düşünüyor
musunuz?
Teşekkür ederim.
BAŞKAN – Teşekkür ederiz Sayın Akçay.
Buyurunuz Sayın Bakan.
MALİYE BAKANI MEHMET ŞİMŞEK (Batman) – Teşekkür ediyorum
Sayın Başkan.
Evet, birinci sorudan başlayacağım. Değerli
arkadaşlar, yedek ödenekten, yatırımları hızlandırma ödeneğinden aktarımlar
henüz kesinleşmedi, yıl sonu itibarıyla kesinleşecek. 
EMİN HALUK AYHAN (Denizli) – Bildiğin kadarını
söyle Sayın Bakan.
MALİYE BAKANI MEHMET ŞİMŞEK (Batman) – Ocak 15
itibarıyla yayınlayacağız. Kesin hesap çıktıktan sonra biz size bütün rakamları
vereceğiz.
EMİN HALUK AYHAN (Denizli) – Bildiğin kadarını,
imza attığın kadarını söyle.
MALİYE BAKANI MEHMET ŞİMŞEK (Batman) – Bütün
rakamlar Sayıştay denetimine tabidir. Dolayısıyla, bu anlamda ne gerekiyorsa
size bildireceğiz.
Sayın Genç, 278
milyar özel teşebbüs borcunun sadece 3 projeyle ilişkili olan 5,3 milyar doları
-ki detaylarını gönderdim- Hazine garantisi altındadır; bunlar üçüncü köprü,
Avrasya Tüneli ve İzmit Körfez Geçişi’dir. Onun dışında herhangi bir Hazine
garantisi söz konusu değildir. 
KAMER GENÇ
(Tunceli) – Onun dışında yok diyorsun da…
MALİYE BAKANI
MEHMET ŞİMŞEK (Batman) - Öbür gündeme getirdiğiniz iddialarla ilgili olarak da,
onlar sadece birer iddiadır, dolayısıyla bu çerçevede bir çalışma söz konusu
değildir. 
KAMER GENÇ
(Tunceli) – İddia olur mu, para ortada, para, para! Veren şirketler inkâr
etmedi, Cengiz 100 milyon dolar verdiğini, Kolin 100 milyon dolar verdiğini,
Limak 100 milyon dolar verdiğini söyledi. 
MALİYE BAKANI
MEHMET ŞİMŞEK (Batman) - Şimdi, değerli arkadaşlar, dün de ifade ettim yani
gerçekten, tabii ki imkânlarımız arttıkça emeklilerimize daha fazla kaynak
aktarıyoruz. Bakın, şöyle tekrar edeyim ben size, 2002 Aralık ile 2014 Temmuz
döneminde emeklilerimizin maaşı şöyle değişmiştir; yani aslında gayrisafi yurt
içi hasıladan ciddi anlamda pay almışlardır, onu göstermek için söylüyorum:
Esnaf BAĞ-KUR emekli aylığı 148,7 liradan 848 liraya çıkmış; artış oranı
nominal olarak yüzde 471, bu dönemde enflasyon yüzde 176,4. Dolayısıyla, reel
anlamda neredeyse ikiye katlanmış ve dolayısıyla, gayrisafi yurt içi hasıladan
çok çok daha büyük oranda pay almıştır. 
HAYDAR AKAR
(Kocaeli) – Emekliler refah içinde yaşıyor(!) Hatta, bir Mercedes alabilirler
kendilerine(!)
MALİYE BAKANI
MEHMET ŞİMŞEK (Batman) - Tarım BAĞ-KUR emekli aylığı aynı şekilde yaklaşık 66
liradan 633,6 liraya çıkmış ve artış oranı yüzde 862. Dolayısıyla, burada da
enflasyonun birkaç katı kadar hızla artmış. 
HAYDAR AKAR
(Kocaeli) – Diyanet İşleri Başkanı emekli maaşıyla mı aldı Sayın Bakan?
MALİYE BAKANI
MEHMET ŞİMŞEK (Batman) - SSK emekli aylığı 257 liradan 1.047 liraya çıkmış,
buradaki artış da yüzde 307,4. Yine, memur emekli aylığı 376 liradan 1.311’e
kadar çıkmış; yine artış oranı enflasyonun çok üzerinde, yüzde 248,4. 
Sayın Erdoğan’ın
sorusuna gelince, Muğla ilinde bulunan bahis konusu kıyılar özel çevre koruma
alanı olarak ilan edilmiştir. Özel çevre koruma alanlarında bulunan taşınmazların
kiralanması da dâhil her türlü yetki Çevre ve Şehircilik Bakanlığına aittir.
Dolayısıyla Muğla ilindeki kıyılarda Bakanlığımızca herhangi bir kiralama
işlemi yapılmamıştır. Hafta sonu da olduğu için ilgili Bakanlığa ulaşıp sizin
sorularınızı iletemedim ama varsa orada bir istismar, varsa orada bir yanlış
uygulama bana da iletseniz, memnuniyetle ben ilgili arkadaşlara iletir,
araştırmasını yaparım. 
Türk Hava
Yolları Dalaman’a uçar, uçmaz, onu… Tabii ki bu bir ticari karardır, mevsimle
ilişkili olabilir. Benim herhangi bir özel çalışmam söz konusu olamaz ama yolcu
varsa tabii ki uçulur. 
Sayın Vural’ın
sorularına gelince, şöyle: Şimdi, toplam rezervler, altın dâhil dış borç
stokuna oranı 2002… 
OKTAY VURAL
(İzmir) – Kısa vadeli efendim… 
MALİYE BAKANI
MEHMET ŞİMŞEK (Batman) – Onu da söyleyeceğim, onu da söyleyeceğim müsaade
ederseniz. 
OKTAY VURAL
(İzmir) – Onu sadece yani… 
MALİYE BAKANI
MEHMET ŞİMŞEK (Batman) – Tabii, tabii ama borcun… 
OKTAY VURAL
(İzmir) – Kısa vadeli olanı. 
MALİYE BAKANI
MEHMET ŞİMŞEK (Batman) – Kısa vadeliyi de söyleyeceğim, toplam borcu da
söyleyeceğim. 
OKTAY VURAL
(İzmir) - Ben onu sordum efendim, kısa vadeliyi istiyorum.
ÜNAL KACIR
(İstanbul) – Toplamı da ben istiyorum efendim. 
MALİYE BAKANI
MEHMET ŞİMŞEK (Batman) – Toplam borca oranı yüzde 21,7 iken yüzde 33,7’ye
yükselmiş 2013 itibarıyla, 2014 itibarıyla 33,2 yani artmış. Toplam rezervlerin
kısa vadeli borçlara oranı ise düşmüştür, yüzde 171 civarından yüzde 102,2’ye.
İthalata ilişkin verilere de bakıyorum, brüt döviz rezervlerinin ithalata oranı
2002’de yüzde 52 iken şimdi yüzde 45,9’a düşmüştür. 
Hanehalkı
borçlanmasına gelince ise, tabii 2000’li yılların başında, 1990’lı yıllarda
enflasyon çift hane, yüksek çift hane olduğu için ve faizler zaman zaman 3
haneye çıktığı için borçlanma imkânı son derece sınırlıydı. Şimdi burada
görebildiğim kadarıyla, şu an 2014 yılı itibarıyla hanehalkı borcunun gayrisafi
yurt içi hasılaya oranı yüzde 22, 2014 itibarıyla. 2002 rakamını arkadaşlar
burada vermemişler ama muhtemelen oldukça düşüktür fakat bu son derece
normaldir. 
OKTAY VURAL
(İzmir) – Yüzde 1,9; onu söyleyin efendim. 
MALİYE BAKANI
MEHMET ŞİMŞEK (Batman) – Çünkü hanehalkı o dönemde zaten borçlanacak bir faiz
bulamadığı için…
OKTAY VURAL
(İzmir) - Tasarruf edecek imkânı mı vardı ya?
MALİYE BAKANI
MEHMET ŞİMŞEK (Batman) - …enflasyon çok yüksek, faiz çok yüksek olduğu için…
(Mikrofon
otomatik cihaz tarafından kapatıldı)
BAŞKAN – Sayın
Bakan, süremizin sonuna geldik.
MALİYE BAKANI
MEHMET ŞİMŞEK (Batman) - Son soruya da cevap vereyim Sayın Başkan.
BAŞKAN –
Buyurunuz, iki dakika süre veriyorum.
MALİYE BAKANI
MEHMET ŞİMŞEK (Batman) – Doğrudur, Maliye Bakanlığında müfettişlere yeterlilik
sınavında sadece bir hak bugüne kadar verilmiş. Ben arkadaşlara söyledim,
ikinci bir hakkın verilmesine ilişkin bir çalışmayı şu anda yapıyorlar. O
çerçevede çalışmamız tamamlanır tamamlanmaz yüce Meclisi bilgilendireceğiz.
Teşekkür
ediyorum.
BAŞKAN –
Teşekkür ederiz Sayın Bakan.
OKTAY VURAL
(İzmir) – Efendim, 2002’de toplam kısa vadeli dış borç stoku neydi?
BAŞKAN - 15’inci
maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
Sayın
milletvekilleri, böylece 2015 Yılı Merkezi Yönetim Bütçe Kanunu Tasarısı’nın
maddeleri kabul edilmiştir. 
Tasarının tümü
açık oylamaya tabidir. Açık oylama yarınki birleşimde son konuşmalardan sonra
yapılacaktır.
Şimdi, program
uyarınca sırasıyla 2013 Yılı Merkezi Yönetim Kesin Hesap Kanunu Tasarısı’nın
maddelerini görüşüp oylamalarını yapacağız.
2013 Yılı Merkezi
Yönetim Kesin Hesap Kanunu Tasarısı’nın 1’inci maddesini tekrar okuttuktan
sonra oylarınıza sunacağım.

2013 YILI MERKEZİ YÖNETİM
KESİN HESAP KANUNU TASARISI

Gider bütçesi
MADDE 1- (1) 6363 sayılı 2013 Yılı Merkezi Yönetim Bütçe
Kanununa bağlı (A) işaretli cetvellerde gösterildiği üzere, 10/12/2003 tarihli
ve 5018 sayılı Kamu Mali Yönetimi ve Kontrol Kanununa ekli;
a) (I) sayılı cetvelde yer alan genel
bütçe kapsamındaki kamu idarelerine 396.705.004.350 Türk Lirası,
b) (II) sayılı cetvelde yer alan özel
bütçeli idarelere 45.002.167.100 Türk Lirası,
c) (III) sayılı cetvelde yer alan
düzenleyici ve denetleyici kurumlara 2.363.741.000 Türk Lirası, 
ödenek verilmiştir.
(2) Kanunların verdiği yetkiye dayanarak
yıl içerisinde eklenen ve düşülen ödenekler sonrası merkezi yönetim kesin hesap
gider cetvellerinde gösterildiği üzere, 5018 sayılı Kanuna ekli;
a) (I) sayılı cetvelde yer alan genel
bütçe kapsamındaki kamu idarelerinin 2013 yılı bütçe giderleri toplamı
397.275.131.828,49 Türk Lirası,
b) (II) sayılı cetvelde yer alan özel
bütçeli idarelerin 2013 yılı bütçe giderleri toplamı 57.090.735.703,98 Türk
Lirası,
c) (III) sayılı cetvelde yer alan
düzenleyici ve denetleyici kurumların 2013 yılı bütçe giderleri toplamı
2.430.916.918,27 Türk Lirası, 
olarak gerçekleşmiştir.
(3) 2013 yılı merkezi yönetim konsolide
bütçe gideri toplamı 408.224.559.856,04 Türk Lirasıdır.
BAŞKAN – 1’inci
maddeyi daha evvel kabul edilen cetvelleriyle birlikte oylarınıza sunuyorum:
Kabul edenler… Kabul etmeyenler… Kabul edilmiştir. 
Bir saat ara
veriyorum sayın milletvekilleri.
Kapanma Saati: 12.43
İKİNCİ OTURUM
Açılma Saati:
13.44
BAŞKAN: Başkan Vekili
Şükran Güldal MUMCU
KÂTİP ÜYELER: Mine LÖK BEYAZ
(Diyarbakır), Dilek YÜKSEL (Tokat)
----0----
BAŞKAN – Sayın
milletvekilleri, Türkiye Büyük Millet Meclisinin 36’ncı Birleşiminin İkinci
Oturumunu açıyorum.
2013 Yılı
Merkezi Yönetim Kesin Hesap Kanunu Tasarısı’nın görüşmelerine kaldığımız yerden
devam edeceğiz. 
Komisyon ve
Hükûmet yerinde.
Şimdi 2’nci
maddeyi okutuyorum: 
Gelir bütçesi
MADDE 2- (1) 6363 sayılı 2013 Yılı Merkezi Yönetim Bütçe
Kanununa bağlı (B) işaretli cetvellerde gösterildiği üzere, 5018 sayılı Kanuna
ekli;
a) (I) sayılı cetvelde yer alan genel
bütçe kapsamındaki kamu idarelerinin gelirleri 362.960.518.000 Türk Lirası,
b) (II) sayılı cetvelde yer alan özel
bütçeli idarelerin gelirleri 6.617.837.200 Türk Lirası öz gelir, 38.766.047.450
Türk Lirası Hazine yardımı olmak üzere toplam 45.383.884.650 Türk Lirası,
c) (III) sayılı cetvelde yer alan
düzenleyici ve denetleyici kurumların gelirleri 2.342.150.000 Türk Lirası öz gelir,
21.591.000 Türk Lirası Hazine yardımı olmak üzere toplam 2.363.741.000 Türk
Lirası,
olarak tahmin edilmiştir.
(2) Merkezi yönetim kesin hesap gelir
cetvellerinde gösterildiği üzere, 5018 sayılı Kanuna ekli;
a) (I) sayılı cetvelde yer alan genel
bütçe kapsamındaki kamu idarelerinin 2013 yılı net bütçe gelirleri toplamı
377.342.211.000,76 Türk Lirası,
b) (II) sayılı cetvelde yer alan özel
bütçeli idarelerin 2013 yılı net bütçe gelirleri 11.497.846.520,02 Türk Lirası
öz gelir, 47.098.907.478,15 Türk Lirası Hazine yardımı olmak üzere toplam
58.596.753.998,17 Türk Lirası,
c) (III) sayılı cetvelde yer alan
düzenleyici ve denetleyici kurumların 2013 yılı net bütçe gelirleri
2.673.061.379,63 Türk Lirası öz gelir, 5.000.000 Türk Lirası Hazine yardımı
olmak üzere toplam 2.678.061.379,63 Türk Lirası,
olarak gerçekleşmiştir.
(3) 2013 yılı merkezi yönetim konsolide
bütçe geliri toplamı 389.681.984.770,79 Türk Lirasıdır.
BAŞKAN –
Grupları adına ilk olarak Halkların Demokratik Partisi Grubu adına Şanlıurfa
Milletvekili İbrahim Binici. 
Buyurunuz Sayın
Binici. (CHP sıralarından alkışlar)
HDP GRUBU ADINA
İBRAHİM BİNİCİ (Şanlıurfa) – Teşekkür ediyorum Sayın Başkan. 
Sayın Başkan,
değerli milletvekilleri; 2013 Yılı Merkezi Yönetim Kesin Hesap Kanunu
Tasarısı’nın 2’nci maddesi üzerine Halkların Demokratik Partisi adına söz almış
bulunuyorum. Bu vesileyle Genel Kurulu saygıyla selamlıyorum. 
Değerli
milletvekilleri, bütçeler, sınıflar arası ilişkileri düzenleyen, toplumsal
ihtiyaçların giderilmesini sağlayan ve dolayısıyla, toplumsal refahı etkileyen,
diğer bir yönüyle de devlet ile toplum ilişkilerini belirleyen dokümanlardır;
her ne kadar, rakamlar yığını ve muhasebe tabloları gibi gözükse de esasen
toplumsal iş bölümüyle yaratılmış değerlerin kimler arasında ve nasıl pay edileceğinin
yazıya dökülmüş hâlleridir. Hani derler ya, “Ayinesi iştir kişinin, lafa
bakılmaz.” İşte, bu pencereden bakıldığında bütçeler, yapıcılarının
dillendirdiği söylemlerden ziyade, gerçek niyetlerin ve gerçek yüzlerin
yansıdığı birer aynadır. 
Değerli
milletvekilleri, görüşmelerinde sona doğru geldiğimiz 2015 yılı bütçesi, AKP
iktidarının kesintisiz olarak yaptığı 13’üncü bütçe olacaktır. Bakmayın siz
öyle her sene aralık ayında yaşanan bu seremonilere, dinlemekten artık
baygınlık geçireceğimiz bu retoriklere, ellerine tutuşturulmuş metinlerle bu
kürsüye çıkıp methiye düzenlere. 
Üşenmeyin,
ertelemeyin, iktidar sarhoşluğunun teslim aldığı bedenlerinizi bir kez olsun
atın sokağa. Çıkın sokağa, bakın, ayın sonunu zor getiren memura, bir bir
kepenk kapatan esnafa bakın. Eğer ölmez de sağ kalırsa evine bir lokma götürme
derdinde olan işçiye bakın. Sahi ya, şehitlik payesi vererek elinize bulaşmış
kandan kurtulabileceğinizi mi sanıyorsunuz? Cinayetlerine yardım ve yataklık
ettiğiniz ve sayıları on binleri aşan emekçilere bakın. Çalışıp didindiği hâlde
ürünü para etmeyen köylüye, kendi yetiştirdiği ürünün süpermarketteki fiyatını
görüp de küçük dilini yutan çiftçiye bakın. Bir torba kömür, bir paket makarna
yolu gözleyen fakire, gecenin ayazında çöpten nafaka çıkarma telaşındaki garibe
bakın. 
Hadi üşenmeyin,
çıkın sokaklara bir bakın. Ermenek’te kömür madenlerinde oğlunu iş cinayetine
kurban veren Recep Gökçe’nin ayağındaki yırtılmış lastik ayakkabılara çok iyi
bakın. O ayakkabılar temizliğin, o ayakkabılar saflığın, o ayakkabılar
dürüstlüğün ve helalin simgesidir. Biliyor musunuz o ayakkabıların hiçbir zaman
kutusu olmadı. Hani sizin de o meşhur kutularınız var ya, işte, o kutulardan
hiç olmadı. Aslında, Recep Gökçe’nin yatak odası da olmadı. Recep Gökçe’nin olmayan
yatak odasında ne para sayma makinesi ne de para kasası hiç ama hiç olmadı. 
Hadi beyler, hadi hanımlar, üşenmeyin, çıkın
sokaklara. Taşeron sistemine çağdaş köle ettiğiniz, güvencesiz milyonlara,
rezidans ve AVM inşaatlarının tepelerinden yaprak misali düşen canlara bakın.
Atanamadığı için birer birer intiharı seçen öğretmenlere, ölüm dehlizlerinde
bir avuç kömür için bir ömür feda eden madencilere bakın. Kahve köşelerine
mahkûm ettiğiniz üniversite mezunu gençlere, ödeyemediği kredi kartı yüzünden,
“Tek yol ölümdür.” diyenlere bakın. Yok ama! Sizler çıkamazsınız bu sokaklara
çünkü sizin gezdiğiniz sokaklarda talan var, yağma var, rant var, peşkeş var.
Sizin gezdiğiniz sokaklarda sayısını arttırmakla övündüğünüz dolar
milyarderleri var. Tuttuğu altın olan, yatak odalarında bile para sayan, rüyada
bile göremeyeceğimiz milyon dolarları, milyon avroları az bulan, bir gece
ansızın sıfırlayan, girişim dehası çocuklarınız var. “Özelleştirme” diyerek
Türkiye halklarının dişiyle, tırnağıyla kurduğu asırlık fabrikalarını,
kurumlarını birer ikişer peşkeş çektiğiniz yandaşlarınız var. Sizin gezdiğiniz
sokaklarda, eteklerinize yapışmış çocuklar gibi “Hani bana, hani bana?” diye
sırada bekleyen candaşlarınız var. O yandaşlarınızın, o candaşlarınızın minnet
borcu niyetine oluk oluk akıttığı paralarla ha bire doldurduğunuz havuzlarınız
var. Dağ demeden, tepe demeden, dere demeden “Nerede beleş orda yerleş.” diyen
rantçılarınız var. Diktiğiniz AVM’ler ve rezidanslarla talan ettiğiniz,
sonrasında da “Silüeti bozuldu.” diye timsah gözyaşı döktüğünüz İstanbul var.
Sizin gezdiğiniz sokaklarda “İtibardan tasarruf olmaz.” diyerek yaptırdığınız
saraylar var. İşte sizin bütçeniz, işte sizin aynanız budur. 
Alıştık artık yalanınıza, dolanınıza;
şaşırtmıyorsunuz bizleri. Gözünüzü bürüyen İktidar hırsıyla "Amaca ulaşmak
için her yol mübahtır." diyorsunuz. Ne ahlak tanıyorsunuz ne hukuk ne din
tanıyorsunuz ne de kitap. Yeminler olsun ki bu hâlinizle Machiavelli’nin
öğütler verdiği prens gibisiniz. 
Kıbleniz para olunca kendi ülkenizdeki asgari ücret
ile Almanya’dakini mukayese etmiyor, eski Başbakan Schröder’e ne kadar maaş
aldığını soruyorsunuz. 
Ayrıca, katıldığınız 5’inci Din Şûrası’nda “Çok
büyük imkânları olan, çok büyük bir zenginin iflası ne denli acıysa ilimde çok
çok güçlü olan bir milletin bu ilmi kaybetmesi ondan çok daha büyük bir
felakettir.” diyorsunuz. Kaybedilen ilmin acısı ile müflis bir tüccarın acısını
mukayese eden bu anlayışınızla vallahi de billahi de şaka gibisiniz. 
Genel olarak
Orta Doğu’da, özelde ise Suriye’de girdiğiniz pis ilişkiler, çetelerle
tuttuğunuz her türlü kirli işlerle 21’inci yüzyılda yeniden peyda olmuş iblis
gibisiniz.
Azıcık itiraz
edenlere, yaptıklarınızı beğenmeyenlere, sizin gibi düşünmeyenlere, velhasıl
toplumsal her muhalefete yüklediğiniz “darbeci” yaftasıyla mumu çoktan sönmüş
yalancı çoban gibisiniz. 
GAP’ta, DAP’ta,
DOKAP’ta bitmeyen eylemleriniz, tükenmeyen planlarınızla burnu unutulmuş
Pinokyo gibisiniz.
Parasız eğitim
isteyen öğrencileri zindanla, hakkını arayan memuru copla, güvence isteyen
emekçiyi gazla terbiye edeceğini sanan; bununla da yetinmeyip ha bire tepemizde
sallanan kılıç gibisiniz.
Roboski’de yeni
Dersim, Gezi’de ise Kerbela gibisiniz. Siz, aslında maskesi çoktan düşmüş
cellat gibisiniz.
Tüm servetimiz
bir dilim ekmek dahi olsa o bir dilim ekmeği kardeşçe, eşitçe ve dostça
paylaşacağımız bütçeleri yapmak dileğiyle hepinizi tekrar saygıyla
selamlıyorum. (HDP sıralarından alkışlar)
BAŞKAN –
Teşekkür ederiz Sayın Binci. 
ENGİN ALTAY
(Sinop) – Cevap vermeyecek misiniz ya?
OSMAN AŞKIN BAK
(İstanbul) – Olmadı ya!
İBRAHİM BİNİCİ
(Şanlıurfa) – Oldu. Daha ne diyeyim ben?
ENGİN ALTAY
(Sinop) – Ne dinsizliğiniz ne kitapsızlığınız kaldı ya!
OSMAN AŞKIN BAK
(İstanbul) – Olmadı ya!
ENGİN ALTAY
(Sinop) – Ya, buna cevap vermiyorsanız, daha sataşma için söz istemeye hakkınız
yok!
BAŞKAN -
Cumhuriyet Halk Partisi Grubu adına Balıkesir Milletvekili Ayşe Nedret Akova. 
Buyurunuz Sayın
Akova. 
CHP GRUBU ADINA
AYŞE NEDRET AKOVA (Balıkesir) – Sayın Başkan, değerli milletvekilleri;
görüşülmekte olan kanun tasarısının 2’nci maddesi üzerinde söz almış
bulunmaktayım. Hepinizi sevgi ve saygıyla selamlıyorum. 
Saygıdeğer
milletvekilleri, devlet yönetiminde en önemli politika aracı bütçedir;
bütçelerde, gelir ve giderlerinde yaptıkları değişikliklerle vatandaşın daha
mutlu yaşamasını, daha refah içinde yaşamasını, huzur içinde yaşamasını
sağlamakla görevlidirler. Ancak, geldiğimiz noktada, incelediğimiz bütçede de
benim ilim olan Balıkesir ilinin geçim kaynağı, saygıdeğer milletvekilleri,
hayvancılıktır, turizmdir, zeytinciliktir. Hayvancılığın sorunlarını ve çözüm
önerilerini ayrı bir madde konusunda inceleyip –hakikaten, sıkıntılar vardır bu
konuda- ayrıca bir dile getirmek lazım. 
Ancak,
turizmciler de çok dertlidir. Bizim, kıyı belediyelerinde, turizm ilçelerinde
yazlık nüfus oranlarımız ile kışlık nüfus oranları arasında çok farklar vardır.
Burhaniye ilçesinin kışın nüfusu 40 bindir, yazın nüfusu 150-200 bindir. Yine,
Ayvalık öyle, Edremit öyle, Erdek öyle. Hakikaten, Marmaris, Bodrum, başka
illerde, ilçelerde de bu sıkıntılar yaşanmaktadır. Bu konuda, kış ve yaz
nüfuslarının ortalaması alınmak suretiyle veyahut da hane sayısı, ev, konut
sayısı tespit edilerek mutlaka yasada bir değişiklik yapılmak suretiyle bu kıyı
belediyelerinin, turizm ağırlıklı belediyelerin devletten aldıkları paylar,
kadrolar ve İller Bankasından aldığı paylar konusunda bir düzenleme yapılması
gerekmektedir. 
Zeytincilik
konusunda, zeytinci çok dertlidir. Ben kendim de zeytin üreticisiyim. Kürsüye
her çıktığımda zeytincinin derdini söylemekten vazgeçmiyorum, vazgeçmeyeceğim.
Maliyetler çok yüksektir. Biz zeytin üreticileri diyoruz ki: Nasıl pırlantada,
incide KDV muafiyeti getiriliyor; biliyorsunuz hepiniz, ÖTV alınıyor, KDV
alınmıyor pırlanta ve inciden. Yine, balıkçı tekneleri ve ticari yük ve yolcu
taşımacılık işi yapan yatlara verilen mazot da ÖTV’den muaf. Bizim,
çiftçilerin, zeytincilerin traktöründe kullandığı mazottan da ÖTV alınmaması,
bir muafiyet getirilmesi talebimiz vardır. Bu konuda bütçede bir iyileştirme
görmedik. 
Yine, zeytin
yağına verilen devlet desteğinde bir iyileştirme görmüyoruz, tane zeytine
devlet desteğinde bir iyileştirme görmüyoruz. 
AKP iktidarı,
iktidara gelirken 3Y’yle mücadele etme sözü vererek halktan güven oyu aldı ve
iktidar oldu. Neydi bu 3Y? “Yolsuzlukla mücadele edeceğim. Yoksulluğu
gidereceğim ve yasakları kesinlikle önleyeceğim.” Şimdi, içinde bulunduğumuz
17-25 Aralık tarihinde, yolsuzluk ve rüşvetle mücadele haftasında, yolsuzluk ne
safhada arkadaşlarımız bunu her konuşmalarında dile getirdiler. 
2013 yılında
Türkiye'de 21 milyon 923 bin yoksul bulunmaktadır. Nüfusumuzun üçte 1’i
yoksuldur, nüfusun yüzde 15’i yoksulluk riski altındadır, 2013 yılında sürekli
yoksulluk riski altında olanların oranı yüzde 13’tür. Yine, maddi yoksunluk
oranı 2013 yılında yüzde 49,7’dir. Bu çok önemli bir orandır. Halkımızın
yarısı, hakikaten, sayın milletvekilleri, ciddi bir maddi sıkıntı yaşamaktadır.

AKP kendisine
kaçak saray yaparken vatandaş -dün de gördük EĞİTİM-İŞ’te- yasal hakları olan
bir gösteriyle Anayasa’nın kendilerine yasal olarak tanıdığı hakkı kullanırken
copla, gazla müdahale edilmiş, şiddet görmüşlerdir, yaralanmışlardır. Vatandaşa
da reva görülen muamele gaz, şiddet ve coptur. 
Bir başka konu
da yine açlıktır, yoksunluktur; yine zeytincilerin zeytinliklerinin
kesilmesidir. 
Sayın Bakan
Faruk Çelik “Asgari ücretle geçinilebilir, büyük para.” diye söyledi.
Saygıdeğer milletvekilleri, Cumhurbaşkanlığı bütçesi, 445.567 asgari ücretlinin
bir aylık maaşı demektir, 37.131 asgari ücretlinin de bir yıllık maaşı
demektir. Asgari ücret bu kadar büyük para ise Cumhurbaşkanlığının bütçesi niye
bu kadar fazla? Bunun da zaten Sayın Bakan tarafından hiç dile getirilmediğini
görüyoruz.
Yine, kaçak
sarayın inşaatına harcanan para da hâlen belirsizliğini korumaktadır. Sayın
Bakan Şimşek “1 milyar 370 milyon.” demektedir, ancak TOKİ “Açıklarsak ekonomi
zarar görür.” demektedir, yine bazı kuruluşlar tarafından da 5 milyar lira
değerinde olduğu ifade edilmektedir. Yine, gazetelere ve açıklamalara göre bir
aylık elektrik faturası da dudak uçuklatan bir rakamdır, 700 milyar lira
değerindedir.
Saygıdeğer milletvekilleri, Çankaya Köşkü 11
cumhurbaşkanına yetti ama Erdoğan’a yetmedi. Kaçak saray, Sayın Şimşek’in
dediği maliyete çıktıysa bu parayla her ilimize en az 8 okul, toplam 700 okul
yaptırılırdı.
Yine, kendisine
sarayları layık gören Sayın Erdoğan vatandaşın evinin durumunu biliyor mu?
Yine, nüfusun yüzde 40’a yakını, konutunda sızdıran çatısını ve nemli
duvarlarını, binalarını tamir edememektedir. Yine, yüzde 78,5’i evden uzakta
bir hafta tatil yapamamıştır. Yine, yüzde 49’u beklenmedik harcamalarını
karşılayamamaktadır. Yüzde 75,5’i yıpranmış ve eskimiş mobilyalarını
yenileyememektedir. Bu rakamlar çok acı ama demek ki her yıl otomatik olarak
buradan onaylanan bütçeyle bizler yoksulluğu çözmüyoruz, yoksulluğu sürekli
hâle getiriyoruz. Bir kere bunun altını çizmek lazım. Bu nedenle de diyoruz ki:
AKP iktidarının bütçesi gelir eşitsizliğine çözüm üretmiyor, refah yaratmıyor,
yoksulluğa kesinlikle çözüm üretmiyor. 
Değerli milletvekilleri,
bir yıl önce Türkiye yolsuzluk algı endeksinde 53’üncü sıradayken bugün,
maalesef, 64’üncü sırada olduğunu görüyoruz. Yine, Uluslararası Yolsuzluk Algı
Endeksi’nde AKP Hükûmeti döneminde 2004’te 145 ülke arasında 81’inci sırada
olduğunu görüyoruz. Yine, bu dönemde de yolsuzluklarda rekorlar kırıldığını
görüyoruz. Yolsuzluk giderilmediği gibi yoksulluğun da giderilemediğini
görüyoruz. Neyi giderdi? Dedi ki: “3 Y’den birisi olan yasakları gidereceğim,
çözeceğim, yasaklarla mücadele edeceğim.” Ancak hatırlamamızda yarar olduğunu
düşünüyorum, sadece madde başlıklarıyla hangi yasaklar ile ne yaptıklarını bir
tekrar konuşmak, sizlere anlatmak istiyorum.
Saygıdeğer
milletvekilleri, Twitter kafasına göre yasak -AKP’nin yasaklarını sayıyorum-
Internet kullanımı kontrollü yasak, normal doğum yasak, alkol yasak, yayınlar
yasak, heykel yasak, basılmamış kitap yasak, dershane yasak, Cumhuriyet
Bayramlarında ve 19 Mayıs törenlerinde kutlamalar yasak, törenlerde çelenk
koymak yasak, 10 Kasımda Atatürk’ü anmak dahi yasak, anıtlara çelenk koymak
yasak, öğrencilerin parasız eğitim istemeleri yasak; gazetecilerin muhalif yazı
yazmaları yasak, tabii
bu televizyon kanalları için de geçerli; HES ve nükleerlere karşı eylemler
yasak, mayo ve bikini reklamları yasak, Başbakanı proteste etmek kesinlikle
yasak, stadyuma özgürce giriş yasak, Taksim’e çıkmak da yasak; Var olan bir
şeyin, bir durumun var olduğunu iddia etmek de yasak; fezleke incelemek de
yasak, komisyon çalışmalarını yayın yapmak da yasak. 
AKP, yasaklarda, hakikaten,
saygıdeğer milletvekilleri, ustalık dönemini yaşıyor, hani diyorlar ya “Ustalık
dönemini yaşıyoruz.” Ancak gördüğümüz kadarıyla yasaklarda ustalık dönemlerini
yaşamaktadırlar. Kısaca AKP’ye dalkavukluğun dışında her şey yasak. 
Yine AKP’nin yayın yasaklarının
bazılarını dile getirmek istiyorum: PKK’nın Dağlıca ve Aktütün baskınlarıyla
ilgili yayın yasakları; futbolda şike davası yayın yasağı, KPSS’de kopya
skandalı, Gezi Parkı direnişine canlı yayın yasağı; Reyhanlı saldırısı, 17
Aralık rüşvet ve yolsuzluk operasyonu, Reza Zarraf ve Ebru Gündeş için yayın
yasağı, MİT Yasası için yayın yasağı -biliyorsunuz Adana’da yakalanan MİT
tırlarıyla da ilgili yayın yasağı var- Dışişleri Bakanlığındaki dinlemelerle
ilgili yayın yasağı, 301 madencinin hayatını kaybettiği Soma faciasıyla ilgili
yayın yasağı, IŞİD’in Musul Konsolosluğunu basarak 40 diplomatı rehin almasıyla
ilgili yayın yasağı, Bingöl Emniyet Müdür Yardımcısı Atıf Şahin ile Başkomiser
Hüseyin Hatipoğlu’nun şehit oldukları saldırılarla ilgili konuşma yasağı,
Soruşturma Komisyonu çalışma dönemi için bile yayın yasağı konuldu.
Değerli milletvekilleri, OECD’nin
2014 yılı…
(Mikrofon otomatik cihaz tarafından
kapatıldı)
AYŞE NEDRET AKOVA (Devamla) –
Teşekkür ediyorum. Bütçenin hepimize hayırlı, uğurlu olmasını diliyorum,
saygılar sunuyorum. (CHP sıralarından alkışlar) 
BAŞKAN – Teşekkür ederiz Sayın Akova.
Milliyetçi Hareket Partisi Grubu
adına Denizli Milletvekili Emin Haluk Ayhan.
Şahsınız adına da söz talebiniz
vardır, birleştiriyorum talebiniz üzerine.
Buyurunuz Sayın Ayhan. (MHP
sıralarından alkışlar) 
MHP GRUBU ADINA EMİN HALUK AYHAN
(Denizli) – Teşekkür ediyorum Sayın Başkan.
Sayın Başkan, sayın milletvekilleri;
2013 Yılı Kesin Hesap Kanunu Tasarısı’nın 3’üncü maddesi üzerinde söz aldım, yüce
heyeti saygıyla selamlıyorum.
Şimdi, kesin
hesap kanununda mutlaka gelir tahminlerinin nasıl tutup tutmadığına bakılması
lazım, inceleniyor ama en azından üzerinde konuşulması lazım. Ama Türkiye'nin
gelir politikasında, özellikle bütçede çok arızalı bir durumun olduğu ortada. 
Bunu niçin
söylüyorum? Dolaylı vergilerin yüzde 70’lere tırmandığı bir ortamda adil bir
vergilemenin olduğunu söylemek mümkün değil. Bir kere vergi yükü artıyor. 2002
yılında, sosyal güvenlik dâhil, yüzde 22’lerden 2014 yılında yüzde 28’lere
yükseliyor. Sosyal güvenlik hariç baktığınızda, yüzde 17,6’dan yüzde 20,5’e
yükseliyor aynı dönemde. Dolaysız vergiler de yüzde 35’lerden yüzde 29,5’a
düşüyor. Dolaylı vergiler de yüzde 65’lerden yüzde 70’in üzerine tırmanıyor. 
Bu tür bir
gelişmenin gerçekten vergilendirme açısından adil olduğunu söylemek bir kere
mümkün değil. Vergi tabanı genişlemiyor, vergi oranları düşmüyor, ödeme gücüne
dikkat edilmiyor, vergi politikasının sosyal amacı gözetilmiyor. Vergi
esnekliği yüksek olanlar ayrı. 
Petrole baktığınız
zaman –dün, zaten Sayın Müsteşardan aldım, sağ olsun- 2002 yılıyla mukayese
ettiğinizde, nereden bakarsanız bakın, 94 oktanlı benzinden 1,14 lira vergi
alınırken 2,82 liraya çıkıyor yani 2 lira 82 kuruş. Bunu böyle söylemekte fayda
var, oranlar düştüydü arttıydı demenin bir anlamı yok. Ne kadar? 1 lira 14
kuruştan 2 lira 82 kuruşa çıkmış. Vergi bu. Bunu azaltsanız motorin fiyatı daha
önceden azalırdı. Başka ne var burada? Motorine baktığınız zaman, 2002 yılında
76 kuruş vergi alınıyormuş, şimdi 2 lira 18 kuruş alınıyor. Yani bu 2 lira 18’e
oransal olarak bakacağınıza 76’da bıraksaydınız, fevkalade, vatandaş bu işten
kaç senedir ne yapıyor olurdu? İstifade ediyor olurdu. 
Şimdi, dolaylı
vergilerde ne oluyor? Dolaylı vergilere doğru daha çok yöneliniyor. Sık mevzuat
değiştiriyorsunuz. Mükellef önceden öngöremiyor bu vergileri, yatırım yapmakta
mütereddit oluyor. Ödemeyeni avantajlı hâle getiriyorsunuz. Mevzuat anlaşılmaz
ve karmaşık. Denetimde etkinlik yok. Diğer taraftan, kayıt dışı vergilendirmede
problem var, orası da sıkıntılı. Vergilendirmede istisna, muafiyet adaleti
zorlaştırıyor, vergilemede uyum zorlaşıyor, vergi adaleti yok. Mükellefin iyisi
-biraz önce söyledim- cezalandırılıyor. Çalışanlar umutsuz. Kayıt dışılık ve
kaçakçılıktaki vergi de meydanda. 
Biz üç dört
gündür belki defalarca sormamıza rağmen, bir Maliye Bakanının yatırımları
hızlandırmadan nereye ne kadar kaynak tahsis edildiğini bilmemesi bizi son
derece bizar etti. Bilmemesi durumunu düşünmek istemiyorum, mutlaka biliyordur,
bilmiyorsa zaten ayıp. Ama bize “Bilmiyoruz, kesin hesapta vereceğiz.”, “O
çıkınca vereceğiz.” vesaire demesine de hiç gerek yok. “Ben bundan sıkıntı
duyuyorum. Açıkladığım takdirde problem olur. Bunun için veremiyorum.” diyecek
kadar basit bir şeydi. “Bunu, ben, kesin hesapta vereceğim.” dediği zaman “Şu
anda elinde ne varsa onu ver.” dediğimiz hâlde onu veremiyor ise inanın bir
Maliye Bakanı arkasındaki bürokratlara kendini güldürdükten sonra ne yapar?
Onlar gülüyor anlamında söylemiyorum. Onlar, bu işi Sayın Bakanın
bilebileceğini fevkalade iyi bilirler. 
Şimdi “Ben
toparlayamadım.” demenin bir anlamı “Kalkınma Bakanlığından bunu temin
edemedim.”dir. Cuma günü sorduk, bir bakanın bir bakanı arayıp… Ben şimdi
arasam, oradan sanırım ben temin ederim yani “Nedir bu kaynak?” dediğim zaman
eğer bir talimat yoksa. Neden bundan kaçıyor, neden bundan korkuyor? Bir Maliye
Bakanının korkması, bu duruma düşmesi bir ülke açısından çok sıkıntılı, zül bir
iştir. Bunu özellikle ne yapmak istiyorum? İfade etmek istiyorum. 
Şimdi -biraz
önceki konuşmamda da değindim- vergisini ödeyemeyenlere imkân tanıyorsunuz.
Tanınsın. Bunun anlamı, ekonomi iyi değil, millet vergisini ödeyemiyordur; açık
ve net. Peki, buna rağmen, bu imkânı tanıdınız, ödeyenler ne olacak? Biz onu
defalarca sorduk komisyonlarda. Peki, ödeyenlere de şimdi bir imkân sağlamaya
çalışıyorsunuz. Ne yapmaya çalışıyorsunuz? Onlara da ya oransal indirim ya
taksitlendirme vesaire. 
Biraz önce Sayın
Bakanın kendisine söyledim. Ya, yurt dışında bir iktisadi kuruluşa gitseniz
“Biz vergiyi toplayamıyoruz, burada bir sıkıntı var. Dolayısıyla her sefer
ödeyemeyene bir imkân sağlıyoruz. Onlar da her sene ödeyemiyor, gidiyor ama
öbür tarafta da ödeyenlere de ayrı bir imkân sağlayamaya çalışıyoruz bu kadar
seneden sonra.” deseniz, hakikaten yurt dışında iyi bakmazlar adama ekonomik
çevreler; hele bir de “Benim ekonomim iyi.” falan diyorsan. Şimdi, bu olay
gerçekten sıkıntılı. 
Merkezî yönetim
bütçesine zaten baktığınız zaman, özelliklerine “Enflasyonla mücadele
kararlılıkla devam edecek.” diyor. Kararlılıkla devam ettiğiniz bu enflasyonla
mücadele, fiyat istikrarı kimin görevi? Merkez Bankasının. Peki, Merkez Bankası
ne diyor? “Sizin politikalarınız, mali politikalar eğer uygun giderse ben o
enflasyonu dizginlerim.” diyor. Onların açıkladıkları bu. Onlar Maliyeye
dönmüş, bakıyorlar, ifadeleri bu; mantıklı söyledikleri zaten, orada bir
anormallik yok. 
Şimdi “Cari
işlemler açığını tedricî olarak düşüreceğiz.” diyorsunuz. Düşürün. Büyümeyi de
9’dan 3’e düşürüyorsunuz, 3’ün altına düşürüyorsunuz. Onun endikasyonlara
etkisinin ne olduğunu zaten fark edemeyecek kadar da bu işten uzak değilsiniz.
Biliyorsunuz ama buraya yazmak mecburiyetinde hissediyorsunuz, başka çareniz
yok. 
Şimdi,
petrolden, vesaireden birtakım avantajlar gelecek diye düşünebilirsiniz ama bu
konjonktürel geliş gidişlerin sürdürülebilir bir şeyi yoktur, kalıcı bir durumu
yoktur. Zaten bu sene eğer ona bel bağladıysanız şu anda bu bütçenin içinde o
yok zaten, bu bütçenin içinde o yok; sıkıntıya girersiniz, sakın öyle söylemeyin.
“Büyümenin
potansiyel seviyesine çıkarılması için gerekli olan politikaları uygulamak.”
Demek ki büyüme potansiyel seviyesinde değil, sizin bu ifadenizden o
anlaşılıyor.
“Ekonominin
verimlilik düzeyini yükseltmek.” Zaten özelleştirmenin amacı verimliliği falan
artırmak ama sizin özelleştirmede falan böyle bir amaç güttüğünüzü değil…
“Elimizden çıksın, para gelsin, sonra bir yerden alan yandaşa biz bir şekilde
kaynak sağlarız.” Bu, Dicle Elektrik olayı gibi. Yani gayet, böyle -ne diyeyim-
ciddi olmayan işler.
Bir de bu
“Yatırım için tasarruf seviyesini artırmak.” Rezil ettiniz ya, yüzde 24’lerden
12’lere düştü, özel kesiminki millî gelirin yüzde 9’larına düştü. Şimdi, bu
olayı böyle yorumladığınız zaman… Bakan Bey’e de söyledim. Ben bunu ilk
söylediğim zaman kinayeli bir şekilde oradan alkışlıyordu, hiç unutmam. Düştüğü
durum bugün fevkalade kötü, sıkıntılı. Bu tasarrufları öyle kısa zamanda
artırmak falan mümkün değil. Çırpınıyorsunuz, artmıyor işte öyle hadi dediğiniz
zaman. Bir kere, aldığınız -hem de bu ifadeyi çok seviyorsunuz siz-
makroihtiyati önlemlere rağmen, burada bir düzelme falan yok yani doğru dürüst
bir düzelme yok. Komik bir olay oluyor. 
Şimdi “Dünya
ekonomisinde yaşanmakta olan belirsizlik ortamının ülkemize etkilerini asgari
düzeyde tutmak.” Bu sizden kaynaklanmıyor. Putin geliyor, “Ben size bir iyilik
yapayım.” diyor, o bir farklı, oraya bakıyorsun; öteki geliyor… Serbest piyasa
rejiminde böyle bir şey olmaz zaten.
“Faiz dışı
harcamaları kontrol altında tutmak.” Dün, evvelki gün rakamları verdim. Son
bütçe rakamları uygulama sonuçlarına baktığınızda tam tersi olmuş, geçen seneye
göre tersi bir gelişme var.
Şimdi, bunların dışında “Bütçe harcamalarını sağlam
gelir kaynaklarıyla karşılamak ve kaynak-harcama dengesini göz önünde
bulundurmak.” Doğru; şimdi, baktığınız zaman, bu özelleştirme, milletin bu
kadar yıldır biriktirdiklerini topladınız, harcadınız; olan biten belli, açığın
geçen seneye göre nereye geldiği belli. Bunları tek tek her seferinde anlatmak
şey değil. 
Biraz önce
söyledim, ak saraya ne ayırdığınızı bile topluma anlatmaktan sıkıntı
duyuyorsunuz. Maliye Bakanını ilk etapta tebrik ettim, bütçede açıkladı
Komisyonda, fakat öyle bir fren yaptırdılar ki burada ağzını bıçak açmıyor,
“Kesin hesap çıkacak.” diyor, öyle diyor. Bu işi burada bilenler ile arkadaki
bürokratlar muhtemelen gülüyorlardır, yani bunun ne olacağı belli. 
Şimdi, devam
ediyor: “Hesap verebilirliği ve mali saydamlığı güçlendirmek.” diyor. Hadi,
işte, güçlendirelim. Şu yatırımları hızlandırmadan yedek ödenekten ne gitti;
bir bakalım, mali saydamlık nasıl oluyor? Bunlar uzuyor, gidiyor. 
Şimdi ama burada
şu var, bakın: “Bütçe yönetiminde saydamlığın arttırılması, Türkiye Büyük
Millet Meclisinin bütçe uygulamaları konusunda daha iyi bilgilendirilmesi
amacıyla mahallî idareler ve sosyal güvenlik kurumlarının bütçe büyüklükleri,
döner sermayeler ile bütçe dışı fonlara ve bütçeden yardım alan kuruluşlara
ilişkin bilgiler…” diyor. Ben Sosyal Güvenlik Bakanına söyledim, bütçe
transferlerini falan açık kabul etmiyor. Öbür türlü sosyal güvenlik sistemi…
Oradan giden nereden gidiyor? O da oradan gidiyor. Kalkınma Bakanlığının -eski
DPT’nin- hazırladığı rapora bakarsan 80 milyar TL’ye gelmiş cari açık. Onun da
savunulur bir tarafı falan yok. Hakikaten ne? Problemli. 
Diğer taraftan,
bakıyorsunuz, enerji KİT’leri zaten eski hâline gelmiş. Yani o dövizle
ödemelerde falan sıkıntıları gidermek için Hükûmet birtakım tedbirler almaya
çalışıyor. Orada da öyle bir problem var. 
Bunun dışında, finans kesiminde sıkıntı var. Neden?
Merkez Bankasına hem “Faizi düşür.” diyorsunuz hem “Krediyi arttır.” diyorsunuz
ama öbür taraftan “Makroihtiyati önlemlerle buna bakın.” diyorsunuz, “Yumuşat.”
diyorsunuz. O ne yapsın ya, kaynak maliyeti yüksek. Kamu bankası ile diğerleri
arasında haksız rekabette korkunç bir şey var, teknolojiye ayak uydurmada bir
sıkıntısı var, sıcak para girişi olarak nitelendirilen yabancı sermaye
girişinin yarattığı belirsizlik var. Ne zaman, ne kadar gireceği belli olmuyor;
geldiği zaman seviniyorsunuz, gittiği zaman şey oluyor. Şimdi, bir de Türk
bankacılık sistemi yabancı para birimlerindeki dış fonlamaya bağımlı hâle
geldi. Bu da çok tehlikeli bir şey buna baktığınız zaman.
Bankalar projelerin kredilendirmesinde projeye
ortak olarak katılamıyor ve kredi fiyatlandırmaları sektörel bazda
maliyetlerden kaynaklı olarak yapılamıyor. Orada da birtakım sıkıntılar devam
ediyor. 
Zaten Hükûmetin 2023 hedeflerine baktığınız zaman
-Hükûmet programında ortaya koyuyor- 2 trilyona millî gelirin ulaşacağı
söyleniyor -2 trilyon dolar bu tabii- kişi başına millî gelirin 25 bin dolara
ulaşacağı söyleniyor. Ama 2017 hedeflerini Sayın Başbakana söylettiniz. 2017
yılı hedeflerine baktığınız zaman, orada çok sıkıntılı bir şeyin ortaya
çıktığını söylüyorsunuz. Bir daha tekrar etmekte kayıtlara geçmesi açısından
fayda var. 1,3 trilyon dolar diyorsunuz 2018’de, 2017’de söylediğiniz rakam da
970 milyar dolar. İkisi arasında yaklaşık yüzde 35 civarında mı… Şu anda
bölseniz arkadaşlar bulurlar. Herhâlde bunu dünyada hiçbir yere izah
edemezsiniz. Hem de bunu G20 toplantısına giderken Sayın Başbakana söylettiniz.
Orada biri hakikaten sorsaydı Başbakan ne yapardı? Çok zor durumda kalırdı. 
Şimdi, diyorsunuz ki: “Bütün bunları yapacağız
ama…” Ne zaman yapacaksınız? Şu Orta Vadeli Program zaten kepaze oldu sizin
elinizde. Çıkardınız, tarihlerini değiştirdiniz, yine uyum sağlayamadı, Orta
Vadeli Mali Plan’la tarihleri uyuşmadı. Aynı gün hepsini yayınladığınız oldu
bütçe çağrısıyla beraber. Hakikaten bu komik bir durum. Bunu Sayın Babacan
açıklamaya çalışıyor ama açıklanacak bir tarafı yok. Böyle bir rezillik zaten
açıklanmaz. Hele bir “mali kural” dedi, getirdi, “Avrupa Birliği istifade
edecek, bizden yararlanacak, OECD yararlanacak.” falan. Kişi başı geliri 30-40
bin dolar olan ülkenin senin programına ne ihtiyacı vardı da bu hâle
getiriyorsun, kendini komik duruma düşürüyorsun? 
Yukarıda, temmuz ayına gelirken zorla görüştürdü;
herhâlde altı yedi sene oldu, hâlâ öyle duruyor. Rezilliğin daniskası. İnsan
bir de çıkar, söyler “Ya, biz de bunları yapamadık, özür diliyoruz.” Biz nasıl
sizin yaptıklarınızı tebrik ediyoruz, takdir ediyoruz; bundan da korkacak bir
şey yok.
(Mikrofon
otomatik cihaz tarafından kapatıldı)
EMİN HALUK AYHAN
(Devamla) - Ancak Sayın Bakan benim hâlâ sorularıma cevap vermedi, korkak bir
Maliye Bakanı olarak niteliyorum.
Çok teşekkür
ediyorum Sayın Başkanım, Genel Kurula saygılar sunuyorum. (MHP sıralarından
alkışlar)
BAŞKAN –
Teşekkür ederiz Sayın Ayhan.
PLAN VE BÜTÇE
KOMİSYONU BAŞKAN VEKİLİ SÜREYYA SADİ BİLGİÇ (Isparta) – İsmini tutanaklardan çıkarsınlar,
“korkak Bakan” olmadı Sayın Ayhan.
EMİN HALUK AYHAN
(Denizli) – Bakan gelsin, cevap versin, seni ilgilendirmiyor.
BAŞKAN – Bursa
Milletvekili Canan Candemir Çelik. (AK PARTİ sıralarından alkışlar)
Buyurunuz Sayın
Çelik.
CANAN CANDEMİR
ÇELİK (Bursa) – Sayın Başkan, değerli milletvekilleri; 2013 Yılı Merkezi
Yönetim Kesin Hesap Kanunu Tasarısı görüşmeleri üzerine şahsım adına söz almış
bulunuyorum. Sizleri ve milletimizi saygıyla selamlıyorum.
Öncelikle
belirtmek isterim ki iktidara ilk geldiğimiz 2002 yılından bugüne kadar geçen
sürede hükûmetlerimiz eliyle Bursa’ya yönlendirilen kamu yatırımları 15 milyar
Türk lirası civarındadır. Bu rakam, dolaylı katkılarla çok rahat bir şekilde 20
milyar Türk lirasının üzerine çıkmıştır. İşte, bu devasa kamu yatırımları,
kentin tüm ekonomik göstergelerini geçen sürede 3’e, 5’e, 10’a katlayarak
kentimizde muazzam bir büyümeye ve kalkınmaya vesile olmuştur. 
Değerli
milletvekilleri, farklı düzeylerdeki yatırımcılara verilen desteklerle
Bursa’nın dış ticaret hacminde 4 kat artış sağladık. Yapılan kamu
yatırımlarıyla Bursa, üreten, ürettiğini dünyaya pazarlayan bir dünya markası
olma yolunda ilerlemektedir. Her şeyden önemlisi, Bursa millî bütçeye 2002’de
1,4 milyar dolar katkı sağlarken bu rakam 2013 yılında 6 milyar dolara
yükselerek 5 kat artmıştır. Görüldüğü üzere, ulusal bütçeden kentimize ayrılan
her kamu yatırımı 5 kat fazlasıyla millî bütçemize geri dönebilmektedir. 
Saygıdeğer
milletvekilleri, ruhen ve bedenen iyi yetişmiş nesiller yetiştirme hedefiyle
eğitim alanında ilklere imza attık. Bursa’ya son on iki yılda yaklaşık 1,2
milyar Türk lirası eğitim yatırımı yaptık. İnsan hayatını her şeyden çok
önemseyen sağlık politikalarımızla şehirlerin sağlık personeli ihtiyacını
gideriyoruz, yeni hastaneler kazandırıyoruz. Bu anlamda, Bursalı
vatandaşlarımızın sağlığı için 2002-2013 yılları arasında yaklaşık 574 milyon
Türk lirası üzerinde yatırım yaptık. Yapılan bu görülmemiş miktardaki
yatırımlarla hastane sayıları arttı. Yatağa bağımlı hastaların hastanede
yapılması zorunlu olmayan tıbbi bakım ve rehabilitasyonlarının ev ortamında
yapılması ve hastane kalış sürelerinin kısaltılması amacıyla 2010 yılında evde
sağlık hizmeti uygulamasını başlattık. 
Kentimizdeki tüm
kara yollarını yeniden yapılandırdık. Bursa’nın kara yolu ağını 1.179
kilometreye ulaştırdık. Türkiye’nin kalbi olan Bursa’yı diğer şehirlere
bağlayan devlet yollarını 494 kilometreye; ilçe, belde ve köyleri şehir
merkezine bağlayan il yollarını 611 kilometreye uzattık. Böylece Bursa’ya
erişimi daha hızlı ve güvenli hâle getirdik.
Değerli
milletvekilleri, aile ve sosyal politikalar kapsamında 873 milyon Türk lirası
yatırım yaptık. Etkin, verimli ve daha hızlı hizmet sunmak amacıyla sosyal
yardım ve hizmet alanındaki bütün kurum ve kuruluşlarımızı, Bakanlık bünyesinde
tek çatı altında birleştirdik. Bakanlık çatısı altında, kadınları, çocukları,
yoksulları, şehit yakınlarını, gazileri, yaşlıları ve engellileri kapsayan
çalışmaları birbiriyle ilişkili ve bütüncül bir bakış açısıyla
gerçekleştiriyoruz. Bütün çocuklarımızın hakkı olan aile sıcaklığı için,
yetiştirme yurtlarından ziyade aile yanında bakım modelini tercih ettik. Evden
uzaklaşan çocukların, ailelerinin yanına dönüşünü sağladık. Ayrıca, vatanı için
canını veren evlatlarımıza vefa borcunu ödeyen bir Türkiye olmak için, şehit
yakınları ve gazilere tanınan istihdam hakkını 1’den, 2’ye çıkardık ve bu hakkı
kullanabileceklerin içeriğini genişlettik. 
Sonuç olarak belirtmek isterim ki: On iki yılda,
iktidarlarımız döneminde başkaları için hayal gibi görünen nice hedeflere
ulaştık ve ulaşmaya devam ediyoruz. Bu kapsamda, ilimize millî bütçeden ayrılan
her kuruşun ülkemizin kalkınması ve gelişmesi yolunda büyük katkı sunacağını
bir kez daha belirtmek ve vurgulamak isterim.
Bu vesileyle tüm
milletvekili arkadaşlarımızı, aziz milletimi ve güzel Bursa’mın güzel
insanlarını en içten duygularla selamlıyor, 2013 yılı bütçesinin vatanımıza,
milletimize hayırlı ve bereketli olmasını temenni ediyorum. (AK PARTİ ve CHP
sıralarından alkışlar)
BAŞKAN –
Teşekkür ederiz Sayın Çelik.
Soru-cevap
bölümüne geçmeden önce, Sayın Metiner’in kısa bir söz talebi vardır, bir dakika
ona söz vereceğim.
Buyurunuz Sayın
Metiner.
III.- AÇIKLAMALAR
1.- Adıyaman Milletvekili Mehmet Metiner'in, Bolu
Milletvekili Tanju Özcan’ın 20/12/2014 tarihli 35’inci Birleşimde 2015 Yılı
Merkezi Yönetim Bütçe Kanunu Tasarısı’nın 10’uncu maddesi üzerinde CHP Grubu
adına yaptığı konuşmasındaki bazı ifadelerine ilişkin açıklaması

MEHMET METİNER
(Adıyaman) – Teşekkür ederim Sayın Başkan.
Değerli
milletvekilleri, dün Genel Kurulda, Cumhuriyet Halk Partili Tanju Özcan
arkadaşımız, söylemediğim bir şey üzerinden bir eleştiri getirmiş. Tutanaklara
geçmesi için düzeltme talebinde bulundum. 
Ben, Genel
Müdürün evine paraların polisler tarafından konulduğunu söylemedim; ayakkabı
kutularının bir mizansen olduğunu, bir algı operasyonu çerçevesinde
kullanıldığını belirttim. Bu ikisi birbirinden çok farklıdır. 
HAYDAR AKAR
(Kocaeli) – Ne farkı var?
MEHMET METİNER
(Adıyaman) – Paraların sahipleri bellidir. Önemli bir kısmı alınmıştır,
diğerleri de alınacaktır. Dolayısıyla, Tanju Özcan arkadaşımızın, bir daha
dinlerken çok daha dikkatli dinlemesini salık veririm. 
Çok teşekkür
ederim.
BAŞKAN –
Teşekkür ederiz Sayın Metiner.
II.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2015 Yılı Merkezi Yönetim Bütçe Kanunu Tasarısı ile
Plan ve Bütçe Komisyonu Raporu (1/978) (S.Sayısı 656 ve 656’ya 1’inci Ek)
(Devam)
2.- 2013 Yılı Merkezi Yönetim Kesin Hesap Kanunu
Tasarısı, 2013 Yılı Merkezi Yönetim Kesin Hesap Kanunu Tasarısına İlişkin
Olarak Hazırlanan 2013 Yılı Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi, Merkezi Yönetim Kapsamındaki Kamu İdarelerine,
Sosyal Güvenlik Kurumlarına ve Diğer Kamu İdarelerine Ait Toplam 157 Adet
Denetim Raporunun Sunulduğuna İlişkin Sayıştay Başkanlığı Tezkeresi, 2013 Yılı
Dış Denetim Genel Değerlendirme Raporunun Sunulduğuna İlişkin Sayıştay
Başkanlığı Tezkeresi, 2013 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657) (Devam)
BAŞKAN –
Soru-cevap bölümüne geçiyoruz.
Sayın Akar...
HAYDAR AKAR
(Kocaeli) – Sayın Başkan, paraların oraya konduğunun mizansen olduğunu bilen,
aynı zamanda alınacağını da biliyor, demek ki senaryoyu kendisi yazıyor. Biraz
sonra -cevap hakkı doğdu- yine cevap verir. Bu paraları, kol saatini, para
kasalarını nasıl tarif edeceğini merak ediyorum. Elini öpmek için sıra
bekledikleri hocaları bugün düşmanları oldu ama burada gidip de bunları
düzeltme gereği duyuyorlar, anlamış da değilim. 
Tabii, bu arada
sorum da gitti. 
Şimdi, Sayın
Bakan, on iki yıllık iktidarınız döneminde, akaryakıt fiyatlarının, petrol
fiyatlarının sürekli tavanda olduğu dönemler de oldu, düştüğü dönemler de oldu.
Hızlı sorayım sorumu. Tavan dönemlerinde, en tavanda petrol ürünlerinin satış
fiyatları neydi, şimdi dip yaptığı dönemde petrol satış fiyatlarınız nedir; o
tavan ile dip arasındaki fiyat farkı nedir? Petrol ürünlerinin satış
fiyatlarındaki, benzindeki, mazottaki taban fiyatı ile minimum fiyatı
arasındaki satış farkınız nedir?
BAŞKAN –
Teşekkür ederiz Sayın Akar. 
Sayın Akova…
AYŞE NEDRET
AKOVA (Balıkesir) – Teşekkür ediyorum Sayın Başkan. 
Kurtuluş
Savaşı’mızın kazanılmasında en önemli kişilerden biri olan İsmet İnönü’yü
yıpratmak için bir sürü yalan servis edilmektedir. Cumhuriyet düşmanı
kesimlerin bu yalanları artık şehir efsanesine dönmüştür. İnönü için “Cami
kapattı, yıktı.” deniliyor, asıl şimdi sizin iktidarınız AVM için cami yıkıyor.

Bir sorum var:
Çankaya Merkez Camisi’nin İnönü ailesi tarafından finanse edildiğini biliyor
muydunuz? İnönü ailesinin yapılmasını sağladığı Çankaya Merkez Camisi’nin
yıkılması için bir plan yapılmakta mıdır? Çünkü, İnönü kendi birikimiyle cami
yaptırmıştır, bu camiyi İnönü kendi şahsi parasıyla yaptırmıştır ancak dini
siyasete alet etmemek için de bunu açıklamamıştır. Şimdi, mimari kimliğiyle öne
çıkan bu Çankaya Merkez Camisi küçük diye yıkılmak isteniyor. Kim bilir bu alan
kimlere rant kapısı yapılacaktır, neler yapılacaktır? Bunu sormak istiyorum. 
Teşekkür
ediyorum. 
BAŞKAN –
Teşekkür ederiz Sayın Akova. 
Sayın Kuşoğlu…
BÜLENT KUŞOĞLU
(Ankara) – Teşekkür ederim Sayın Başkan. 
Sayın Bakan,
öncelikle eleştirilerimizi kötü niyetli yapmadığımızı, bazı yanlışları, yanlış
uygulamaları düzeltmek amacıyla yaptığımızı belirteyim. Dolayısıyla, 1940’tan
beri yapılan tamamlayıcı ödenek konusu, yedek ödeneklerin ve ödenek üstü
harcamanın bu kadar anormal olması, ek bütçe gerektirdiği hâlde yapılmaması,
bütün bunlar bunlara gerekçe olamaz. Bunları bir şekilde düzeltmek lazım, siz
de bunun düzeltilmesi gerektiğini gayet iyi biliyorsunuz, sadece bu amaçla
bunları yapıyoruz. 
Ben şimdi bu
Maliye Bakanlığı kesin hesabının 263’üncü sayfasındaki görev zararlarını sormak
istiyorum. 2 milyar 800 ve 4,6 milyarlık, toplam 7 küsur milyarlık bu zararlar
neyle ilgilidir? Onu öğrenmek istiyorum. 
Teşekkür ederim.

BAŞKAN –
Teşekkür ederiz Sayın Kuşoğlu. 
Sayın Genç…
KAMER GENÇ
(Tunceli) – Teşekkür ederim Sayın Başkan. 
Tarihte bugünler
incelendiği zaman Türkiye’deki yolsuzluklara en büyük yardım ve yataklık
yapanın Mehmet Şimşek olduğunu göreceklerdir. 
Şimdi ben -biraz önce- bir şey soruyorum: Bu
Çalık’ın üzerindeki ATV ve Sabah gazetesinin mülkiyetinin değiştirilmesi için
Binali Yıldırım, Tayyip Erdoğan’ın talimatıyla 630 milyon dolar toplamış. Bunu
diyorum ki vergi hukuku yoluyla incele. Diyor ki “Ortada bir delil yok.” Ben
ihbar ediyorum; böyle bir şey var, bunu incele. Bunu veraset vergisine mi tabi
tutacaksın, bu haraç mıdır, el mi koyacaksın? Onu şey et. 
İkincisi, Bodrum’da 687 dönüm devletin en kıymetli
arazisini Mehmet Cengiz ile Rixos otelleri sahiplerine 150 milyon dolara
verdiler ve arkasından da gittiler Ziraat Bankasına, 180 milyon dolar aldılar.
Şimdi, devletin en azından 1 milyar dolar civarında değeri olan bu arsasını
niye bu kadar ucuz fiyatla veriyorlar? Devletin Ziraat Bankasından gidip buna
kredi alıyor. 
Daha çok şey var da söyleyeceğim, sırasıyla. 
BAŞKAN – Teşekkür ederiz Sayın Genç. 
Sayın Kaptan…
OSMAN KAPTAN (Antalya) – Teşekkür ederim Sayın
Başkanım. 
Sayın Bakan, 2 tane sorum var, lütfen bu sorulara
cevap verin. 
Birincisi: 10 milyon 700 bin dolayında olan emekli
vatandaşımızın maaşlarının yüzde 50 artırılarak yaşam koşullarının
iyileştirilmesini sağlayacak mısınız? 
İkinci sorum: İllerimizin sosyoekonomik gelişmişlik
sıralamasında en son il 81’inci sırada Muş’tur. Son on iki yılda Muş’un
sosyoekonomik gelişmişlik düzeyi ileri gitmemiştir, daha da geri gitmiştir. Bu
Muş ilinin ve ilçelerinin yolsuz, asfaltsız, elektriksiz, okulsuz köylerine
niye hizmet götürmüyorsunuz? Şu anda ulaşılamayan köy var mıdır? Onu sormak
istiyorum. 
Antalya milletvekiliyim ama Anayasa’ya göre
Türkiye’nin her yerinin milletvekiliyiz. 
Teşekkür ediyorum. 
BAŞKAN – Teşekkür ederiz Sayın Kaptan. 
Buyurunuz Sayın Bakan. 
MALİYE BAKANI MEHMET ŞİMŞEK (Batman) – Teşekkür
ediyorum Sayın Başkan. 
Müsaade ederseniz son sorudan başlayayım. 
Sayın Kaptan’ın
tabii ki Muş’un sorunlarına ilgi duyması bizi de sevindirir. Doğrusu, Muş’la
ilgili olarak bizim dönemde yapılan hizmetleri ben çıkartırım. Şu anda kar veya
başka bir sebeple hani erişimin zor olduğu bir köy var mı, bilmiyorum. Ama
bütün o bilgileri valilikten talep eder, pazartesi günü gönderirlerse bana,
kendisiyle paylaşırım. Ama Doğu Anadolu Kalkınma Proje’miz var, Muş onun
merkezinde. Gerek altyapı gerek eğitim noktasında hiçbir ayrım gözetmeksizin
hem doğuda hem güneydoğuda hem batıda birçok yatırım yaptık. Bunlara da tabii
ki gerekeni yapacağız.
Bakın, bir rakam
önüme geldi; sadece KÖYDES projesi kapsamında 2005-2014 yıllarında tahsis
edilen ödeneğin coğrafi bölgelere dağılımı geldi bana. Burada, Doğu Anadolu
Bölgesi’nde 14 ilimiz var. Yani 2 milyar 25 milyon 59 bin 460 lira; bütün
Türkiye’ye gönderilen paranın yüzde 22,3’ü yani Türkiye’de en çok para alan
ikinci bölge. Birinci bölge Karadeniz, 2 milyar 636 milyon 62 diye gidiyor,
yüzde 29,1. İkinci sırada Doğu Anadolu var, yüzde 22,3. Dolayısıyla, KÖYDES
kapsamında, sizin bahsettiğiniz hususlar da KÖYDES kapsamına girer.
OSMAN KAPTAN
(Antalya) – Doğu Anadolu’yu sormuyorum, Muş’u soruyorum.
MALİYE BAKANI
MEHMET ŞİMŞEK (Batman) – Muş da Doğu Anadolu’da olduğu için muhtemelen Muş da
gereğinden fazla payını almıştır ama Muş’un da rakamlarını çıkartırım.
Şimdi,
“Emeklilerimizin maaşlarını yüzde 50 artıracak mısınız?” diye soruldu.
Ülkemizde imkânlar arttıkça emeklilerimizin maaşlarını artıracağız. Yüzde 50
değil, maaşlarını yüzde 250 ile yüzde 800 arasında artırdığımızı, bir önceki
seansta, soru-cevap kısmında emeklilerimizle ilgili rakamları ben verdim.
Sayın Genç,
Türkiye bir hukuk devletidir. 
KAMER GENÇ
(Tunceli) – Evet. 
MALİYE BAKANI
MEHMET ŞİMŞEK (Batman) – Eğer bir yanlışlık yapılmışsa savcılar soruşturur, o
konuda gerekeni yaparız. 
KAMER GENÇ
(Tunceli) – Niye incelemiyorsun? Maliye olarak niye incelemiyorsun?
MALİYE BAKANI
MEHMET ŞİMŞEK (Batman) – Ben dedikodu üzerine inceleme yapmam, dedikodu üzerine
inceleme yapamam. 
Şunu da
söyleyeyim, hiç kimseye bir arazi verilmemiştir. 
KAMER GENÇ
(Tunceli) – Bodrum’daki verilmemiş mi?
MALİYE BAKANI
MEHMET ŞİMŞEK (Batman) – Türkiye’deki bütün satışlar ihaleyle yapılır, açıktır,
şeffaftır, herkese açıktır.
KAMER GENÇ
(Tunceli) – Hayır efendim.
MALİYE BAKANI
MEHMET ŞİMŞEK (Batman) – Siz de buyurun katılın. Dolayısıyla, o konuda en ufak
bir tereddüt yoktur.
Sayın Kuşoğlu,
ben eleştirilerinizi çok değerli buluyorum; Plan Bütçe Komisyonunda da çok
faydalandım, bunu samimi olarak söylüyorum. Onun için, hiçbir şekilde
eleştirinizde ben bir sıkıntı görmüyorum. Teşekkür ediyorum. Yapıcı yani
rehberlik yapan; onun için çok da takdir ediyorum. Şimdi, ama bu tamamlayıcı
ödenek meselesi hakikaten bütçe var olduğundan beri zaman zaman olan bir
olaydır yani ilk defa bu dönemde olan bir durum değildir. Şimdi, sorunuza
gelince, arkadaşlar çıkartabilirlerse bu “görev zararı” diye geçen kalemin
dökümünü verecekler, ben sizinle herhâlde bir sonraki soru-cevap seansında
paylaşırım memnuniyetle. 
Sayın İnönü’nün
yaptığı cami konusunda benim bir bilgim yok, cami yaptıysa Allah razı olsun,
teşekkür ediyoruz ama yıkılmak istendiği konusunda da herhangi bir bilgim yok.
Eminim, muhatabı kimse oraya sorarsanız cevap verirler. 
Akaryakıt
konusuna gelince, şöyle, değerli arkadaşlar, akaryakıt konusu, bir, petrol
ithal ettiğimiz bir üründür. Bu, şu demektir: Onun fiyatını kur belirler,
sadece petrol, fiyatı belirlemez yani petrolü dolar cinsinden ithal ediyoruz.
Kur, mesela, örnek olarak söylüyorum, 2008’de diyelim ki 1 küsurdur, şimdi 2
küsur olmuş, onu da dikkate almamız lazım. Ama şunu çok net olarak
hatırlıyorum, verebilirim bu rakamı size, diğer detayları da sizinle
paylaşırım, zaman açısından sınırlı kaldı: 2002 yılında 95 oktan benzinde vergi
yükü yüzde 70’in üzerindeydi, şu anda, hâlâ, bu çok yüksek dediğiniz hâlde bile
yüzde 64 civarıdır yani vergi yükünde bir artış olmamıştır. Tam aksine, aslında
nominal petrol fiyatındaki, TL cinsinden varil başına petrol fiyatındaki artış
benzinin litresindeki artıştan daha fazladır. Zaten bu da onu göstermektedir
ama ben bütün rakamları detaylarıyla da çıkartıp size göndereceğim. 
Teşekkür
ediyorum Sayın Başkanım.
HAYDAR AKAR
(Kocaeli) – “Cari açık kapanacak.” tezinizi çürütüyor o zaman. 
BAŞKAN –
Teşekkür ederiz Sayın Bakan.
MEHMET NACİ
BOSTANCI (Amasya) – Sayın Başkan…
BAŞKAN –
Buyurunuz Sayın Bostancı.
MEHMET NACİ
BOSTANCI (Amasya) – Biraz önce HDP Grubundan İbrahim Binici konuşma yaparken
“Kıbleniz para olunca cellat gibisiniz.” gibi ifadeler kullanmıştır grubumuza
yönelik olarak. Sataşma dolayısıyla söz hakkı talep ediyorum.
ENGİN ALTAY
(Sinop) – Bir saat geçti aradan. 
MEHMET NACİ
BOSTANCI (Amasya) – Zabıtlar ancak geldi. 
ÖZDAL ÜÇER (Van)
– Zaman aşımına uğradığı için…
ENGİN ALTAY
(Sinop) – Ben uyarmasam cevap da vermeyecektiniz siz. 
BAŞKAN –
Buyurunuz Sayın Bostancı. (AK PARTİ sıralarından alkışlar)
IV.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı'nın,
Şanlıurfa Milletvekili İbrahim Binici’nin 2013 Yılı Merkezi Yönetim Kesin Hesap
Kanunu Tasarısı’nın 2’nci maddesi üzerinde HDP Grubu adına yaptığı konuşması
sırasında AK PARTİ Grubuna sataşması nedeniyle konuşması

MEHMET NACİ
BOSTANCI (Amasya) – Sayın Başkan, değerli arkadaşlar… 
ENGİN ALTAY
(Sinop) – Ya, siz ortaksınız Hocam! 
MEHMET NACİ BOSTANCI (Devamla) – …biz taş atana da
gül atmaya çalışan bir geleneğin sahibiyiz. Burada da bunu yapıyoruz. 
İBRAHİM BİNİCİ (Şanlıurfa) – Çocuk öldürdünüz, daha
çocuk!
HAYDAR AKAR (Kocaeli) – O geleneği değiştirdiniz,
dolar atıyorsunuz. 
MEHMET NACİ BOSTANCI (Devamla) – Zaman zaman
attığımız gülün dikenleri batıyor olabilir ama gül atmaya çalışıyoruz. (AK
PARTİ sıralarından alkışlar)
HAYDAR AKAR (Kocaeli) – O gelenek değişmiş. 
MEHMET NACİ BOSTANCI (Devamla) – İkincisi, iktidar
icraat yapar. İktidarın icraatı konuşur, dünyanın her yerinde ve ülkemizde
muhalefet sadece konuşur ama zannediyorum konuşmasına bir icraat etkinliği
katmak için…
MEHMET ERDOĞAN (Muğla) – Muhalefet sadece
demokrasilerde konuşur. 
MEHMET NACİ BOSTANCI (Devamla) –…bazen kelimeleri
keskinleştiriyorlar ve daha can acıtıcı hâle gelmek için dil oyunları
yapıyorlar. Tabii, dil oyunları yapma konusunda rekabete girersek söylenecek
çok söz var ama biz o rekabete girmeyelim. Bu bütçeyi çıkartmak da bir
icraattır. Sağ salim bütçeyi çıkartmaya çalışıyoruz. O yüzden boğazımızda dokuz
boğum. Nasıl olsa millet yapılanı da görüyor, konuşulanı da görüyor. 
İbrahim Bey kibar bir insan, zarif bir insan fakat
çok kanlı canlı bir metinle gelmiş buraya. Gerçi grubumuza karşı konuştu ama
başını da metinden kaldırmadığı için bir bakıma metne karşı da konuştu diye
düşünebiliriz. “Kıbleniz para olunca” diyor, ben de bir kelime oyunu yapayım
benzeri şekilde. “Kıbleyi acaba sadece para kelimesiyle birlikte mi hatırlıyor
arkadaşlar?” diyebilirim mesele kelime oyunu ise. Tabii, bu da can acıtıcı
olur. 
ÖZDAL ÜÇER (Van) – O seni ilgilendirmez!
MEHMET NACİ BOSTANCI (Devamla) – İkincisi, bu
cellat mellat… Yani, bu kelimeler üzerinden konuşmaya başlarsak burada herkesin
söyleyeceği o kadar çok söz var ki bunları hatırlatmamakta ve memleketin geleceği
için, bir çözüm süreci için uhulet ve suhuletle yürümekte fayda var. Kanaatim o
ki İbrahim Bey Kobani’den yeni gelmiş, öyle öğrendik. 
İBRAHİM BİNİCİ (Şanlıurfa) – Üç aydır, dört aydır…
MEHMET NACİ BOSTANCI (Devamla) – Gelirken bu metni
okumaya fırsat bulamamış. Ben eminim ki eğer metni bir kere okumuş olsaydı
gelip burada en azından bazı kelimeleri telaffuz etmezdi diye düşünüyorum çünkü
İbrahim Bey’in kişisel tarzıyla çok da uyuştuğu kanaatinde değilim. 
Saygılar. (AK PARTİ sıralarından alkışlar)
BAŞKAN – Teşekkür ederiz Sayın Bostancı. 
II.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2015 Yılı Merkezi Yönetim Bütçe Kanunu Tasarısı ile
Plan ve Bütçe Komisyonu Raporu (1/978) (S.Sayısı 656 ve 656’ya 1’inci Ek)
(Devam)
2.- 2013 Yılı Merkezi Yönetim Kesin Hesap Kanunu
Tasarısı, 2013 Yılı Merkezi Yönetim Kesin Hesap Kanunu Tasarısına İlişkin
Olarak Hazırlanan 2013 Yılı Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi, Merkezi Yönetim Kapsamındaki Kamu İdarelerine,
Sosyal Güvenlik Kurumlarına ve Diğer Kamu İdarelerine Ait Toplam 157 Adet
Denetim Raporunun Sunulduğuna İlişkin Sayıştay Başkanlığı Tezkeresi, 2013 Yılı
Dış Denetim Genel Değerlendirme Raporunun Sunulduğuna İlişkin Sayıştay
Başkanlığı Tezkeresi, 2013 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657) (Devam)

BAŞKAN – Şimdi B cetvelinin genel toplamlarını
okuyup oylarınıza sunacağım. 
B cetvelini
okutuyorum:
(B) C E T V E L İ
 (TL)
 Bütçe
Geliri Tahmini 393.920.654.000,00
 Tahsilat 419.653.761.555,03
 Ret
ve İadeler (-) 42.311.550.554,27
 Net
Tahsilat 377.342.211.00,76
BAŞKAN – Kabul
edenler… Kabul etmeyenler… Kabul edilmiştir.
2’nci maddeyi
(B) işaretli cetveliyle beraber oylarınıza sunuyorum: Kabul edenler… Kabul
etmeyenler… Kabul edilmiştir.
2’nci madde (B)
işaretli cetveliyle birlikte kabul edilmiştir.
Şimdi, 3’üncü
maddeyi okutuyorum:
Denge
MADDE 3- (1) 2013 yılı bütçe giderleri ile bütçe gelirleri
toplamları arasında, 5018 sayılı Kanuna ekli;
a) (I) sayılı cetvelde yer alan genel
bütçe kapsamındaki kamu idarelerinin 19.932.920.827,73 Türk Lirası bütçe gider
fazlası,
b) (II) sayılı cetvelde yer alan özel
bütçeli idarelerin 1.506.018.294,19 Türk Lirası bütçe gelir fazlası,
c) (III) sayılı cetvelde yer alan
düzenleyici ve denetleyici kurumların 247.144.461,36 Türk Lirası bütçe gelir
fazlası,
gerçekleşmiştir.
(2) 2013 yılı merkezi yönetim konsolide
bütçe gider fazlası 18.542.575.085,25 Türk Lirasıdır.
BAŞKAN –
Milliyetçi Hareket Partisi Grubu adına Manisa Milletvekili Erkan Akçay.
Buyurunuz Sayın
Akçay. (MHP sıralarından alkışlar) 
MHP GRUBU ADINA
ERKAN AKÇAY (Manisa) – Teşekkür ederim.
Sayın Başkan,
sayın milletvekilleri; 2013 Yılı Kesin Hesap Kanunu Tasarısı’nın 3’üncü maddesi
üzerine söz aldım. Hepinizi saygıyla selamlıyorum.
Değerli milletvekilleri, eğer bir bütçenin vergi
gelirleri neredeyse yüzde 70 oranında dolaylı vergilerden oluşuyorsa, eğer
bütçenin 12 milyarı özelleştirme gelirlerinden oluşuyorsa, eğer bir bütçede
idari para cezalarından ve trafik para cezalarından dahi medet umuluyorsa, eğer
bir bütçede yatırıma, üretime yeterince katkı verilmiyorsa, eğer Atatürk Orman
Çiftliği’nde bir taraftan 16.500 ağaç kesilirken diğer taraftan 280 tır ağaç
ithal ediliyorsa, israf varsa, denetim yoksa, hesap verilemiyorsa hangi
dengeden bahsedeceğiz? “E, dengesizlik de bir dengedir.” diyorsanız, onu
bilemeyiz.
Ağır ve üstü örtülemez vahim iddialar var. Burada
sayın milletvekilleri defaatle bu yolsuzlukla ilgili iddiaları dile getiriyor,
sayın bakanlar “Bunlar iddiadır.” diyor. E, bunlar yenilip yutulmayacak,
altında kalınmayacak vahim iddialar. 630 milyon Türk liralık medya için havuz
oluşturulduğu, salma salındığı iddia ediliyor.
HAYDAR AKAR (Kocaeli) – Dolar, dolar.
ERKAN AKÇAY (Devamla) – Dolar… Siz bunları “Bunlar
iddiadır.” diyerek geçiştiremezsiniz. Maliye Bakanı olarak ne yaptınız?
Üzerinize düşen vazifeler var, Hükûmet olarak ne yaptınız?
HAYDAR AKAR (Kocaeli) – Yaptılar, muhasebe hesaplarında
düzeltme yapabilmek için kanun çıkarttılar.
ERKAN AKÇAY (Devamla) – Bunların cevabını vermek
zorundasınız. Artık, kesinlikle, halkta ve bizlerde uyanan kanaat, bu yolsuzluk
iddiaları birer gerçektir; bir cürmümeşhut hâline dönüşmüştür.
HAYDAR AKAR (Kocaeli) – 200 milyon dolarını da
Ziraat Bankasından kredi olarak aldılar paraları çıkmadığı için, bir telefonla.
ERKAN AKÇAY (Devamla) – Evet.
Şimdi, hesap veremeyen, hesap vermekten kaçan bir
iktidarın kesin hesabı sağlıklı olabilir mi? Tamamlayıcı ödeneklerle ilgili
sorular soruluyor, cevap alınamıyor; yatırımları hızlandırma ödenekleriyle
ilgili bilgiler soruluyor, cevap alınamıyor. Eğer bu soruların cevabı
alınamıyorsa bu kesin hesap nasıl görülecek veya şeffaflık, saydamlık nasıl
sağlanacak? İlla hesap sorma meselesi değil, bir de şeffaflık var, bilgi almak
istiyoruz. Demek ki, dengede, Hükûmetin iki yakası bir araya gelmemiş,
dağılmış, dün de değimiz gibi Hükûmetin şakulü kaymış. 
Değerli
milletvekilleri, Sayıştay denetimi diyoruz. Değerli Komisyon üyesi arkadaşımız
Sayın Bilgiç, bütçenin ilk görüşme gününde -ben çok iyi hatırlıyorum-
konuşmasında “Muhalefet yanlış şeyler söylüyor ‘Efendim, Sayıştay denetim
yapmıyor.’ diyor.” dedi. Muhalefet “Sayıştay denetim yapmıyor.” demiyor.
Sayıştayın denetim raporları Meclise getirilmiyor ve Sayıştayın denetim yapma
imkânları kısıtlanıyor, dediğimiz bu. Bizim söylediğimiz doğru, iktidar
mensuplarının söylediği yanlış. 
İşte “Ödenek
üstü harcama, bakanların yetkileri dâhilinde kullanılmıştır.” diyor. Bana
birisi anlatsın bakalım, 5018 Sayılı Kanun’da hangi bakana ödenek üstü harcama
yetkisi verilmiş? Ödenek üstü harcama yetkisi diye bir şey de yok. Onun
istisnası, millî savunma ve güvenliğe ilişkin hususlarda yüzde 15 ödenek üstü
sarfiyat yapılabileceği öngörülüyor, ödenekler sınırlarında bu yetkilerin
kullanılacağı ifade ediliyor yani iktidar sahiplerinin bunları da bilmemesine
doğrusu hayret ediyoruz. 
Adalet ve
Kalkınma Partisi, rant ve yolsuzluk üçgeninde ülkenin temel meselelerini
bırakmış, günübirlik idareimaslahatla hareket ediyor ve temel sorunlar da
derinleşerek devam ediyor. Ülkemizin kaynakları, milletimizin refahı, huzuru ve
kalkınması için değil, bir avuç yandaşın zenginliği ve kendi çıkarları için
kullanılmaktadır. Kamu harcamalarında bir denetim olmadığını defaatle de
belirtik. 
Bütçenin bir ayağı harcama yetkisi ise diğer ayağı
da denetimdir. Hükûmete harcama yetkisi veren Meclis, aynı yetkinin devamı
olarak harcamaları denetleme yetkisini de haizdir. Bu anlamda bütçe hakkı, aynı
zamanda bir denetleme hakkıdır; yetkiyi veren, aynı zamanda denetim hakkına da
sahiptir ancak yetkiyi ben alayım, hiçbir şeyden de sorumlu olmayayım. Her
konuda olduğu gibi, Hükûmet her şeyde muktedir görüyor kendisini, “Ben her şeye
muktedirim, her şeyi yaparım, her şeye yetkim var. Ben millî iradeyi temsil
ediyorum.” diyor. Millî iradeyi de temsil etmiyor da… Millî irade bir küldür,
bütündür, bir bütün hâlinde temsil edilir. Fakat her şeye yetkili gören
Hükûmet, kendisini de hiçbir şeyden sorumlu görmüyor. Yetkiyi kullanan, aynı
zamanda sorumludur.
Meclis adına, millî irade adına denetimleri
Sayıştay yapıyor. Sayıştay sadece bir denetim mekanizması da değil, aynı
zamanda Türkiye'nin demokratik ve şeffaf niteliklerini de ifade etmesi gereken
bir kurumdur. Sayıştayın etkin bir denetim süreci ortaya koyabilmesi
yolsuzlukları büyük ölçüde engelleyecektir. İşte, bu yaşadığımız süreçte,
maalesef, Sayıştayın pasifize edilmesi ile yolsuzluk hadiselerinin bir
yanardağdan fışkıran volkanlar gibi ortaya çıkması arasında da bir paralellik
vardır. O yüzden, diyoruz ki: Bir yerde etkin denetim yoksa yolsuzluk vardır.
Bu, “2; 2 daha 4 eder” bir kuraldır.
Bir yıldır
tartıştığımız ancak kökleri on iki yıllık geçmişinden de evveline, 1990’lı
yıllara kadar giden… Bugün, Türkiye Büyük Millet Meclisinde bekleyen
dokunulmazlık dosyalarında İstanbul Büyükşehir Belediyesi faaliyetleriyle
ilgili raporlarda, açık açık, bir cürüm işlemek amacıyla suç teşekkülü
oluşturulduğu ortaya konulmuş, bunlar bekliyor. Ee,
peki, bunlar konuşulmazsa, bunlar yargıya gitmezse, bunlar denetlenmezse bunlar
bir yanardağın volkan patlamaları gibi devam edecek demektir. 
Yolsuzlukların ortaya çıkmasını istemeyen Hükûmet,
on iki yıldır Sayıştayı bir tabela kurum hâline getirmek için çabaladı.
Örneğin, 1996 yılından 2010 yılına kadar kamu kaynaklarının kullanımında
performans denetimi de yapan Sayıştay, 6085 sayılı Sayıştay Kanunu’yla yüzeysel
bir performans ölçümüne indirgendi, kanunuyla yüzeyselliğe indirgendi. 
Yine, kamu kaynaklarıyla kurulan belediye
şirketlerinin Sayıştay denetiminden kaçırılması da bu niyetin bir ürünüdür.
İktidarın tek hedefi, hesapsız, kitapsız bir şekilde denetimden kaçarak
harcamaktır. “Ben harcamaya yetkiliyim, istediğim gibi de harcarım.” ama
sorumluluk yok, denetim yok, şeffaflık yok; o zaman, yolsuzluk vardır,
kirlenmişlik vardır ve bugüne kadar konuştuğumuz sorunlar vardır.
Şimdi, AKP neden bu yaklaşım içerisinde? Demek ki
kamuoyunun bilmesini, milletin bilmesini istemediği bazı faaliyetleri var.
Madem sen millî irade adına görev yaptığını iddia ediyorsun, madem millî
iradeyi temsil ettiğini söylüyorsun, yaptığın faaliyetleri neden milletten
gizliyorsun, saklıyorsun, açık açık bunların hesabını veremiyorsun? Kaç defadır
soruyorum Maliye Bakanına: 2012 Hazirandaki Başbakanlık Genelgesi’yle devlete ait,
devletin hüküm ve tasarrufundaki gayrimenkullerin satışı, kirası, devri,
irtifak hakkı tesisi gibi işlemlerin Başbakanın uhdesine alınmasının amacı
nedir? Bugüne kadar sonucu nedir? Kaç talep bekliyor, kaç talep geldi? 50 defa
soruyoruz, Maliye Bakanlığından ve Hükûmetten cevap alamıyoruz. Burada işte
apse var değerli arkadaşlar, burada kirli ilişkiler var. O yüzden cevap da
veremiyorsunuz. İddia ediyorum, burada yolsuzluk var. Bu iddiaların altında da
kalmaya mahkûmsunuz, bunların pek çoğu da iddia değil, tespite dönüşmüş
durumdalar. 
Diğer görüşlerimizi de bundan sonraki maddelerde
dile getirmek üzere hepinize saygılar sunuyorum. (MHP ve CHP sıralarından
alkışlar)
BAŞKAN – Teşekkür ederiz Sayın Akçay.
Halkların Demokratik Partisi Grubu adına Van
Milletvekili Özdal Üçer.
Buyurunuz Sayın Üçer. (HDP sıralarından alkışlar)
HDP GRUBU ADINA
ÖZDAL ÜÇER (Van) – Değerli arkadaşlar, sizleri grubumuz adına saygıyla
selamlıyorum.
Bütçenin
gelir-gider dengesi üzerinde konuşuluyor. Tabii, rakamlarla dengeleri kâğıt üzerinde
sayabilmek ya da onu hesaba oturtabilmek mümkün ama gelir-gider dengesinin
toplumun dengesini ne kadar bozduğunu düşünmek üzerinde biraz kafa yormak
lazım. Kâğıtlar üzerinde milyarlarca liralık bütçenin gelir-gider dengesi
oturtulmuş ama bu ülkede aç yatan insanlar varken akşam yemeklerinde devletin
kamu olanaklarını kullanarak, misafirhanelerini ya da kamu bütçesini kullanarak
milyonlarca lira harcayıp kendi çocuklarını doyuranlar da var. Tabii, kendisi
tokken açın hâlini anlamayanlar, devlet gücüyle, iktidar gücüyle, hiçbir emek
vermeden kendi çocuklarına yatlar, katlar, kotralar, şilepler alanlar var ama
kendi çocuklarına oyuncak gemi alamayanlar da var. Şimdi, bu dengesizliği kâğıt
üzerinde nasıl oturtacaksınız bilmek lazım. Çadırlarda yaşayan aileler var ama
1.001 odalı sarayı olan başkanlar da var. “Bu saraylarda kimleri konuk
ediyorlar kardeşim?” deyip daha sonra o kardeşlerine ilişkin nasıl hamleler
yapıyorlar, nasıl dengesiz duruşlar sergiliyorlar, bunları tartışmak lazım. 
Bu toplumsal
dengesizlikleri saymak günlerimizi alır. Eğitim bütçesiyle ilgili dengesizliği,
sağlık bütçesiyle ilgili dengesizliği, Adalet Bakanlığı bütçesiyle ilgili,
ticaretle ilgili, turizmle ilgili, sanatla ilgili…Yani, milyonlar, milyarlar
havada uçuşuyor ama halk gariban, perişan. Milyonlarca kredi kartı borçlusu
var, milyonlarca insan geçim derdi çekiyor, elektrik faturasını ödeyemedi diye
elektriği kesilen on binlerce, yüz binlerce aile var ama elektrik şirketi kurup
milyonlarca liralık bütçeyi HES’ler ya da HES şirketlerine ortaklık yaparak
kazanan siyasiler var. E tabii, milyarlarca lirayı havada uçuranların
kıblesiyle ilgili bizim birtakım söylemlerimiz olacak. Yani “‘Kıble’ deyince
aklımıza para mı geliyor, ‘Kıble’ deyince para mı anlıyoruz?”u tartışmak da çok
etik değil.
HİLMİ BİLGİN
(Sivas) – Böyle bir söylem olur mu ya?
OSMAN KAHVECİ
(Karabük) – Kıble ile parayı karıştırma ya!
TÜLAY KAYNARCA
(İstanbul) – Sayın Başkan, temiz dile davet ediniz.
ÖZDAL ÜÇER
(Devamla) – Kıblenin ne olduğunu bilseydiniz, eğer kıbleniz doğru olmuş olsaydı
bu Hükûmetiniz süresi içinde milyarlarca lira havada uçmazdı.
RAMAZAN CAN
(Kırıkkale) – Nasıl konuşuyorsun ya? Bu nasıl bir…
HİLMİ BİLGİN
(Sivas) – Sadece yazıklar olsun ya!
ÖZDAL ÜÇER
(Devamla) – Size yazıklar olsun.
OSMAN KAHVECİ
(Karabük) – Yakışmıyor kardeşim ya!
ÖZDAL ÜÇER
(Devamla) – Siz çıkıp da “Kürsüde her sözü söyleyeceğiz, kimse bize itiraz
etmesin.” diyorsanız “Yazıklar olsun.” kelimesinin “Kıbleniz doğru
değildir.”den daha ağır olduğunu bilmek zorundasınız.
RAMAZAN CAN
(Kırıkkale) – Bütçeyle ilgili konuş varsa. 
ÖZDAL ÜÇER
(Devamla) – Daha ağır olduğunu bilmek zorundasınız.
OSMAN KAHVECİ
(Karabük) – Hiç yakışmadı.
ÖZDAL ÜÇER
(Devamla) – Ve “Biz istediğimizi söyleriz. Siz bize hiçbir şey
söyleyemezsiniz.” diyorsanız onu da siz varın, kendi kendinize hüsnükuruntu
edinin.
RAMAZAN CAN
(Kırıkkale) – Onu siz diyorsunuz.
ÖZDAL ÜÇER
(Devamla) – Biz doğruyu söylüyoruz. Muhalefetin işi de zaten budur. Demokrasi
sistemlerinde aklı olan bilir.
RAMAZAN CAN
(Kırıkkale) – Ama hakaret etme.
ÖZDAL ÜÇER
(Devamla) – Aklı olan haklı bulur. Biz bu konuda… Demokrasi sistemlerinde
elbette muhalefet konuşur, önerir, eleştirir ve bu değerlendirilir.
RAMAZAN CAN
(Kırıkkale) – Konuş kardeşim, hakaret etme.
ÖZDAL ÜÇER
(Devamla) – Söylediklerimin içerisinde hakaret içeren hiçbir şey yok.
RAMAZAN CAN
(Kırıkkale) – Nasıl yok? “Kıbleniz” diyorsun ya.
İDRİS BALUKEN
(Bingöl) – Ya, teşbih var, teşbih. Çıkar, cevap verirsiniz. Ne öyle laf
atıyorsunuz? (AK PARTİ sıralarından gürültüler)
ÖZDAL ÜÇER
(Devamla) – Sayın Başkanım, süremin, arkadaşlar konuşma yapacaklarsa…
BAŞKAN – Siz
devam ediniz.
TÜLAY KAYNARCA
(İstanbul) – Temiz dile davet etme hakkımız var.
ÖZDAL ÜÇER
(Devamla) – Ama sizin de sorumluluğunuz Genel Kurulu beni dinlemeye
yönlendirmek.
RAMAZAN CAN
(Kırıkkale) – Ama temiz bir dil kullan.
OĞUZ KAĞAN
KÖKSAL (Kırıkkale) – Başkana görev mi öğreteceksin?
BAŞKAN – Sayın
Üçer, siz kendinizi dinletiniz. 
Buyurunuz. (AK
PARTİ sıralarından alkışlar)
TÜLAY KAYNARCA
(İstanbul) – Teşekkür ederiz Sayın Başkan.
ÖZDAL ÜÇER
(Devamla) – Sayın Başkan, arkadaşların… Eğer hukuktan bahsediyorsak sayın hatip
çıkıp “kıble” ve “para” kelimesini gerekçe yapıp söz istedi. Ben de aynı
gerekçeyle söz isteyecektim, bana söz vermediniz. 
RAMAZAN CAN
(Kırıkkale) – İstemedi, istemedi, söz istemedi Başkanım.
ÖZDAL ÜÇER
(Devamla) - Ben bu tutumunuzun da antidemokratik olduğunu, bana söz yetiştirmek
yerine Genel Kurulu hatibi dinlemeye yönlendirmenizin daha doğru olacağını
düşünmekteyim. Lütfen Meclisi…
BAŞKAN – Sayın
Üçer, o konuşmayı siz yapmadınız. 
ÖZDAL ÜÇER
(Devamla) – Evet, ama…
BAŞKAN - Burada,
konuşmanın muhatabı orada dururken sizin söz isteme hakkınız pek olmaz
zannımca.
ÖZDAL ÜÇER
(Devamla) – Grubumuzu genelleyerek…
BAŞKAN - Şimdi,
siz konuşuyorsunuz, buyurunuz. 
ÖZDAL ÜÇER
(Devamla) – Sayın Başkan, grubumuzu genelleyerek şey yaptıkları için…
İDRİS BALUKEN
(Bingöl) – Özdal Bey, konuşmanızı yapın.
ÖZDAL ÜÇER
(Devamla) - Evet, ben konuya dönmek açısından yeni bir giriş yapayım.
Şimdi, bütçenin
gelir ve gider dengesinin hesaplar üzerinde, kâğıtlar üzerinde
birleştirilmesinin mümkün olduğunu görebiliyoruz tabii. Maliye Bakanımızın da
en büyük başarısı aslında bu, kâğıt üzerinde bir başarı. 
Şimdi, eğitim
bütçesine bakın. Öğretmenler memnun değil -eğitim bütçesinin ana hedefi
öğrenciye iyi eğitim sunmak- öğrenciler memnun değil, idareciler memnun değil.
Peki, eğitim kurumunda üç hedef kitleniz vardır: Öğrenciler, eğitim emekçileri
-öğretmenler, bütün eğitim emekçileri- ve idareciler. Bunların hiçbiri memnun
değil ama eğitimle ilgili özel şirketlerin, servislerin, efendime söyleyeyim,
güvenlik şirketlerinin memnuniyeti üst düzeyde. 
Sağlıkta, yine,
hastalar memnun değil, hasta yakınları memnun değil ama kendi çocuklarına özel
hastane kuranlar, ona tıbbi cihaz satanlar, ilaç deposu sahibi olanlar memnun.
Böylesi bir dengesizlik kabul edilebilir bir şey midir? 
İlaçtan
bahsetmişken; adaletten bahsediyorsunuz, doğrudan bahsediyorsunuz. Sayın
Cumhurbaşkanı çıkıp “Kobani, Cizir, Afrin kantonları birleşirse çok büyük bir
tehlike olur.” diyor. Bu ne öngörüsüzlüktür, bu ne yanlış bir anlayıştır;
yanlış bir düşmanca zihniyettir! 
Bugün güney Kürdistan Federal Bölgesi’yle dünyada
en kârlı ticareti yapan Türkiye’dir. Peki, güney Kürdistan federal yönetimi
olmadan önce Sayın Barzani, Sayın Talabani bu ülkeye geldiğinde medyada ne
kadar hakaret edildiğini hatırlasanıza, neler neler söyleniyordu. Ama bugün
Türkiye'nin en büyük ticari ilişkisi orayla ve Türkiye'nin en kârlı ticari
ilişkisi orayla. Yarın bu, Kobani için de mümkündür, Cizir için de mümkündür, Afrin
için de mümkündür ama şu an Kobani’de IŞİD vahşetinden kaçmak zorunda kalan
çocuklar eğer orada Nazi kamplarını aratmayacak AFAD çadırlarında ölüme terk
ediliyorsa yarın onların yüzüne bakabilecek miyiz, bunun tartışılması lazım.
Biz aynı coğrafyada birlikte yaşayacağız. Bu çocuklar perişan, sadece Kobani
çocukları değil, sadece Kürtler değil, oradan gelen halkların hepsi, 2 milyon
insan mülteci ve sen mültecilik yasasını bile kabul etmemişsin. Sadece senin
gemilerinde 3.600’ü aşkın insan, bu ülkeden kaçmak, Avrupa’ya mülteci olmak
için giderken insan kaçakçılarının avı olmuş, denizde boğulmuş ve onların etini
balıklar yemiş; İstanbul’da balıklar avlanmış, İstanbul’un dört başı mamur
restoranlarında balıklar servis edilmiş milyar dolarlarca, hangi saraylarda
kimlere ikram edilmiş. Bu dönemde o balıkları yemek neleri neleri anımsatır,
çağrıştırır insana. Şimdi, bunları düşünmeyeceksiniz, göç idaresinin bütçesini,
AFAD’ın bütçesini yolsuzluklara havale edeceksiniz, konteynerler Van’da
çürüyecek, 10 bin konteyner Van’da çürütülecek, bekletilecek ve orada
Suriye’den gelen Kürt, Arap, Asuri mülteciler için siz çadırı bile çok
göreceksiniz. Bu mudur gelir-gider dengesi? Bir devlet, devlet olmanın gereği
ne olursa olsun, kendi gücünü göstermek istiyorsa bile bunu yapmak zorundadır. 
(Mikrofon
otomatik cihaz tarafından kapatıldı) 
ÖZDAL ÜÇER
(Devamla) - Eğer birileri ölsün, birileri yaşasın ve bunun adı da denge olur
diyorsanız varın siz istediğiniz gibi düşünün, halk gereken yanıtı gerektiği
zaman verecektir. (HDP sıralarından alkışlar)
BAŞKAN –
Teşekkür ederiz Sayın Üçer.
MEHMET NACİ
BOSTANCI (Amasya) – Sayın Başkanım…
BAŞKAN – Buyurun
Sayın Bostancı.
MEHMET NACİ
BOSTANCI (Amasya) – Sayın Üçer konuşurken AFAD kamplarını Nazi kamplarına
benzetmiştir. Bu benzetme doğru, haklı bir benzetme değildir. Nazi kamplarının
ne olduğuna ilişkin Sayın Üçer’in de bilgisinin olması gerekir. AFAD’ın yapmış
olduğu kamplarda insanlar, 2 milyona yakın göçen Suriyeliye aş vermeye
çalışıyorlar; yiyecek, giyecek vermeye çalışıyorlar. Orada onların hayatlarının
idamesi ve Suriye’deki vahşetten kurtulup hayatlarını sürdürebilmesi için bir
imkân sağlamaya çalışıyorlar. Birleşmiş Milletlerin Türkiye'nin yapmış olduğu
bu çalışmalara yönelik övgü dolu açıklamaları vardır. Sayın Üçer o kampları ümit
ederim ziyaret etmiştir. Ettiyse oradaki kampların durumuna ilişkin bu
benzetmenin yanlışlığını kendisi de görecektir, ancak bu benzetme biraz siyasal
bir arzuyla dili keskinleştirme ifadesinin bir neticesi olabilir. Bunu arz
etmek için söz aldım.
Teşekkürler. 
BAŞKAN –
Teşekkür ederiz Sayın Bostancı.
ÖZDAL ÜÇER (Van)
– Sayın Başkanım…
BAŞKAN –
Buyurunuz Sayın Üçer.
ÖZDAL ÜÇER (Van)
– Meclisi doğru bilgilendirmek açısından ben kısa bir söz hakkı talep ediyorum.
BAŞKAN -
Söyleyiniz efendim, söyleyiniz, tutanaklara geçsin.
ÖZDAL ÜÇER (Van)
– Sayın Başkanım, tutanaklara geçmesi açısından söylüyorum. Herkes tarafından
da biliniyor ki 2 milyonu aşkın insan o sınırdan ülkemize gelmiş bulunmaktadır.
AFAD’ın o “misafirimizdir” denilen insanlardan sadece 14 binini barındırdığını
devletin resmî makamları ifade etmektedir ve Kobani için bu sayı böyle. Geriye
kalan 2 milyonun üçte 2’sinden fazlasının akıbetinin ne olduğunu AFAD bile
bilmiyor ve burada şu soruyu sorarsak AFAD’ın Nazi kampından farksız olmadığını
görmek mümkündür. Neden milletvekillerinin görmesine izin verilmiyor? Orada gizlenmeye çalışılan şey nedir?
Neden orada insanlara onuru rencide edici tutumlar sergileniyor? İnsanın
onurunu rencide eden şey Nazi’dir, Nazi politikasına benzer. Bazen ölmek yaşama
tercih ediliyor ya, insanların çoğu ölmeyi tercih ediyorlar. Neden? Çünkü kendi
onurunu ezdirmek istemediği için. İnsanların büyük bir çoğunluğu… Depremde de
aynısı oldu, AFAD’da. Bir çok gence gidip söylüyorduk. Gençler diyordu ki:
“Keşke ben depremde kurtulmamış olsaydım, keşke ben ölmüş olsaydım, bu günleri
görmemiş olsaydım.” 
BAŞKAN – Teşekkür ederiz Sayın Üçer.
ÖZDAL ÜÇER (Van) – Bizler bu tür
diyalogları gören insanlar olarak bu şekilde söylüyoruz. Yoksa söz sanatı
yapmak gibi bir gayemiz yoktur, gerçekleri söylemekten başka.
BAŞKAN – Teşekkür ederiz Sayın Üçer.
MEHMET NACİ BOSTANCI (Amasya) – Sayın
Başkan, tek cümle, kayıtlara geçsin.
Sayın Üçer kesinlikle Nazi kampının
ne olduğunu bilmiyor, kesinlikle bilmiyor.
BAŞKAN – Şimdi, Cumhuriyet Halk Partisi Grubu adına Hatay Milletvekili
Mehmet Ali Ediboğlu.
Buyurunuz Sayın Ediboğlu. (CHP
sıralarından alkışlar)
CHP GRUBU ADINA MEHMET ALİ EDİBOĞLU
(Hatay) – Sayın Başkan, değerli milletvekilleri; 2013 Yılı Merkezi Yönetim
Kesin Hesap Kanunu Tasarısı, bütçe dengesi üzerine konuşmak için söz almış
bulunuyorum. Hepinizi saygıyla selamlıyorum.
Değerli milletvekilleri, 2013 yılında
olduğu gibi 2014 yılı da durgunluğun, enflasyonun, işsizliğin ve borçların
tırmandığı bir yıl olarak bitmek üzeredir. 2015 yılındaysa vatandaşımızı bu
basiretsiz ekonomik anlayış ve öngörüsüz dış politika nedeniyle benzer ve zor
günler beklemekte. 
2014 enflasyon hedefini yüzde 5,3
olarak öngören iktidar, neredeyse 2 katı gerçekleşen enflasyon karşısında ücret
artışlarını frenleme yoluna gitmiş ve çalışanları enflasyona ezdirmek durumunda
kalmıştır. 
2015 yılında, çalışanların
ücretlerinde ilk altı ayda yüzde 3, ikinci altı ayda yüzde 3,63 oranında artış
yapılması da öngörülmektedir. Yani daha bugünden, kamu çalışanlarımızın ve
emeklilerimizin gelirleri enflasyon karşısında erimiş durumdadır. 
Sosyal ve ekonomik sorunların en tehlikelisi olan işsizlik giderek
yükselmekte, fiilî işsizlik yüzde 17’leri aşmış, işsiz sayısı ise 5,5 milyonu
geçmiş durumdadır. 2013 yılı itibarıyla resmî rakamlara göre 20 milyon
civarında insanımız yoksulluk sınırı altında yaşamaktadır. Bütün bu veriler
Türkiye'nin durumunu gözler önüne sermekte, yokluğun, yoksulluğun, işsizliğin
ve dışa bağımlı ekonominin resmini çizmektedir.
Değerli
milletvekilleri, bütün bu yolsuzluk, hırsızlık, işsizlik, ayrıca ekonomik
olarak devlet ve halkının sıkıntılı bir süreçten geçmesinin yanında, özel
olarak seçim bölgem Hatay’da esnaf, tüccar, sanayici, köylü, turizmci,
nakliyeci, ihracatçı, çiftçi, emekli, ev kadını, öğrenci, üniversiteli işsiz
gençler, atanamayan öğretmenler, taşeron işçiler, yoksul halk kesimleri AKP
Hükûmetinin dışa bağımlı ekonomi ve sıfırcı dış politikası nedeniyle âdeta
sıfırı tüketmiş, kan ağlamakta. Erzin, Dörtyol, Payas, İskenderun, Arsuz, Belen
gibi ilçelerimizde narenciye para etmiyor, portakal, mandalinalarımız dalında
çürümeye terk edilmiş. Bu ilçelerimizde nakliye sektörü ve demir çelik sanayisi
Orta Doğu'daki yanlış politikalarımız nedeniyle can çekişiyor, ihracatta büyük
sıkıntılar var, işsizlik hızla artıyor, esnaf kepenk kapatıyor. Bölgede çok
sayıda yazlık ev bu sorunlar nedeniyle birkaç yıldır kapalı, yazlıkçılar
evlerine gidemiyor, turizm sektörü zararda. Durumun daha vahim olduğu Amik
Ovası’nda yetişen binlerce ton pamuk, geçen yılki fiyatın yarısına dahi
satılamıyor. Dolayısıyla, Reyhanlı, Kırıkhan, Kumlu, Hassa gibi ilçelerimizde
300 binden fazla vatandaşımız borç batağı içinde yüzmekte, gelecek yıl
tarlalarını ekmemeyi bile tartışır hâle gelmişler. Reyhanlı, Altınözü,
Yayladağı ilçelerimiz Suriyeli sığınmacıların istilası altında Hükûmetten
gördükleri korumacı anlayış nedeniyle başta bu 3 ilçemiz olmak üzere
Suriyelilerin yüzlerce iş yeri açması, ticaretle uğraşmaları nedeniyle de
bölgede binlerce vatandaşımız işsiz kalmış durumda. Hatay’da bulunan,
Türkiye'nin en büyük tır filoları sınırların kapalı olması nedeniyle işsiz
kalmış, Antakya’da devasa satılık tır pazarları oluşmuş. Antakya’nın ticaret
merkezi tarihî Uzunçarşı esnafı ekonomik durgunluk nedeniyle kepenk kapatma
durumuna gelmiş, ekonomik durgunluk yetmiyormuş gibi, şehir merkezine açılan 2
tane AVM ve yine Suriyelilerin ruhsatsız işyeri açmalarına göz yumulması küçük
esnafımızı bitirmiştir.
Bir zamanlar
Türkiye’nin önemli yaş sebze meyve üreten ilçeleri Defne ve Samandağ’da üretim
durma noktasında, buna bağlı olarak nakliye sektörü de yok olmayla karşı
karşıyadır. 
Sonuç olarak,
son dört yılın faturası emeğiyle geçimini sağlamaya çalışan Hatay halkına
çıkmış, gelir hızla gerilerken, ilimizde para kazanacak sektör maalesef ki
sadece ve sadece kaçakçılık olmuştur; evet, sadece kaçakçılar Hatay ilimizde
para kazanır hâldedir. 
Hataylı
hemşehrilerimi aylardır çileden çıkaran ilginç bir konu da bir süredir
çözümlenemeyen elektrik kesintileri. Trafolardaki kedi yuvalarının bir an önce
yok edilmesini istiyorlar.
Değerli
milletvekilleri, bir önemli konudan daha bahsedeceğim. Türkiye, izlediği
taşeron dış politika nedeniyle Pakistanlaşmaya, Hatay ise Peşaverleşmeye adım
adım sürükleniyor. Birazdan yapacağım karşılaştırmada nasıl da benzerliklerin
olduğunu göreceksiniz.
Bildiğimiz gibi
daha geçen gün Pakistan Peşaver'de bir okul baskınını haberlerde izledik. Bu
baskında Taliban militanları, bir askerî okulda 500 -çoğu çocuk- öğrenciyi
rehin aldı. Bu baskında da 150 -yine çoğu çocuk olmak üzere- çocuğu katlettiler.

İnsanlık dışı
Taliban, Afganistan iç savaşı sırasında, hem de Pakistan’ın kucağında doğdu,
bunu biliyoruz; tıpkı ÖSO’nun yani Özgür Sureyi Ordusu’nun Türkiye’de doğduğu
gibi. Pakistan'ın basiretsiz, öngörüsü olmayan siyasetçileri tarafından kurulmasına
yardım edilen Taliban, çatışmalar sonunda Yontma Taş Devri’ne dönen
Afganistan’da iktidar da oldu bir dönem. Ortaçağ’da bile olmayan baskıcı
uygulamalara imza attı Afganistan’da. Tıpkı bugün Suriye’de sözde ÖSO gibi
ılımlısı, IŞİD, Nusra gibi radikali olan örgütlerin kendi kontrolündeki
bölgelerde yaptıkları uygulamalar gibi.
Zamanın
Pakistanlı yöneticileri, ABD’nin başrol oyunculuğunda komşuları Afganistan’da
rol kapmak istediler. Tıpkı Orta Doğu’da rol kapacağız diye Türkiye’deki
stratejik derinliği olmayan, bir koyup üç alacağız kolaycılığı ve Neoosmanlı
soslu sığ politikalar gibi.
Afgan iç savaşı
nedeniyle Pakistan'a milyonlarca mülteci yerleşti, tıpkı Türkiye'ye taşınan 2
milyon Suriyeli ve Iraklı sığınmacı gibi. Başta Taliban olmak üzere birçok
silahlı örgüt kümelendi Pakistan'ın kuzeybatı topraklarına, onlarca ülkenin
istihbarat örgütünün ajanları da cirit attı yıllarca o topraklarda, tıpkı
Türkiye'nin güney sınırlarına yerleşen terör örgütleri ve çeşitli ülkelerin
ajanlarının güney illerimizde cirit attıkları gibi. Bu süreçte Pakistan iç
barışını yitirdi, toplumsal düzeni altüst oldu, eğitim sistemi çöktü. Eğitim,
radikal örgüt ve cemaat tipi örgütlerin kendi siyasal amaçlarına uygun duruma
getirildi. Okullardan bilim yok edildi, hurafe egemen kılındı, tıpkı Türkiye’de
bugün yaşadığımız süreç gibi. Tüm bu olanlar yüzünden Pakistan ekonomisi altüst
oldu. Yolsuzluk her geçen gün arttı, Afganistan sınırı yolgeçen hanına döndü,
güvenlik ortadan kalktı, tıpkı bugün Türkiye'de yaşanan süreç gibi.
Pakistan
güvenlik güçleri, ülkesinde yuvalanan Taliban teröristlerine karşı operasyon
yapması neticesinde Taliban güçleri son Peşaver saldırısını öç alma adına
gerçekleştirdi. Bu saldırı Pakistan'da Taliban örgütünün gerçekleştirdiği terör
saldırılarının sadece sonuncusu ve devam edeceği de herkesçe biliniyor. İşte,
Pakistan gibi koca bir ülke terör üssü olmanın bedelini çok ağır ödedi yıllar
boyunca. Bu da gösteriyor ki Pakistan, komşu ülke Afganistan'ın iç işlerine
karışmanın bedelini çok ağır ödemekte, ödemeye devam da edecek gibi görülmekte.
Değerli
milletvekilleri, Pakistan'da yaşananlar Türkiye'ye ders olmalı ancak ders
alacak yetkin bir dış politika uygulamasını ne yazık ki bu Hükûmette
göremiyoruz.
Saygıdeğer
milletvekilleri, bu kürsüden tarihe not düşme adına Hükûmeti uyarıyorum:
Suriye, Türkiye'nin Afganistan'ı olma yolundadır; dolayısıyla Türkiye de
Pakistanlaşma yolunda ve benim güzel ilim Hatay da Peşaver olma yolunda.
Cilvegözü, Reyhanlı patlamaları ve istihbarat sayesinde engellenen birçok terör
eylemi bunun açık işareti. 
Değerli
milletvekilleri, son yıllarda bölgemizde yaşananlar maalesef Pakistanlaşma ve
Peşaverleşme tespitimi doğrulamaktadır. AKP Hükûmetinin dışarıdan dayatmayla
aldığı eğit-donat projesiyle örgütlerin eğitilip donatılması geri dönüşü
olmayan bir yoldur, gelin bu çıkmaz yoldan bir an önce geri dönün. Çünkü IŞİD,
Nusra ve El Kaide gibi, kadın, çocuk, yaşlı, sivil demeden öldüren, elleri
titremeden kör bıçaklarla kafa kesen teröristler ile Hama İkrime’de ilkokul
öğrencilerini katleden ÖSO gibi sözde ılımlı teröristlerin hiçbir farkı yoktur.
Daha bugün CIA’nın açıklaması basına düştü, eğitip donattıkları 2 bin ÖSO
militanının IŞİD saflarında savaştığını bugünkü haberlerden okuyabilirsiniz.
Daha önce de ÖSO’ya gönderdiğimiz silahların IŞİD’in eline geçtiğini de
defalarca haberlerde okuduk. 
Emperyalistler
kendi çıkarları için İslam ülkelerini bölüp parçalamakta, bölgeyi
istikrarsızlaştırmakta, sömürgeleştirmekte, bir varil petrol için 10 binlerce
insanın kanı akıtılmaktadır. Gelin bu konuda ABD’nin ve İsrail’in değirmenine
su taşımayalım, bunun vebali büyüktür. Bu nedenle, Atatürk’ün bağımsız akılla
ortaya koyduğu “Yurtta barış, dünyada barış.” anlayışına ivedilikle gereksinim
vardır. Atatürk’ün ortaya koyduğu bu anlayışa dönüş hem ülke barışı hem de
bölge barışı için önemlidir. 
Son olarak şu
gerçeği de açıklamak durumundayız: Bölgede emperyalistlerin çıkarları için
Truva atı olmak ne bölge halkları için ne de Türkiye halkı için hiçbir yarar
sağlamaz, tarih bu gerçeği bizlere defalarca göstermiştir.
Hepinizi
saygıyla selamlıyorum. (CHP sıralarından alkışlar)
BAŞKAN –
Teşekkür ederiz Sayın Ediboğlu.
Şahsı adına
Tunceli Milletvekili Kamer Genç.
Buyurunuz Sayın
Genç.
KAMER GENÇ
(Tunceli) – Sayın Başkan, değerli milletvekilleri; 2013 Yılı Kesin Hesap Kanunu
Tasarısı’nın 3’üncü maddesi, denge kanunu üzerinde söz almış bulunuyorum şahsım
adına. Hepinize saygılar sunuyorum. 
Şimdi, değerli
arkadaşlar, bu Hükûmet 2007 yılına kadar ek ödenek için kanun çıkarıyordu fakat
2007’den sonra ek ödenek için kanun çıkarmıyor ve ödenek üstü harcama yapıyor.
O zaman, bütçeye ne gerek var? Niye çıkarmaktan vazgeçtiniz? İşte, Maliye
Bakanına soruyorum. Çünkü diyor ki: “Yahu, arkamızda zaten 330 milletvekilinin
parmağı var, biz her türlü kanunsuzluğu da yaparız, usulsüzlüğü de yaparız,
yolsuzluğu da yaparız ama bu grup zaten bizi aklıyor, niye kanun çıkaralım,
yorulalım?” Yani burada arkadaşlar, bir bütçe müzakere etmiyoruz, gerçekten,
tamamen -bütçenin tümü üzerinde yaptığım konuşmada da- Tayyip Erdoğan’ın ve ailesinin
bütçesini müzakere ediyoruz. 
Bakın, değerli
arkadaşlar, ben bir iki tane suistimal iddiasını söyleyeyim. Bakın, Halk
Bankası “Meksan” adındaki bir şirkete bir kredi veriyor ve karşılığında Pendik
Ballıca köyünde 5 milyon metrekarelik arazi alıyor. 2009 yılında bu Meksanın
iflasını istiyor, Halk Bankası 137 milyon alacağını tutuyor –bu teminatı paraya
çevirmesi gerekirken- getiriyor, “Akabe” diye bir şirkete 27 milyon liraya
devrediyor, teminatı da devrediyor. Yani teminatı paraya çevirse o parayı alacak.
Bu Akabe’nin ortakları kim? Abdullah Tivnikli ve Topbaşlar. Şimdi, bunlar da
bunu alıyorlar, bilirkişiye değerini tespit ettiriyorlar, 195 milyon değeri var
fakat sonradan bunu bir güvenilir maden şirketi kanalıyla satıyorlar 110 milyon
liraya. Yani böylece devlet, Halk Bankası burada 110 milyon alacağından
vazgeçiyor. Bunu tabii, ayrıntılı anlatmak da istemiyorum, izah edebilirsiniz.
Peki, Sayın
Bakan, yani bu 110 milyon Halk Bankası alacağını bu suretle bir özel şirkete
devrediyor ve vazgeçiyor. Bunu kim araştıracak? Bize diyorsunuz ki: “Savcılara
gidin.” Ya, savcı görev yapmıyor ki, Sayıştay görev yapmıyor ki kardeşim.
Şimdi, Çalık’tan
bir adam getirdiniz, Sayıştay Başkanı yaptınız. Adam, Sayıştay Başkanlığı
dışında her şeyi yapıyor kardeşim, tamamen sizin emrinizde. Raporlar geliyor, o
inceleme komisyonunda, ne kadar usulsüzlükler varsa hepsi çıkarılıyor, ondan
sonra öyle geliyor. Demin sordum, Bodrum’da 687 dönümlük çok kıymetli bir arsa,
1 milyar dolar değerindeki bir arsa getiriliyor Rixos Oteliyle Mehmet Cengiz’e
150 milyona veriliyor. 
Arkadaşlar, bu
Özelleştirme Yüksek Kurulu başlı başına bir suistimal kaynağı. Kanun tanımıyor,
denetime tabi değil, üyelerinin her birisi bir yerde yönetimde, büyük maaşlar,
paralar alıyorlar, denetimi yok. Bunların yaptıkları da denetim değil ve bu…
Bakın, 1 milyar liralık o araziyi 150 milyona satıyorlar, hemen iki gün sonra
gidiyor, Ziraat Bankasından 180 milyon dolar kredi alıyor. Yahu, devlet bu
kadar hor kullanılabilir mi arkadaşlar? Böyle bir şey olur mu? Yani devleti
talan ettiniz, talan ettirdiniz.
Şimdi, biraz
önce ben size yerimden söyledim. Geçmişte bugünleri inceleyenler Sayın Maliye
Bakanı Mehmet Şimşek, bu ülkede yapılan yolsuzlukların ve suistimallerin
tamamen yardım ve yataklık eden kişi çünkü Tayyip Erdoğan’ın bütün
keyfîliklerine siz şey ediyorsunuz. Devletin arazileri… Arkadaşlar, siz çanak
tutuyorsunuz yani bir dirayet göstermiyorsunuz. Size soru soruyorum yani Tayyip
Erdoğan Cumhurbaşkanı seçildikten sonra on beş gün o görevde kaldı, kaç lira örtülü
ödenek harcadı? Bunu söyleyin diyoruz çünkü orada usulsüz -yani Başbakanlık
sıfatını kaybetmişti- ve aşağı yukarı herhâlde bir 20 milyona yakın da örtülü
ödenek harcadı. Biz yarın onu mahkemeye vereceğiz, sizi de bundan sorumlu
olarak tutacağız yani bu kişi Başbakan sıfatını kaybettiği hâlde nasıl oluyor
da bu örtülü ödenekten para veriyorsunuz? Bunun baş sorumlusu da sizsiniz.
Hazine arazilerini bedava veriyorsunuz, hiç engel olmuyorsunuz.
Yahu, şimdi,
geçen gün Tunceli’den bir vatandaş gelmiş, bir taş ocağı var. Taş ocağının
oradaki orman mühendisi gitmiş, demiş ki: “Bunun şu kadar ufak şeyi ormanın.”
Taş ocağını durdurmuşlar. Efendim, ormandan kiralamış, altı aydır buraya
müsaade istiyor. Gelmiş, Orman Genel Müdürlüğü Başbakanlığa yazmış. Başbakanlığa
soruyoruz: Yahu yazık bu adama, teminat taahhütleri var; “Efendim, Sayın
Başbakanımızın takdiridir, onun için şey ediyoruz.” Yahu, şimdi bunu neden
Başbakanlığın iznine bağladınız? Çünkü hazine arazileri satılırken TÜRGEV’e
bağış alacaksınız, bütün mesele bu yani bundan daha başka bir izahat tarzı var
mı? Tabii, zamanımız yetmediği için söyleyemiyoruz yani Türkiye’yi talan
ediyorsunuz ve bunun yarın da hesabını çok ağır ödeyeceksiniz.
(Mikrofon
otomatik cihaz tarafından kapatıldı) 
KAMER GENÇ
(Devamla) - Sizin cebinize bir şeyin girmemesi önemli değil ama en büyük yardım
ve yataklığı yapan sizsiniz. (CHP sıralarından alkışlar) 
ERKAN AKÇAY
(Manisa) – Hükûmet taş olsa çatlar bu iftiralar karşısında ya.
BAŞKAN –
Teşekkür ederiz Sayın Genç.
Denizli Milletvekili
Nurcan Dalbudak.
Buyurunuz Sayın
Dalbudak. (AK PARTİ sıralarından alkışlar) 
NURCAN DALBUDAK (Denizli) – Sayın Başkan, değerli
milletvekilleri; 2013 Yılı Merkezi Yönetim Kesin Hesap Kanunu Tasarısı’nın
3’üncü maddesi üzerinde şahsım adına söz almış bulunuyorum. Genel Kurulu ve
aziz milletimizi saygıyla selamlıyorum.
Konuşmamın hemen başında, 2015 yılı bütçe
tasarısının hazırlanmasında Maliye Bakanımız Sayın Mehmet Şimşek’e ve Sayın
Bakanım sizin nezdinizde tüm arkadaşlarımıza, emeği geçen herkese çok teşekkür
ediyoruz.
Bütçe görüşmeleri ikiye ayrılıyor değerli
milletvekilleri, AK PARTİ hükûmetlerinden önceki faiz bütçeleri ve AK PARTİ
hükûmetlerinden sonraki millet eksenli hizmet bütçeleri diye. 
MEHMET ERDOĞAN (Muğla) – Borç bütçeleri, borç!
NURCAN DALBUDAK (Devamla) – On iki yıl önce,
çalışanlarımızdan, şirketlerimizden ve çiftçimizden, kısacası toplumun tüm
kesimlerinden toplanan vergilerin yüzde 86’sı yani 100 liranın 86 lirası
devletin iç ve dış borç faizine giderken, şimdi 100 liralık verginin neredeyse
87 lirası hizmete dönüşüyor; yol oluyor, okul oluyor, hastane oluyor. 
Günlerdir burada özelleştirme uygulamalarına
ilişkin eleştiriler getiriliyor. Öncelikle şunu söylemek istiyorum: Bir, her
hükûmet döneminde özelleştirme yapılmıştır. İki, hiçbir dönemde olmadığı kadar
bu süreçte şeffaf, rekabete açık bir çerçevede uygulanmaktadır. Üç,
özelleştirme diye bilinen birçok varlık sadece işletme hakkı devridir, örneğin
TÜRK TELEKOM gibi; satılmamıştır, 2026’da tekrar devlete geri dönecektir. Keza,
elektrik dağıtım şirketleri de bir süreliğine şirketlere devredilmiştir. Aynı
şekilde havaalanları da devlete geri dönecektir. 
Yine, günlerdir
burada, yoksulluğun arttığı, gelir dağılımının bozulduğu gibi söylemlerde
bulunuldu. Biraz sonra söyleyecek olduklarımızı biz söylemiyoruz arkadaşlar,
Birleşmiş Milletler ve Dünya Bankası raporları söylüyor. Şöyle ki: Bugün
maalesef dünyada günlük 1 doların altında 1 milyar insan varken Türkiye’de bu
oran sıfırdır. Günlük 2 dolar 15 sentin altında yaşayan vatandaşımız da kalmamıştır
çok şükür. Günlük 4 dolar 30 sentin altında olan nüfusumuzun yüzde 30 olan
oranı şimdilerde yüzde 2,2’ye kadar düşmüştür. Ulaşımda, sağlıkta, eğitimde ve
bunun gibi birçok alanda bütçeler artırılarak insanımıza hizmete dönüşmektedir.
Aklını kininde kaybedenler için yapacak bir şeyimiz yok ancak ezcümle milletimize
şunu söylüyoruz: AK PARTİ hükûmetleri bütçeleri hedeflerini tutturmuştur. Bütçe
açık hedefi 33,4 milyar iken muhtemelen yılı 25 milyarlık bir açıkla
kapatacağız. 
Türkiye’nin her
yerinde olduğu gibi, güzel Denizli’mizde de yatırımlar devam etmektedir.
Denizli’yi Antalya’ya bağlayacak olan yolda dağları delerek toplam 2.520 metre
tüp tünel yapıyoruz; sağda 152, solda 77 metre olmak üzere toplam 229 metre
tünel kazısı yapılarak sadece bu hizmet için 2014’te 2,1 milyon TL
harcanmıştır. Yenicekent İletim Kanalı’yla Cindere Barajı’ndan tüm Pamukkale
Ovası’nın sulanması için kanal projesinin sonuna doğru gelinmiştir. Diş
hastanemiz bitmek üzere, Denizli’ye yapılacak olan bölge hastanemizin de ihale
aşamasına gelmiş bulunmaktayız. 
Tüm bu hedefler,
yapılan hizmetler, doğru politikalar nelere rağmen; 2 seçim atlatmış olmamıza
rağmen, Orta Doğu’da bu kadar çalkantılı bir süreç olmasına rağmen, Rusya
krizine rağmen, hâlâ devam eden AB krizine rağmen, bizden gibi görünen ama dış
bağlantılardan emir alan hainlere rağmen, Türkiye istikrarını ve büyümesini
koruyacaktır. 
Gelişmiş ve
zengin ülkelere tüm dünya sadece ve sadece bakarken Türkiye, bölgesine, bu
coğrafyaya ve tüm dünyaya yardım ve şefkat elini uzattı, uzatmaya devam ediyor.
OECD ülkelerinde en çok kalkınma yapan ülke olmanın gurunu yaşıyoruz, bunu hep
beraber yaşayalım arkadaşlar. (AK PARTİ sıralarından alkışlar) 
Medeniyetimizin
kadim değerleri, inancımızın güzellikleriyle çağdaş değerleri harmanlayacak
asırlık dev projelerle, hizmetlerle bu ülkeyi hak ettiği noktalara taşıyacağız;
bundan kimsenin kaygısı, şüphesi olmasın. (AK PARTİ sıralarından alkışlar) 
Bu duygu ve
düşüncelerle 2015 yılı bütçemizin ülkemize, milletimize hayırlı olmasını diliyor,
Genel Kurulu saygıyla, sevgiyle selamlıyorum. (AK PARTİ sıralarından alkışlar) 
BAŞKAN –
Teşekkür ederiz Sayın Dalbudak. 
Soru-cevap
bölümüne geçiyoruz sayın milletvekilleri. 
Sayın Akar…
HAYDAR AKAR
(Kocaeli) – Sayın Bakan, AKP hükûmetleri döneminde uygulanan yanlış enerji
politikaları sonucu dışa bağımlı hâle getirilen enerji politikalarının
sonucunda, taş kömürüyle üretimde elektrik maliyeti 19,4 kuruş; linyit
kömüründe 15,95 kuruş -özellikle buraya dikkat çekmek istiyorum- doğal gazda
28,24 kuruş. Biraz evvel konuşan arkadaşlar da dinlesinler: Hidrolikte
elektriğin maliyeti 1,91 kuruş. 2014 ortalaması 13,97 kuruş olmasına rağmen,
vatandaşa bu elektriği niye 38 kuruşa satıyorsunuz? Birinci soru bu. 
Bu bağlamda,
2015 yılı bütçesinde yatırıma ayrılan paydan enerji üretimi için yüzde kaç
ayırdınız? Yatırım içinde enerjiye ne kadar pay ayrıldığını söyleminizi rica
ediyorum.
BAŞKAN – Teşekkür
ederiz Sayın Akar.
Sayın Kuşoğlu…
BÜLENT KUŞOĞLU
(Ankara) – Teşekkür ederim Sayın Başkan. 
Sayın Bakan, dün
sorduğum bir soruya 613.977 dava olduğuyla ilgili bir cevap vermiştiniz. Tüm
davalar 7 milyonun üzerinde tahmin ediyorum ama bu 613 bin dava, diğer
mahkemelere de, üst mahkemelere de şamil olunca, belediye ve KİT’leri, diğer
kamu kuruluşlarını dâhil edince çok önemli bir bölümünün kamudan
kaynaklandığını görüyoruz davaların. Bunlarla ilgili Muhakematın, Maliyenin bir
çalışması var mı? Yani, dava sayısının bu kadar çok olması kamudan
kaynaklanıyor özellikle. Bununla ilgili bir çalışmanız var mı azaltma yolunda? 
Bir de, 2013
bütçesi 396 milyardı, gelirler de 362 idi, 34 açık vardı. Yeni rakamları
görüyorsunuz 20’ye düşürmüşsünüz açığı ama ödenek üstü harcama 10’a yakın. 38
milyarlık yedek ödenek var… 
(Mikrofon
otomatik cihaz tarafından kapatıldı) 
BAŞKAN – Teşekkür
ederiz Sayın Kuşoğlu.
Sayın Genç…
KAMER GENÇ
(Tunceli) – Teşekkür ederim Sayın Başkan. 
Kürsüden de
söyledim, 2007 yılına kadar ek ödenek için kanun çıkarıyordunuz fakat 2007’den
sonra ek ödenek için kanun çıkarmadınız; bunun sebebini izah eder misiniz?
İkinci sorum: Şu
anda döviz rezervimiz ne kadardır? Buna göre bu sene ödemek zorunda kaldığımız
kısa vadeli borç miktarı ne kadardır? Bu döviz rezerviyle bu kısa vadeli borcu
ödeyebilecek miyiz, ödemeyecek miyiz? Bunları öğrenmek istedim. 
Teşekkür ederim.
BAŞKAN – Teşekkür
ederiz Sayın Genç.
Sayın Erdoğan.
MEHMET ERDOĞAN
(Muğla) – Teşekkür ediyorum Sayın Başkan.
Sayın Bakan, iki
gündür hem gazetelerde hem sosyal medyada Hükûmetin, İmralı’da yatan bebek
katili Öcalan’dan kamu düzeninin sağlanması için yardım istediği iddiaları
dolaşmaktadır. Şu ana kadar Hükûmet yetkililerinden bu konuda herhangi bir
açıklama gelmemiştir. Bu işin aslı astarı nedir? Parlamento ve milletimizi
bilgilendirirseniz sevinirim. 
Bu bütçenizde
portakalını, limonunu 25 kuruşa satamayan narenciye üreticisi için herhangi bir
müjdeniz var mıdır? 
Yine bütçeden
önce çıkartılan yargı paketiyle hâkim ve savcıların özlük haklarında bir
iyileştirme yapıldı ama içlerinde sizin sınıf arkadaşlarınızın da bulunduğu
mülki idare amirleri sizin iktidarınıza kadar hep hâkimlerden fazla maaş
aldılar. Şimdi bunlar ile hâkimler arasında makas çok açıldı. Hiç olmazsa mülki
idare amirlerinin maaşlarını hâkimlerle eşitlemeyi düşünüyor musunuz? 
Teşekkür
ediyorum. 
BAŞKAN –
Teşekkür ederiz Sayın Erdoğan. 
Sayın Şafak… 
DOĞAN ŞAFAK
(Niğde) – Teşekkür ederim Sayın Başkan. 
Karayollarında
çalışan sizce geçici sayılan 8 bin işçiye mahkeme daimî işçi kararı vermiştir.
Mahkeme kararına rağmen dört yıldır neden kadroya alınmıyor? Bunu öğrenmek
istiyorum. 
Teşekkür ederim.

BAŞKAN- Teşekkür
ederiz Sayın Şafak. 
Sayın Erdemir…
AYKAN ERDEMİR
(Bursa) – Teşekkür ederim Sayın Başkan. 
Sayın Bakan,
“Tuhaf bir insansınız.” Bu benim sözüm değil, bu Reza Zarrab’ın sözü. Telefonda
diyor ki sizin için “Tuhaf bir insan. Söyleyeyim sana, diğerleri gibi değil.”
ve ekliyor: “Onlar biliyorsun Ali Babacan’la hani şeyler ya, o aynı kafa
yapısındalar.” 
Siyasi
kariyeriniz bittiğinde bence bu iki cümleyi çerçeveletin ve odanıza asın çünkü
bu gerçekten sizin gurur madalyanız ama bir de öz eleştiri rica edeceğim. Dani
Rodrik’le girdiğiniz bir polemik vardı, hatırlarsınız, “Gayrisafi millî hasıla
hesabı reel mi yoksa cari mi yapılır?” diye. Bu da size yönelik en büyük
eleştirilerden biri oldu bu dönemde. Madalyanızın yanında bir öz eleştiriyle de
bu konunun üzerine gitmek ister misiniz? 
BAŞKAN –
Teşekkür ederiz Sayın Erdemir. 
Buyurunuz Sayın
Bakan. 
MALİYE BAKANI
MEHMET ŞİMŞEK (Batman) – Teşekkür ediyorum Sayın Başkan. 
Müsaade
ederseniz ben de sorulara cevap vermeden önce bir hususa değinmek istiyorum.
Yani bana kalırsa hiçbir vicdan Türkiye’deki mülteci kamplarını Nazi kamplarına
benzetemez. Bakın, Birleşmiş Milletler Yüksek Komiseri ocak ayında Türkiye’de
idi, ocağın ortasında ve şöyle diyor: “Büyük acılar çeken Suriye halkının belki
de tek ve en büyük şansı Türkiye gibi komşulara sahip olmasıdır.” Yine, yakın
bir dönemde bölgeden sorumlu, mültecilerden sorumlu Birleşmiş Milletler
temsilcisi -sadece bölgeden sorumlu olan- diyor ki: “Türkiye, olağanüstü bir iş
yapıyor.” Yani doğrusu hani siyaset yapalım, eleştirelim ama Türkiye’deki
Türkiye’nin bu çabalarını bu kadar çarpıtmak hakikaten hiçbir vicdana sığmaz. 
Çok teşekkür
ediyorum.
Şimdi müsaade
ederseniz sorulara cevap vereyim.
Enerjide dışa
bağımlılık konusu: Takdir edersiniz ki doğal gaza yatırımlar özellikle 1990’lı
yıllarda çok yoğundu çünkü petrol fiyatları çok düşüktü, doğal gaz fiyatları da
genelde petrolle link yani ilişkilidir, o dönemde çok cazip göründü. Ama ben
şunu rahatlıkla söyleyebilirim: Şu anda inşa hâlindeki santralların yüzde 75’i
yenilenebilir enerjidir ve muhtemelen 5 ile 7 yıl arasında bunların
tamamlanmasıyla yenilenebilir enerji -ki bunun içinde HES de var, uluslararası
tanımlar farklı olabilir- toplam enerjinin muhtemelen yüzde 50’sine yakın
olacak. Ben de tabii ki yerli yenilenebilir enerji kaynaklarının harekete
geçirilmesi gerektiği kanısındayım. Elektrik fiyatlarını incelemem lazım;
özellikle Avrupa’yla nasılız, Türkiye’de nasıl bir gidişat seyretmiştir. 
Sayın
Kuşoğlu’nun sorusu, yine, çok anlamlı. Gerçekten kamunun vatandaşla olan…
HAYDAR AKAR
(Kocaeli) – Yatırım var mı, yok mu söylemediniz. Bütçesinden ayrılan pay nedir?

MALİYE BAKANI
MEHMET ŞİMŞEK (Batman) – Şöyle, artık yatırımları özel sektör eliyle yapıyoruz,
doğrudur, böyle bir trend var.
HAYDAR AKAR
(Kocaeli) – Yani biz bir şey yapmıyoruz devlet olarak.
MALİYE BAKANI
MEHMET ŞİMŞEK (Batman) – Şimdi, gerçekten bu konunun incelenmesi lazım yani
devletle vatandaş arasında ihtilafa sebep olan temel konuların ortadan
kaldırılması lazım. Dolayısıyla, bu yönde ciddi bir çalışma yapılması lazım.
Arkadaşlar bir not verdiler. 2011 yılında yürürlüğe giren 659 sayılı Kanun
Hükmündeki Kararname’yle uzlaşma ve sulh ile vazgeçme hükümleri getirilmiş; bu
çerçevede özel ve tüzel kişilerle kamu arasındaki ihtilafların davaya dönüşmeden
uzlaşma ve sulh ile sonuçlandırılması hedeflenmektedir. Bunun teşvik edilmesi,
tabii ki, belki bu dava sayısını azaltacaktır. Ama bu konuda hakikaten detaylı
bir çalışma yapmamız gerektiği de ortada. 
Sayın Genç, az
önce bana bir soru sordunuz -detayları geldi- müsaadenizle, önce ona cevap
vereyim, sonra da son sorduğunuz soruya cevap vereyim. 
Şimdi, değerli
arkadaşlar, Bodrum-Gölköy’de bulunan 678.963,072 metrekare yüz ölçümlü arsa
16/08/2012 tarih vesaire sayılı Özelleştirme Yüksek Kurulu kararıyla 277 milyon
lira bedelle özelleştirilmiştir. Bu özelleştirme…
KAMER GENÇ
(Tunceli) – Sayın Bakan…
MALİYE BAKANI
MEHMET ŞİMŞEK (Batman) – Müsaade edin lütfen. 
Bu özelleştirme,
bakın, şeffaf, televizyon ekranlarından naklen verilerek herkese açık bir şekilde
yapılmıştır. Şimdi, daha sonra, devirden sonra, Danıştay yürütmeyi durdurdu ve
davanın esastan görüşülmesi devam ediyor. Mahkemenin yürütmeyi durdurma
gerekçesi, arazinin bir kısmının sit alanında olması ve söz konusu satışın
verimlilik artışı ve kamu giderlerinde azalma sağlamayacağından dolayı, 4046
sayılı Kanun’un amacına uygun olmayacağından kaynaklanıyor. 
Şimdi, zaten
burasının bir kısmı -tamamı değil- sit alanı olduğu için inşa yapılamaz; yani,
yer büyük…
KAMER GENÇ
(Tunceli) – Hemen değiştirirler canım, Hükûmet onların emrinde. Sit alanından
çıkarırlar.
MALİYE BAKANI
MEHMET ŞİMŞEK (Batman) – Ama, Sayın Genç, bakın, şunu tekrar edeyim: Bakın,
Özelleştirme İdaresi yıllardır bu işleri yapıyor. Şeffaflık noktasında, bu işin
herkese açık olması noktasında, yani burada bir eksiğimiz varsa, bakın,
mahkemeye gitmişler, bundan dolayı iptal edilmemiş. 
KAMER GENÇ
(Tunceli) – İşte, Cengiz gitti, 180 milyon dolar Ziraat Bankasından bu arazi
için kredi aldı. 
MALİYE BAKANI
MEHMET ŞİMŞEK (Batman) – Değerli arkadaşlar, bunun değerini ben tespit edemem,
bunun değeri onun imarıyla ilişkilidir, onun statüsüyle ilişkilidir. Bakın,
burada, bir kısmı… 
KAMER GENÇ
(Tunceli) – Dönen oyun tabii, biliyoruz. 
MALİYE BAKANI
MEHMET ŞİMŞEK (Batman) – Şimdi sizin esas sorunuza, müsaade ederseniz, cevap
vereyim.
Şimdi, değerli
arkadaşlar, bizdeki kısa vadeli borcun çok büyük bir kısmı bankaların sağladığı
ticaretin finansmanı niteliğindeki kredilerdir. Yani, dışarıdan mal satılıyor,
Türkiye’ye ithal ediyorsunuz, onun finansmanı için döviz gerekiyor, kredi
gerekiyor. 
BAŞKAN – Sayın
Bakan, süreniz doldu. 
MALİYE BAKANI
MEHMET ŞİMŞEK (Batman) – Bana birkaç dakika verirseniz bütün soruları
cevaplandırırım. 
BAŞKAN – İki
dakika veriyorum. 
Buyurunuz. 
MALİYE BAKANI
MEHMET ŞİMŞEK (Batman) – Teşekkür ediyorum.
Şimdi,
dolayısıyla Türkiye’de, aslında, bu, ticaretle ilişkili, dış ticaretle ilişkili
kredilerin çevrilmemesi ihtimali son derece zayıftır ama sorunuz şu: Bizim
yaklaşık 132-133 milyar dolar -en son rakam ne bilmiyorum- civarında rezervimiz
var. Yaklaşık bir o kadar da kısa vadeli borcumuz var, yaklaşık olarak
söylüyorum. Fakat Türkiye’nin bir yıl içerisinde çevrilmesi gereken borcu
aslında kısa vadeden daha fazla çünkü orta-uzun vadeli alınmış borçlar var,
onların da vadesi bir yıl altına inmiş olan kısmı var. Bir de cari açığı
eklerseniz muhtemelen bu 200 milyar doların üzerinde bir rakam ama bugüne kadar
bunların çevrilmesinde bir sıkıntı yaşanmadı. Nedeni de şu: Türkiye’de -siz de
biliyorsunuz- bir sabit kur rejimi yok. İkincisi: Bizde, evet, bir cari açık
sorunu var ama biz bütçe açığı noktasında gerçekten -burada bütçeyi
görüştüğümüz için de söylemiyorum- şu anda gelişmiş ülkeler ve gelişmekte olan
ülkelerle karşılaştırın, petrol zengini ülkelerle karşılaştırın, en iyi, en güçlü
mali yapılara sahip ülkelerden bir tanesiyiz. 
Şimdi, narenciye
üreticisine ilişkin bir şey var mı? Tarım destekleri var, o konu da doğrusu
Tarım Bakanlığımızın inisiyatifinde. Yine, dış ticarette destekler Ekonomi
Bakanlığımızın inisiyatifinde olan konulardır. 
Hâkim-savcı-mülki
idare amirleri arasındaki makas açıldı, bu noktada muhtemelen haklısınız ama şu
an itibarıyla bir çalışmamız yok. 
Sayın Şafak’ın 8
bin Karayolu işçisiyle ilgili sorusuna gelince, şu anda Ulaştırma Bakanlığı ve
Çalışma Bakanlığı bu konuyu çalışıyor. Ümit ediyorum ki bu konu da bir çözüme
kavuşturulur. 
Şimdi, Dani Rodrik’le bizim polemiğimizde aslında
bir yanlış anlaşılma var. Ben orada şunu söyledim, dedim ki: “Bütün
uluslararası karşılaştırmalarda nominal dolar cinsinden kişi başına millî gelir
karşılaştırması yapılır. Hatta bakın Birleşmiş Milletlere, Dünya Bankasına,
kimse çıkıp sabit fiyatlarla kişi başına millî gelir rakamından bahsetmez.”
Orada benim söylediğimle kendisinin söylediği arasında çok bir fark yok. Reel
olarak ben Türkiye’de kişi başına millî gelirin sabit fiyatlarla tabii ki 3 kat
artmadığını biliyorum. Bunu da geçen seneki bütçe metnine özellikle koydum.
Yani benim bütçe metnime bakarsanız, satın alma gücü, paritede 2,1 kat artmış,
reel olarak yüzde 45 artmış ama nominal dolar cinsinden evet 3-3,5 kat
artmıştır. Ama ben uluslararası karşılaştırmaların nominal dolar kuru üzerinden
yapıldığını söyledim. Dolayısıyla oradaki yani polemikte de aslında bizim bakış
açılarımız, perspektifimiz farklı olabilir ama onun söylediğinde de haklılık
payı var, benim de söylediğimde haklılık payı var. Dolayısıyla Dani Rodrik,
Türkiye’nin yetiştirdiği çok önemli bir ekonomist ve kendisiyle Harvard’da da
bir kez karşılaştım. Onun için, değer verdiğim bir insan ama o polemikte tamamen
bir yanlış anlaşılma söz konusu.
Teşekkür ediyorum. 
BAŞKAN – Teşekkür ederiz Sayın Bakan. 
3’üncü maddeyi oylarınıza sunuyorum: Kabul edenler…
Kabul etmeyenler… Kabul edilmiştir. 
4’üncü maddeyi okutuyorum: 
Devredilen, iptal edilen ve
tamamlayıcı ödenek
MADDE 4- (1) Merkezi yönetim kesin hesap gider cetvellerinin
ilgili sütununda gösterildiği üzere, 5018 sayılı Kanuna ekli;
a) (I) sayılı cetvelde yer alan genel
bütçe kapsamındaki kamu idarelerinin 2013 yılı içinde harcanmayan toplam
428.025.714,23 Türk Lirası,
b) (II) sayılı cetvelde yer alan özel
bütçeli idarelerin 2013 yılı içinde harcanmayan toplam 22.989.756,95 Türk
Lirası,
ödeneği ertesi yıla devredilmiştir.
(2) Merkezi yönetim kesin hesap gider
cetvellerinde gösterildiği üzere, 2013 yılı içinde kullanılan ve ertesi yıla
devredilen özel ödenekler dışında kalan ödeneklerden, 5018 sayılı Kanuna ekli;
a) (I) sayılı cetvelde yer alan genel
bütçe kapsamındaki kamu idarelerinin toplam 21.235.289.745,26 Türk Lirası,
b) (II) sayılı cetvelde yer alan özel bütçeli
idarelerin toplam 4.285.538.964,53 Türk Lirası,
c) (III) sayılı cetvelde yer alan
düzenleyici ve denetleyici kurumların toplam 308.193.415,81 Türk Lirası, 
ödeneği iptal edilmiştir.
(3) Merkezi yönetim kesin hesap gider
cetvellerinde gösterildiği üzere, kamu idarelerinin 2013 yılı ödenek üstü
giderlerini karşılamak üzere, 5018 sayılı Kanuna ekli;
a) (I) sayılı cetvelde yer alan genel
bütçe kapsamındaki kamu idareleri için toplam 9.284.415.318,31 Türk Lirası,
b) (II) sayılı cetvelde yer alan özel
bütçeli idareler için toplam 59.213.292,08 Türk Lirası, 
tamamlayıcı ödenek kabul edilmiştir.
BAŞKAN –
Milliyetçi Hareket Partisi Grubu adına Manisa Milletvekili Erkan Akçay.
Buyurunuz Sayın
Akçay. 
MHP GRUBU ADINA
ERKAN AKÇAY (Manisa) – Sayın Başkan, değerli milletvekilleri; 2013 Yılı Kesin
Hesap Kanunu Tasarısı’nın 4’üncü maddesi üzerine söz aldım. Hepinizi saygıyla
selamlıyorum.
Müsaadenizle
biraz evvelki konuşmamdan devam etmek istiyorum. Şimdi, 17-25 Aralık yolsuzluk
hadiseleri başladıktan sonra kamuoyuna bazı sözler yansıdı ve bunlardan
birisini hatırlatmak istiyorum. 
Dönemin Adalet
ve Kalkınma Partisi Grup Başkan Vekili ve şimdi Gümrük ve Ticaret Bakanı olan
Sayın Nurettin Canikli 2012 Sayıştay raporlarının Meclise gelmemesinden bahisle
şu ifadeleri kullanmıştı: “İyi ki gelmedi çünkü raporlar çok berbat.” Yani “Çok
berbat.” demek ne demek bir iktidar partisi grup başkan vekili bakımından?
Demek ki çok sağlam, ciddi birtakım sıkıntıya sokacak hususlar gelmiş. Yani
“Hükûmeti ciddi anlamda…” diyor. Bu ifadelere dönemin Başbakanı Erdoğan’ın Özel
Kalem Müdürü “Buna bir çözüm bulmak lazım Başkanım.” cevabını veriyor ve Sayın
Grup Başkan Vekili de “Beyefendi talimat verdi.” diyor. Beyefendi kimse, kim
talimat vermişse bilmiyoruz, onu Meclisin takdirine bırakıyoruz. “…talimat
verdi. Şimdi, var ya, bu raporlar gelmiş olsaydı Hasan Bey…” demişti, “…duman
oluruz.” ifadeleri kullanılmıştı ve şimdi, bu münferit bir hadise değildir; bir
zihniyeti, bir oluşumu, olanı, bir ruhu, bir özü ifade ediyor değerli
arkadaşlar.
En son örnek de
şimdiki Ulaştırma Bakanı Sayın Lütfi Elvan’a ait. 4 Aralık 2014’te Sayıştay
Başkanını ziyarette bir diyalog, bir konuşma geçiyor aralarında. Nedendir
bilinmez, bu görüşmede Bakanlığın harcama ve ihalelerini denetleyen Sayıştay
Ulaştırma Grubu denetçileri de yer alıyor. Ulaştırma Bakanı Sayıştay Başkanını
ziyaret ediyor; bu ziyarette Ulaştırma Bakanlığının hesaplarını inceleyen
Sayıştay denetçileri, ilgili daire başkanı vesaire de bulunuyor. Neden bulunur?
Bu nasıl bir ziyarettir? Bakan Elvan görüşmede şu cümleyi kullanıyor, ben
yalanlandığını görmedim: “Kanuna aykırı davranabiliriz, bizi bazen idare edin.”
Bunların hepsi birer çürümüşlük ifadeleridir. Hiç kimse kusura bakmasın, ifade
ağır gelebilir ama bu bir gerçektir. “Kanuna aykırı davranabiliriz, bizi bazen
idare edin.” Siz, neden kanuna aykırı davranıyorsunuz, neden idareimaslahat
peşindesiniz? Doğru düzgün yapamaz mısınız? Ya kanunları siz çiğnemek için mi
çıkartıyorsunuz? 
Bir başka husus, denetim yapan personelle ilgili
yani Sayıştay denetçileriyle ilgili. Sayıştay dergisinin 92’nci sayısında
“Sayıştay Denetçilerinin Denetimle İlgili Algıları, Beklentileri ve Görüşleri
Üzerine Bir Anket Çalışması” başlıklı bir yazı var. Bu yazıda Sayıştay
denetçilerinin yüzde 54’ü baskı altında denetim yaptıklarını ifade ediyorlar.
Yani yüzde 54’ü baskı altındayız. Kimin baskısı altında? Elbette iktidarın ve
Sayıştay üst yönetiminin. Ankete katılanların yüzde 21’i “Denetim yapılırken
etki altında kalınıyor.” diyorlar ve yüzde 33’ü kısmen etki altında
kaldıklarını ifade etmiş. Peki, denetim yapılırken nasıl etki altında kalınır?
Soruşturma yapılırken nasıl etki altında kalınır? Değerli arkadaşlar, eğer
haklarında rüşvet ve yolsuzluk iddialarıyla bakanlar istifa etmişse ve istifa
eden bakanları otobüste, balkonda, miting meydanlarında halka el sallatmışsanız
bütün herkese selam veriyorsunuz ve etki altında bırakıyorsunuz demektir;
yargıyı etkiliyorsunuz, görev yapan görevlileri etki altında bırakıyorsunuz
demektir ve yapılan yanlışlıkların da arkasındayım demektir bu. Başka türlü
örnek verilemez.
Sayın bakanların çocukları gözaltına alınınca “Bir
şey çıkmaz.” denildi. “Bir şey çıkmaz.” mesajı bile etki altına almaya
yöneliktir polisi, hâkimi, savcıyı. Yani “Bir şey yok.” diyemedi arkadaşlar,
“Bir şey çıkmaz.” dediler. Şimdi, bir şey çıkmaması için de hakikaten çok büyük
bir gayret içerisinde.
Ve bu ankete katılanların yüzde 67’si, Sayıştayın,
bütçenin uygulama sonuçlarıyla ilgili düzenli aralıklarla kamuoyunu
bilgilendirmediğini ifade ediyor. Şimdi, bu, bir taraftan bakanların skandal
ricaları, diğer taraftan Sayıştay denetçilerinin baskıdan şikâyetleri; işte,
Adalet ve Kalkınma Partisi iktidarının yönetim anlayışı budur.
Devlet yönetimini milletin verdiği bir emanet değil
de aile şirketi gibi görüyor. Siz ülkeyi tapulu malınız gibi görmeye başladınız
bu on iki yıllık rahat iktidarınız döneminde ve bu iktidarın getirdiği kibirle
birlikte. Ama, şunu unutmayın: Bu ülke iktidarın tapulu mülkü değildir. 
Şimdi, bugüne
geldiğimizde, Sayıştayın 2013 için hazırladığı raporlardan 148’i merkezî
yönetim kapsamındaki kamu idarelerine, 2’si sosyal güvenlik kurumlarına ve 7’si
diğer kamu idarelerine ait olmak üzere toplam 157’si Meclise sunulmuş. Bunların
dışında 243 rapor ise gereği yapılmak üzere ilgili kamu idarelerine
gönderilmiştir. Bu raporlarda neler yazıyordu, hangi tespitler var, bunları
bilmiyoruz. Bu durum, Meclisin kendi yetki ve sorumluluklarını yerine
getirememesine sebep olmaktadır. Bu konunun, bu işin bir numaralı faili de
Hükûmettir. 
Değerli
arkadaşlar, işte, yaşanan bu süreçte, mevcut iktidarın, tarihimizin hiçbir
döneminde -ne Selçuklu’da ne Osmanlı’da ne cumhuriyet tarihinde- hiçbir
devresinde böyle şaibeli, böylesine fazilet ve adaletle ters düşmüş bir Hükûmet
görülmemiştir. Bu dönemde yani Adalet ve Kalkınma Partisi döneminde
yolsuzluklar bir virüs gibi ülkeyi sarmış, sosyal ve ekonomik dokuyu tahrip
etmeye başlamıştır. Yolsuzluğun bulaşmadığı bakanlık, kurum, kuruluş neredeyse
kalmadı gibi bir şey. Deniz Feneri, özelleştirmeler, ihaleler, belediyeler;
kamu bankalarından yandaşlara verilen, hortumlanan krediler; Enerji
Bakanlığında, Sağlık Bakanlığında ve diğer bakanlıklardaki yolsuzluklar ve
gayrikanuni işlemleri burada saatlerce anlatmamız gerekir. Sadece, Türkiye
Kömür İşletmelerinin maden üzerine yaptığını, sadece Soma maden ocaklarındaki
usulsüzlüklerini burada saatlerce tartışmamız gerekir.
Sayıştay denetim
yapamaz hâle getirilmiş, teftiş denetim kurulları felç edilmiş, Kamu İhale
Kanunu ve Kamu İhale Sözleşmeleri Kanunu’nda 170 defa değişiklik yapılıyor ve
64 konuda Kamu İhale Kanunu muafiyeti getiriliyor. Bize göre de bu
yolsuzlukların önü de büyük ölçüde bu düzenlemelerle açılmıştır.
TOKİ’ye verilen,
Çevre ve Şehircilik Bakanlığına verilen imar yetkileri üzerinde, iktidar
mensubu kişilerin ve Hükûmetin tekrar bir gözden geçirmesi ve öz eleştiri
yapması gerekir.
Dün, Sayın Maliye Bakanı Kamu İhale Kanunu’yla
ilgili değişiklikleri izah etmeye çalıştı. Ancak, yaşanan hadiseler maalesef bu
izahı geçersiz kılmaktadır. 
Bu düşüncelerle hepinize saygılar sunuyorum. (MHP
sıralarından alkışlar) 
BAŞKAN – Teşekkür ederiz Sayın Akçay. 
Cumhuriyet Halk Partisi Grubu adına Amasya
Milletvekili Ramis Topal. (CHP sıralarından alkışlar)
Buyurunuz Sayın Topal. 
CHP GRUBU ADINA RAMİS TOPAL (Amasya) – Bütçe
görüşmelerinin kesin hesap kanununun 4’üncü maddesi devredilen, iptal edilen ve
tamamlayıcı ödenekleri üzerine Cumhuriyet Halk Partisi grubum adına söz almış
bulunuyorum. Yüce Meclisi saygıyla selamlıyorum.
Sayın Başkan,
değerli milletvekilleri; 2014 yılı bütçesinin Amasya üzerinden Türkiye’deki
görünümünü değerlendireceğim. Geçtiğimiz yıllardaki bütçelerden Amasya’ya ne
kadar kaynak aktarılmış bunu incelersek, cevabı kocaman bir sıfırdır. Hükûmet
Amasya’dan vergisini almış ama yatırımını yapmamış. Peki, bu sıfıra karşılık
Amasya halkı AKP’ye nasıl bir mesaj verdi? On beş yıl sonra Merzifon, on yıl
sonra Gümüşhacıköy belediyelerini alıp Cumhuriyet Halk Partisine kazandırdı. Bu
uyarı 2015 genel seçimlerinde de devam edecek.
Amasya’da
yapılan ya da yapılamayan, daha doğrusu, yıllardır eksik yapılan yatırımları
sizlerle paylaşacağım, Cumhuriyet Halk Partisi olarak bu sorunlara
getireceğimiz çözüm önerileri sunacağım. Aşkın ve sevdanın şehri, Osmanlıya
şehzadeler yetiştirmiş, cumhuriyetimizin temellerinin atıldığı bu tarihî şehrin
dar olan yollarından tırlar, kamyonlar, iş makinaları, yolcu otobüsleri
geçmekte olup yoğun bir trafik yaşanmaktadır. Yağmurlu havalarda ve
bayramlarda, özel günlerde bu trafik yoğunluğu daha da artmaktadır. Bu trafik
sorununu rahatlatacak çözümse çevre yolunun acilen bitirilmesi. AKP Hükûmeti,
on yıldır bir greyder bir kamyonla çevre yolu bitirmeye çalışıyor. Defalarca
soru önergesi verdim Bakanlığa. Bu verdiğim önergelere Ulaştırma Bakanı alay
edercesine bir tarih veriyor “Şu tarihte, bu tarihte bitecek.” diyor ama dört
yıldır bırakın bitirilmeyi, bir arpa boyu yol gidilemedi. Amasya da artık bu
çevre yolunu AKP iktidarının bitireceğine inanmıyor. Sözümüz: Cumhuriyet Halk
Partisi iktidarında bu çevre yolunu bir yıl içerisinde bitirip Amasyalıyı
trafik çilesinden kurtaracağız. 
Yine, Orman ve
Su İşleri Bakanının görkemli bir şekilde temelini attığı Aydınca Barajı, ihale
problemleri yüzünden senelerdir bitmedi, bitecek gibi de gözükmüyor. Bu barajı
ve sulama kanallarını dâhil, iki yıl içinde bitirip öz köylerimizin su sorununu
çözeceğiz, sulama sorunlarını çözeceğiz. Amasya’nın bütün köylerinin sulama
sorunlarını çözeceğiz. Bütün tarım alanlarını sulanır hâle getireceğiz. Tarımda
zarar eden değil, kâr eden köylü, çiftçi olacak. 
Köylüyü,
çiftçiyi bankalara mahkûm ettiniz, boğazına kadar borç batağına soktunuz.
Tarlasını, traktörünü, evini bankalara ipoteklediniz. Biz köylüyü borç
batağından kurtarıp yine milletin efendisi yapacağız. 
Amasya
Belediyesi Amasya’nın tartıştığı bir yere otogar yaptı. Otogara giriş
çıkışlarda her gün kazalar oluyor. Otogara giriş çıkış sağlayacak güvenli bir
kavşak bile Amasya’ya yapamadınız. 
Sayın Başkan,
değerli milletvekilleri; sorunlar saymakla bitmiyor. Bir kavşak problemi ise
Amasya-Tokat yolu üzerindeki köylerimizin bağlantı yollarında. Burada da
sürekli can ve mal kaybı olan trafik kazaları yaşanıyor. Bu köylere sözümüz,
iktidarımızda bu köy yollarımızın ana yola olan bağlantıları gözden
geçirilecek, kazaların yaşanmayacağı kavşaklar yapacağız. 
AKP’nin
Amasya’ya en büyük hizmeti de belde belediyelerini kapatmak oldu. Muhtarlarımızı
çöpçü yaptınız, beldelerin mallarına el koydunuz, iş makinalarını aldınız özel
idare depolarına koydunuz, orada da çürütmeye terk ettiniz. Hiç düşünmediniz,
bu muhtarlar bu beldelere nasıl hizmet verecek, su arızalarını nasıl giderecek,
cadde ve sokakları nasıl temizleyecek, kanalizasyon arızalarını nasıl
giderecek, çöpleri nasıl alacak ya da bunları yaptırmak için kaç gün
bekleyecek. 
Genel Başkanımız
Sayın Kemal Kılıçdaroğlu’nun sözü, Cumhuriyet Halk Partisi iktidarında belde
belediyelerimizi yeniden açacağız. Hizmeti Amasya merkezden değil, kendi
yerinden, kendi beldesinden alacak. 
AKP'nin
Amasya'ya başka bir hizmeti de HES’ler oldu. Taşova’nın can suyu olan
Yeşilırmak Vadisi’ni HES’lerle doldurdunuz, tarımla uğraşan Taşovalının suyunu
kestiniz, geleceğini kararttınız. O dünya markası olmuş tütününden sonra şimdi
de bamyayı yok etmek üzeresiniz. Taşova’ya hiçbir yatırım yapmadınız.
Taşova’nın bütün sokaklarını kazdınız, ne yapacağınızı bilmeden kazdınız.
İnsanlarımızı çamura, toza mahkûm ettiniz. “Adnan Menderes Köprüsü’nü tamir
edeceğiz, bakım yapacağız." dediniz, pisliğe mahkûm ettiniz. 
Sağlık Bakanlığı
Taşova Devlet Hastanesini görmezden geliyor. Başta kadın doğum, ortopedi, çocuk
ve dâhiliye doktorlarımız yok. Atanan doktorlar ya izin alıyor ya rapor alıyor
göreve başlamıyor. Taşova’da sağlık Allah’a emanet. Hükûmetiniz Taşova’ya üvey
evlat muamelesi yapıyor. Taşova da size bu genel seçimlerde cevabını verecek
hiç merak etmeyin.
Göynücek ve
Hamamözü ilçelerimizi Hükûmetiniz kaderleriyle baş başa bıraktı. Bu
ilçelerimizin her tarafı virane, yıkık dökük, bakımsız bir köy görünümünde.
İlçelerimizdeki kamu kuruluşlarını kapattınız. Niyetiniz bu ilçelerimizi de
kapatıp köye dönüştürmek galiba. On iki yıllık iktidarınızda bu ilçelerimize en
ufak bir yatırım yapmadınız, kat kat vergileri aldınız. 
Genel seçimlerde
hangi yüzle bu köylere gideceksiniz, ilçelere gideceksiniz, ne diyeceksiniz,
nasıl oy isteyeceksiniz merak ediyorum.
Suluova
Amasya’mızın en verimli arazilerinin bulunduğu, hayvancılığın en yaygın
yapıldığı ilçemiz. Tarımı ve hayvancılığı burada da bitirdiniz. Besici ve
köylüyü boğazına kadar borç batağına soktunuz. Kâr eden değil, zarar eden
besici, çiftçi yarattınız.
Siz iktidara
gelmeden önce dünyada tarımda kendisine yeten 8 ülkeden biriydik. Şimdi buğday,
arpa, mısır, nohut, mercimek, canlı et, cansız et, daha da kötüsü saman ithal
eden ülke konumuna getirdiniz. Bir de yetmezmiş gibi Suluova’yı zehirli gazlara
maruz bırakacak termik santral için kolları sıvadınız. Suluova halkı ile
beraber sizin yandaşınıza bu termik santrali yaptırmayacağız.
Genel Başkanımız
Sayın Kemal Kılıçdaroğlu’nun sözü: “Köylüye, çiftçiye, tarımla uğraşanlara
mazotu 2 TL’den vereceğiz, mazottan ÖTV, KDV almayacağız.” Amasya ve Suluova
besici ve çiftçilerine kâr ettirip borçlarını ödemesini sağlayacağız. Güçlü
çiftçi, güçlü Türkiye yaratacağız.
Merzifon ve
Gümüşhacıköy’ün CHP belediyelerine geçtikten sonra sosyal belediyeciliğin nasıl
olduğunu sadece Merzifon ve Gümüşhacıköy’e değil, bütün Amasya’ya
gösteriyorlar. Her iki başkanı da tebrik ediyorum. 
Sağlık Bakanlığı
diğer ilçelerimizde olduğu gibi hem Merzifon hem Gümüşhacıköy devlet
hastanelerimizi de görmezden geliyor. Başta kadın doğum, çocuk, ortopedi,
dâhiliye, beyin cerrahı doktorlarımız hastanelerimizde yok. Hastalarımız
kaderleriyle baş başa bırakıldı burada da. Burada da hastalar Allah’a emanet. Bizim iktidarımızda
bu hastanelerimizin tıbbi cihaz, sağlık araç gereç eksikleri giderilecek, bütün
doktorlarımız atanacak. Bundan kimsenin şüphesi, kuşkusu olmasın. 
Gümüşhacıköy’de köy yollarında
bağlantı sorunları var. D-100 karayolunda bağlantısı olan köy yollarımız direkt
yola çıkmadan kilometrelerce ileri ve geri giderek otoyola bağlanıyorlar.
Köylerimize sözümüz: Bu kavşakların, bu yolların da yapımını sağlayacağız. 
İl özel idare müdürleri, köyün
ihtiyaçları için kendisine gelen köy muhtarlarına iş makinası, hortum, boru
malzemeleri tedarik etme yerine, köyleri fişlemiş, sümen altından seçim
sonuçlarını çıkarıp “Sizin köyden AKP’ye oy çıkmamış, bütün oyları CHP’ye vermişsiniz.”
diyerek asli görevi olanı yapmayıp muhtarlara “Bugün git, yarın gel.” diyor.
Bunun da hesabını soracağız. Sanki AKP’nin bir il başkanı gibi, ilçe başkanı
gibi, personeli gibi çalışıyor. 
Bizim iktidarımızda ayrımcılık,
kayırmacılık olmayacak. On iki yıldır AKP iktidarında Amasya’mızın köy
yollarına asfalt dökülmedi, yamalarla geçiştirildi. Bu sene köylülerimiz
arsenikli suyu içmek zorunda bırakıldı. Amasya köylüsüne sözümüz: Köylerimizin
yolları sıfırdan asfaltlanacak, temiz içme suyuna kavuşacak. 
Biz Cumhuriyet Halk Partisi olarak
söz veriyoruz: Türk çiftçisi mazotu 2 TL’den alacak; Türkiye’nin bütün köy
yolları yeniden asfaltlanacak; Türkiye’nin bütün köylerine temiz içme suyu
getirilecek; kapatılan bütün beldeleri yeniden açacağız. Köylerdeki kapatılan
sağlık ocaklarını yeniden açacak, sağlık memurları, ebeler atayacağız.
Öğrencilerimizin yurt sorununu çözeceğiz. Bütün hastanelerimizin eksik olan
araç gereçlerini tamamlayacak, eksik olan doktorları atayacak; atama bekleyen
öğretmenlerimizin atamalarını yapacağız. Cemevlerimize yasal ibadethane statüsü
kazandıracağız. Senetlerin protesto olmadığı, çeklerin yazılmadığı piyasalar
yaratacağız. İşsiz çocuklarımıza iş imkânı sağlayacağız. Söz veriyoruz: Mutlu
çiftçi, mutlu köylü, mutlu emekli, mutlu memur, mutlu esnaf, mutlu öğretmen,
herkesin mutlu olacağı bir Türkiye yaratacağız.
Bütçemizin hayırlı olmasını diler,
yüce Meclisi saygıyla selamlarım. (CHP sıralarından alkışlar) 
BAŞKAN – Teşekkür ediyoruz Sayın
Topal.
AHMET AYDIN (Adıyaman) – Sayın Başkan…
BAŞKAN – Buyurunuz Sayın Aydın. 
AHMET AYDIN (Adıyaman) – Tutanaklara
geçsin diye ifade ediyorum. Bir önceki konuşmacı Sayın Erkan Akçay, özellikle Sayın
Ulaştırma Bakanımız Lütfi Elvan ile Sayıştay Başkanı arasındaki bir diyaloğu
burada ifade etti. Bazen gerekirse yasaların ihlal edileceğine dair çok haksız
ve mesnetsiz bir iddiada bulundu. 
Bu konuyla
ilgili, hem Bakanımız Sayın Lütfi Elvan hem Sayıştay Başkanı bunu yalanlayan
açıklamalar yaptı; bir. İkincisi, bu konuyla ilgili zaten hukuki süreci de
başlatmış bulundular. Bunu ifade etmek istiyorum.
Yine, sayın
konuşmacı, sağ olsun, tabii, ütopik bir CHP iktidarında yapacaklarını ifade
ettiler. “Takdir kamuoyunun.” diyorum.
Teşekkür
ediyorum.
BAŞKAN –
Teşekkür ederiz Sayın Aydın.
MEHMET AKİF
HAMZAÇEBİ (İstanbul) – Sayın Başkan…
BAŞKAN –
Buyurunuz Sayın Hamzaçebi.
MEHMET AKİF
HAMZAÇEBİ (İstanbul) – Efendim, şimdi, bir kere, kalktı Sayın Aydın söz aldı,
bir başka konuda tutanaklara geçecek şekilde bir konuşma yaptı, sonra “ütopik
CHP iktidarı” diye bir söylemde bulunarak bize sataştı.
Söz istiyorum.
BAŞKAN – Evet
efendim.
Buyurunuz.
AHMET AYDIN
(Adıyaman) – “Takdir kamuoyunun.” dedim sadece. 
IV.- SATAŞMALARA İLİŞKİN KONUŞMALAR (Devam)
2.- İstanbul Milletvekili Mehmet Akif Hamzaçebi'nin,
Adıyaman Milletvekili Ahmet Aydın’ın yerinden sarf ettiği bazı ifadeleri
sırasında Cumhuriyet Halk Partisine sataşması nedeniyle konuşması

MEHMET AKİF
HAMZAÇEBİ (İstanbul) – Sayın Başkan, değerli milletvekilleri; Sayın Ramis Topal
burada güzel bir konuşma yaptı, Hükûmetin hangi konularında yetersiz olduğunu
tek tek saydı. Atanamayan öğretmenlerden tarımın sorunlarına, Amasya’nın
sorunlarına, Amasya’nın kara yolu ihtiyacına kadar hepsini tek tek anlattı ve
“Cumhuriyet Halk Partisi iktidarında Hükûmetin yapamadıklarını biz yapacağız.”
dedi. Bundan neden rahatsız oluyorsunuz? Yani sanki bunlar yapılamaz gibi bir
şey söylüyorsunuz.
AHMET AYDIN
(Adıyaman) – Hayır, CHP’nin iktidar olma şansının zor olduğunu…
MEHMET AKİF
HAMZAÇEBİ (Devamla) – Şimdi, atama bekleyen 330 bin öğretmenimiz var. Bakın,
bunlar atama bekliyor. Her gün sosyal medyada, gazetelerde, televizyonlarda bu
gençlerimiz hepimize, parti ayrımı yapmaksızın mesaj gönderiyorlar. Sayın Ramis
Topal da “Cumhuriyet Halk Partisi iktidarında atama bekleyen öğretmen kalmayacak.”
diyor. Siz de bunu “ütopik CHP iktidarı” olarak isimlendiriyorsunuz. 
Bundan şunu
anlıyorum: Yani, atama bekleyen öğretmenler boşuna beklemesinler, bizim
iktidarımızda bunlar olmayacaktır. Ama, ben, buradan, atama bekleyen
öğretmenlere Cumhuriyet Halk Partisi adına söz veriyorum: Gerçekten, Cumhuriyet
Halk Partisi iktidarında atama bekleyen öğretmen sorunu kalmayacak ve
öğretmensiz sınıf, çocuk, öğrenci kalmayacak.
Hepinize saygılar sunuyorum. (CHP sıralarından
alkışlar) 
BAŞKAN –
Teşekkür ederiz Sayın Hamzaçebi. 
II.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2015 Yılı Merkezi Yönetim Bütçe Kanunu Tasarısı ile
Plan ve Bütçe Komisyonu Raporu (1/978) (S.Sayısı 656 ve 656’ya 1’inci Ek)
(Devam)
2.- 2013 Yılı Merkezi Yönetim Kesin Hesap Kanunu
Tasarısı, 2013 Yılı Merkezi Yönetim Kesin Hesap Kanunu Tasarısına İlişkin
Olarak Hazırlanan 2013 Yılı Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi, Merkezi Yönetim Kapsamındaki Kamu İdarelerine,
Sosyal Güvenlik Kurumlarına ve Diğer Kamu İdarelerine Ait Toplam 157 Adet
Denetim Raporunun Sunulduğuna İlişkin Sayıştay Başkanlığı Tezkeresi, 2013 Yılı
Dış Denetim Genel Değerlendirme Raporunun Sunulduğuna İlişkin Sayıştay Başkanlığı
Tezkeresi, 2013 Yılı Faaliyet Genel Değerlendirme Raporunun Sunulduğuna İlişkin
Sayıştay Başkanlığı Tezkeresi, 2013 Yılı Mali İstatistikleri Değerlendirme
Raporunun Sunulduğuna İlişkin Sayıştay Başkanlığı Tezkeresi ile Plan ve Bütçe
Komisyonu Raporu (1/949, 3/1575, 3/1576, 3/1577, 3/1578, 3/1579) (S.Sayısı:
657) (Devam)

BAŞKAN –
Halkların Demokratik Partisi Grubu adına Van Milletvekili Özdal Üçer…
Şahsınız adına
da söz talebiniz vardır, ikisini isteğiniz üzerine birleştiriyorum. 
Buyurunuz,
süreniz on beş dakika. (HDP sıralarından alkışlar) 
HDP GRUBU ADINA
ÖZDAL ÜÇER (Van) – Değerli arkadaşlar, ben de grubumuz ve şahsım adına sizleri
selamlıyorum. 
Biz de söz
veriyoruz, Halkların Demokratik Partisinin iktidarı döneminde hem ataması
olmayan öğretmen kalmayacak hem de sınıfı olmayan öğrenci kalmayacak.(HDP
sıralarından alkışlar) 
SITKI GÜVENÇ
(Kahramanmaraş) – Olmayan dağlarımda bitmeyen sürülerim var benim! 
ÖZDAL ÜÇER
(Devamla) – Sizler iktidar olmanın, tabii, heyecanını yaşadınız ama heyecanını,
coşkusunu, zevkini yaşadığınız kadar keşke sorumluluğunu da yaşayabilseydiniz. 
İktidar olma
sorumluluğu, hani, iktidar olmaya özenirken, iktidar olmaya yeltenirken, işte
“Biz Hazreti Ömer’in adaletinin temsilcisi olacağız.”, işte “Şurada, şunun
hakkını savunacağız; burada, bunun hakkını savunacağız.” derken 76 milyon
nüfusa karşı sorumluluğu ve dünya yurttaşlığı çerçevesinde dünya halklarına ve
tarihe karşı sorumluluğu üstlenmiştiniz ama gelin görün, bu 77 milyon insana
belki zorla okullarda “Ne mutlu Türk’üm…” sloganı attırılıyor olabilir ama kaç
kişi mutludur, bunun hesabını yapmak lazım. Sabah beşte kakıp okula giden
öğrenci mutsuz, depremde göçük altında kalıp yaşamını yitiren insanların
yakınları mutsuz, maden ocaklarında göçük altında kalan insanların yakınları
mutsuz, asgari ücretle geçinmek zorunda olanlar mutsuz, öğretmenler mutsuz,
sağlık emekçileri mutsuz, askerler mutsuz, polisler mutsuz, polislerin vurduğu
çocukların mutsuz olmaya şansı bile olmuyor. 
Şimdi, böylesi
bir ülkede maliye tartışılırken, bütçenin gelir-gider dengesinin, bütçenin
milyarlarla ifade edilen rakamların vatandaşı mutlu ettiğini, bu konuda, işte
“Birleşmiş Milletler gelmiş, AFAD’ı övmüş, efendim, şöyle şöyle demiş.” deyip
kendi sorumluluğunu gözden kaybettirmenin bir âlemi yok. Sayın Bakan, Birleşmiş
Milletler bir madalya takmamış size yani madalya da taksaydı biz diyecektik:
“Körler, sağırlar; birbirini ağırlar.” 2 milyon insandan, 200 bin, 400 bin
insandan 14 bin insana bakılmaktadır AFAD bünyesinde. Onlara da hangi tür kamp derseniz
deyin, o çocukların, oradaki insanların yaşam standartları acaba onların
istediği doğrultuda mıdır, değil midir demek için gidip orayı görmeye bile izin
verilmiyor. Ne gizlenmeye çalışılıyor milletvekili olarak bunu soruyoruz.
Türkiye’de,
bakın, sayılar bazen önemsizmiş gibi gelebiliyor. Az evvelki konuşmamda
belirttim, 3.600 yani 4 bine yakın insan bu ülkeden kaçmak için denizde
boğulmuş yani ölümü tercih etmiş burada kalmaktansa. Siz empati kurun…
OSMAN AŞKIN BAK
(İstanbul) – Avrupa’ya gidiyor…
ÖZDAL ÜÇER
(Devamla) – E, Avrupa’ya gidiyorsa, bu ülke “Kardeşim, bekleyin. Van’da 10 bin
konteyner var. Bu konteynerlerde kalın, biz sizi barındıramayız ama en azından
yol masraflarınızı karşılayalım, güvenli bir şekilde Avrupa’ya gidin.” diye
medeni bir hizmet sunulsun. Ama Avrupa’ya gidiyor diye… 
Lütfen, bakın,
bazı konularda…
AHMET AYDIN
(Adıyaman) – Avrupa kabul ediyor mu?
OSMAN AŞKIN BAK
(İstanbul) – Avrupa alıyor mu? Vizeyle mi alıyor? Nasıl alıyor?
ÖZDAL ÜÇER
(Devamla) – Varsa bu konuyla ilgili görüşleriniz sayın vekilim, buyurun,
kürsüde görüşün. Biz de sizin değerli fikirlerinizi dinleyelim, halk da
dinlesin. Bizim söylediğimiz ne, sizin söylediğiniz ne, halk bilsin. Öyle
uzaktan el kol kaldırıp da yönlendirme yapmanın bir anlamı yok. Sizin varsa bu
konuyla ilgili eleştirileriniz, gelirsiniz, kürsüde konuşursunuz.
Değerli
arkadaşlar, bakın, bizler milletvekiliyiz ve milletvekili sorumluluğunu
taşıyorsak eğer, biz, oy versin ya da vermesin, herkesin hakkını savunmak
sorumluluğundayız. Şimdi, size yüzde 52 insan oy verdi yani hata mı yaptı?
Yolsuzluk olsun, hırsızlık olsun, kimseye hesap sorulmasın; insanlar gemilerle
Avrupa’ya kaçarken ölsün; askerler, polisler insanları öldürsün; efendim,
okullarda eğitim yapılmasın, öğretmenler atanmasın, sağlıkçılar atanmasın;
bakan çocukları köşeyi dönsün; asgari ücrete zam yapılmasın, asgari ücretle
çalışanlar sekiz saat çalışsın ama bakan bin kişilik ücreti koluna saat diye
taksın diye oy vermedi elbette. Tabii ki siz bu yüzde 52 oyun güvencesiyle
rahat konuşuyor olabilirsiniz ama dünya Sultan Süleyman’a bile kalmadı, dünya
Sultan Süleyman’a bile kalmadı. 
Yani bazı
şeyleri biz sadece birilerini kötülemek… Siz öyle zannediyorsunuz ki her şeyi
dört dörtlük yapıyorsunuz, her şeyi doğru yapıyorsunuz, herkesin hakkını
vermişsiniz, her türlü hizmeti yapmışsınız ve biz sadece ve sadece iktidarı
kıskandığımız için gelip burada konuşuyormuşuz gibi lanse etmeye
çalışıyorsunuz. Tabii, bizim sizler kadar televizyonlarımız yok. Hatta bizim
kendimizi ifade edebileceğimiz özgür basının çalışanlarına ne kadar baskı
yapıldığını bu on iki yılda siz hepiniz gördünüz. Bizim kendimizi ifade
edebileceğimiz bu kürsülerden başka bir alan yok ve biz bu demokratik hakkımızı
kullanıyoruz ve maalesef, bu hakkı kullanırken bile tahammülsüzlüğünüz üst
düzeyde. 
Şimdi, Sayıştay
raporlarının açıklanmadığı, Meclis denetiminden uzak tutulduğu ifade ediliyor.
Siz bu konuda, hayır, bu iddiada değilseniz buyurun, Sayın Başkanım Sayıştay
raporlarını istetsin, Meclis Kâtibimize bütün Genel Kurula okutsun. Sayıştay
hangi raporu tutmuş, bu raporlar nelerdir, hangi konuları içeriyor, hangi
eleştirileri içeriyor; biz yorumsuz bir şekilde oturup dinleyelim. “Yok,
efendim, Sayıştay raporunda bu vardı, bu yoktu.” tartışmasına gerek yok.
Sayıştay Meclis adına denetim faaliyeti yapmıyor mu? Yapmış olduğu denetim
faaliyetini getirsin, Genel Kurulda okutsun, dinleyelim ya da kitapçıklar
hâlinde, broşürler hâlinde getirip bütün milletvekillerinin önüne -Meclis
Başkanlığımızdan böylesi bir şeyi talep ediyoruz- koysunlar, bütün herkes o
broşürlerden Sayıştay ne demiş öğrensin. 
Şimdi, AKP’nin
yaklaşık on üç yıllık iktidarı boyunca yapabildiği en güzel şey, yapmış olduğu
kötü şeyleri iyiymiş gibi anlatmak. Tabii, bunun için çok büyük hazırlıklar
yapıldı, medya üzerinde hesaplar yapıldı. Hangi gruplar kime yakındı, ne zaman
gazete aldı, ne zaman televizyon kanalı aldı, hangi televizyon kanalı kime, ne
zaman satıldı ve onlar hangi yayın politikasına başladı, eğer bunları
incelersek Hükûmetin iktidarı için en büyük hazırlığı aslında medya alanı
üzerinden de yaptığını şey yapabiliriz. 
Şimdi, burada
siz en doğru, en güzel şeyi söyleyin, orada gazeteciler toplanıp, basın
sorumluluğu olmaz… Bakın, kürsülere bir bakın. Ne zaman Meclisi farklı
gösterecek bir olay olduğunda hemen oradan koşarlar, gelirler şip şak, şip şak,
şip şak. Vekilleri itibarsız kılmaya dönük bir medya oyunu yapılıyor. Dikkat
ettiniz mi, basın kuruluşlarının temsilcileri bazen milletvekillerini hiçe
sayıp, böyle, koridorlarda dolaşıyorlar, istedikleri hakkında istedikleri
haberi yapıyorlar. 
Ülkenin
geleceğiyle ilgili sağlıklı haber yapan kaç medya kuruluşu var ve bunların
kaçına sağlıklı ekonomik destek sunuldu? Hiçbirine. Ama bugün “cemaat” diye
baskılara maruz kalan yapı daha önceden yine bu Hükûmetin desteğiyle
milyarlarca liralık teşviklerden faydalandı. O zaman ortaktılar. Ama iktidar
işte böyle bir şey, bir gün birine “kardeşim” diyorsun, sonra onun can düşmanı
kesiliyorsun. Niye? İktidar bu. İşte, bu “iktidar” olgusunun üzerinde durmak
lazım. Biz o yüzden çok da iktidar olma yanlısı değiliz. Biz Türkiye’de
demokrasinin gelişmesi için, demokrasinin ilerlemesi için, hakların sözcülüğünü
yapabilmek için demokratik bir muhalefet gücünü harekete geçirme taraftarıyız.
Biz, yöneten olalım, iktidar olalım, bizim sözümüz geçsin, bizim dediğimizi
yapsın herkes, her şey bizim kontrolümüzde olsun demiyoruz. Biz, hak olsun,
halk için hak olsun diyoruz. Onun için biz iktidar hayalleri de kurmuyoruz.
Tabii ki siyasi partilerin temel programında olmalıdır iktidara gelmek. Ben bu
konuda iktidara gelmek amacında olan CHP’yi ya da MHP’yi ya da AKP’yi iktidar
olmaya dönük çalışmalarından dolayı eleştirmeyeceğim, böyle bir hakkım da yok.
Bizim de programımızda iktidar olmayı hedeflemek vardır ama illa iktidar
olalım, her şey kontrolümüze geçsin hırsıyla değil. Halkı ikna edebiliyorsak
zaten… Ama ülkede halkı ikna etmek yerine yoksullukla terbiye etmeye
çalışıyorsunuz arkadaşlar. İnsanların büyük bir çoğunluğu mecburiyetten oy
veriyor, bunu hepiniz de biliyorsunuz.
RAMAZAN CAN (Kırıkkale)
– Evet, size de öyle.
ÖZDAL ÜÇER
(Devamla) – Ben bize mecburiyetten oy veren arkadaşların hepsine söylüyorum,
hiç kimse -siz öyle düşünün, ben öyle düşünmüyorum- lütfen kimse HDP’ye
mecburiyetten dolayı oy vermesin, gönülden oy versin. Siz de çıkın bu kürsüde,
AKP, “Lütfen kimse bize mecburiyetten dolayı oy vermesin.” diyebiliyorsanız
buyurun, kürsü burada. Diyemezsiniz.
AHMET AYDIN
(Adıyaman) – Deriz, deriz.
ÖZDAL ÜÇER
(Devamla) – Diyemezsiniz.
AHMET AYDIN
(Adıyaman) – Ya, çok komik oluyor…
ÖZDAL ÜÇER
(Devamla) – Ben “Bizim haksızlığımızı görürseniz bize oy vermeyin.” diyebilecek
kadar yürekliyim. Siz de “Bizim haksızlığımızı görürseniz oy vermeyin.”
diyebilecekseniz buyurun, kürsü burada. İşte bizim siyaset münakaşasından önce…
Mecliste diyorsunuz… 
Bazen dinle
ilgili bir şey olunca sanki din birilerinin tapulu malıymış gibi, kimse hiçbir
şey söyleyemezmiş gibi, tekelmiş gibi birilerini itham ediyor, birilerini
yargılıyor. Biz farklı dinlerin, düşüncelerin, inanç özgürlüklerinin temel
varlığına saygı duyuyoruz. Ama burada, bütçe demek ne demektir? Bütçe sadece
matematik, hesap değil, hak demektir. Çok demagojisi yapılan, istismar edilen
İslam dininin de en temel kavramlarından biri nedir? Haktır. Allah’ın anılan 99
isminden en büyük kapsamı olan, 1’inci ismi Hakk’tır. Hakk’a saygı duymayan
binlerce rekat namaz kılsa ne olacak, üç yüz altmış beş gün, bir ay değil, üç
yüz altmış beş gün, on iki ay boyunca oruç tutsa ne olacak? İşte, Hakk’a hizmet
o yüzden söyleniyor ya. İşte, biz, din demagojisi yapmıyoruz, yapmayacağız ve
bunun yapılmasına da asla izin vermeyeceğiz, tasvip etmeyeceğiz ama biz,
burada, bakın, ortak kararlaşabiliyorsak gelin doğruyu koyun ortaya. 
Siz asgari
ücrete yüzde 500 zam yapın, eğer biz AKP’ye “Evet, doğru yapıyor.” deyip oy
vermezsek o zaman gelin eleştirin ama “Avrupa’nın, dünyanın, Pensilvanya’nın
şirketleri gelip 500 milyar dolar para kazansın.” derseniz, tabii hayır
diyeceğiz. Siz memura yüzde 200 zam yapın, eğer AKP’ye itiraz edersek… Etmeyiz,
yapın diyeceğiz ve memurlar da sizden memnun olsun, oy versin, buna da karşı
çıkmayacağız. Siz işçiler göçük altında kalmasın diye tedbir alın, biz eğer
sizi tebrik etmezsek, bu kürsüde çıkıp sizi alkışlamazsak hiçbir şey
bilmiyoruz, inanın yaparız, ben kendi adıma söylüyorum, arkadaşlarımın da
duygu, düşüncelerini bildiğim için onlara da kefilim, yaparız. Bunu AKP yapsın,
CHP yapsın, MHP yapsın, kim yaparsa yapsın, bu ülkede çocuklar ölmesin diye
tedbir alan her hükûmeti destekleriz, bu ülkede mülteciler Avrupa’ya kaçarken
denizde boğulmasın diye tedbir alan her hükûmeti destekleriz, her iktidarı
destekleriz ama bu ülkede çocuk haklarını, genç haklarını, eğitim haklarını,
sağlık haklarını hiçe sayan kim olursa olsun, onun karşısında oluruz. Zaten
muhalefet olarak biz böyle bir görev, sorumluluk üstlendik. Umuyorum hak
kazanır.
Saygılar. (HDP
sıralarından alkışlar)
BAŞKAN –
Teşekkür ederiz Sayın Üçer.
AHMET AYDIN
(Adıyaman) – Sayın Başkanım…
BAŞKAN –
Buyurunuz Sayın Aydın.
AHMET AYDIN
(Adıyaman) – Sayın Başkanım, sayın konuşmacı konuşmasında, öncelikle AK PARTİ
Grubunun en büyük meziyetinin, her yanlışı çok doğru yapmışçasına ifade
ettiğini, bir de gelip kürsüde birtakım şeyler ifade etmesini söyledi. 
Sataşmadan söz
almak istiyorum efendim.
ADİL ZOZANİ
(Hakkâri) – Başkanım, bu iyi bir şey.
İDRİS BALUKEN
(Bingöl) – Ya, bu bir eleştiri yani. Sataşma değil, bir eleştiri bu ya.
ENGİN ALTAY
(Sinop) – Bunun için söz verirseniz hepimiz söz isteriz Başkanım. Bunda ne
sataşması var?
AHMET AYDIN
(Adıyaman) – Yani daha çok şey var, ben kısa özetini söyledim efendim.
BAŞKAN –
Buyurunuz Sayın Aydın.
Yeni sataşmaya
mahal vermeyiniz.
ÖZDAL ÜÇER (Van)
– Başkanım, neye itiraz ediyorlarsa ben baştan her şeyi yanlış yaptıklarını…
BAŞKAN – Yani
“Yanlış yapınca doğru dediniz.” diyorsunuz, onun için.
Buyurunuz efendim.
IV.- SATAŞMALARA İLİŞKİN KONUŞMALAR (Devam)
3.- Adıyaman Milletvekili Ahmet Aydın'ın, Van
Milletvekili Özdal Üçer’in 2013 Yılı Merkezi Yönetim Kesin Hesap Kanunu
Tasarısı’nın 4’üncü maddesi üzerinde HDP Grubu adına yaptığı konuşması
sırasında AK PARTİ Grubuna sataşması nedeniyle konuşması

AHMET AYDIN
(Adıyaman) – Özdal Bey gerçi “İfade et.” dedi yani şimdi bazı şeyleri ifade
etmeye gerek yok. Zaten halkımız çok iyi biliyor, kime mecburiyetten kime gönül
rızasıyla oy verdiğini çok iyi biliyor, buna söyleyecek bir lafım yok benim.
İkincisi, bakın
birtakım şeyleri çarpıtıyoruz. Türkiye’de sanki insanlar Türkiye’deki
sıkıntıdan dolayı kaçıyormuş gibi bir algı oluşturulmaya çalışılıyor. O kaçan,
Türkiye Cumhuriyeti vatandaşı insanlar değil, transit bir geçiş olarak
kullanıyor. Bakın, İtalya’ya Afrika üzerinden nasıl kaçtılar, ne dramlar
yaşandığı belli. Meksika’dan Amerika’ya, aynı şekilde yaşanıyor. Birçok yerde
yaşanıyor ve Türkiye’yi burada dışarıdan, belki Orta Doğu’nun başka
ülkelerinden, Afrika’dan bir şekilde ya da Afganistan’dan güzergâh olarak
kullananlar olabilir. Tabii ki bunlar Türkiye’deki ekonomik sıkıntı ya da
Türkiye’deki başka bir şey varmış gibi değil, kendi ülkelerindeki problemlerden
dolayı kaçıyor. Bir bu.
İkincisi, koca
Avrupa’da barınan Suriyeli mülteci sayısı yaklaşık 120 bin. Biz sadece Kilis
ilimizde 120 bin Suriyeliye ensar muamelesiyle yaklaştık, el insaf be! Nazi
kamplarına benzetiyorsunuz, böyle acımasız bir yaklaşım olabilir mi? 
Bakın, millî
gelire oranla dünyada en çok dış yardım yapan ülke Türkiye’dir, millî gelire
oranla. 4,5 milyar dolar sadece Suriyelilere Türkiye Cumhuriyeti yardım yapmış.
Peki, koca uluslararası toplum toplamda ne kadar yardım yaptı biliyor musunuz?
Bütün dünyanın yapmış olduğu yardım toplam 265 milyon dolar. Sadece Türkiye
yaklaşık 2 milyon Suriyeliye 4,5 milyar yardımda bulundu, el insaf be!
Biraz bazı
şeyleri söylerken dikkatli olalım. Tabii, bu kürsüde geçmişte de önceki
dönemlerde de çok şey vadedenler oldu. İki anahtar diyenler oldu, ev diyenler
oldu, araba diyenler oldu, herkesin her istediği olacak diyenler oldu ama
devlet bu şekilde yönetilmez ki. Devletin belli bir yönetim anlayışı var,
ekonomik kaynakları bellidir. Bu kıt kaynaklarla en iyi şekilde nasıl bir
yönetim sergilenir, işte AK PARTİ iktidarı onu gösteriyor. İnsanımızın refahını
nasıl yükseltiriz, demokratikleşme adımlarını nasıl anlatırız, nasıl atarız, bu
reformları nasıl gerçekleştiririz, temel özgürlükler yönünde neler yapabiliriz?
Dünden bugüne attığımız adımlar ortada ki, bu millet yapılan her 9 seçimde,
gönül rızasıyla elini, mührü AK PARTİ’ye basıyor evelallah ya. Bunda en ufak
bir endişesi yok ki. (AK PARTİ sıralarından alkışlar)
ENGİN ALTAY
(Sinop) – Ya, daha dün yaptığınız ortada, dün Ankara’da yaptığınız ortada.
AHMET AYDIN (Devamla)
– Milyonları o mitinglere zorla getirmiyoruz.
OSMAN AŞKIN BAK
(İstanbul) – 9 seçimdir 9 defa tuş!
AHMET AYDIN
(Devamla) – O mitinglere milyonlar zorla gelmiyor, parayla gelmiyor. İnsanların
gönlünde bu olmasa bu işler olmaz. Ve AK PARTİ de Tayyip Erdoğan da Ahmet
Davutoğlu da her şeyden önce o insanların gönlünde tahtı kurdu, o insanların
gönlüne girdi. “Benim gibi yaşıyor.” dedi insanlarımız, “Benim gibi düşünüyor,
halktan biri.” dedi ve bu öz güveni sağladı. (CHP sıralarından gülüşmeler)
HAYDAR AKAR
(Kocaeli) – Sarayda mı? Bravo Ahmet be!
OSMAN AŞKIN BAK
(İstanbul) – 9 defa tuş! 9 defa olimpiyat şampiyonu oldu. 
AHMET AYDIN
(Devamla) – İşte bu güvenle, bu istikrarla bugüne kadar 13 seçim bütçesi, 13
bütçe görüşüyoruz.
HAYDAR AKAR
(Kocaeli) – Bravo Ahmet! Herkes sarayda, bu odaları onun için yaptırdınız değil
mi?
AHMET AYDIN
(Devamla) – 13 bütçenin 13’ünde de bunlar hep söylendi ama halkımız “Nafile.”
dedi diyorum.
Teşekkür
ediyorum. (AK PARTİ sıralarından alkışlar) 
BAŞKAN –
Teşekkür ederiz Sayın Aydın. 
ÖZDAL ÜÇER (Van)
– Sayın Başkanım...
OSMAN AŞKIN BAK
(İstanbul) – 9 defa olimpiyat şampiyonu oldu, 9 defa tuş!
HAYDAR AKAR
(Kocaeli) – Demek “Benim gibi yaşıyor.” dediler ha. Kaç odalı o saray?
BAŞKAN – Bir
dakika sayın milletvekilleri.
Buyurunuz Sayın
Üçer.
ÖZDAL ÜÇER (Van)
– Sayın Başkanım, şu an ülkemizin ve ülkemizin içinde olduğu bölgenin kaderiyle
ilgili hepimizin doğru bilgi verme sorumluluğu vardır fakat sayın hatip
doğruları çarpıttığımı söyledi. Ben doğruları çarpıtmadığımı ve bunun bir sataşma
olduğunu, geçersiz bir sataşma olduğunu ifade ederek söz talep etmek istiyorum
doğru bilgileri aktarmak için.
BAŞKAN –
Buyurunuz Sayın Üçer.
Yeni sataşmalara
mahal vermeyiniz lütfen. 
AHMET AYDIN
(Adıyaman) – Yani, kamuoyu takdir edecek. Sayın hatibin söylediği her şey
doğruysa bunu halkımız takdir edecek.
BAŞKAN – Şimdi,
siz “Doğruyu çarpıttınız.” dediniz. O da diyor ki: “Siz yanlış söylüyorsunuz.” 
AHMET AYDIN
(Adıyaman) – Hayır, o söyledi, biz söyledik.
BAŞKAN – Yeni
sataşmalara mahal vermeyiniz. 
Size söz
veriyorum, buyurunuz.
4.- Van Milletvekili Özdal Üçer'in, Adıyaman
Milletvekili Ahmet Aydın’ın sataşma nedeniyle yaptığı konuşması sırasında
şahsına sataşması nedeniyle konuşması

ÖZDAL ÜÇER (Van)
– Mecliste hepimiz millete karşı doğruyu söyleme sorumluluğundayız yani hele ki
toplumsal gerçeklerle, soyut kavramlarla ilgili belki izafi değerlendirmeler
yapabiliriz, kişisel değerlendirmelerimizi yapabiliriz ama toplumsal
gerçeklikle ilgili istatistiki olarak verilebilecek şeyleri çarpıtma şansımız
yok. 
Şimdi, herkes de
biliyor ki 2 milyonu aşkın Suriyeli Kürt, Arap, Türkmen, değişik etnik
gruplarından insanlar ülkemize gelmiş. Ülkemizin, devletimizin ve Hükûmetimizin
sorumluluğu nedir? Onların yaşam hakkını güvence altına almak ve onların
insanlık onuruna yaraşır bir şekilde, ülke olanakları oranında muhafazasını
sağlamak ve onlara, Türkiye’ye yerleşmek isteyenlere yerleşim hakkı vermek,
yerleşmek istemeyenlerin de başka ülkelere sevkini sağlamak ve burada onların
can güvenliğinden, onların haysiyetini korumaktan sorumludur. Böylesi bir
sorumluluğumuz varken 2 milyon insandan kaç kişi şu an neden AFAD, neden Göç
İdaresi tarafından muhafaza edilmiyor? Neden Türkiye’nin, Cenevre Sözleşmesi
icabıyla tarafı olduğu mültecilik yasası tam olarak işlerlik kazanmıyor? Neden
bazı konulara şerh konulmuş? Bu 2 milyon insandan siz 1 milyon 999 bin 999
kişiyi muhafaza etseniz, biz doğal olarak muhalefetten kaynaklı, 1 kişinin bile
ne olduğunu sorma hakkına sahibiz çünkü “Bir âdem bir âlem.” diyor. Ama, değil
1 kişi, bu 2 milyon insandan 1,5 milyonunun akıbetinin ne olduğu belli değil ve
ne konuda…
OYA ERONAT
(Diyarbakır) – Ya, ne yalancısınız!
ÖZDAL ÜÇER
(Devamla) – Muhatabım değilsiniz. 
TÜLAY BAKIR
(Samsun) – Allah Allah!
BAŞKAN – Lütfen
devam ediniz, karşılıklı konuşmayınız. 
ÖZDAL ÜÇER
(Devamla) – Üslubunuza lütfen dikkat edin. 
Şimdi, biz
muhalefet olarak soruyoruz: Nereye gitti bu insanlar? Bu insanlar nasıl
yaşıyor? Bu insanlar ne yiyor? Bu insanlar ne içiyor? Bu insanlar nasıl tedavi
oluyor? Hükûmetin sorumluluğudur bu. Yaşam hakkını korumak için ne yaptınız?
İşte, Kobani’den 400 bin kişi geldi, biz 14 bin kişiyi muhafaza ediyoruz, 2
milyon kişi geldi, 500 bini… 1,5 milyon insan nerede, bunu soruyoruz. Bunu
sormak çarpıtmaksa bence çarpıtanın kim olduğu açıkça ortadadır. Kimseye
hakaret etmiyoruz, kimseye zulmetmiyoruz ama kimsenin hakaretine ve zulmüne de
maruz kaldığımızda tepkisiz kalacağımız anlamını da taşımasın. 
Teşekkür ederim.(HDP sıralarından alkışlar) 
BAŞKAN – Teşekkür ederiz Sayın Üçer. 
II.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2015 Yılı Merkezi Yönetim Bütçe Kanunu Tasarısı ile
Plan ve Bütçe Komisyonu Raporu (1/978) (S.Sayısı 656 ve 656’ya 1’inci Ek)
(Devam)
2.- 2013 Yılı Merkezi Yönetim Kesin Hesap Kanunu
Tasarısı, 2013 Yılı Merkezi Yönetim Kesin Hesap Kanunu Tasarısına İlişkin
Olarak Hazırlanan 2013 Yılı Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi, Merkezi Yönetim Kapsamındaki Kamu İdarelerine,
Sosyal Güvenlik Kurumlarına ve Diğer Kamu İdarelerine Ait Toplam 157 Adet
Denetim Raporunun Sunulduğuna İlişkin Sayıştay Başkanlığı Tezkeresi, 2013 Yılı
Dış Denetim Genel Değerlendirme Raporunun Sunulduğuna İlişkin Sayıştay
Başkanlığı Tezkeresi, 2013 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657) (Devam)

BAŞKAN – Şahsı adına Diyarbakır Milletvekili Cuma
İçten. 
Buyurunuz Sayın
İçten. (AK PARTİ sıralarından alkışlar)
CUMA İÇTEN (Diyarbakır) – Sayın Başkan, değerli
milletvekilleri; AK PARTİ’den seçilip tuzluk olan vekiller, Meclisten aldıkları
maaşın hakkını verip çalışmaları gerekirken memleketi karıştırmakla meşguller.
Onları protesto etmek için Meclis kürsüsüne boş bir tuzluk koyuyorum.
(Diyarbakır Milletvekili Cuma İçten tarafından
kürsüye tuzluk bırakılması) 
CUMA İÇTEN (Devamla) – Bütçemiz, kulakları
duymayan, gözleri görmeyen, kalpleri mühürlü olanların anlayamayacağı, hesap
yapamayacağı, kafalarının alamayacağı bir bütçedir. 2015 yılı bütçesi, insanlık
onurunun özgürlük mücadelesini veren ak kadroların dünya coğrafyasına insanlık
dersini verdiği bir bütçedir. Bu bütçeyi ancak yüreğinde, kalbinde, bakışında
insanlık sevgisini yaşatanlar görür. Bu bütçe, Filistin’den Arakan’a,
Myanmar’dan Suriye’ye, Mısır’dan Doğu Türkistan’a tüm mazlumların hesabının bir
bir sorulduğu bir bütçedir. 
Bütçemiz, Suriye’de zalim Esed tarafından
katledilen Kürtlerin, mazlumların hesabının sorulduğu bir bütçedir. Bütçemiz, 2
milyon mültecinin üç yıldır bizler tarafından misafir edildiği, din, dil, ırk
ve mezhep ayrımı yapmadan mazlumlara kucak açan bir bütçedir.
Bu bütçede yürek var yürek, kalp var kalp, adamlık
var adamlık.
HAYDAR AKAR (Kocaeli) – Bütçede tuz var, tuz.
CUMA İÇTEN (Devamla) – Bu bütçede Fatih Sultan
Mehmet’in bakışı, Selâhaddin-i Eyyûbî El Kurdi’nin cesareti, Halîd Bin Velîd’in
yüreği, Mevlâna’nın kucaklaması, Pir Sultan Abdal’ın Hak Muhammed Ali inancı,
Yunus Emre’nin aşkı, Cahit Sıtkı Tarancı’nın memleket hayali, Sezai Karakoç’un
ahlaki, derin düşünceleri var; anlamazlar tabii. 
AYKAN ERDEMİR (Bursa) – Tevfik Fikret’in “Han-ı
Yağma”sı var.
CUMA İÇTEN
(Devamla) – Bu bütçede terör, silahlar, kan, gözyaşı, ötekileştirmeler yok. Bu
bütçede, Pensilvanya’da patronların kucağında oturup otuz yıldır akan kardeş
kanından beslenen Haşhaşilerle mücadele, Haşhaşilerin PKK’yla birlikte imza
attığı faili meçhul cinayetlerin hesabı var; anlamazsınız ama. 
ERKAN AKÇAY
(Manisa) – Yarınız Haşhaşi sizin.
HAYDAR AKAR
(Kocaeli) – Sen on iki senedir anlamamışsın da… 
CUMA İÇTEN
(Devamla) – Bu bütçe, özgürlük mücadelesini verenlerin, ülkeyi geçmişe mahkûm
etmek isteyenlere hesap sorduğu bir bütçedir. 
Bu bütçe,
ecdadını Osmanlı olarak gören ve bundan gurur duyanların, tarihe tekrar imza
atmak için gece gündüz çalışanların, ecdatlarını Marksistler olarak görenlere
hesap sorduğu bir bütçedir. 
Değerlerimize,
kültürümüze, tarihimize sahip çıkanların, Osmanlıdan rahatsızlık duyanlara…
HAYDAR AKAR
(Kocaeli) – Bu bütçe, 700 milyarlık saat takanların…
CUMA İÇTEN
(Devamla) – …dedelerini katledenlerin yolundan gidenlere hesap sorduğu bir
bütçedir. Rahatsız olmayın.
HAYDAR AKAR
(Kocaeli) – Bu bütçe, odalarında para sayma makinesi bulunduranların…
CUMA İÇTEN
(Devamla) – Bu bütçe, “Allahu ekber” diyerek ezan sesiyle güne başlayanların,
“Bismillahirrahmanirrahim” deyip besmeleyle iş yerlerini açanların, sadaka ve
duayla hayata bakanların, “Komşum açken ben nasıl tok yatarım.” diyenlerin,
“Bana dokunmayan yılan bin yıl yaşasın.” diyenlere hesap sorduğu bir bütçedir.
Bütçemiz, Kürt
ve Türk Baasçılarına, ülkeyi sadece doğudan ve batıdan ibaret görenlere, din ve
dil milliyetçiliği yapanlara hesap sorduğu bir bütçedir.
ERKAN AKÇAY
(Manisa) – Sen yapıyorsun işte.
CUMA İÇTEN
(Devamla) – Ey ABD’deki bin küsur Beyaz Sarayı görmeyenler, Almanya’nın
istihbarat binasına harcanan 1,3 milyar euroyu görmeyenler…
HAYDAR AKAR
(Kocaeli) – Var onların parası, senin neyin var. Sen borçla aldın. Sen de
kazan, sen de harca.
CUMA İÇTEN
(Devamla) – …Gezi zekâlıların bu ülkeye verdiği 120 milyar zararı görmeyenler,
nükleer santralleri, duble yolları, Marmarayı, üçüncü köprüyü…
HAYDAR AKAR
(Kocaeli) – Kasaları görmeyenler, saatleri görmeyenler...
CUMA İÇTEN
(Devamla) – …üniversiteleri, hava alanlarını, barajları görmeyen körler,
unutmayın, millet sizi görüyor.
HAYDAR AKAR
(Kocaeli) – Elbise askılarını, ayakkabı kutularını görmeyenler...
ALİ SARIBAŞ
(Çanakkale) – Millet sizi görüyor, sizi.
CUMA İÇTEN
(Devamla) – Biz gücümüzü makamlardan ve saraylardan değil, Allah’tan ve
milletten alırız.
HAYDAR AKAR
(Kocaeli) – Çikolata kutularını görmeyenler…
CUMA İÇTEN
(Devamla) – Güçsüzler ve korkaklar, güçlerini makamlardan ve saraylardan
alırlar. Dolayısıyla, saraylardan korkanlar makamda değişecek olanlardır.
Nefsini ayaklar altına alanlar makamlara ve saraylara şeref verirler…
HAYDAR AKAR
(Kocaeli) – Doğru söylüyorsun.
ALİ SARIBAŞ
(Çanakkale) – Çok doğru söylüyorsun. 
HAYDAR AKAR
(Kocaeli) – Bravo(!) Bravo(!)
CUMA İÇTEN
(Devamla) – …Sayın Cumhurbaşkanımız ve Sayın Başbakanımız gibi.
Mesele,
makamlardan şeref alanların makama şeref vermelerini çekememesi ve
kabullenmemesidir. (CHP sıralarından gürültüler)
ALİ SARIBAŞ
(Çanakkale) – Devam et.
CUMA İÇTEN
(Devamla) – Mesele, kıskançlıktır, adam olmamaktır, adam. Mesele, ülkenin
büyümesini hazmedememektir. 
HAYDAR AKAR
(Kocaeli) – Mesele, hırsızlara göz yummamaktır! Adamlık, hırsızlığa izin
vermemektir! 
CUMA İÇTEN
(Devamla) - Mesele, millet tercihine saygı göstermemektir. Mesele, Osmanlıyı
ecdat görmemendir. 
HAYDAR AKAR
(Kocaeli) – Görmem tabii. 
CUMA İÇTEN
(Devamla) - Kısaca, mesele saray değil, misyon ve vizyon sahibi olmaktır. 
UĞUR BAYRAKTUTAN
(Artvin) – Atatürk’ü ağzına al, Atatürk’ü! 
CUMA İÇTEN
(Devamla) - Asıl mesele ne biliyor musunuz arkadaşlar? Seçilmişlerin iktidar
olmasıdır. 
2015 bütçemizin
yeni Türkiye’ye, yeni bir medeniyete hayırlar getirmesini diler, saygılar
sunuyorum. (AK PARTİ sıralarından alkışlar)
BAŞKAN –
Teşekkür ediyoruz Sayın İçten.
HASİP KAPLAN
(Şırnak) – Sayın Başkan, İç Tüzük gereği…
BAŞKAN - Sayın
milletvekilleri, bir konuya açıklık getirmek istiyorum.
AYKAN ERDEMİR
(Bursa) – Sayın Başkan, Beyaz Saray’da yalnızca 132 oda var. 
BAŞKAN – Bir
dakika Sayın Erdemir, bir şey söylemek istiyorum müsaade ederseniz.
Burada, hepiniz
biliyorsunuz ki kürsü masuniyeti vardır. Kürsüde herkes kaba ve yaralayıcı söz
söylememek şartıyla bütün eleştirileri yapabilir. Ama lütfen, bu çatı altında
milletvekillerinin tuzluğa benzetilmesini, böyle bir yakıştırmayı kabul
edemeyiz. Bunu, doğrusu, uygun bulmadığımı belirtiyorum yani burada bütün
milletvekillerine karşı yapılmış bir saygısızlık olarak niteliyorum. Lütfen,
dikkat etmenizi rica edeceğim. Onu kaldırınız lütfen. 
ERKAN AKÇAY
(Manisa) – Kendisine iade etsinler efendim.
BAŞKAN – Şimdi
soru-cevap bölümüne geçiyoruz. 
Sayın Akar…
HAYDAR AKAR
(Kocaeli) – Sayın Bakan, emeklilikte vatandaşlarımız birçok problemle
uğraşırken ağır yaşam koşullarına itilen bir de emeklilikte yaşa takılanlar
mevcut. Ayrıca bir de yaşını doldurup prim günü sayısı eksikliği nedeniyle
emekli olamayanlar var. Kademeli geçiş ve kademeli yaş koşulu uygulamasıyla
1999 yılından önce işe başlayanların emekli olma yaşı üç ila on yıl arasında
uzatılmıştır. Bu anlamda, işe başladığı tarihteki haklara göre çok sayıda
vatandaşımız emekliliğe hak kazanmış olmalarına rağmen yaş koşulu nedeniyle
emekli olamıyor ya da işsiz ise emekli maaşı alamıyor. Bu mağduriyetlerin
giderilmesi için bir çabanız, çalışmanız olacak mı yeni yasama döneminde?
BAŞKAN –
Teşekkür ederiz Sayın Akar.
Sayın Akova…
AYŞE NEDRET
AKOVA (Balıkesir) - Teşekkür ediyorum Sayın Başkan.
Yarbay Ali
Tatar’ı ölüm yıl dönümünü de saygıyla anıyorum. Bugün de ölüm yıl dönümü nedeniyle
bir hayır olduğunu biliyorum. Türk Silahlı Kuvvetlerinin çok değerli bir
subayının yalan, iftira ve baskıyla intihara sürüklenmesi iktidarın büyük
ayıbıdır. Dün Ergenekon’un savcısı olanların bugün demokrat kesilmeleri büyük
çelişkidir. Kuddusi Okkır, Ali Tatar, Murat Özenalp sahte belgeler düzenlenip
bizzat hakları yenilerek ölüme sürüklenmişlerdir. Ali Tatar’ı ölüme götüren
süreç, AKP’nin baskıcı süreci sonunda olmuştur. Hukuksuz Ergenekon davasına
bulaştırılmak istenen Yarbay Ali Tatar ve bu davalar yüzünden ölenler için
şimdi nasıl bir vicdan ve adalet muhasebesi yapılmaktadır? İktidar, bu hukuksuz
davalarla birçok insanın ve Türk Silahlı Kuvvetlerinin zayıflamasına, darbe
almasına neden olmuştur. Bugün yol arkadaşlarıyla kavga çıkınca geçmişte “derin”
dedikleri her şeyin sahte olduğu söyleniyor. Sahte delillerle yıllardır hapiste
yatan aydın, asker, gazeteci, doktor, birçok vatandaşımızın hesabını kim
verecektir?
Teşekkür ederim.

BAŞKAN –
Teşekkür ederiz Sayın Akova. 
Sayın Kuşoğlu…
BÜLENT KUŞOĞLU
(Ankara) – Teşekkür ederim Sayın Başkan. 
Sayın Bakan,
deminki sorumu, ikinci sorumu tekrarlayacağım. Bu 2013 kesin hesabı başlangıçta
397 gider, 362 de gelir olmak üzere bir bütçe yapılmış, 34 de açık vardı ama
sonuçta bu bütçe açığı 19 küsur milyara geldi. Bu 38 milyarlık yedek ödenekleri
de, Sayıştayın raporunda belirttiği yedek ödenekleri de katınca 38 milyarlık, 9
küsurluk ödenek üstü harcamayı da katınca nasıl bir bütçe oluşurdu, nasıl bir
açık söz konusu olurdu? Bunu uzmanlara yaptırabilir misiniz lütfen bu
çalışmayı? 
Teşekkür ederim.

BAŞKAN –
Teşekkür ederiz Sayın Kuşoğlu. 
Sayın
Bayraktutan…
UĞUR BAYRAKTUTAN
(Artvin) – Teşekkür ediyorum Sayın Başkan. 
Sayın Bakan,
Türkiye ile Gürcistan iki dost ülke birbirine. Özellikle benim seçim bölgemde
de Sarp Sınır Kapısı iki ülke arasındaki dostluğu pekiştiriyor. Şimdi, Türkiye
dünyanın en büyük 20 ekonomisinden biri, hep gururla bahsediyoruz. Gürcistan
ile Türkiye’yi karşılaştırdığımız zaman, hem gayrisafi millî hasıla açısından
hem kişi başına düşen millî gelir açısından büyük bir uçurum var. Bütün bunlara
rağmen –ben hukuk fakültesi mezunuyum, hukukçuyum ama ekonomi dersim iyi
değildi, sizden bilgilenmek istiyorum- 2000 yılında bir Türk vatandaşı Sarp
Sınır Kapısı’ndan Gürcistan’a geçtiği zaman 100 lira veriyordu, onların para
biriminden 120 lari alıyordu Sayın Bakan. Yani, onların para birimi laridir,
120 lari alıyordu. Şimdi, aynı Türk vatandaşı, Gürcistan Kapısı’ndan geçiyor,
100 lira veriyor 79 lari alıyor. Madem biz dünyanın en büyük ekonomisiyiz, en
büyük ekonomilerden bir tanesiyiz -Gürcistan’da da ekonomi filan yok, sanayi
ülkesi falan değil- niye bizim paramız değer kaybediyor Sayın Bakanım? Yani
bunu bir açıklarsanız, ben de gerçekten bilgilenir, Artvin’e döndüğüm zaman
hemşehrilerime, yurttaşlarıma “Bundan dolayı oluyormuş.” derim, ben de onları
ikna ederim Sayın Bakanım.
Teşekkür
ediyorum.
BAŞKAN –
Teşekkür ederiz Sayın Bayraktutan.
Sayın Erdemir…
AYKAN ERDEMİR
(Bursa) – Teşekkür ederim Sayın Başkan. 
Sayın Bakanım,
dünyanın en değerli 500 markası içinde ne yazık ki Türkiye’nin tek bir markası
yok. İlk 500’de Malezya’nın 1, Suudi Arabistan’ın 2, Brezilya’nın 5,
Hindistan’ın 6 markası var, Türkiye’nin ise 0. Türkiye’nin en değerli 100
markasının değerlerinin toplamı ne yazık ki bir Toyota etmiyor, bir Coca-Cola
etmiyor. On yılda on dünya markası oluşturmayı hedefleyen TURQUALITY programı,
ne yazık ki 2004’ten bugüne tek bir markamızı ilk 500’e sokamadı. 
Sayın Bakanım,
Hükûmetiniz, dünya markası üretecek ekosistemi neden başaramadı? Nerede yetersiz
kaldığınızı düşünüyorsunuz? Bugün geri dönseniz neyi farklı yapardınız?
Teşekkür ederim.
BAŞKAN –
Teşekkür ederiz Sayın Erdemir.
Buyurunuz Sayın
Bakan.
MALİYE BAKANI
MEHMET ŞİMŞEK (Batman) – Teşekkür ediyorum Sayın Başkan.
Sayın Akar,
tabii ki, takdir edersiniz ki emekli olmak için iki koşulu yerine getirmek
lazım, yani yasalarımız onu gerektiriyor. Bir, prim gün sayısını
dolduracaksınız; iki, yaşı tutturacaksınız. Yaş, bütün dünyada çok temel,
emekliliğin ön koşuludur. Dün de hatırlarsanız yine değinmiştim, yanlış
hatırlamıyorsam, OECD’deki 34 ülkenin 30’unda 65 yaş ve üstü diye hatırlıyorum,
sadece birkaç ülkede 3 veya 4 ülkede, 60-65 arasıdır. Onun altında emekliliğe
izin veren tek ülke hâlâ sadece ve sadece Türkiye’dir. 
HAYDAR AKAR
(Kocaeli) – Ama yaşam koşulları garanti altına alınmıştır, onu da söyleyin.
MALİYE BAKANI MEHMET ŞİMŞEK (Batman) – Buna rağmen,
yaşa takılan meselesi diye bir mesele konuşuluyor. Dolayısıyla, hazır sosyal
güvenlik sistemi bu kadar büyük bir açıkla, büyük bir finansman açığıyla karşı
karşıyayken bu hususta herhangi bir düzenlemeyi ben doğru görmüyorum.
Sayın Akova, tabii ki aydınlarımıza, askerlerimize,
gazetecilerimize kim zulüm yaptıysa mutlaka hesabını vermelidir.
AYŞE NEDRET AKOVA (Balıkesir) – Sayın Bakanım, bir
de milletvekillerimiz var biliyorsunuz.
MALİYE BAKANI MEHMET ŞİMŞEK (Batman) –
Milletvekillerimiz de dâhil olmak üzere.
Sayın Kuşoğlu, şimdi, yedek ödeneğin olması harcama
artışı anlamına gelmiyor. Şimdi, şöyle bir şey, Plan ve Bütçe Komisyonunda da
çok detaylı bir şekilde rakamları da verdim, açıkladım, burada da açıklamaya
çalıştım. Bakın, yıl içerisinde kanun değişti. Kanundan dolayı bir bakanlığın
ödeneğini başka bakanlığa sorumluluk değiştiği için aktarmak zorunda kaldım.
Şimdi, bunu yaparken bütçe kanunu yetki veriyor ama nasıl veriyor? Diyor ki:
“Önce yedeğe alacaksın, ondan sonra o bakanlığa alacaksın.” Dolayısıyla,
yedekteki bu büyük rakamlar aslında, yani bir harcamayı ifade etmiyor. Zaten
bütçe üstü bir harcama olsaydı, takdir edersiniz ki, ne olurdu? Bütçe açığının
fazla olması lazım. Haydi diyelim ki, bütçe açığı düşük kaldı -çünkü gelirler
yüksek kaldı- oradaki tamamlayıcı ödenek anlamında ve bütçe üzeri harcamadaki
tek kalem, en önemli kalem yatırım harcamalarıdır. Bunların tamamının
detaylarını ben verdim, Sayıştay denetimine tabidir. Ha, şöyle, sizin arzunuzu
da ben saygıyla karşılıyorum. Yani, bu Hükûmet bu yetkileri almasa bu bütçe
kanunuyla -ki 2015’te de bütçe kanunu o şekilde geçti- onun yerine buraya
gelse, ek bütçe getirse tabii ki bu da bir yöntem ama dediğim gibi, yani
yaptığımızın tamamı bütçe kanununa uygundur, tamamen verilen yetkiler
çerçevesinde yapılmıştır, her bir kuruşu Sayıştay denetimine tabidir, bunu
sizler de çok iyi biliyorsunuz.
Gürcistan, dost
bir ülke tabii ki. Şöyle bir düşünelim nasıl açıklayacağınızı. Bakın, 2000
yılının başına bir gidin, 1999, 2000’e bir gidin, Avrupa, hatırlarsanız, avroya
geçti. O zamanlar neredeyse dolar/avro kuru bir ara 1’in de altına indi ama 1
varsayın, bir an için 1. Bir ara hatırlarsanız 1,37’ler; 1,4’lere doğru çıktı.
Yani, koskocaman Amerikan ekonomisi dünyanın en büyük ekonomisi dolar, avroya
karşı neredeyse pariteden yaklaşık yüzde 30-40 bir anlamda değer kaybetmiş;
değil mi? Büyüklük ile para biriminin değer kazanması, değer kaybetmesi
arasında bir korolasyan kurmak zordur, daha çok o dönemde öngörülen ekonomik
performansla ilişkilidir, faiz farklarıyla ilişkilidir, risk primiyle
ilişkilidir hatta politikayla ilişkilidir. Mesela, Japonlar şu anda bol bol
para basıp Japon Yeninin değer kaybetmesi için çabalıyorlar, enflasyonu
yaratmak için çabalıyorlar. Buna da abenomiks diyorlar. Belki yakından takip
eden arkadaşlarımız vardır. Ona rağmen, maalesef Japonya işte gördüğünüz gibi
hâlâ bu durumda. 
Sayın Erdemir,
marka konusu hakikaten çok önemli bir konu çünkü marka olunca kâr marjınız
yüksek oluyor, daha çok para kazanıyorsunuz, bu her yerde böyledir. 
Türkiye’de
tabii, bu beşeri sermayenin kalitesiyle ilişkilidir. Bu, ekosistemle ilişkili,
sermaye piyasasının derinleşmesiyle ilgili. Keşke, diyelim ki melek yatırımcı
konseptini 2003’te getirseydik, bugün daha çok işler olsaydı, örnek olarak,
geriye dönüp bakıp… Örneğin, girişim sermayesi hususunda keşke çok önceden… Ama
bütün bu teşvikler geldi, getirdik ama son birkaç yılda oldu. Piyasaların
derinleşmesi zaman alıyor. Bu, bir kültür meselesi aynı zamanda. Bu, aynı
zamanda, dediğim gibi, bizim AR-GE yapma tarzımızla ilişkilidir. Aslında, AR-GE
harcamalarını devlet bayağı yapıyor fakat bu, maalesef arzulanan sonuçları
henüz doğuramadı. 
(Mikrofon
otomatik cihaz tarafından kapatıldı) 
BAŞKAN –
Soruları cevapladınız mı efendim? Yoksa… 
MALİYE BAKANI
MEHMET ŞİMŞEK (Batman) – Bir dakika daha verirseniz… 
BAŞKAN – Bir
dakika daha… 
Buyurunuz
efendim. 
MALİYE BAKANI
MEHMET ŞİMŞEK (Batman) – Dolayısıyla, aslında AR-GE harcamalarımız devletin
yaptığı AR-GE harcamasının millî gelire oranı Avrupa’dan çok uzak değil.
Şirketlerimizin…
HAYDAR AKAR
(Kocaeli) – Yapmayın Sayın Bakan. 
MALİYE BAKANI
MEHMET ŞİMŞEK (Batman) – Değil arkadaşlar. 
Bakın, devletten
bahsediyorum, ülkeden bahsetmiyorum, kamudan bahsediyorum yani ne söylediğimi
biliyorum. 
Bizim özel
sektörü AR-GE’ye daha çok teşvik etmemiz lazım ve o AR-GE’nin sadece “AR”
kısmını değil “GE” kısmının da yani geliştirme kısmının çoğalması lazım. Bu
konuda yoğun çabalar var. Biraz zaman gerekiyor. Bence, Türk Hava Yolları artık
önemli bir marka hâline geldi. Belki ilk 100’de değil, ilk 500’de değil ama
gerçekten, önümüzdeki sene muhtemelen Avrupa’nın en büyük taşıyıcısı hâline
gelecek ve kalite açısından da son üç dört yılda en iyi hava yolu şirketi
seçiliyor. Ben inanıyorum ki o noktaya doğru gideceğiz.
TURKCELL, yani
isim vermek belki doğru değil, pardon, yani isimlere girdim ama… Yani sonuçta,
yavaş yavaş bazı Türk firmaları hakikaten dünya liginde önemli noktalara geliyorlar,
üniversiteler de geliyor. Başaracağız inşallah.
BAŞKAN –
Teşekkür ederiz Sayın Bakan.
4’üncü maddeyi
oylarınıza sunuyorum: Kabul edenler... Kabul etmeyenler... 4’üncü madde kabul
edilmiştir.
Saat 17.00’ye
kadar ara veriyorum.
Kapanma Saati : 16.48 
ÜÇÜNCÜ OTURUM
Açılma Saati:
17.04 
BAŞKAN: Başkan Vekili
Şükran Güldal MUMCU
KÂTİP ÜYELER: Mine LÖK BEYAZ
(Diyarbakır), Dilek YÜKSEL (Tokat)
----0----
BAŞKAN – Sayın
milletvekilleri, Türkiye Büyük Millet Meclisinin 36’ncı Birleşiminin Üçüncü
Oturumunu açıyorum.
2013 Yılı
Merkezi Yönetim Kesin Hesap Kanunu Tasarısı’nın görüşmelerine devam edeceğiz. 
Komisyon ve
Hükûmet yerinde.
Şimdi 5’inci
maddeyi okutuyorum:
Devlet borçları
MADDE 5- (1) Devlet borçlarına ilişkin cetvellerde gösterildiği
üzere 2013 yılı sonu itibarıyla;
a) 403.006.952.902,24 Türk Lirası orta
ve uzun vadeli Devlet iç borcu,
b) 184.013.011.787,62 Türk Lirası Devlet
dış borcu,
c) 31.213.830.915,26 Türk Lirası Hazine
garantili borç,
mevcuttur.
BAŞKAN –
Halkların Demokratik Partisi Grubu adına Şanlıurfa Milletvekili İbrahim Binici.
Buyurunuz Sayın
Binici.
HDP GRUBU ADINA
İBRAHİM BİNİCİ (Şanlıurfa) – Teşekkür ediyorum Sayın Başkan.
Sayın Başkan,
değerli milletvekilleri; 2013 Yılı Merkezi Yönetim Kesin Hesap Kanunu
Tasarısı’nın 5’inci maddesiyle ilgili söz almış bulunmaktayım. Genel Kurulu
saygıyla selamlıyorum. 
Değerli
milletvekilleri, bütçe görüşmelerinin neredeyse sonuna geldik. Günlerdir bu
kürsüde pek çok konuya değinildi, bütçeyle ilgili pek çok husus gündeme
getirildi. Ancak, kanımca, üzerinde daha fazla durmamız gerektiği hâlde eksik
bırakılan bir konu oldu. Bu da IŞİD çetelerinin vahşetinden kaçarak Şengal’den,
Kobani’den Türkiye’ye gelmiş olan sığınmacıların ihtiyaçlarına ilişkindir. 
3 Ağustos 2014
tarihi itibarıyla Şengal’de gerçekleştirilen katliam ve işgalden dolayı zorunlu
olarak Habur, Yekmal ve Roboski üzerinden Türkiye’ye giriş yapan Şengalli
Ezidilerin sayısının 30 bin civarında olduğu bilinmektedir. 15 Eylül itibarıyla
ise IŞİD saldırıları Kobani kantonu üzerinde yoğunlaşmış ve artan saldırılar
sonucu katliam tehlikesiyle yüz yüze gelen yaklaşık 200 bin Kobanili kantondan
ayrılmak zorunda kalarak Suruç üzerinden Türkiye’ye geçiş yapmıştır. Savaşa
bağlı olarak gerçekleşen zorunlu göç hareketi toplamda 230 bin civarı nüfusun
Kürt illerine yerleşmesiyle sonuçlanmıştır. Bölgedeki belediyelerimiz ve
duyarlı STÖ’ler yardım koordinasyon merkezleri oluşturarak sığınmacıların
ihtiyacını karşılamak adına tüm kaynaklarını seferber etmiş, yardım
çalışmalarının sistematize ve koordineli olarak ilerlemesi için gerekli çabayı
göstermiştir. Gıda, giysi, ilaç, barınma mekânı gibi en temel yaşamsal
ihtiyaçlar temin edilip göç eden halka sunulmuş, bu noktada Türkiye ve
uluslararası kamuoyuna yapılan duyarlılık çağrıları sonucunda yardım kuruluşları
da göç edenler için yardım sağlamıştır. Yine insani yardım kuruluşlarının
desteği ve bölgedeki koordinasyon merkezlerinin organize çalışmaları sonucunda
Nusaybin, Mardin, Kızıltepe, Batman, Siirt, Adıyaman, Viranşehir, Diyarbakır ve
Suruç’ta ortak yaşam alanları kurulmuş, Şengal'den ve Kobani'den gelenlerin
çadır kentler, mahalle ve köylerdeki uygun ev ve diğer alanlarda sağlıklı
koşullarda barındırılabilmesi sağlanmıştır. Ancak, bölge belediyeleri ve
gönüllü olarak yardım çalışmalarına katılan kurumlar dışında bölgeye göç eden
halklar için Hükûmetten yana uzun vadeli ve kapsamlı bir politika
üretilememiştir. İktidar sözcüleri mültecilere kucak açtıklarını ifade etse de
sivil toplum örgütlerinin hazırladığı raporlarda da ortaya konduğu üzere,
gelenlerin çok küçük bir kısmı AFAD kamplarında kalmaktadır. Şengal'den gelen
ve 7 ildeki merkezlerde kalan Ezidilerin sayısı toplam 20 binin üzerindeyken,
merkezî Hükûmetin sorumluluğundaki AFAD kampında yalnızca 2.840 Şengalli
bulunmaktadır. Benzer bir durum sayıları kat kat fazla olan Kobanili mülteciler
için de geçerlidir. 120 bin kadarı Suruç ve çevresinde olmak üzere 200 bine
yakın Kobanili Türkiye'ye göç ettiği hâlde yalnızca 6.120 tanesi AFAD
kamplarında kalmaktadır.
Üzerinde söz
aldığım 5’inci maddeyle, bütçede öngörülmeyen hizmetler için gerektiğinde
aktarma yapılmak üzere Maliye Bakanlığı bütçesinin ilgili tertiplerinde yedek
ödenek bulundurabileceği ve bu ödeneklerden aktarma yapmaya Maliye Bakanının
yetkili olduğu hüküm altına alınmaktadır. Değerli milletvekilleri, bu bağlamda, daha önce de partimizce defalarca dile
getirilen soruyu tekrar sormakta fayda var. Hükümetiniz, Kobani ve Şengal'den
göç eden 230 binden fazla kişi için ne kadar bütçe ayırmıştır? Hükümetinizin,
AFAD kampları dışında kalan Ezidi mültecilerin gıda, kışlık kıyafet, sağlık
malzemesi, hijyen kiti gibi temel ve acil ihtiyaçlarını karşılamaya yönelik
yardım çalışması bulunmakta mıdır acaba?
Hükümet,
belediyeleri ve yardım çalışmalarını yürüten duyarlı kurumları ihtiyaçların
karşılanması noktasında yalnız bırakmakta, koordinasyon çalışmalarını
yürütenlere ek bir ödenek aktarımı yapmamaktadır. Özellikle ilçe
belediyelerinin sınırlı kaynak ve yetkileri kış koşullarının da ağırlaşmasıyla
beraber mültecilerin ihtiyaçlarını karşılamaya yetmemektedir.
Bunlarla beraber
Hükûmetin bazı konulara da açıklık getirmesi gerekmektedir. Yurt dışı
kurumlarından gönderilen ayni ve nakdî yardımların AFAD kampları dışındaki
mültecilere ulaştırılamadığı yönünde pek çok iddia bulunmaktadır. En son
geçtiğimiz hafta basına da yansıyan bir habere değinmek istiyorum. Avrupa
Birliği tarafından Kobanili ve Şengalli mülteciler için kullanılmak üzere
Türkiye'ye gönderilen 20 milyon avro yani 58 milyon 354 bin Türk lirası savaş
mağdurlarına ulaştırılmamıştır. Avrupa Komisyonu yetkililerinin Güneydoğu
Anadolu Belediyeler Birliği tarafından hazırlanan rapora verdiği cevaptan
anlaşılan odur ki mağdurların barınma, yemek ve temel bakım hizmetleri için
Türkiye'ye 20 milyon avro tahsis edilmiş, Avrupa Birliği Türkiye Delegasyonu
Başkanı ve Avrupa Birliği Bakanı Sayın Volkan Bozkır da konudan haberdar
edilmiştir. Bu konuda Hükûmetin acilen konuyla ilgili bir açıklama yaparak
gelen 58 milyon 354 bin liralık yardımın nerede ve ne şekilde kullanıldığı
konusunda kamuoyunu bilgilendirmesi gerekmektedir. Yüz binlerce insan kış
soğuğuna direnir, binlerce bebek ve çocuk ağır şartlarda yaşam mücadelesi
verirken oldukça yüklü olan böylesi bir yardım miktarının kimler tarafından
harcandığı merak konusudur. Yalnızca AFAD kamplarında kalanların ihtiyaçları
için bu rakamın oldukça fazla olduğu görülmektedir.
Bir diğer nokta
ise yurt dışından gelen ayni yardımlarla ilgilidir. Suruç ve çevresinde 120 bin
civarında Kobanili kalmakta olduğu hâlde Şanlıurfa Büyükşehir Belediyesinin
Suruç'un köy ve mahallelerinde, ayrıca buradaki 5 çadır kentte kalanlara dair
neredeyse hiçbir desteği olmamaktadır. Buna ek olarak, yurt dışından gelen
büyük yardım tırlarını bir ilçe belediyesi olan Suruç Belediyesinin yetkisi
olmadığı için Büyükşehir Belediyesinin gümrükten aldığı ve AFAD dışında kalan
120 bine yakın mülteciye bu yardımların ulaştırılmadığı da bilinmektedir. Pek
çok uluslararası kurumun da devlet yetkilileriyle kurduğu temaslarda bölgede
mültecilerin kaldığı tek merkez AFAD kampıymış gibi oraya yönlendirildiği, diğerlerinin
koşullarından haberdar dahi edilmedikleri görülmüştür. Buna benzer başka bir
durumsa Almanya’dan gönderilen 3 tır dolusu yardımın Alman Konsolosluğunda
bekletilerek Dışişleri Bakanlığı tarafından AFAD kampına yönlendirilmeye
çalışılmasına ilişkindir.
Tüm bunlardan
anlaşılacağı üzere, siyasi iktidar Şengal ve Kobani'den gelenlere kucak
açmamış, aksine onları kaderine terk etmiştir. En son iki gün önce basına
yansıdığı üzere, mültecilere herhangi bir yardımda bulunmayan Hükûmet, bölgede
çalışan belediyelerin de işini zorlaştırmakta ve karşılarına birçok engel
çıkarmaktadır. Suruç Belediyesi tarafından mahalle ve köylerde kalan
Kobanililerin daha iyi şartlarda barınmasını sağlamak amacıyla yapımına
başlanan ve altyapı çalışmalarında neredeyse sona gelinen 10 bin kişilik çadır
kentin yapımı valilik tarafından durdurulmuştur. Valilik tarafından ilgililere
herhangi bir resmî yazıyla haber verilmemiş, çadır kente gelen polisler içeride
çalışan işçileri zorla çıkararak valiliğin çalışmaları durdurduğunu belirtmiştir.
Soğuk kış şartlarındaki en acil ihtiyaçlardan olan barınma ihtiyacını
karşılamak için yapılan çalışmaların önüne merkezî Hükûmetin temsilcisinin
karşı durması, tıpkı yardımların yalnızca AFAD kampına yönlendirilmesi gibi
kötü niyetli bir yaklaşımı ortaya koymaktadır. 
Hepinizi
saygıyla selamlıyorum. (HDP sıralarından alkışlar) 
BAŞKAN –
Teşekkür ederiz Sayın Binici. 
Milliyetçi
Hareket Partisi Grubu adına Manisa Milletvekili Erkan Akçay. 
Buyurunuz Sayın
Akçay. (MHP sıralarından alkışlar) 
MHP GRUBU ADINA
ERKAN AKÇAY (Manisa) – Sayın Başkan, değerli milletvekilleri; hepinizi saygıyla
selamlıyorum. 
Konuşmama başlamadan evvel… Bir önceki yaptığım
konuşmada bu Sayıştay raporlarıyla ilgili Sayın Nurettin Canikli’nin
konuşmalarına atfen dile getirdim ve daha sonra da şimdiki Ulaştırma,
Denizcilik ve Haberleşme Bakanı Sayın Lütfi Elvan’ın söylediği iddia edilen bir
cümleyi burada dile getirmiştim. Şimdi o cümleyi tekrarlamak istemiyorum ama
konunun açıklığa kavuşması bakımından söylüyorum. İddia şöyleydi: “Kanuna
aykırı davranabiliriz. Bizi bazen idare edin.” Sayıştay mensuplarına söylediği.
Bu konuşmadan sonra Sayın Ulaştırma Bakanı beni aradı ve böyle bir konuşmayı
yapmadığını çok açık ve kesin bir dille ifade etti. Ben de Sayın Bakanın bu
görüşüne itibar ediyorum ve böyle bir ifadede bulunmadığına inanıyorum. Kendisi
hukuki süreci de başlattığını ifade etti. İnşallah, Türkiye Büyük Millet
Meclisi Genel Kuruluna geldiğinde kendisi de bu konuda daha tafsilatlı bir
açıklama yapar. Bu konu tamam, bu şekilde anladık, yalnız Sayın Canikli’nin
sözleri geçen yıldan beri sürekli dile getirildi ve hâlâ ortada durmaktadır.
Sayın Elvan’ın bunu söylememiş olması Adalet ve Kalkınma Partisi iktidarının
Sayıştayla ilgili görüşünü ve tutumunu da değiştirmez, bizim görüşümüzü de
iktidarla ilgili olarak değiştirmemektedir.
Değerli
milletvekilleri, üzerinde durmak istediğim bir husus da ödenek üstü harcamalar.
5018 sayılı Kanun’un 20’nci maddesiyle genel veya kısmi seferberlik, savaş
ilanı veya Bakanlar Kurulu kararıyla askerî hazırlığın yapıldığı olağanüstü
hallerde Millî Savunma Bakanlığı, Jandarma Genel Komutanlığı ve Sahil Güvenlik
Komutanlığına başlangıç ödeneğinin yüzde on beşine kadar harcama yetkisi
verilmektedir. Yine, 5018
sayılı Kanun’da “Kamu idareleri, bütçelerinde yer alan ödeneklerin üzerinde
harcama yapamaz.”, “Bütçede yeterli ödeneği bulunmayan
işler için yüklenmeye girişilemez. Yüklenme süresi mali yılla sınırlıdır.” gibi
hükümler de mevcuttur. 
2013 yılında kanun hükümlerinin tam
tersi uygulamalar görülmüştür. Ödenek üstü giderler, genel ve özel bütçeli
idareler için toplamda 9 milyar 300 milyon lira olarak gerçekleşmiştir. Genel
bütçeli idareler için ödenek üstü giderlerin neredeyse tamamı Millî Eğitim
Bakanlığından kaynaklıdır. Genel bütçe kapsamındaki kamu idareleri için 9
milyar 284 milyondur ve Millî Eğitim Bakanlığı ödenek üstü gideri de 9 milyar
233 milyon Türk lirasıdır.
Ödenek üstü giderler, 2013 Yılı
Merkezi Yönetim Kesin Hesap Kanunu Tasarısı’nın 4’üncü maddesinin (3)’üncü
fıkrasındaki tamamlayıcı ödeneklerle ilgilidir. Buna göre bu harcamalar 5018
sayılı Kanun’un 20, 26, 31 ve 70’inci maddeleri ve 2013 Yılı Merkezi Yönetim
Bütçe Kanunu’nun 8’inci maddesi ve Kanun’a ekli (e) cetvelinin 49’uncu
maddesine göre Türkiye Büyük Millet Meclisinin takdirindedir. Uygulamada bu
durum, Meclisin sayısal çoğunluğunun bütçe hakkını zedelemesi anlamına
gelmektedir. Bu uygulama Türkiye Büyük Millet Meclisinin iradesini yok sayarak
“Ben yaptım oldu.” anlayışıyla harcama yapma hakkını kendinde görmektedir. 
Netice itibarıyla, diğer bir husus da
değerli milletvekilleri, yedek ödenek kullanımıyla ilgilidir. Hükûmetin yedek
ödenek uygulaması kanunu âdeta yok saymaktadır. 5018 sayılı Kanun’un “Yedek
ödenek” başlıklı 23’üncü maddesinde, yedek ödenek için genel bütçe ödeneklerinin
yüzde 2’sine kadar sınır konulmuştur. Yedek ödenek aktarmalarının tek sorumlusu
Maliye Bakanıdır. 
2013 yılı için baktığımızda, yedek ödenek için başlangıçta 948
milyon lira tespit ediliyor. Yedek ödenekten yapılan aktarmalar ise 35 milyar
900 milyon Türk lirasıdır. Üstelik bu tutarın 34,6 milyar lirası doğal olarak
Maliye Bakanlığı dışına yapılan aktarmalardır, diğer kurumlara yapılan
aktarmalardır. Öncelikle ifade etmek isterim ki bu rakam, 5018 sayılı Kanun
yüzde 2’sine kadar cevaz verirken genel bütçeli idarelerin yıl sonu toplam
ödeneğinin yüzde 8,8’ine denk gelmektedir. Dolayısıyla, Hükûmet burada kanuna
aykırı bir faaliyet içerisindedir. 
İkinci olarak, 5018 sayılı Kanun’a göre Maliye
Bakanı bu aktarmaların nerelere yapıldığını yılın bitimini takip eden on beş
gün içerisinde ilan etmelidir. Oysa 34,6 milyar liranın hangi kurumlara ve
ödenek kalemlerine aktarıldığı ısrarla açıklanmamaktadır. Bütçe ve Mali Kontrol
Genel Müdürlüğünün açıkladığı bilgiler sadece başlangıç ödeneği olan 948 milyon
lirayı içermektedir. Bunun dışında, 35 milyon Türk lirası nereden nereye
aktarıldı, nereye harcandı? Sayın Bakan bunları mutlaka açıklamak durumundadır
fakat görüyoruz ki bu aktarmaların nerelere yapıldığını açıklamaktan özellikle
imtina ediliyor. Burada hiç zihinleri karıştırmayalım, yapılan harcamaları
değil, aktarmaları soruyoruz. Harcamayı şu aşamada belki bilemeyebilirsiniz
ancak aktarma 1 lira dahi olsa bundan Maliye Bakanının haberdar olduğunu
biliyoruz. 
Komisyon
görüşmelerinde “Kamu kaynağı ile topluma sağlanan yararlar arasındaki ilişkiyi
güçlendiren, vatandaşa yönelik daha şeffaf ve anlaşılır bütçeler hazırlamayı
hedefliyoruz.” ifadesi dile getirildi. Tabii, bunlarda ne şeffaflık
görebiliyoruz ne de anlaşılır bir bütçe ortaya konulmuştur. Netice itibarıyla
denetim yok, şeffaflık yok, hesap verebilmek yok ve harcamalarda da
öngörülmeyen ve kanun dışı, mevzuata da aykırı artışlar var ve bunların da
hesabı verilemiyor. 
Bu düşüncelerle
konuşmama burada son veriyor, hepinize saygılar sunuyorum. (MHP ve CHP
sıralarından alkışlar) 
BAŞKAN –
Teşekkür ederiz Sayın Akçay. 
Cumhuriyet Halk
Partisi Grubu adına Hatay Milletvekili Refik Eryılmaz. 
Buyurunuz Sayın
Eryılmaz. (CHP sıralarından alkışlar)
CHP GRUBU ADINA
REFİK ERYILMAZ (Hatay) – Sayın Başkan, değerli milletvekilleri; görüşmekte
olduğumuz 2013 Yılı Merkezi Yönetim Kesin Hesap Kanunu Tasarısı’nın 5’inci
maddesi üzerinde Cumhuriyet Halk Partisi Grubu adına söz almış bulunuyorum. Bu
vesileyle yüce Meclisi saygıyla selamlıyorum.
Değerli
milletvekilleri, ben, maddenin içeriğine geçmeden önce hemen hemen her gün
karşılaştığımız Hükûmetin baskıcı uygulamalarıyla ilgili olarak son iki günde
yaşadığımız iki olayı sizlerle paylaşmak istiyorum. 
19 Aralık
1978’de başlayan ve 20 Aralık 1978 tarihine kadar devam eden ve doğrudan
Alevileri hedef alan Maraş katliamının üzerinden otuz altı yıl geçti.
Tarihimize kara bir leke olarak geçen Maraş katliamının yıl dönümünde AKP
Hükûmeti bir kez daha baskıcı yüzünü göstermiştir. Kahramanmaraş Valiliği,
Maraş olaylarının otuz altıncı yıl dönümü nedeniyle düzenlenecek her türlü
basın açıklaması, yürüyüş ve eylemlerin yasaklandığını bildirerek “Ülkede
katliam yapma özgürlüğü var, şehitlerinizi anma özgürlüğü yok.” mesajı
vermiştir. Türkiye, geçmişindeki bu utancı temizleyerek geleceğini aydınlatmak
zorundadır. Acılarla yüzleşmediğimiz sürece o acı bizi rahatsız etmeye devam
edecektir. Bizler, Maraş’ın toplumsal belleğimizde açtığı yarayı, demokrasiye,
insan hak ve özgürlüklerine, eşitliğe inanan kesimlerle sarabileceğimize
inanıyoruz. Katliamlarla yüzleşmenin ve gerçek faillerin bulunmasının
gerekliliğine inanıyor, Maraş’ın unutulması hâlinde farklı kimlik ve inançtan
her insanın can ve mal güvenliğine yönelik tehditlerin artacağı, devam
edeceğini görüyoruz. Tüm bu baskı ve yasaklamalara rağmen, Maraş katliamının
artık 36’ncı yıl dönümünde katilleri bir kez daha lanetliyor, katliamda şehit
olan insanlarımıza bir kez daha rahmet diliyorum.
İkinci bir olay
da dün yaşandı değerli milletvekilleri. Türkiye'nin değişik şehirlerinden
Ankara’ya Tandoğan Meydanı’na “Laik Eğitim ve Emeğe Saygı” adı altında bir
basın açıklaması, miting düzenlemek üzere gelen eğitim emekçilerine karşı
uygulanan baskı kesinlikle kabul edilecek cinsten değildi. Henüz basın
açıklamasına başlanmadan, henüz miting alanına gidilmeden, hiçbir uyarı
yapılmadan öğretmenlerin üzerinde polis aşırı bir şiddet kullanmış,
öğretmenlerimizin gözüne çok yakından gaz sıkılmış, coplanmış, bununla da
yetinilmemiş, 100 öğretmen arkadaşımız gözaltına alınmıştır. Dün biz de bu
olaylara tanık olduk. Bu, ülkemiz açısından, ülkemizin demokrasisi açısından
gerçekten kaygı verici bir durum. Aslında dün yaşadığımız bu olay AKP’nin
bundan sonra ülkede demokrasiyi nasıl işleteceği konusunda da bizlere önemli
ipuçları veriyor. 
Değerli
milletvekilleri, Türkiye’de son on iki yılda AKP iktidarında bütçelerin nasıl
hazırlandığını, kimlere hizmet ettiğini, kimlere neler sağladığını ve neler
sağlamadığını gayet iyi biliyoruz. AKP’nin on iki yıllık iktidarında hazırlanan
bu bütçelerin daha çok rant, yolsuzluk ve hukuksuzluk üzerine inşa edildiğini
biliyoruz. Peki, bu sonuca nasıl ulaştık? Geçen Sayın Genel Başkanımızın bütçe
görüşmeleriyle ilgili yaptığı konuşmada altını çizdiği bir tespit vardı, şunu
dedi: “Hükûmetin son on iki yılda yaptığı harcamalara baktığımız zaman, 1946
yılından iktidara geldiğiniz 2002 yılına kadar geçen elli altı yıllık dönemde
görev yapan bütün cumhuriyet hükûmetlerinin tamamından 1 trilyon dolar daha
fazla harcama yapılmıştır.” Yaptığınız bu devasa harcamaların da hesabını veremiyorsunuz.
Millî geliri artıran, ekonomiye katkı sunan, istihdam yaratacak bir tek yatırım
dahi gerçekleştirilmemiştir. 1946-2002 yılları arasında yani elli altı yılda
ortalama büyüme hızı yüzde 4,7 olarak gerçekleşmiştir. Ancak 2008 yılında kişi
başına millî gelir 10.444 dolar iken 2014 yılında da 10.537 dolar olarak
gerçekleşmiştir. Buna göre, beş yılda kişi başına düşen millî gelir sadece 93
dolar artmıştır. Buna karşılık, işsizlik oranına bakıyoruz, Temmuz 2013’te
yüzde 9,2’ye ve bu yılın temmuz ayında da yüzde 10,4’e yükseldiğini görüyoruz.
İktidarınız döneminde satılan kamu mallarını, fabrikaları, limanları,
arazileri, köprüleri, bunları hiç saymıyoruz.
Bütçenin
gerçekçi bir temele oturmadığı ve 2015 yılı bütçesinin şimdiden 21 milyar daha
açık vereceğinin tahmin edildiğini görüyoruz, tabii, her zaman olduğu gibi bu
hedef tutturulmayıp beklenenin aksine açık 50-60 milyar dolara ulaşmazsa.
Sürekli açık veren bir bütçe, büyüme hızındaki dengesizlikler, tüketime dayalı
ekonomi, bölgeler arası dengesizlik, gelir dağılımındaki korkunç uçurum,
kazançtan değil tüketimden vergi alma alışkanlığı, kronik enflasyon, işsizlik,
katlanan iç ve dış borçlar, kayıt dışı ekonominin korkunç düzeyi, kara delikler
ve bütçenin aslan payını alan militer harcamalar.
Değerli milletvekilleri,
Hükûmet Millî Eğitim Bakanlığı için ayırdığı bütçeyle övünüyor. Bakıyoruz,
ayrılan 62 milyar liralık bütçenin yüzde 78’inin personel harcamalarına
gideceğini görüyoruz. Geriye kalan yüzde 22’lik payla nitelikli bir eğitimin
verilmesinin mümkün olmadığı çok açık. Sırada atama bekleyen 300 bin öğretmenin
de olduğunu hesaplarsak bunun eğitim camiasına deva olmadığı açıktır. 
Dikkatinizi
çekmek istediğimiz bir diğer husus da 2015 bütçesinde artan askerî ve güvenlik
harcamaları. İçişleri ve Millî Savunma Bakanlıkları ile MİT, Jandarma ve
Emniyet Genel Müdürlüğüne toplam 51 milyar 883 milyon lira ödenek ayrılmıştır.
Örtülü ödeneği bilmediğimiz için onu hesaba katmıyoruz. Savunmaya ayrılan bu
bütçenin demokrasimizin hayrına olmadığı açıktır. Aksine, bu savunma bütçesinin
önemli bir bölümünün muhalif kesimleri baskı altına almak, sindirmek ve ezmek
için kullanılacağı açıktır. Anlaşılan o ki ayrılan bu paralar gaz bombası,
TOMA, cop, tazyikli su, gözaltı, şiddet, uzuv kaybı ve ölüm olarak halkımıza
geri dönecektir. Hatta, yakında uygulamaya sokulacak eğit-donat politikasıyla
birlikte Suriye’de savaşan terörist örgütlere bu savunma bütçesinden harcama
yapılacağını da rahatlıkla söyleyebiliriz. Ayrıca, yanlış Suriye politikası
nedeniyle son üç buçuk yılda bütçeden yapılan harcama 6 milyar dolar, uğranılan
ekonomik kayıpları da burada saymıyoruz. 
Ben son olarak
şunu ifade etmek istiyorum: Amerika Dışişleri Bakanlığı yetkililerinin yaptığı
bir açıklama var mart ayında eğit-donat politikasının devreye konulacağıyla
ilgili olarak. En son iki gün önce Dışişleri Bakanlığı bununla ilgili bir
açıklama yaptı ve eğit-donat politikasının mart ayından önce de uygulamaya
konulabileceğini ifade etti. Sorduk bakanlara: “Bu eğit-donat politikası nedir?
Kimi eğiteceksiniz, ne için eğiteceksiniz, neyle donatacaksınız, bunlar
kimlerdir ve nereye göndereceksiniz?” Basına sızan haberlerden şunu anlıyoruz:
AKP Hükûmeti üç buçuk yıldır uygulamış olduğu yanlış Suriye politikasının,
yanlış dış politikasının bu ülkeye getirdiği maliyetle yetinmemiş, şimdi
Suriye’den ve diğer ülkelerden getireceği radikal unsurları Türkiye’de eğitip,
silahlandırıp, donatıp komşu ülkelere savaşmaya gönderecektir. Ben buradan
Hükûmeti uyarıyorum, bu yaptığınız, bu aldığınız karar hem uluslararası ceza hukukuna
hem de Türk Ceza Kanunu’muz ve Terörle Mücadele Kanunu’muzun 7, 1, 3 ve 4’üncü
maddelerine açıkça aykırıdır. Burada bence Hükûmete bir komplo kuruluyor. Yarın
ileride… Hükûmet terör gruplarıyla iş birliği yapmıştır, dolayısıyla bu iş
birliğinden dolayı Uluslararası Ceza Mahkemesinde, Uluslararası Adalet
Divanında yargılanmayı dahi gerektirecek kadar tehlikeli bir işin içine girmiş
bulunmaktasınız. Bu konuda Hükûmeti uyarıyoruz ve kesinlikle böyle bir şeye
tevessül etmemelerini öneriyoruz. Bunun şakası yoktur, dolayısıyla biz
yıllardır zaten bu konuda uyarılarımızı yapıyoruz ama bizi dinlemiyorlar,
inşallah böyle bir hata yapılmaz.
Yüce Meclisi bu
vesileyle saygıyla selamlıyorum. 
Teşekkür
ediyorum. (CHP sıralarından alkışlar) 
BAŞKAN –
Teşekkür ederiz Sayın Eryılmaz.
Şahsı adına
Bursa Milletvekili Aykan Erdemir.
Buyurunuz Sayın
Erdemir. (CHP sıralarından alkışlar)
AYKAN ERDEMİR
(Bursa) – Sayın Başkan, değerli milletvekilleri; yüce Meclisi ve bizleri
ekranları başında izleyen değerli vatandaşlarımızı saygıyla selamlıyorum.
Dün, Türkiye
Cumhuriyeti ve Türkiye Büyük Millet Meclisi için tarihî bir gündü çünkü
Cumhuriyet tarihinde ilk defa âdeta faşist bir manifesto niteliğini taşıyan bir
konuşma bu kürsüden rahatlıkla dile getirilebildi. Ne yazık ki dün görev yapan
Meclis Başkan Vekilimiz Sayın Sadık Yakut, Anayasa’yı âdeta askıya alan ve
çoğunlukçu otoriter rejimi, despotik rejimi, tek adam rejimini ilan eden bu son
derece yakışıksız konuşmaya seyirci kaldı. Kuşkusuz düşünce ve ifade
özgürlüğüne büyük saygımız var. Kuşkusuz kürsü dokunulmazlığına büyük saygımız
var ama kimse kusura bakmasın demokrasiyi, temel hak ve özgürlükleri, hukukun
üstünlüğünü, güçler ayrılığını hedef alan faşizan siyasete saygımız yok. Kimse
kusura bakmasın, bir partinin diğer partiler üzerinde, bir toplum kesiminin
diğer bir toplum kesimi üzerinde, bir despotun vatandaşlar üzerinde baskı
kurmasını amaçlayan hezeyanlara saygımız yok. Sosyal demokratlar olarak Hitler
Almanyası’nda, Mussolini İtalyası’nda, Franco İspanyası’nda, Salazar Portekizi’nde
faşist rejimlere karşı duruşumuz ne olduysa Türkiye’deki faşizan duruşlara
karşı da aynı tavrı gösteririz. 
Hukuk fakültesi
mezunu olduğunu şaşkınlıkla öğrendiğimiz AKP’li bir vekil dün Genel Kurulda
parti yetkilileri tarafından kendisine verilen notları bitirdikten sonra
irticalen konuşmaya başladı ve gönlünden geçenleri, en samimi duygu ve
düşüncelerini açık yüreklilikle ifade etti. Bakın, AKP’li vekil itiraf
niteliğindeki hangi açıklamaları yapıyor: “Anayasa Mahkemesinin Türkiye Büyük
Millet Meclisi üzerindeki varlığını sorguluyorum.”
METİN KÜLÜNK
(İstanbul) – Sorgulayamaz mıyız?
AYKAN ERDEMİR
(Devamla) – “Sorguluyorum.” diyor, tanımıyor. Anayasa’yı değiştirebilirsiniz,
Anayasa Mahkemesini kaldırabilirsiniz ama Anayasa Mahkemesi görevdeyken onu yok
sayamazsanız. Bir milletvekili bu vesileyle Anayasa’yı ilga ediyor, ilga
etmekle de kalmıyor, orada da durmuyor, diyor ki: “Yargı sisteminin Hükûmet
üzerindeki soğuk vesayetini sorguluyorum.” Yani yargıdan bağımsız, âdeta
dokunulmazlığa sahip bir Hükûmet arzu ediyor ve akabinde de bir tek adam
diktasını inşa etmeye başlıyor, diyor ki: “Artık bundan sonra sorulmayanları
soracağız, sorgulanmayanları da sorgulayacağız, konuşulmayanları da
konuşacağız. Yakın zamanda tümüyle hizmete girecek olan Cumhurbaşkanlığı
sarayımız bu ülkenin, bu devletin merkezi ve kalbi olacaktır. Kimseye de
sormayacak, kimseden de izin mizin almayacak.” Yanlış anlaşılmamak için derdini
daha da açıklıkla ifade ediyor, diyor ki: “Devlet kendisine bir arazi üzerinde
bir bina yapıyor, bunu yargıya ve size soracak değil. Böyle devlet olmaz.
Devlet yönetmek çocuk oyuncağı değil, devletin bir iradesi var.” Bununla da
yetinmiyor. Asıl derdinin yalnızca kendi iktidarını kurmak değil, farklı
gördüğü, öteki gördüğü, hor gördüğü kesimleri baskı altına almak olduğunu,
kendisinden görmediklerine eziyet etmek olduğunu itiraf ediyor ve diyor ki:
“Rahatsız olacaksınız, bundan sonra çok daha fazla rahatsız olacaksınız. Siz
rahatsız olacaksınız ki millet rahat edecek.”
Yalnızca kendi
partililerini milletin üyesi görenler, diğer parti üyelerini, diğer siyasi
görüş sahiplerini milletin dışında görenler aslında bu ülkenin yegâne
bölücüleridir. Cumhuriyet Halk Partisine gönül verenler bu milletin evlatları
değil mi? Milliyetçi Hareket Partisine gönül verenler bu milletin evlatları
değil mi? Halkların Demokratik Partisine gönül verenler bu milletin evlatları
değil mi? Dünyanın en yüksek seçim barajı nedeniyle bu Mecliste temsil
edilemeyen partilere gönül verenler bu milletin evlatları değil mi? Bu ülkedeki
en büyük bölücü “millî irade” diye diye bu milleti ayrıştıranlar, bu milleti
bölenler, bu milleti ötekileştirenler. Bu ülkedeki en büyük bölücüler parti
devleti heveslileri. Bu ülkedeki en büyük bölücüler “Bizden olmayanlar
gayrimillîdir.” diyenler. Bu ülkedeki en büyük bölücüler farklı düşüneni,
eleştiri getireni milletin mensubu görmeyenler. Bu ülkenin tek bölücüleri
Anayasa’daki güçler ayrılığı ilkesini reddedenler, “Kimseye hesap vermeyiz.”
diyenler. Onlara İspanya’dan bir mesajım var: (…)(x)
Faşizme geçit yok. (CHP sıralarından alkışlar) 
BAŞKAN –
Teşekkür ederiz Sayın Erdemir. 
AHMET AYDIN
(Adıyaman) – Millet faşizmi ne zaman yaşadı? Millet faşizmin kimin tarafından
yaşatıldığını biliyor.
MEHMET ŞÜKRÜ
ERDİNÇ (Adana) – Sayın Başkan, sayın hatip dün yaptığım konuşma üzerine, dün
yapmış olduğum konuşmaları yanlış bir şekilde ifade etti. Bunu düzeltmek için
sataşmadan dolayı söz istiyorum. 
BAŞKAN – O
sözleri öyle söylemediğinizi mi söylemek istiyorsunuz?
AHMET AYDIN
(Adıyaman) – Farklı bir anlam yükledi. 
MEHMET ŞÜKRÜ
ERDİNÇ (Adana) – Farklı bir anlam yükledi efendim sözlerime. 
AYKAN ERDEMİR
(Bursa) – Hepsi tutanaktandı Sayın Başkan. 
BAŞKAN –
Tutanaklardan okudu ama…
AHMET AYDIN
(Adıyaman) – Yorum yaptı efendim, yorum. 
BAŞKAN –
Anlaşılamadı diye söylüyorsunuz. 
Buyurunuz Sayın
Erdinç. (AK PARTİ sıralarından alkışlar)
IV.- SATAŞMALARA İLİŞKİN KONUŞMALAR (Devam)
5.- Adana Milletvekili Mehmet Şükrü Erdinç'in, Bursa
Milletvekili Aykan Erdemir’in 2013 Yılı Merkezi Yönetim Kesin Hesap Kanunu
Tasarısı’nın 5’inci maddesi üzerinde şahsı adına yaptığı konuşması sırasında
şahsına sataşması nedeniyle konuşması

MEHMET ŞÜKRÜ
ERDİNÇ (Adana) – Teşekkür ediyorum Sayın Başkanım. 
Öncelikle,
hatibe teşekkür etmek lazım, dün burada yapmış olduğum konuşmanın bir kısmını
tekrar etme fırsatı tanıdı, teşekkür ediyorum. Ama, şunu söylemek lazım: Başta,
burada konuşma yaparken “AK PARTİ Grubu tarafından eline tutuşturulmuş metin.”
gibi bir ifadeyi açıkçası sizlere yakıştıramadım. Aslında, bu, sizin ifadeniz,
Cumhuriyet Halk Partisinin bizlere ve topluma bakış açısını da ortaya koyan bir
yaklaşım. Siz toplumu edilgen bir yapıyla görüyorsunuz, biz toplumu etken bir
hâlde görüyoruz. Biz toplumu özne görürken siz nesne olarak görüyorsunuz,
yaklaşım tarzınız bu. Biz bu tarzı, bu yaklaşımı asla kabul etmiyoruz. 
HAYDAR AKAR
(Kocaeli) – Nereden çıkardın bunu ya? Nereden çıkardın, nereden? Suçlarken adam
gibi suçla.
MEHMET ŞÜKRÜ
ERDİNÇ (Devamla) – Burada fikir hürriyetinden, burada düşünce hürriyetinden
bahsedenlerin dün yapmış olduğum konuşmayı tahammül sınırları içerisinde dahi
değerlendiremeyecek kadar tahammülsüz olmasını da sizlerin takdirine
bırakıyorum. 
Teşekkür
ediyorum. (AK PARTİ sıralarından alkışlar)
BAŞKAN –
Teşekkür ederiz Sayın Erdinç. 
AYKAN ERDEMİR
(Bursa) – Sayın Başkan…
BAŞKAN –
Buyurun.
AYKAN ERDEMİR
(Bursa) – Sayın Başkan, hem toplumu bir nesne olarak gördüğümüzü iddia etti hem
de tahammül sınırları içinde yaklaşmadığımızı iddia etti. Edilgen gördüğümüzü…
BAŞKAN – Size de
söz vereceğim Sayın Erdemir ama tekrar sataşmaya mahal vermeyiniz lütfen.
Buyurunuz. 
6.- Bursa Milletvekili Aykan Erdemir'in, Adana
Milletvekili Mehmet Şükrü Erdinç’in sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması

AYKAN ERDEMİR
(Bursa) – Teşekkür ederim Sayın Başkan. 
Değerli
milletvekilleri, öncelikle şunu ifade etmek istiyoruz: Yüce Meclisin kürsüsü
elbette kürsü dokunulmazlığıyla korunan bir kürsü. Yine aynı şekilde düşünce ve
ifade özgürlüğü de, bizlerin kutsal gördüğü ve çok sayıda partilimizin de bu
uğurda hayatını kaybettiği bir ilke, bir değer, bir inanç. Bu anlamda elbette
ki biz, hem kürsünün dokunulmazlığını hem de düşünce ve ifade özgürlüğünü
savunacağız ama bu demek değildir ki, bu demek değildir ki, bu kürsü başta
milletvekilleri olmak üzere Türkiye Cumhuriyeti vatandaşlarına, tehditvari
üslupla ifadeler kullanılabilecek bir kürsü olsun, bu yüce Meclisin
milletvekillerine bir anlamda gözdağı verilsin, bir anlamda “Sizin görüşünüzün
bir önemi yok, size soracak değiliz.” diyerek bu Meclisin otoritesi bizzat bir
milletvekili tarafından burada ortadan kaldırılsın.
Cumhuriyet Halk
Partisine yönelik çeşitli ithamlar var: “Toplumu nesne olarak görmek.” Kusura
bakmayın ama her kim ki insanlara baktığında nesne görüyorsa, aklına “nesne”
kavramı geliyorsa ben inanıyorum ki, işte asıl onlar hayata baktığında yalnızca
yeşil dolarlar gören, mavi eurolar görenlerdir. 
AHMET AYDIN
(Adıyaman) – Ne alakası var? Ne alakası var?
RAMAZAN CAN
(Kırıkkale) – Ya, ne alaka? Ne alaka?
AYKAN ERDEMİR
(Devamla) – Öyledir.
RAMAZAN CAN
(Kırıkkale) – Ne alaka?
ENGİN ALTAY
(Sinop) – Yahu, size söylemiyor kardeşim, insanı nesne olarak görene söylüyor. 
AYKAN ERDEMİR
(Devamla) – Hayatı nesneleştiriyorsanız eğer, hayata nesne olarak bakıyorsanız,
insanı düşününce aklınıza nesne geliyorsa elbette ki hayat sizin için
maddiyattan ibaret demektir. 
MEHMET ERDEM
(Aydın) – Ayıp ya!
AYKAN ERDEMİR
(Devamla) - Biz, burada, dikkat ettiyseniz, “temel hak ve özgürlükler” dedik,
“özgürlükçü demokrasi” dedik, “çoğulculuk” dedik. Eğer bunlar sizin aklınıza
nesne getirirse, eğer bunlar sizin aklınıza madde getirirse bilin ki Cumhuriyet
Halk Partisi nesnelerin, maddelerin siyasetini yapmıyor, değerlerin siyasetini
yapıyor, ilkelerin siyasetini yapıyor,
METİN KÜLÜNK
(İstanbul) – Hangi değerlerin, hangi ilkelerin? 
AYKAN ERDEMİR
(Devamla) – Özgürlüğün siyasetini yapıyor, demokrasinin siyasetini yapıyor. 
METİN KÜLÜNK
(İstanbul) – Dönüp tarihinize bir baksanıza, o ilkelerinizin tarihine bir
baksanıza… 
AYKAN ERDEMİR
(Devamla) - Bunları yapıyoruz.
METİN KÜLÜNK
(İstanbul) – O ilkelerin tarihine bir bakın, despotizmin, diktatörlüğün,
faşizmin dik âlâsını tarihinizde göreceksin, tarihinizde!
AYKAN ERDEMİR
(Devamla) - Çünkü İspanya’da olduğu gibi, Portekiz’de olduğu gibi, Almanya’da
olduğu gibi, İtalya’da olduğu gibi geçit vermeyeceğiz diyoruz, “…”(x)diyoruz.

METİN KÜLÜNK
(İstanbul) - Tek parti şeflik döneminde göreceksin onu!
AYKAN ERDEMİR
(Devamla) - Tek adam diktasına geçit yok, saraylara geçit yok, dalkavuklara
geçit yok. (CHP sıralarından alkışlar)
METİN KÜLÜNK
(İstanbul) – Onların hepsi sizin tarihinizde var! 
AYKAN ERDEMİR
(Devamla) - Bu ülke millet iradesiyle ama her bir vatandaşını eşit yurttaş
olarak gören, her bir vatandaşını kucaklayan, tek bir insanını dışlamayan,
ötekileştirmeyen bir millet iradesiyle yönetilecek. 
METİN KÜLÜNK
(İstanbul) – Opera ve balo salonlarında olanlar birinci sınıf, ayağı çarıklılar
ikinci sınıf!
AYKAN ERDEMİR
(Devamla) - O millet iradesinde bütün partilere yer var, her bir insana yer
var. Dışlamaya, ötekileştirmeye, horlamaya geçit yok. (CHP sıralarından
alkışlar) 
RAMAZAN CAN
(Kırıkkale) – Klişe; klişe sloganlarla konuşulmaz! 
BAŞKAN –
Teşekkür ederiz Sayın Erdemir. 
AHMET AYDIN
(Adıyaman) – Sayın Başkanım… 
BAŞKAN –
Buyurunuz Sayın Aydın. 
AHMET AYDIN
(Adıyaman) – Efendim, hatip konuşmasında tabii sataşmaya cevap vermek için
bizim grubu da ilzam ederek “Nesne olarak siz yeşil dolarları görüyorsunuz.”
dedi, başka birtakım haksız ithamlarda bulundu. 
ENGİN ALTAY
(Sinop) - “Siz” demedi. 
HAYDAR AKAR
(Kocaeli) – Öyle demedi. 
METİN KÜLÜNK
(İstanbul) – “Siz” dedi… “Siz” dedi… 
AYKAN ERDEMİR
(Bursa) – Tutanaklara bakalım. 
METİN KÜLÜNK
(İstanbul) – Hayır, “Siz” dedi Sayın Başkanım. 
BAŞKAN – Şimdi,
tabii, sayın milletvekilleri... 
ENGİN ALTAY
(Sinop) - Sayın Başkan, söz vermeden önce, takdir sizin, biraz önce de bir
iktidar partisi milletvekili burada “Osmanlıyı ecdat saymayanlar.” dedi. Şimdi
bize mi söyledi bunu? Söylemedi diye düşünüyorum. Bize söylese cevap veririm.
Bizim milletvekilimiz de kesinlikle iktidar partisi grubunu falan kastetmedi,
“İnsanı nesne görenin aklına dolar gelir.” dedi. Bir sataşma yoktur. Eğer varsa
ben de bir önceki hatibin aynı “Osmanlıyı ecdat görmeyenler.” sözünü kendime
alırım, ben de söz isterim. Aynı şey çünkü. 
BAŞKAN – Sayın
Altay, siz üstünüze alırsınız, almazsınız. Onlar üstlerine aldılar ve cevap
vermek istiyorlar, onu bilemeyiz, takdiri kendilerinin.
Buyurunuz Sayın
Aydın. (AK PARTİ sıralarından alkışlar)
Lütfen yeni
sataşmalara mahal vermeyiniz, çok rica ediyorum. 
7.- Adıyaman Milletvekili Ahmet Aydın'ın, Bursa
Milletvekili Aykan Erdemir’in sataşma nedeniyle yaptığı konuşması sırasında AK
PARTİ Grubuna sataşması nedeniyle konuşması

AHMET AYDIN
(Adıyaman) – Çok değerli arkadaşlar, tabii bu kürsüde özgürlükler adına,
demokrasi adına, ifade özgürlüğü bilhassa başta olmak üzere bütün bunlarla
ilgili en iyi konuşmaları millet yapmaya gayret gösteriyor. Özellikle de
arkadaşları dinliyoruz. Ama değerli arkadaşlar, ayinesi iştir kişinin lafına
bakılmaz. Kimin ne yaptığını, kimin faşizan bir tutum içerisinde olup olmadığı,
kimin bu milleti bütünleştirmeye çalıştığını, kimin birleştirmeye çalıştığını,
kimin bölmeye çalıştığını, kimin de ayrıştırmaya çalıştığını bu millet biliyor.
Hakem millettir, millettir. Siz konuşacaksınız, biz konuşacağız. Biz sadece
konuşanlardan değiliz, biz icraatlarımızla halkın huzuruna gidiyoruz. Halkın
her seferinde karşısına çıkıyoruz, “Ey halkım, yine seçim.” diyoruz. “Şöyle
tercihler var. Hangisini tercih ediyorsunuz?” diyoruz. 
HAYDAR AKAR
(Kocaeli) – Bir de değişik bir şey söyle Ahmet ya.
AHMET AYDIN
(Devamla) - Vatandaş tercihini yapıyor. Kararı millete bırakacağız. Ve bu
millet bugüne kadar hep doğru karar vermiştir. 
HAYDAR AKAR
(Kocaeli) – Zamanı gelince o vatandaş sana dersini verir merak etme.
AHMET AYDIN
(Devamla) - Bu millet bugüne kadar saygılı karar vermiştir ve kimin haklı olup
olmadığının da takdirini millet yapmıştır. Kim doğruyu söylüyor, kim yanlışı
söylüyor; kim ak, kim kara; bunu millet belirliyor, millete bunun müsaadesini
verelim.
Yine değerli
arkadaşlar, evet demokrasi dediniz ama -arkadaşımızın hakikaten konuşmasını
üzülerek söylüyorum- demokrasiyi içinize sindiremediğiniz belli. 
HAYDAR AKAR
(Kocaeli) – Ya, bu memlekete demokrasiyi biz getirdik Ahmet, bugün onun için
oradasın sen. Allah Allah, nasıl sindirmeyelim.
AHMET AYDIN
(Devamla) - Eğer sindirebilmiş olsaydınız, bu derece özgürlükçü, düşüncelerini
ifade eden bir arkadaşımızın, hele ki çok daha önceleri yapılan bir konuşmaya
kalkıp burada farklı anlamlar yükleyerek ifade edemezdiniz. Yani şimdi kalkacaksınız…
Değerli arkadaşlar, yani yeşil dolarları, yeşil markları, euroları kimin
götürdüğünü, kimin ne yaptığını bu millet bilir. Kusura bakmayın yani kalkıp
burada edebiyat yapmakla, kalkıp burada birtakım ithamlarla, birtakım mesnetsiz
iddialarla, hakaretlerle siyaset yapacaksanız bu millet sizi bu siyasetle
iktidar yapmaz. Proje üreteceksiniz. 
MUSA ÇAM (İzmir)
– Ona siz karar vermeyin, ona halk karar versin.
AHMET AYDIN
(Devamla) - Plan yapacaksınız, program yapacaksınız. Bu milletin hangi meselesine
çözüm getirdiniz Allah aşkına ya? 
MUSA ÇAM (İzmir)
– Onu biz söyleriz. Onu biz meydanlarda söyleriz.
AHMET AYDIN
(Devamla) – Bütçe konuşuluyor, “Şu şöyle dedi, bu böyle dedi, şu şunu yaptı,
bunu yaptı…” Siz ne yapıyorsunuz? 
MUSA ÇAM (İzmir)
– Sayın Başkan, onları biz meydanlarda söyleriz. 
AHMET AYDIN
(Devamla) – Sizin Türkiye’nin geleceğine dönük ufkunuz, vizyonunuz nedir? Biz
“2023” diyoruz, “2053” diyoruz, “2071” diyoruz, sizin yarına ilişkin bu millet
adına getirdiğiniz bir öneri var mı, bir proje var mı? 
HAYDAR AKAR
(Kocaeli) – Çok var, çok var. Dinlemiyorsun sen bizi galiba. Sen bizi
dinlemiyorsun galiba. 
AHMET AYDIN
(Devamla) – Ana muhalefet, o an ne varsa ona muhalefet. Ana muhalefet, o an ne
varsa, o an ne görüşülüyorsa ona muhalefet. Böyle muhalefet anlayışı olmaz. 
HAYDAR AKAR
(Kocaeli) – Sen bizi dinlemiyorsun galiba.
MUSA ÇAM (İzmir)
– Sizden mi öğreneceğiz? Muhalefet yapmayı sizden mi öğreneceğiz Sayın Başkan?
AHMET AYDIN
(Devamla) – Muhalefet de sorumlu hareket etmek durumunda, muhalefet de
sağduyulu hareket etmek durumunda. 
Ve yine, asıl
bölücü kim biliyor musunuz? 
HAYDAR AKAR
(Kocaeli) – Asıl bölücü, Reyhanlı’da 52 vatandaşa “Sünni vatandaşımız ölmüş.”
diyen.
AHMET AYDIN
(Devamla) – Asıl bölücü, bu milletin karşısında olanlarla paralel hareket
edenlerdir, milletin iradesini gasbetmeye çalışanlarla beraber olanlardır. (AK
PARTİ sıralarından alkışlar) 
(Mikrofon
otomatik cihaz tarafından kapatıldı) 
MUSA ÇAM (İzmir)
– Seçim barajını değiştirelim. Siz gasbediyorsunuz, siz. 
AHMET AYDIN (Devamla)
– Lafım o hocayadır, kim üzerine alırsa alsın. (AK PARTİ sıralarından alkışlar)

BAŞKAN –
Teşekkür ederiz Sayın Aydın.
Buyurunuz Sayın
Altay. 
HAYDAR AKAR
(Kocaeli) – Asıl bölücü, Reza’nın gümrükleme işlemlerini yapanlar. 
ENGİN ALTAY
(Sinop) – Sayın hatip grubumuzu kastederek, demokrasiyi içimize
sindiremediğimizi söyleyerek çok aleni bir sataşmada bulundu.
BAŞKAN –
Buyurunuz Sayın Altay.
Demin sayın
vekillerimizden rica ettim “Yeni bir sataşmaya mahal vermeyiniz.” diye ama... 
ADİL ZOZANİ
(Hakkâri) – Vekillerin hiçbir suçu yok, grup başkan vekillerine söyleyin, grup
başkan vekillerinin suçu. 
BAŞKAN – Lütfen…
Tekrar uyarıyorum. 
Buyurunuz
efendim.
8.- Sinop Milletvekili Engin Altay'ın, Adıyaman
Milletvekili Ahmet Aydın’ın sataşma nedeniyle yaptığı konuşması sırasında CHP
Grubuna sataşması nedeniyle konuşması

ENGİN ALTAY
(Sinop) – Teşekkür ederim.
Sayın Başkan,
sayın milletvekilleri; Genel Kurulu saygıyla selamlıyorum.
Biraz önce
tartışmaya neden olan iki genç değerli milletvekilimizin polemiğinde belli
hatırlatmaları yapmak ve sonra Sayın Aydın’a cevap vermek arzusundayım.
Dün konuşan sayın milletvekilimin söyledikleri,
düşünceyi ifade özgürlüğünde değerlendirilebilir, makuldür, belki ben de altına
imza atarım ama yanlış olan şu, eksik olan şu: Türkiye bir hukuk devleti. Bu,
elimde gördüğünüz Anayasa. Bu Anayasa’ya göre de hem burada hem Hükûmette hem
bürokraside hem sokakta, her yerde herkesin, Sayın Cumhurbaşkanından buradaki
milletvekillerimize, validen kaymakama kadar herkesin buna uyması lazım sayın
vekilim. Bunu, gelirsiniz, değiştirirsiniz, hayhay, başüstüne. Ben şunu kabul
edenlerdenim: Sandıktan ne çıkarsa başımızın üstüne. Evet, bugün de biraz önce
baktım, 2002’den beri bütün seçim sonuçlarına baktım. Her şeye rağmen, bizce
birçok olumsuzluğa rağmen, partinize yüzde 34’le başlayan ve yüzde 49’lara
kadar vuran, arada inişler çıkışlar da olan bir halk desteği var. Bu halk
desteği, şu veya bu şekilde sağlanmış olan halk desteği sizin her konuda her
şeyi doğru yaptığınız anlamına gelmez.
İkinci bir husus, bu Parlamentoda en eskilerden
biri olarak söyleyeyim: İktidarın muhalefetin eleştirilerine karşı hoşgörülü
olması Parlamentonun kurulduğu günden beri var olan bir gelenektir. Ancak
zamanım az kaldı…
Demokrasiyi içimize sindirdik biz. Biz bu ülkeyi
demokrasiyle tanıştıran bir partinin mensubu olmaktan gurur duyuyoruz. Hemen
diyeceksiniz ki: “Tek parti dönemi.” Peşinen söyleyeyim: Bir imparatorluktan,
bir savaştan, bir işgalden sonra kurulan o dönem Türkiye Cumhuriyeti
Hükûmetidir. O dönemde o parti demokrasiye geçiş için birinci adımdır,
demokrasiye geçilmiş falan değildir. O partide rahmetli Menderes de vardı,
Celal Bayar da vardı, sizlerin çok saygın -ölmüşlerse rahmet dilerim- dedeleri,
ataları vardı. O, Türkiye’de yeni bir dönemin açılmasına giden yol idi. “Orada
sorunlar yaşanmadı.” diyen yok. O sorunlar yaşanmadan Türkiye demokrasiyle
tanışamazdı. Cumhuriyetin demokrasiyle taçlandırılmasının çok kolay olacağını
düşünenler yanılgı içindedir; bunun da altını çizelim. 
Ancak, bak, şeyi sordu Sayın Aydın. Bizim
vizyonumuz ne biliyor musunuz? Bizim 3 tane vizyonumuz var: Halkı ezmeyeceğiz,
devleti soymayacağız, ülkeyi bölmeyeceğiz.
Genel Kurulu saygıyla selamlıyorum. (CHP
sıralarından alkışlar)
BAŞKAN – Teşekkür ederiz Sayın Altay.
On dakika ara veriyorum. 
Kapanma Saati:
17.52
DÖRDÜNCÜ OTURUM
Açılma Saati:
18.05 
BAŞKAN: Başkan Vekili
Şükran Güldal MUMCU
KÂTİP ÜYELER: Mine LÖK BEYAZ
(Diyarbakır), Dilek YÜKSEL (Tokat)
----0----
BAŞKAN – Sayın
milletvekilleri, Türkiye Büyük Millet Meclisinin 36’ncı Birleşiminin Dördüncü
Oturumunu açıyorum.
II.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2015 Yılı Merkezi Yönetim Bütçe Kanunu Tasarısı ile
Plan ve Bütçe Komisyonu Raporu (1/978) (S.Sayısı 656 ve 656’ya 1’inci Ek)
(Devam)
2.- 2013 Yılı Merkezi Yönetim Kesin Hesap Kanunu
Tasarısı, 2013 Yılı Merkezi Yönetim Kesin Hesap Kanunu Tasarısına İlişkin
Olarak Hazırlanan 2013 Yılı Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi, Merkezi Yönetim Kapsamındaki Kamu İdarelerine,
Sosyal Güvenlik Kurumlarına ve Diğer Kamu İdarelerine Ait Toplam 157 Adet
Denetim Raporunun Sunulduğuna İlişkin Sayıştay Başkanlığı Tezkeresi, 2013 Yılı
Dış Denetim Genel Değerlendirme Raporunun Sunulduğuna İlişkin Sayıştay
Başkanlığı Tezkeresi, 2013 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657) (Devam)

BAŞKAN – 2013
Yılı Merkezi Yönetim Kesin Hesap Kanunu Tasarısı’nın 5’inci maddesinin
görüşmelerine devam edeceğiz. 
Komisyon ve
Hükûmet yerinde. 
Şimdi şahsı
adına söz sırası Adıyaman Milletvekili Salih Fırat’a aittir. 
Buyurunuz Sayın
Fırat. (AK PARTİ sıralarından alkışlar)
SALİH FIRAT
(Adıyaman) – Sayın Başkan, değerli milletvekilleri; 2013 Yılı Merkezi Yönetim
Kesin Hesap Kanunu Tasarısı’nın 5’inci maddesi üzerine şahsım adına söz almış
bulunuyorum. Hepinizi saygıyla selamlıyorum.
Değerli
arkadaşlar, 10 Aralıkta başladığımız bütçe maratonunun neredeyse sonuna gelmiş
bulunmaktayız. Hükûmetimizin 2002’den günümüze kadar yaptığı yatırımların bir
özetini yapmak istiyorum. 
Cumhuriyet
tarihimiz boyunca yapılan yatırımların toplamından daha fazlasını on iki yıllık
iktidarlarımız döneminde yaptık. Her şeyden önce şunu belirtmek isterim ki son
on iki yıllık AK PARTİ iktidarı döneminde sağlanan siyasi istikrar ülkemizin
gelişmesi açısından önemli bir zemin hazırlamıştır.
MUSA ÇAM (İzmir)
– Geçmiş konuşmalarınızı burada tekrarlasam şimdi size…
SALİH FIRAT
(Devamla) – İktidarımızın oluşturduğu bu istikrar ve güven ortamı sayesinde
kalkınmamızın önünde engel oluşturan başta enflasyon ve kamu açıkları gibi
temel makroekonomik istikrarsızlık unsurları iktidarımız döneminde büyük oranda
ortadan kaldırılmıştır. 
Ulaştırma
alanındaki yatırımlarımız ve hizmetlerimiz sayesinde mesafelerin gün geçtikçe
kısaldığını, kara yolu, demir yolu ve özellikle hava yolu ulaşımının artık
halkımızın bütün kesimleri tarafından rahatlıkla kullanılabildiğini
görmekteyiz. Geçmişte hayal dahi edemediğimiz yüksek hızlı tren ağımız hızla
ülke sathına yayılmıştır. Ankara-Eskişehir arasında başlayan hızlı tren
seferleri şimdi Ankara-İstanbul, Ankara-Konya ve son olarak bu hafta açılışını
yaptığımız Konya-İstanbul arasında karşılıklı olarak seferlere başlamış ve
halkımız güvenli ve konforlu bir şekilde yolculuk yapmaktadır. 
1975-2002
yılları arasında ülkemize yabancı yatırımcılar tarafından ancak 15 milyar
dolarlık bir yatırım yapılmıştı. Son on yılda ülkemizde sağladığımız istikrar
ve güven sayesinde yabancı yatırım sayısında ciddi artış kaydedilirken, 150
milyar dolara yakın yatırım yapılmıştır. 
Yine 1955-2005
yılları arasında 212 baraj ve santral yapılırken iktidarlarımızda 268 baraj ve
santral inşa edilmiştir. 
İktidara
geldiğimizde ülke genelinde sadece 5 ilimizde doğal gaz var iken günümüzde
neredeyse doğal gazın girmediği il kalmamış ve bugün 72 ilimiz doğal gaza
kavuşmuştur. 
Vaktimizin
azlığı nedeniyle sizlere seçim bölgem Adıyaman’dan da son on iki yılda
yaptığımız yatırım ve hizmetlerden bahsetmek istiyorum. İktidarımız döneminde
Adıyaman’ımıza ulaşımdan sağlığa, eğitimden tarıma, sanayiden ticarete, sosyal
politikalardan adalete, üniversiteden kültür ve turizme, çevre ve şehircilikten
orman ve su işlerine, KÖYDES’ten gençlik ve spora toplam yaklaşık 6,5 milyar TL
yatırım ve destek yapılmıştır. Yine bitmek üzere olan yaklaşık 200 milyon değerinde
olan Türkiye'nin üçüncü büyük asma köprüsü ve 400 yataklı eğitim ve araştırma
hastanemizin miktarı buna dâhil değildir.
Ülkemizde
sulanabilir arazilerin yüzde 20’sinin yer aldığı GAP kapsamında sulama
yatırımlarının hızla hayata geçirilmesi için 27 Mayıs 2008 tarihinde
Diyarbakır’da GAP Eylem Planı ilan edildi ve bununla birlikte ödeneklerde 7
misline varan artış sağlandı. 
2003 yılında 211 milyon Türk lirası olan sulama
ödenekleri 2014 yılında 1,36 milyar Türk lirasına çıkarılmıştır. Özellikle doğu
bölgelerimize yapılan yatırımlar bölge halkının ekonomik ve sosyal alanda daha
da gelişmesini sağlamıştır. Hükûmetimiz tarafından kararlılıkla yürütülmekte
olan çözüm sürecinin, bölgedeki ekonomik istikrar ve halkın refahı düzeyinde
olumlu etkisi olmuştur. Ayrıca, demokratikleşme alanında her kesimin
beklentilerini karşılayacak doğrultuda âdeta sessiz bir devrim olarak
nitelendirilecek adımlar atıldı. Hükûmetlerimizden önce tüm değişimlerin
yukarıdan aşağıya, merkezden çevreye doğru benimsetilmeye çalışıldığını ve
dayatıldığını ancak bugün ise faiz lobilerine, vaiz lobilerine ve kan
lobilerine rağmen tüm değişimlerin halkın iradesine dayalı, çevreden merkeze,
aşağıdan yukarıya şekillendiği bir ülke konumuna geldiğimizi hepimiz
görmekteyiz.
Değerli milletvekilleri, bundan önceki bütçelerin
olduğu gibi bu bütçenin de ülkemize ve milletimize hayırlara vesile olmasını
diliyor, hepinizi saygıyla selamlıyorum. (AK PARTİ sıralarından alkışlar)
BAŞKAN – Teşekkür ederiz Sayın Fırat.
Soru-cevap bölümüne geçeceğim ama sayın
milletvekilleri yok. Bir tek Sayın Akçay’ı gördüm.
Buyurunuz Sayın Akçay, sizden başlayalım.
ERKAN AKÇAY (Manisa) – Teşekkür ederim Sayın
Başkan.
Sayın Maliye Bakanına ve Hükûmete, 2012 yılında
Haziran ayında, 15 numaralı Başbakanlık Genelgesi’nin uygulama sonuçlarını ve
bunu şimdi Sayın Başbakanın mı yoksa Sayın Cumhurbaşkanın mı takip ettiğini
ısrarla soruyoruz ve Hükûmette ısrarla cevap vermekten kaçınıyor. Bu hususta
biz de tekraren ve ısrarla bu Başbakanlık genelgesiyle ilgili sorumuza devam
ediyoruz. Acaba, kaç talep bekliyor? Ve Sayın Cumhurbaşkanı da “İdareyi de
bırakmayacağım, Bakanlar Kuruluna da Başkanlık yapacağım.” dediğine göre ve bu
akçalı işlemlere de önem verdiğine göre bu genelgenin idaresini hâlâ şimdiki
Sayın Başbakan mı, Sayın Cumhurbaşkanı mı yapıyor? Bu konuda aydınlatılması
gerekir Meclisimizin.
Bir de taleplerle ilgili bilgi verilmesini talep
ediyorum.
BAŞKAN – Teşekkür ederiz Sayın Akçay.
Sayın Demiröz…
İLHAN DEMİRÖZ (Bursa) – Teşekkür ediyorum Sayın
Başkanım.
Sayın Bakanım,
tarım alanlarının satışıyla ilgili dün sizden cevap almıştım ancak Türkiye’nin
her tarafından, Maraş’tan, Antep’ten, Denizli’den, Bursa’dan mail ve telefon
alıyorum. Açık ve net, tarım alanlarının satışı için vatandaşımız ne yapsın?
Tarım ilçe müdürlükleri ile malmüdürlükleri arasında gidip geliyorlar. Bir
tebliğ gönderilecek mi? On gün önce gönderilen kıymet takdiri genelgesi yeterli
mi? Açıklayıcı, net bir görüş bildirirseniz seviniriz. Herkes sizi izliyor. 
Teşekkür ederim.

BAŞKAN –
Teşekkür ederiz Sayın Demiröz.
Sayın Akar…
HAYDAR AKAR
(Kocaeli) – Sayın Bakan, İller Bankası, hepimizin bildiği gibi özel idarelere
ve belediyelere kredi sağlamakta, projeleri için kredi sağlamakta. Bu krediler
daha çok dış finanslarla, dışarıdan bulunan kredilerle sağlanmaktadır; bu
nedenle de proje bazında destek oluyor. 
Yine, bir gecede
Trabzon Belediyesine projesiz 15 milyon vermiştir ama herhâlde Erdoğan
Bayraktar Bakan olduğu için, onun için vermiştir 15 milyon krediyi.
Benim sormak
istediğim soru o değil aslında. Bir de teminat mektubu veriyor, bankalardan
aldıkları kredilere ilişkin teminat mektubu veriyor belediyelere. Bu
belediyeler, bunları zamanında ödemiyor, hiç ödemiyor aslında bu teminat
mektubu olan belediyeler ve İller Bankası ödemek zorunda kalıyor bu paraları. Size
sorum şu: 2013 yılı ve 2014 yılında İller Bankasının belediyeler adına ödediği
rakam nedir? Hangi belediyelerdir bu borcu ödemeyen?
BAŞKAN –
Teşekkür ederiz Sayın Akar.
Sayın Erdemir…
AYKAN ERDEMİR
(Bursa) – Teşekkür ederim Sayın Başkan. 
Sayın Bakan, bildiğiniz
gibi, Bursa milletvekili olmamın yanı sıra aynı zamanda Batman’ın da gönüllü
milletvekiliyim. TOKİ, Gençlik ve Spor Bakanlığı iş birliğiyle Batman’ımıza 15
bin kişilik bir stadyum inşa ediyor. Batman’a yapılan bu yatırım bizi elbette
ki çok mutlu ediyor. Batmanlı hemşehrilerimiz her şeyin en güzeline layık.
Bursa’da inşa
edilmekte olan Timsah Arena söz konusu olduğunda ise Bakanlık bütçesinden
herhangi bir kaynak aktarılmadığını, stadın maliyetinin tümüyle Belediye
bütçesine ve Bursalı hemşehrilerimize yıkıldığını görüyoruz. Bursalı
hemşehrilerimiz de Batmanlı hemşehrilerimiz gibi genel bütçeden yatırımı hak
etmiyor mu? Bursasporlu sporseverler, Batman Petrolsporlu sporsever kardeşleri
gibi her şeyin en güzeline layık değil mi? Bu çifte standardı nasıl
değerlendiriyorsunuz? 
BAŞKAN –
Teşekkür ederiz Sayın Erdemir.
Sayın Çam…
MUSA ÇAM (İzmir)
– Teşekkür ederim Sayın Başkan. 
Sayın Bakan, dün
İzmir’de, Konak ilçesinde, Gültepe, Çınartepe Mahallesi’ne bir taziye ziyareti
yaptığımda, Çınartepe Mahallesi’nde oturan 100 hanenin sorularıyla karşı
karşıya kaldım. Yaklaşık otuz yıllık bir mahalle, otuz yıldır o insanlar orada
yaşıyorlar. Fakat, 2009 yılından beri beş yıllık işgaliye ve ecrimisil bedeli
diye evlerine 15 ve 20 milyarlık ödeme mektupları göndermişler. Gecekondu
bölgesi, gerçekten insanlar geçinmek için çok zor şartlar altında yaşarlarken
şimdi, almış oldukları bu ödeme planıyla birlikte oldukça zor durumdalar.
Bununla ilgili nasıl bir çözüm öneriyorsunuz? Vatandaşların bu mağduriyeti
nasıl giderilebilir? 
BAŞKAN –
Teşekkür ediyorum Sayın Çam.
Sayın Kuşoğlu…
BÜLENT KUŞOĞLU
(Ankara) – Teşekkür ederim Sayın Başkan. 
Sayın Bakan,
sosyal güvenlik çok önemli bir konu. Dün işaret ettiniz, 81 milyar 2015 için
Maliye Bakanlığı tarafından, devlet tarafından SGK’ya aktarılacak. 
Sayın Başbakan
konuyu bilmiyor maalesef -benim de yönetiminde olduğum- Sayın Kılıçdaroğlu
dönemindeki SSK açıklarının çok fazla olduğunu vesaire söylüyor. O dönemdeki
SSK açıkları millî gelirin yüzde 1’i, yüzde 2’si aralığında, bugünse yüzde 5
mertebesinde. Yüzde 5, 2 katından daha fazla. Bu konuları gündeme getirmemesi
gerekiyor. Norm ve standart birliği sağlanamadı, yapısal reform olarak takdim
edildi, yapılamadı, çok büyük bir yönetim beceriksizliği var orada. Bunları
Maliye Bakanlığı olarak nasıl görüyorsunuz, nasıl değerlendiriyorsunuz? Bu,
Maliye Bakanlığının en önemli açıklarından, sıkıntılarından, sorunlarından
biri. Bu konudaki görüşlerinizi alabilir miyim? 
Teşekkür ederim.

BAŞKAN –
Teşekkür ederiz Sayın Kuşoğlu. 
Buyurunuz Sayın
Bakan. 
MALİYE BAKANI
MEHMET ŞİMŞEK (Batman) – Teşekkür ediyorum Sayın Başkan. 
Bu, Sayın Akçay’ın Başbakanlık genelgesiyle ilgili
sorduğu soruya Başbakanlıktan biz bir not aldık. Şimdi, 2012/15 sayılı
Başbakanlık Genelgesi kapsamında, hazine taşınmazları hakkında yapılacak
işlemler konusunda bugüne kadar 3.534 adet yazıyla Başbakanlıktan izin
istenilmiştir. Başbakanlık tarafından bu taleplerin yaklaşık 3.400 adedine yani
yüzde 96’sına olumlu, yaklaşık 30 adedine yani yüzde 1’ine olumsuz cevap verilmiş,
hâlen 104 adedi yani yüzde 3’üyse normal sürecinde işlem yapılmak üzere
Başbakanlıkta beklemektedir. Dolayısıyla, bu konunun bir tek muhatabı var,
Başbakanlık genelgesinin, o da Başbakanlıktır. Bütün detayları böylece de
vermiş oldum.
Sayın Demiröz,
6292 sayılı Kanun’un 12’nci maddesine göre hazineye ait tarım arazilerinin
satışı kapsamında bugüne kadar 135 bin başvuru alınmıştır. Bunlara yönelik
satışların yapılabilmesi için arazilerin rayiç bedellerinin doğru ve il ve
ilçeler itibarıyla tutarlı bir şekilde belirlenmesi lazım. Bunun için de
değerleme esas ve usullerine ilişkin yazıyı iki hafta önce yayınladık. Buna
ilaveten herhangi bir tebliğe ihtiyaç olmayacak. Maliye Bakanlığı teşkilatımız
buna göre rayiç bedel belirleme çalışmalarına başlamıştır. Rayiçler kontrol ve
değerlendirmeleri sonucunda yani rayiçler belirlenecek ama biz bir de kontrol
ve değerlendirmeye… Tabii tutarlılık açısından. Ondan sonra satışlara
başlayacağız. Şimdi, kış şartları nedeniyle bir gecikme olmazsa muhtemelen
değerlemeler en geç üç ay içerisinde biter. İş tutarlılığı anlamında merkezden
de kontrol edilmesi muhtemelen maksimum bir ay alır. Yani, en geç, inşallah,
mayıs ayında -belki daha önce olacak ama ben biraz temkinli davranıyorum- bu
satışlar başlamış olur ve 2/B’de olduğu gibi önemli bir sorunu çözme imkânına
kavuşuruz. 
Sayın Akar,
İller Bankasıyla ilgili olarak sorduğunuz soruya ilişkin elimde veri yok. Yani,
bu pazar gününde de o verileri temin etmek imkânsız. Ama, eminim, o soruyu
ilgili bakanımıza iletirseniz mutlaka size cevap verirler. 
Şimdi, Sayın
Erdemir, Batman’la bu ilişkinizi bilmiyordum doğrusu. Bir dahaki sefere
görüşelim yani. 
MUSA ÇAM (İzmir)
– Batman’da buluşulsun efendim.
MALİYE BAKANI
MEHMET ŞİMŞEK (Batman) – Evet. 
Şimdi, tabii ki Bursa yatırımların en âlâsını hak
ediyor. O konuda en ufak bir tereddüt yok. Bir çifte standardın söz konusu
olduğunu sanmıyorum. Biz, yanlış hatırlamıyorsam -şimdi arkadaşlara da sordum,
teyit aldım- 2013 yılında Maliye Bakanlığı olarak Gençlik ve Spor Bakanlığına
50 milyon lirayı Bursa Büyükşehir Belediyesinde bu stadın yapımına yardımcı
olmaları için -o parayı- aktardık. Ama Gençlik ve Spor Bakanlığına biz aktardık
çünkü yetkimiz… Gençlik ve Spor Bakanlığına destek için 50 milyon lira para
aktardık. Dolayısıyla bir çifte standart yok 
AYKAN ERDEMİR
(Bursa) – Sayın Bakan, kalanını da rica edelim.
MALİYE BAKANI
MEHMET ŞİMŞEK (Batman) – 50 milyon lira da muhtemelen Batman stadından çok daha
fazladır yani ben maliyetleri bilmiyorum.
İLHAN DEMİRÖZ
(Bursa) – 2015 yılı bütçesine de koyalım Sayın Bakan, başka türlü Bursa stadı
bitmeyecek.
MALİYE BAKANI
MEHMET ŞİMŞEK (Batman) – Zamanım bitiyor arkadaşlar.
Şimdi, Sayın
Çam, İzmir’deki soruna ilişkin biz Defterdarlıktan bilgi alalım, aldığımız
bilgi çerçevesinde çözüm üretelim, çözüm önerelim çünkü şu an itibarıyla
konunun tam detaylı mahiyetini bilmediğim için yorum yapmam doğru olmaz.
Sayın Kuşoğlu,
tabii, sosyal güvenlik sistemine…
(Mikrofon
otomatik cihaz tarafından kapatıldı) 
BAŞKAN – Süreniz
sona erdi ama size ek bir süre veriyorum, buyurunuz.
MALİYE BAKANI
MEHMET ŞİMŞEK (Batman) – Teşekkür ediyorum Sayın Başkan.
Şimdi, şunu
görmemiz lazım: Sosyal güvenlik sistemi Türkiye'de -1990’lı yılların başına
kadar- 1990’a kadar fazla veriyordu. Nüfusu genç bir ülkenin aslında sosyal
güvenlik sisteminin bu aşamalara kadar yani en azından dengeye yakın olması,
fazla vermesi bile makul. Mesela bugün bize benzer bazı ülkeler var, nüfusu çok
genç olanlar, oralarda fazla veren sosyal güvenlik sistemleri var. Fakat
Türkiye'de, maalesef, o emeklilik yaşının kaldırılmasıyla bir süreliğine -99’a
kadar biliyorsunuz, 99’da bir düzeltme yapıldı- o dönemde çok ciddi bir şekilde
sistemde tahribat yaşandı ve bu tahribatın bugün sonuçlarını biz aslında
görüyoruz. Yani bakın, emekli sayısı 2002 yılında 6,5 milyon iken bu sene
muhtemelen 11 milyon civarına çıkmış olacak. Yani normal bir sistemde bu kadar
emekli sayısı artmaz. Bu şundan kaynaklanıyor: Aslında 99’da da bir adım
atıldı, biz 2008’de de önemli bir reform çabası içerisine girdik fakat Anayasa
Mahkemesi açık ve net olarak dedi ki: “Kazanılmış haklar var, bunları
alamazsınız.” O nedenle bir geçiş dönemi öngörüldü. Şimdi, bu geçiş dönemi
nedeniyle maalesef, sistemde iyileşme sağlanamıyor yani burada, dolayısıyla hani, AK PARTİ Hükûmeti
döneminde açık patladı diyebilirsiniz ama öyle değil. Emekli sayısını biz
kontrol etmiyoruz. Önceden var olan hakların, kazanılmış hakların, 1990’lı
yılların başında getirilen düzenlemelerin bir sonucu olarak görmek lazım. Ha
şunu da yaptık biz tabii ki: 5 puan indirimine gittik örneğin. Yani sanayiciyi
desteklemek için sadece bir 5 puan prim indiriminin maliyeti bugün yaklaşık 9-10
milyar lira civarında bir şeydir. Yani net rakam şu anda aklımda değil.
(Mikrofon otomatik cihaz tarafından
kapatıldı)
BÜLENT KUŞOĞLU (Ankara) – Sayın
Başbakan bu konuyu politika malzemesi yapmamalı. Onu söyledim ben. 
BAŞKAN – Teşekkür ediyoruz Sayın
Bakan.
5’inci maddeyi oylarınıza sunuyorum:
Kabul edenler… Kabul etmeyenler… 5’inci madde kabul edilmiştir.
6’ncı maddeyi okutuyorum:
MADDE 6- (1) Bu Kanun yayımı tarihinde yürürlüğe girer.
BAŞKAN – Grupları adına ilk konuşmacı
Halkların Demokratik Partisi Grubu adına Hakkâri Milletvekili Adil Zozani.
Buyurunuz Sayın Zozani.
HDP GRUBU ADINA ADİL ZOZANİ (Hakkâri)
– Teşekkür ederim Sayın Başkan.
Bugün itibarıyla HPG, YJA Star, YBŞ
ve peşmerge güçlerinin ortak operasyonuyla Şengal’in tamamıyla DAİŞ
çetelerinden temizlendiğini duyduk ve bu müjdeli haberi Meclis kürsüsünden de
Türkiye kamuoyuyla da paylaşmayı bir görev addederek konuşmama başlamak
istiyorum.
Değerli milletvekilleri, biz 2013
yılına ait defteri kapatıyoruz. Bir defter kapatıyoruz. Şimdi milletvekilleri
diyecek ki efendim, yargıya intikal eden mevzular zaten yargı takibindedir,
bizim burada yaptığımız bir aklama sayılmaz. Evet, şu anda bir aklama yapacağız
ve yargıya yansımış hususları netliğe kavuşturmadan ya da netliğe
kavuşturulmasını beklemeden bir aklama yapacağız. Neye göre yapacağız? Siyasi
bir aklama yapacağız, siyasal sorumluluktan kurtulacak. Meclis şu anda 2013
yılına ait kesin hesabı kabul etmiş olacak demek ki. Doğru bir işlem yapmamış
olacağız. Yönetimsel olarak böyle bir işlemin olmaması gerekir. 
Hepimiz çok iyi
biliyoruz ki 2013 yılına ait pek çok hesapta yargısal işlem devam ediyor. Bu
yargısal işlemin sonucunu beklemeden Meclisin kesin hesapta bir aklamaya
gitmesi, bunu kabul etme yolunu tercih etmesi doğru bir uygulama değildir. 
Şimdi, hadi, biz
“Geçmişle çok takıntılı kalmayalım, geleceğe bakalım, gelecekte ne var?”
diyelim. Çünkü pek çok defa bugün sataşmalardan kaynaklı olarak Hükûmet
sözcüleri, iktidar partisi sözcüleri, grup başkan vekilleri buraya çıktılar,
2023 vizyon hedefleriyle ilgili pek çok nutukta bulundular burada. Pek çok defa
böyle bir propaganda dili kullandılar. Oysaki kendileri unutuyor, 2023 vizyon
hedeflerinde revizyona gittiler daha on beş gün önce, bir revizyon yaptılar.
Başbakan Sayın Davutoğlu çıktı, 2023 vizyon hedeflerinde bir revizyon programı
açıkladı. Revizyon programını da bir eylem planı olarak açıkladılar. “Ekonomik
devrim” dediler yani ona da, bu şekilde ifade ettiler.
Biraz önce,
burada, Özdal Bey ifade etti, dedi ki: “Sizin en büyük meziyetiniz, iyi olmayan
bir şeyi çok iyi pazarlıyor olmanız.” Bunu ifade etti, Grup Başkan Vekili Sayın
Aydın çıktı dedi ki: “Ya efendim, siz bize sataşmada bulundunuz.” E alın bakın,
hemen yaşıyoruz, bugün itibarıyla yaşıyoruz. On beş gün önce Başbakan çıktı
2023 vizyon eylem planında revizyona gittiklerini açıkladı, hedefleri küçülttü,
geriye çekti. Siz hâlâ “2023 vizyon hedefleri” diyorsunuz.
Nedir 2023
vizyon hedefi? 2023’te 2 trilyon dolar ekonomi büyüklüğü hedefi var.
Uygulanabilir mi? Benim bir şey söylememe gerek yok. 2018 hedefiniz nedir?
Sayın Davutoğlu’nun açıkladığı rakamı ben de açıklayayım: 1,3 trilyon dolar.
Peki, dört yılda 1,3’e ulaşacaksanız sonraki üç yılda, dört yılda nasıl 2
trilyon dolar hedefini tutturacaksınız? Bir şartla tutturursunuz; dünyanın
hepsi duracak, dünya dönmeyecek, sadece Türkiye ilerleyecek. Böyle olursa siz
rakiplerinizi geçmiş olursunuz. Oysaki tamamıyla rekabet içerisinde olduğumuz
gelişmekte olan ülkelerin de veriler itibarıyla gerisinde bir pozisyondayız.
On beş gün
önceki açıklamayı bir kenara bırakıyorum, daha iki gün önceki açıklama. Sayın
Davutoğlu bir açıklama daha yaptı Türkiye kamuoyuna. Bakın, özellikle bütçe
günlerine denk getirildi ki karambole gitsin, kimse hissetmesin. Hangi gün bu
açıklamayı yaptı? Rusya’daki krizden bir gün sonra bu açıklamayı yaptı. Neye
dönük yaptı? Ne vardı o açıklamanın içerisinde? Kemer sıkma politikası var.
Vatandaşın kemerini sıkacaksınız, boğazına yapışacaksınız. Neyle
yapışacaksınız? 2015’te ilk ekonomik eyleminiz vergileri artırmaktır,
vatandaştan biraz daha vergi almaktır.
Bunları da
geçtik, bir kenara koyduk. Şimdi, ülkedeki gelir dağılımı adaletsizliğini nasıl
ortadan kaldıracaksınız? Makası daralttığınızı ifade ediyorsunuz. Tersine,
Türkiye yedi coğrafi bölgeye ayrılmış bir yönetim şeması, iklim şeması
içerisindedir, altı bölgeyi bir bölge için sömürge olarak kullanıyorsunuz. Altı
bölgenin tüm kaynaklarını bir bölgenin kalkınması için kullanıyorsunuz. Aykan
Bey’in zoruna gidebilir, bilmiyorum ama, maalesef, Türkiye'nin bütün bölgeleri
Marmara Bölgesi’nin kalkınması için kullanılıyor, ifade edeyim. 
HAYDAR AKAR
(Kocaeli) – Yapma gözünü seveyim, bütün, biz size çalışıyoruz ya! 
ADİL ZOZANİ
(Devamla) - Türkiye'nin ortalama kişi başına düşen geliri 10.500 dolar. Marmara
Bölgesi’nde kişi başına düşen gelir payı itibarıyla en az 17 bindir. Marmara
Bölgesi’ndeki illerde kişi başına millî gelir payı 17 bin ile 25 bin dolar
arasındadır. Batman’da kaçtır? 3.500 dolardır. 
HAYDAR AKAR
(Kocaeli) – Batman’ın aldığı yatırım ile Kocaeli’nin aldığı yatırıma bak.
ADİL ZOZANİ
(Devamla) – Ha, peki, bu kalkınmayı neye göre yaptık, neye göre böyle oldu, bu
dengesizlik neye göre bu şekilde gelişti? Ee, varın düşünün. Eğer bir bölgeyi
bütün diğer bölgelerin tepesine koyarsanız, bütün ülkenin tüm kaynaklarını
getirip bu bölgede bir potada eritmeye kalkışırsanız böyle bir dengesizliğe
sebebiyet verirsiniz. Sadece İstanbul için bu Hükûmetin ayırdığı yatırım kalemleri
Türkiye Cumhuriyeti devletinin bir yıllık toplam bütçesinden daha fazladır,
bakın, sadece İstanbul için ayrılan yatırım kalemleri. Ya, Türkiye İstanbul’dan
ibaret midir? Öyle bir noktaya getirdiniz ki İstanbul da artık yaşanamayacak
bir şehre dönüştü. Üçüncü köprü, tüp geçiş, üçüncü havaalanının toplam yatırım
kalemi Türkiye’nin, Fırat’ın doğusundaki toplam illerin tamamının yatırım
kalemlerinden daha fazladır, tamamından daha fazladır. Böyle adaletsizlik olur
mu? Siz bu makası nasıl daraltırsınız, nasıl daraltabileceksiniz? Hâlâ çıkıp
burada “Biz ekonomik gelişmişlik endeksi itibarıyla iyi bir noktaya geldik.”
diyorsunuz. Ee, kusura bakmayın, vallahi bu da bir safsatadır. 
Dünyadaki
ekonomik gelişim seyri gelişmiş ülkeler açısından artık sadece beyinsel üretime
dönüştü, adam beyin üretiyor. İtalya kumaşıyla meşhurdur ama kumaş üretimini
İtalya’da yapmıyor, gidiyor Çin’de yapıyor. Almanya arabasıyla ünlüdür, ağır sanayi parçasını
Almanya’da üretmiyor, fabrikasını getiriyor Türkiye’ye, Çin’e götürüyor, Hindistan’a
götürüyor. Neye göre götürüyor? Ucuz iş gücüne göre götürüyor. 
Şimdi, biz de burada “Traktör
fabrikası kurduk.” diye övündük yıllar önce. Efendim, otomobil fabrikası,
montaj fabrikası kurduk, bununla övündük. Ya, bununla övünmeyelim. Biz bu
uygulamalarla dünyanın varoşu olduğumuzu tescillemiş olduk. Biz şu anda ülke
olarak dünyada varoş pozisyonundayız, gelişen dünyanın varoşu pozisyonundayız.
Bununla neyin övüntüsü içerisindesiniz? Sizin için bir avuntu olabilir ama ülke
kaynakları -özellikle ekolojik denge itibarıyla- maalesef talan ediliyor,
doğamız maalesef yok ediliyor. Gelişen dünyanın çöplüğüne dönüştük. Bunu da bir
övünç kaynağı olarak ifade ediyorsunuz. 2013 için de bu böyleydi, 2014 için de
bu böyledir, 2015’in hedeflerinde de bu böyledir. Dolayısıyla hayırlı olsun
diyeceğiz, hayırlı bir tarafı olmayan bir bütçeden söz ediyoruz.
Hepinizi saygıyla selamlıyorum. 
BAŞKAN – Teşekkür ederiz Sayın
Zozani.
AYKAN ERDEMİR (Bursa) – Sayın Başkan,
Sayın Zozani “Aykan Bey’in zoruna gidebilir.” diyerek bölgeye yatırımın benim
zoruma gidebileceğine ilişkin bir isnatta bulundu, ismimi de verdi. İsim
vererek sataştığı için söz istiyorum.
BAŞKAN – Buyurunuz Sayın Erdemir.
IV.- SATAŞMALARA İLİŞKİN KONUŞMALAR (Devam)
9.- Bursa Milletvekili Aykan Erdemir'in, Hakkâri
Milletvekili Adil Zozani’nin 2013 Yılı Merkezi Yönetim Kesin Hesap Kanunu
Tasarısı’nın 6’ncı maddesi üzerinde HDP Grubu adına yaptığı konuşması sırasında
şahsına sataşması nedeniyle konuşması

AYKAN ERDEMİR (Bursa) – Sayın Başkan,
değerli milletvekilleri; ben Sayın Zozani’nin iyi niyetinden şüphe etmiyorum, o
yüzden kötü niyetle söylenmiş bir söz olmadığını düşünüyorum. Aksine,
söylediğim cümleyi duymamasından kaynaklanan bir yanlış anlaşılma olduğuna
inanıyorum.
Ben ne demiştim: “Batmanlı hemşehrilerimiz, Batman Petrolspor’u
destekleyen taraftarlarımız yatırımların en iyilerine layıklardır.” Ben
yatırımları yarıştırmadım, aksine dedim ki: “Bursa da, Batman da yatırımların
en iyisine layık olsun.” Zaten, bölgesel eşitsizlikler de ancak böyle bir siyasetle
çözülebilir. Mesele illeri yarıştırmak, illeri rekabet ettirmek, insanları
birbirine düşürmek değil, mesele elbette ki kamu kaynaklarını etkin ve verimli
kullanarak bölgeler arası, iller arası eşitsizliği en aza indirmek. Buradaki
temel ekonomi politik soru şudur: Kamu yatırımı yapılmadığı için değil, kamu
yatırımı yapılmasına rağmen neden bölgeler arası eşitsizlikler düzelmemektedir?
Mesele, bir yatırım ekosistemi sorunudur. Yatırım ekosistemi sorunu da kimlik
politikaları kadar –kimlik politikalarını dışlamıyorum- mutlaka ve mutlaka
ekonomi politik paylaşım ve bölüşüm politikaları gerektirmektedir, sosyal
demokrat politikalar gerektirmektir. Çünkü ancak sosyal demokrat siyaset, çünkü
ancak bir bölüşüm ve paylaşım siyaseti gerek sınıflar arası gerek bireyler
arası gerek bölgeler arası eşitsizlikleri gidererek bir ülkenin Gini
katsayısını da düşürür. Ne yazık ki Türkiye son on iki yılda Gini katsayısında,
değişkeninde çok ufak bir düşüş yaşadı. Yani, gelir dağılımımız, ne yazık ki
doğru yönde çok ama çok yavaş ilerliyor ve benzer ülkelerin çok gerisinde. 
Eğer Türkiye için hem bölgede hem sınıflar arasında
önemli bir eşitsizlik sorunuyla karşı karşıyaysak o zaman Türkiye'nin ihtiyacı
sosyal demokrat siyaset diyorum, Cumhuriyet Halk Partisi diyorum, saygılar
sunuyorum. (CHP sıralarından alkışlar)
BAŞKAN – Teşekkür ederiz Sayın Erdemir. 
II.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2015 Yılı Merkezi Yönetim Bütçe Kanunu Tasarısı ile
Plan ve Bütçe Komisyonu Raporu (1/978) (S.Sayısı 656 ve 656’ya 1’inci Ek)
(Devam)
2.- 2013 Yılı Merkezi Yönetim Kesin Hesap Kanunu
Tasarısı, 2013 Yılı Merkezi Yönetim Kesin Hesap Kanunu Tasarısına İlişkin
Olarak Hazırlanan 2013 Yılı Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi, Merkezi Yönetim Kapsamındaki Kamu İdarelerine,
Sosyal Güvenlik Kurumlarına ve Diğer Kamu İdarelerine Ait Toplam 157 Adet
Denetim Raporunun Sunulduğuna İlişkin Sayıştay Başkanlığı Tezkeresi, 2013 Yılı
Dış Denetim Genel Değerlendirme Raporunun Sunulduğuna İlişkin Sayıştay
Başkanlığı Tezkeresi, 2013 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657) (Devam)

BAŞKAN - Cumhuriyet Halk Partisi Grubu adına Niğde
Milletvekili Doğan Şafak.
Buyurunuz Sayın Şafak. (CHP sıralarından alkışlar) 
CHP GRUBU ADINA DOĞAN ŞAFAK (Niğde) – Teşekkür
ederim. 
Sayın Başkan,
değerli milletvekilleri; iktidar partisi milletvekillerinden kürsüye gelen çoğu
arkadaşımız, AK PARTİ döneminde cumhuriyet tarihindeki hükûmetlerin tümünden
fazla hizmet yapılmış ve o dönemler sanki hiçbir şey yapılmamış gibi bir
düşünce içerisindeler. Ben, bir iki notu burada iletmek istiyorum. 1925-1950
arası Türkiye’de toplam 4 bin kilometre devlet demir yolu yapılmıştır.
1950-2004 arası Türkiye’de toplam 872 kilometre devlet demir yolu yapılmıştır.
Ayrıca birkaç
notu daha söyleyip konuyu geçeceğim. Halk Bankası, İş Bankası, Sümerbank,
Etibank, şeker fabrikaları, tamamı 1930’lu yıllarda amacına uygun şekilde
yapılmıştır. Yani Gazi Mustafa Kemal Atatürk, Sümerbank’ı kurarken adını
“Sümerbank” yapmasının nedeni Sümerlerin tarihte tekstil sektörüyle
uğraştığından dolayıdır; Etibank’ın ismini de orijinal bir isim koymuştur,
Etibank da Etilerin maden sektörüyle uğraştığından dolayıdır. Bütün bankalar ve
sektörler amacına uygun kurulmuştur. 
Değerli
arkadaşlar, öncelikle geçtiğimiz bahar ayında elma üreticilerinin yaşadığı don
felaketinde aynı koşullarda mağdur olan çiftçilerimizin bir bölümüne ödeme
yapılıp bir bölümüne yapılmaması Niğde bölgesinde, özellikle Dündarlı, Hacıbeyli,
Sazlıca kasabalarında çok büyük sorunlara yol açmıştır. Bu mağduriyetin eşitçe
giderilmesini kürsüden talep ediyorum ve maddeye geçiyorum.
Değerli
arkadaşlar, bir ekonomide yurt içi tasarruf ve döviz sermaye yetersizliği,
istikrarlı ve hızlı bir büyüme sürecinin önündeki temel engeldir. Bunları
sağlamadan sağlıklı ve istikrarlı bir büyüme hızını yakalamak mümkün değildir.
Ülkemiz de istikrarlı bir büyüme sürecinden çok, oldukça büyük dalgalanmalar
gösteren bir süreç içerisinde büyümekte. Dönem dönem söz konusu olan olumlu
büyüme hızlarına ise kısa süreli dış kaynaklarla hızlanan iç tüketim talep ve
ithalat artışı nedeniyle ulaşılmaktadır.
Ülkemizin temel
bazı sorunları hâlâ çözülmemiştir. Bunlara örnek olarak, ekonominin hızlı ve
istikrarlı bir kalkınmayı finanse edecek kaynakları kendi yapısı içerisinde
yaratmaması, yaratılan kaynakların etkin bir biçimde kullanılmaması ve bu
kaynakların sanayi yatırımlarına ve beşerî sermaye gelişimine aktarılmaması
gösterilebilir.
Politik,
ekonomik analizdeki kimi tartışmalar, bütçe açıklarının zararlı politik
sonuçlarıyla ilgilidir. Kamu açıklarının borçlanma yoluyla finansman olanağının
bulunması, Hükûmetin toplumsal refahı artırmak konusunda daha az etkin
olmalarına neden olmaktadır. Politikanın kendisi bir çeşit kurumsallaşmamış bir
seçmen miyopluğundan kaynaklanan sıkıntılar yaşamaktadır. Bu miyopluk büyük
kamu harcamalarının faydalarının seçmenler için açık, görünür ve cebe hitap
etmesidir. Buna karşın, kamu açıkları yüzünden büyüyen borçları ödemek için
ileride yapılacak vergi artışlarının maliyetleri uzak ve belirsiz olduğundan
çok daha küçük görünmesidir. Bunun ötesinde, henüz doğmamış ya da yaşı küçük
kimseler oy kullanmamaktadırlar. İleride ulusal borçlardan kaynaklanan
faizlerin ödenmesi için vergi vermek zorunda kalacak bu kişiler bugün oy
kullanmamaktadırlar. “Temsil olmadan vergileme olmaz.” ilkesi gereği uzun
dönemli ulusal borcun alınmaması ya da daha iyisi, ulusal borcun büyüklüğünün
devletin sermaye stokunu aşmaması gerekmektedir. 
Sayın
milletvekilleri, ülkemiz ekonomisi bugün sıcak paranın kıskacındadır. Sıcak
para, spekülatif, kısa dönemci, aşırı dalgalanma ve alışkanlık gibi unsurlar
içeren, ulusal piyasalarda faiz ve döviz kuru arasındaki dengesizliklerden
kaynaklanan, arbitraj ögesine dayanan, yüksek risk, yüksek getiri özelliklerini
haiz varlıklara yatırım yapan kısa vadeli sermaye akımlarıdır. Sıcak para
genelde spekülatif kârların olduğu ülkelere gider. Sıcak para, uzun vadeli
yatırım yapmak, fabrika kurmak, üretim yapmak için değil, faizden, kurdan ve
hazine bonosu, mevduat sertifikaları, finansman bonoları gibi finansal
araçlardan getiri elde etmek için ülkeler arasında kısa süreli olarak yer
değiştiren paradır. Girdiği ülkeyle ilgili en ufak bir olumsuz hareket
olduğunda kaçar gider. Sıcak para gittiği ülkeye rahatlık getirir fakat ülkeyi
terk ettiğindeyse bu rahatlık yerini paniğe, hatta krize bile bırakır.
Ülkemizde meydana gelen 94, 2001 krizleri sıcak para akımlarının yarattığı
olumsuz etkilerden kaynaklanmıştır. Sıcak para bugün ülkemizde borsa-döviz-faiz
üçgeninde geyik muhabbeti yapmaktadır.
Değerli
arkadaşlar, Merkez Bankasının 2012 yılı sonu itibarıyla yayınladığı verilerde,
yabancıların son yirmi beş yılda borsa ve kamu borçlanma senetlerine yatırım
için toplam 102,8 milyar dolar sermaye getirirken bu araçlardan elde ettikleri
yaklaşık 42,8 milyar liralık kârı ülkelerine transfer etmişlerdir. Bu kâr
transferlerinin rekor bölümü AKP Hükûmeti döneminde olmuştur. 1986-2002 yılları
arasında kâr transferleri toplam 12 milyar 189 milyon olurken 2003-2012 Nisanı
itibarıyla 30 milyar 641 milyon dolar olmuştur. “Çingene sermayesi” de denen bu
düzenin Türkiye halkının cebinden çok şeyler alıp götürdüğünü görmekteyiz.
Bunun cazibesine daha fazla kapılmamak gerekmektedir. 
Değerli
milletvekilleri, tarım sektörüne ilişkin de bazı düşüncelerimi açıklamak
istiyorum. Tarım sektöründe tablo vahimdir. Türkiye, gıda alanında kendi
kendine yeten bir ülke olma özelliğini kaybederek çoğu tarım ürününü ithal eden
bir ülke konumuna düşmüştür. İşlenen tarım alanları 27 milyon hektardan 25
milyon hektara düşmüştür. Karşı karşıya olduğumuz en büyük problem, tarımlık
arazilerin tüketilmesi, hasta edilmesi, ihmal edilmesidir. Aile çiftçiliği yok
edildi, köyler üretimden koptu. Köy bakkallarında artık ekmek, yumurta, süt
satılmakta, haftada bir sebze kamyonları uğramaktadır. Büyükşehir Yasası’yla
16.577 köy mahalleye dönüştü. Buralarda tarım ve hayvancılık sınırlandırılarak
vergi, harç, katılım payları artırıldı. Büyükşehir Yasası’yla bir gecede,
kırsalda yaşayan nüfus 10 milyon 500 binden 6 milyon 600 bin kişiye düştü.
Dünyanın hiçbir yerinde bir gecede kırsal nüfustan 4 milyon kentli yaratan bir
hükûmet yoktur. 
Ayrıca, Türkiye
GDO’lu ürünler konusunda tam bir kargaşa içindedir. ABD’nin GDO lobisinin
Türkiye’deki bilinçlendirme çalışmaları WikiLeaks belgelerine yansımıştır.
Türkiye yabancı, ithal tohumlara ve çoğunlukla GDO’lu gıdalara bağımlı hâle
gelmiştir.
Sayın Başkan, değerli milletvekilleri; turizm
sektörüyle ilgili de düşüncelerimi kısaca arz etmek istiyorum. Turizm
sektöründe yapısal sorunlar devam etmektedir. Giderek çevre ve deniz kirliliği
Akdeniz ve Ege kıyılarını tehdit etmektedir. Yabancıların hızla yağmaladığı
kıyılarımız hızla betonlaşmakta ve doğal özelliğini kaybetmektedir. Türkiye'nin
fiyat odaklı turizm politikasından kalite odaklı turizm politikasına geçmesi
gerekmektedir. Ülkemize gelen turistlerin yüzde 68’i orta gelir seviyesine
sahip iken Türkiye’deki yatak kapasitesinin yüzde 30’una yakın bir kısmı 5
yıldızlı tesislerden oluşmaktadır. Dolayısıyla, İspanya’da gördüğümüz
kapasiteyle ziyaretçi gelir düzeyi arasında tesis edilen orantılı ilişki
Türkiye’de hâlihazırda tesis edilmemiştir. Üst gelir grubuna mensup
ziyaretçilere yönelik tesis düzenlemesi yapan yatırımcılar hedef gruptan
beklenen ziyaretçi sayısını yakalayamadıkları için çareyi fiyatları mecburen
aşağı çekmekte bulmaktadır. Bunun sonucunda, sunulan hizmet kalitesiyle talep
edilen ücret arasında uyuşmazlıklar meydana gelmektedir. Doyasıyla, Türkiye’de
yatırım türü, ürün ve kompozisyonunun müşteri profiliyle doğrudan orantılı
olmasına çalışılmalıdır. Üniversitelerde İngilizce dışında çeşitli dilleri
kapsayacak dört yıllık rehberlik bölümleri açılmalı ve Turizm Bakanlığı bu
konuda YÖK’le iletişime geçmelidir. Turizm firmalarının geçersiz olan ve yasal
dayanağı bulunmayan sigorta mevzuatı yeniden düzenlenmelidir. 
Değerli
arkadaşlar, Aladağlar’a baraj, göl, orman projesi, Bolkar Dağları kış turizmi
kayak projesi derhâl hayata geçirilmelidir. Kemerhisar Tyana hazinesi kazı
çalışmalarının uzun süredir üstü kapanmaktadır, gün yüzüne çıkarılması
gerekmektedir.
Yüce Meclisi
saygıyla selamlıyorum. (CHP sıralarından alkışlar)
BAŞKAN –
Teşekkür ederiz Sayın Şafak.
Milliyetçi
Hareket Partisi Grubu adına Muğla Milletvekili Mehmet Erdoğan. 
Buyurunuz Sayın
Erdoğan. (MHP sıralarından alkışlar)
MHP GRUBU ADINA
MEHMET ERDOĞAN (Muğla) – Teşekkür ediyorum Sayın Başkan.
Sayın Başkan,
değerli milletvekilleri; 2013 Yılı Merkezi Yönetim Kesin Hesap Kanunu
Tasarısı’nın 6’ncı maddesi üzerinde Milliyetçi Hareket Partisi Grubu adına söz
almış bulunmaktayım. Bu vesileyle yüce heyetinizi ve ekranları başında bizleri
izleyen kıymetli vatandaşlarımızı saygı ve muhabbetle selamlıyorum.
Değerli
milletvekilleri, öncelikle bir bütçe maratonunun daha sonuna geldik. Burada on
gündür her partinin bütçe kanunuyla ilgili görüşlerini dinledik, şimdi de en
önemli maddeye geldik, yürütme maddesi. Tabii, bu da iktidarın en iyi bildiği
iş ancak aziz milletimiz de AKP’nin hangi gemileri hangi denizlerde nasıl
yüzdürdüğünü de çok iyi bilmektedir. 
İktidar partisi
mensupları ve bakanlar, her gün burada rakamlarla kendilerince şov yapmaya
çalıştılar. “Türkiye ekonomisi uçuşa geçti, Türkiye yatırım cenneti, biz hiçbir
tesisi satmadık, bunların belirli bir süre sonra geriye dönecek.” gibi hoş
sözler söylediler. Keşke biz de bu görüşlere katılabilsek, keşke gerçekler de
böyle olsa ancak gerçekler iktidar sözlerini çok doğrulamıyor. Yapılan
yatırımların çoğu yap-işlet-devret yöntemi ve Hazine garantileriyle
gerçekleşmektedir. Yapılan tesislerin çoğunun gerçek maliyetiyle sözleşme
bedeli arasında ciddi uçurumlar vardır. Bu işleri yapan firmaların çoğu
aldıkları teşvikler, teşvikli krediler ve değişik desteklerle yaptıkları işin
faturasını devletimize, milletimize kesmektedir. Yap-işlet süresi dolup iş devretmeye
geldiği zaman bu tesislerin çoğu ekonomik ömürlerini zaten tamamlamış
olacaklardır. 
Yine, iktidarın
en çok konuştuğu bölünmüş yollar meselesine de bir göz atmak lazım. İktidar
yaptığı bölünmüş yolları olması gerekenin kaç katına mal etti? Örneğin, ben
kendi bölgemle ilgili sormak istiyorum: Muğla-Yatağan bölünmüş yolu kaç defa
kazıldı, kaç defa yapıldı? Bunun için ne kadar para ödendi, başlangıçta bu iş
doğru düzgün yapılsaydı bu yol kaç paraya yapılacaktı? Marmaris-Gökova bölünmüş
yolu kaç defa göçtü, kaç defa yeniden yapıldı, bu yol kaça mal oldu, başından
itibaren düzgün yapılsaydı kaça mal olacaktı? Bu soruları yapılan yolların
önemli bir kısmı için de sormak mümkün ama burada sorulacak en önemli ve en son
soru da şudur: Bu yöntemle hangi yandaş müteahhitlerinize ne kadar kaynak
aktardınız, sonra da bu müteahhitlerden havuz medyasına ne kadar para
topladınız?
Değerli milletvekilleri, ülkemizde çalışan
insanların yarısı asgari ücretle çalışmaktadır, bir o kadar da işsiz vardır.
Emeklilerin durumunu konuşmaya bile gerek yok, onlar zaten perişan durumda.
Üniversiteyi bitirmiş gençlerimizin tek derdi var, hepsi “iş” diye her
birinizin kapısında dolanıyorlar. Böyle bir ortamda diyorsunuz ki: “Herkes
mutlu, herkes gül gibi geçinip gidiyor.” Toplumun geniş kesimlerinin mutlu
olmadığını aslında sizler de çok iyi biliyorsunuz. Cinnet geçirenlerin, intihar
edenlerin, boşanma oranlarının her gün arttığını ve bu sayıların da artarak
devam ettiğini çok iyi bilmektesiniz. Bu da AKP’nin en büyük eseridir. 
Yine devamla sormak istiyorum: Bu bütçeniz Muğla’da
portakalını 25 kuruşa dahi satamayan çiftçimizin sorununu çözebilecek midir? Bu
bütçe limonunu 10 kuruşa dahi satamayan üreticimizin derdine derman olabilecek
midir? Bu bütçeniz narını satamadığı için nar bahçelerini söken
üreticilerimizin, benim hemşehrilerimin derdine derman olabilecek midir? Bu
bütçe emeklimizin geçim derdini ortadan kaldırabilecek midir? Dün bir de yeni
bir şey öğrendik: 2008’e kadar, geriye dönük olarak emeklilerin maaşlarından
“tedavi katkı payı” adı altında bu aralık maaşında 300 liraya varan kesintiler
yapıldığını öğrendik. Bu bütçe asgari ücretlinin gelirini artırıp onun geçim
derdini çözebilecek midir? Bu bütçe işsiz kardeşlerimize iş temin edebilecek
midir? Bu bütçe BAĞ-KUR primini bile ödemekte güçlük çeken esnafımızın,
çiftçimizin derdine çare olabilecek midir? Bu bütçe kredi kartı borçları ve
tüketici kredisi borçları altında ezilen vatandaşlarımızın yükünü
hafifletebilecek midir? Bu bütçe Türkiye’yi tüketim ekonomisinden kurtarıp üretim
ekonomisine geçirebilecek midir? Bu bütçe cari açığı kapatabilecek midir? Bu
bütçe ülkemizin enerji açığına çare olabilecek midir? Bu bütçede bunlara “evet”
demeyi her Türk vatandaşı gibi ben de çok arzu ederdim ama hepimiz biliyoruz ki
bu soruların hepsinin cevabı maalesef kocaman bir “hayır”dır. 
Değerli
milletvekilleri, tabii ki bu bütçe görüşmelerine damgasını vuran en önemli olay
17 ve 25 Aralık 2013’te ortaya savrulan asrın en büyük yolsuzluk operasyonudur.
Maalesef, AKP bu yolsuzlukları ortadan kaldıracak, bunları tamamıyla ortaya
koyup aydınlatacak ve suçlularını yargılayacak bir yol ve yöntem
izleyememiştir. Bilakis, yayın yasaklarıyla, polis tayinleriyle, hâkim, savcı
tayinleriyle ve bürokraside bu işle ilgili kurumlardaki diğer bürokratları tayin
ederek, gizleyerek ve bu yolsuzlukları ortaya saçanları paralelcilikle
suçlayarak olup bitenlerden kendisini sıyırıp temize çıkmaya çalışmaktadır.
Ancak, minare kılıfa sığmayacak kadar büyüktür. Ne yaparsanız yapın, AKP
iktidarı hafızalarda bu yolsuzluklarla birlikte yerini alacaktır. Dün beraber
yürüdüklerinizle ilgili olarak Sayın Cumhurbaşkanı “Bunlar faili meçhul
cinayetlere bile karışmışlar.” diyebilmekte, yine, “Bu paralel yapı var ya,
yaptığı sınav yolsuzluklarıyla devletin bazı kurumlarını ve bazı okulları ele
geçirmişler.” iddiasında bulunabilmektedir. Buradan sormak istiyorum: Eğer bu
iddialar doğruysa faili meçhul cinayetler işlenirken AKP iktidarı nerede, ne iş
yapmaktaydı? Eğer bu iddialar doğruysa bazı devlet kurumları ve bazı okullar bir
cemaat tarafından ele geçirilirken AKP iktidarı neyle meşguldü? Siz devletin
kendi kurumlarını bile iktidar olarak kontrol edemezseniz bu ülkede huzuru ve
güveni nasıl sağlayacaksınız? Ayrıca, bunları söyleyen Sayın Cumhurbaşkanı
Devlet Denetleme Kurulunu bu olayları aydınlatmak için neden
görevlendirmemektedir? Yoksa paralelciler Devlet Denetleme Kurulunu da mı ele
geçirmişlerdir? Eğer Cumhurbaşkanı şikâyet ederse vatandaş ne yapacak, nereye
gidecek, derdini kime anlatacak? 
Değerli
arkadaşlar, iki gündür birçok basın-yayın kuruluşunda Hükûmetin İmralı’daki
bebek katiliyle yürütmekte olduğu kanunsuz görüşmeler sırasında İmralı
canisinden kamu düzeninin sağlanması konusunda yardım talep ettiği iddiaları
yer almaktadır. Bu, çok vahim bir iddiadır ve bizi çok üzmüştür. Ancak, bizi
esas üzen husus da AKP iktidarının bu iddia konusundaki derin sessizliğidir.
Yani, şimdi burada, AKP iktidarı, kamu düzenini bozan bozgunculardan kamu
düzeninin sağlanması yönünde yardım ister hâle gelmiştir. Bu da, iktidarınızın
miadının dolduğunun en büyük göstergelerinden biridir. Artık, AKP iktidarı
kendisini tasfiye edecek seçime doğru hızla yol almaktadır. AKP’nin Türkiye’yi
getirdiği noktayı çok iyi gören ve değerlendiren değerli vatandaşlarımız, ilk
seçimde gereğini yapacak, ülkemizin aydınlığa giden yolunu açacaktır. 
Eksiklikleriyle
birlikte ben bu bütçenin her şeye rağmen devletimize ve milletimize hayırlı
uğurlu olmasını diliyor, bu duygu ve düşüncelerle yüce heyetinizi ve ekranları
başında bizleri izleyen vatandaşlarımızı saygı ve muhabbetle selamlıyorum. (MHP
ve CHP sıralarından alkışlar)
BAŞKAN – Teşekkür
ederiz Sayın Erdoğan.
Şahsı adına
Eskişehir Milletvekili Ülker Can. 
Buyurunuz Sayın
Can. (AK PARTİ sıralarından alkışlar)
ÜLKER CAN
(Eskişehir) – Sayın Başkan, değerli milletvekilleri; 2013 Yılı Merkezi Yönetim
Kesin Hesap Kanunu Tasarısı’nın 6’ncı maddesi üzerinde şahsım adına lehte olmak
üzere söz almış bulunmaktayım. Bu vesileyle Genel Kurulu saygıyla selamlıyorum.
Sayın Başkan,
değerli milletvekilleri; AK PARTİ Hükûmetimizin 13’üncü bütçesi olan 2015 yılı
bütçesi gerek bütçe rakamları açısından gerekse geçmiş dönemlerle
kıyaslandığında Hükûmetimiz için bir başarı karnesi olarak kayıtlara
geçmektedir. 2002 öncesi bütçe konuşmalarında hükûmetler, bütçelerinin başarısızlığına
bahane arayan ifadelerle kürsüye çıkarken, bugün gururla ifade ettiğimiz
hizmetlerimizi, milletimizin artan refah seviyesini anlatmak için kürsüye çıkan
bir iktidar var.
Sayın Başkan,
değerli milletvekilleri; 2002 yılına kadar yetmiş dokuz yıllık cumhuriyet
tarihinde Türkiye'nin eriştiği seviyeyi bu ülkeye reva görenlerin, on iki
yıllık AK PARTİ hükûmetleri döneminde yapılan icraatları da anlayıp idrak
etmesi zaten beklenemez. Yapay tartışmalarla, sanal korkularla, kendi milletini
kendi devletine düşman ilan eden bir zihniyetle Türkiye 1940’lardan 2002’ye
kadar -istisnai dönemler dışında- enerjisini kaybetti ancak milletine inan AK
PARTİ iktidarı, bu enerjiyi tekrar milletinden alarak Türkiye’nin bükülen
belini doğrultmuş, başı öne düşürülen milletin başını dik tutmayı başarmıştır. 
Sayın Başkan,
değerli milletvekilleri; “yeni Türkiye” kavramını bugün anlamayan, anlamak
istemeyenler için de 2015 yılı bütçesi bir kılavuz niteliğindedir, eski
Türkiye’nin 2002 yılı bütçesiyle yan yana koyulduğunda daha net anlaşılan bir
bütçedir. 2015 bütçemizin büyüklüğü 473 milyar Türk lirası, 2002’de bu rakam
119 milyar Türk lirasıydı. 
2023 vizyonu
için yapılan bütçe ile faiz lobilerini zengin eden bütçe arasındaki farkı
anlatan rakamları da vermekte yarar var. 2002’de toplam bütçe harcamalarının
yüzde 43,2’sini faiz ödemeleri oluşturuyordu, bugün yüzde 12. 1984-2002
döneminde ülkemize gelen doğrudan yabancı yatırım 14,6 milyar dolar iken 2003
yılından bugüne kadar toplam 145 milyar lira oldu. 2002’de IMF borcu 23 milyar
dolar iken bugün bu rakam sıfır. 
Sayın Başkan,
değerli milletvekilleri; 2002 yılında milletten alınan vergi gelirlerinin yüzde
85’ini faiz giderlerine veren bu ülkede bugün bu oran yüzde 14’lere
gerilemiştir. Faiz ödemeleri olarak o gün milletin cebinden çıkan para bugün
milletin cebine hizmet olarak tekrar geri dönüyor. Türkiye, artık faiz
lobilerini memnun eden bir yönetim anlayışından bugün millete hizmeti ilke
edinmiş bir yönetim anlayışına geçmiştir. İşte tüm bu huzursuzlukların,
rahatsızlıkların temelinde yatan gerçek de budur. 
Türkiye,
milletin adamına emanet edilmeyip 2002 öncesindeki gibi yönetilseydi bugüne
kadar o günün oranlarıyla faize ödenen para fazladan 650 milyar gibi bir rakam
olacaktı. İşte bu gerçekleri milletimize anlattığımız için, bu paraları
milletimiz için harcadığımız için biz 13’üncü bütçemizi yapıyoruz, yapmaya da
devam edeceğiz. Sayın Başbakanımızın önderliğinde de biz hizmet siyaseti
yapmaya devam edeceğiz, eserlerimizle milletten aldığımızı millete vereceğiz.
Ben bu duygularla
bütçemizin ülkemize, milletimize hayırlı olmasını diliyor, bütçenin
hazırlanmasında emek veren başta Sayın Bakanımız olmak üzere tüm
arkadaşlarımıza teşekkür ediyorum. 
Genel Kurulu
saygıyla selamlıyorum. (AK PARTİ sıralarından alkışlar)
BAŞKAN – Teşekkür
ederiz Sayın Can.
Sayın
milletvekilleri, soru-cevap bölümüne geçiyorum.
Sayın Erdoğan…
MEHMET ERDOĞAN
(Muğla) – Teşekkür ediyorum Sayın Başkan.
Sayın Bakan,
dünden bu yana emekliler yoğun bir şekilde bizi arıyorlar. Bu aralık ayı
maaşlarında… 2008’den bu yana “muayene katılım ücreti” adı altında emeklilerin
maaşlarından 300 liraya kadar kesintiler olduğu iddia edilmektedir. Bunun
sebebi nedir? Bunu düzeltme konusunda herhangi bir çalışmanız olacak mıdır?
Teşekkür
ediyorum.
BAŞKAN –
Teşekkür ederiz Sayın Erdoğan.
Sayın Demiröz…
İLHAN DEMİRÖZ
(Bursa) – Teşekkür ediyorum Sayın Başkanım.
Bugün 21 Aralık
Dünya Kooperatifçilik Günü. Kooperatifçilik Günü’nü kutluyorum. Bu bütçede
tarım yok, çiftçi yok, köylü yok, emekli yok, memur yok, dul, yetim yok; kaçak
saray var. Acaba kooperatifçilikle ilgili herhangi bir özendirme veya bir
düzenleme var mı, onu sormak istiyorum.
Teşekkür ederim.
BAŞKAN –
Teşekkür ederiz Sayın Demiröz.
Sayın Erdemir…
AYKAN ERDEMİR
(Bursa) – Teşekkür ederim Sayın Başkan.
Sayın Bakanım, 17 Aralık 2014 günü Liberal Demokrat
Parti Beyoğlu ilçe binasına Hindistan’ın efsanevi Başbakanı İndira Gandhi’nin
fotoğrafının da yer aldığı “indiragandhi anma haftası” pankartı asılmıştır. Bu
pankart parti binasını basan polis tarafından indirilmiş, pankartı asan gençler
tutuklanmak istenmiştir. Dost ve kardeş ülke Hindistan’ın tek kadın Başbakanı
olan İndira Gandhi’nin posterine polisin gösterdiği bu tahammülsüzlüğü neye
bağlıyorsunuz? Kolluk kuvvetlerini İndira Gandhi’nin posterine karşı harekete
geçmeye teşvik eden bazı eski bakanların olduğu iddiasını nasıl
değerlendiriyorsunuz? Siyasi partilerin “indiragandhi anma haftası”
düzenlemesinde siz bir sakınca görüyor musunuz?
Teşekkür ederim. 
BAŞKAN – Teşekkür ederiz Sayın Erdemir. 
Sayın Bayraktutan…
UĞUR BAYRAKTUTAN (Artvin) – Teşekkür ediyorum Sayın
Başkan.
Sayın Bakan, konuya uzak olduğunuzu biliyorum ama
yine de sormak durumundayım. Artvin’in Yusufeli ilçesi, baraj altında kalacak
olan, Türkiye’deki ender ilçelerimizden bir tanesidir. Yaklaşık on beş yirmi yıldır,
belki çeyrek asra yaklaşan bir süredir bu Yusufeli’ndeki barajla alakalı
kamulaştırma işlemlerinin ne zaman başlayacağına ilişkin bir derin tereddüt
vardır. Vatandaşlar, bir yandan ev yapımlarına devam etmektedirler, bir yandan
da kamulaştırmadan kaynaklanacak olan, kamulaştırmanın ne zaman başlayacağına
ilişkin tereddüt giderilmemektedir. 
Bu nedenle, hazineden buna ilişkin, kamulaştırmanın
yapılması için herhangi bir ödenek ayrılmış mıdır? 2015 yılında Yusufeli
ilçesinde herhangi bir şekilde kamulaştırma işlemi yapılacak mıdır? Buna
ilişkin herhangi bir tasarrufunuz var mıdır? Bu konuda bilgi verirseniz
sevinirim. 
Teşekkür ediyorum.
BAŞKAN – Teşekkür ederiz Sayın Bayraktutan.
Sayın Kuşoğlu…
BÜLENT KUŞOĞLU (Ankara) – Teşekkür ederim Sayın
Başkan. 
Sayın Bakanım, perşembe günü Sayın Başbakan sizinle
birlikte yapısal reformları ve tasarruf tedbirlerini açıkladı, siz de
oradaydınız. Çok önemli olduğunu söyledi, ifade etti. 
Dün, burada bir milletvekili arkadaşımız Başbakanın
tasarruf tedbirleri arasında çok önemli gördüğü, “Simgesel değil.” dediği
plaket tedbiri için “Yılda 30 bin lira yapar.” diye bir rakam telaffuz etti.
Siz bu konuda ne diyorsunuz? Ne kadarlık bir tasarruf öngörüyor bu plaketle
Sayın Başbakan? 
Teşekkür ederim. 
BAŞKAN – Teşekkür ederiz Sayın Kuşoğlu. 
Sayın Akçay…
ERKAN AKÇAY (Manisa) – Teşekkür ederim Sayın
Başkan. 
Sayın Bakan, büyüme oranları düşerken işsizliği
nasıl azaltacaksınız, istihdamı nasıl artıracaksınız?
Teşekkür ederim. 
BAŞKAN – Teşekkür ederiz Sayın Akçay.
Sayın Kaptan…
OSMAN KAPTAN (Antalya) – Teşekkür ederim Sayın
Başkan. 
Şu anda Sayın Maliye Bakanı yok ama Sayın Bakan,
siz cevap verirsiniz sanıyorum.
Ben biraz önce
Maliye Bakanına bir soru sormuştum: “10 milyon 700 bin dolayında emeklimiz var;
maaşlarını yüzde 50 artırarak yaşam koşullarını iyileştirmeyi düşünüyor
musunuz, sağlayacak mısınız?” diye sormuştum. Sayın Bakan da bana şöyle bir
cevap verdi, dedi ki: “Yüzde 50 değil, emeklilerin maaşını yüzde 250 ile yüzde
800 arasında artırdık.” İnanamadım, tutanakları getirdim. Sayın Bakan,
tutanaklar böyle, aynen de öyle. Peki, yani bu Bakan Türkiye’nin Bakanı değil
mi, anlamadım ben. Yüzde 250 ile yüzde 800 arasında bu emeklilerin maaşı nerede
arttı? Bu Türkiye'de değil herhâlde, değil mi Sayın Bakan? Böyle bir şey yok, yüzde
3-4 diye bir şey arttırılıyor. Onun için bu konuda lütfen bir cevap verirseniz
memnun oluruz. 
BAŞKAN –
Teşekkür ederiz Sayın Kaptan. 
Sayın Eryılmaz…
REFİK ERYILMAZ
(Hatay) – Teşekkür ediyorum Sayın Başkan.
Sayın Bakan,
özellikle Hatay’da mütekabiliyet ilkesi hiç dikkate alınmadan yabancılara ciddi
anlamda bir mülk satışının yapıldığını görüyoruz. Ancak, buna paralel olarak
Türkiye’nin hemen hemen her yerinde hazine arazilerinin satışına izin
verilirken Hatay’da vatandaşlarımıza hazine arazilerinin satışının
yasaklanmasının sebebi nedir? Bu, bir.
İkincisi de,
Hatay ili Samandağ ilçesi 120 bin nüfuslu bir ilçe, turizm beldesi aynı
zamanda. 1970 yılında çevre yolu projesi hazırlandı, 1989 yılında imar planına
dâhil edildi. Aradan kırk yıl geçti ve hâlâ da bu çevre yoluyla ilgili herhangi
bir gelişme yaşanmadı. Bunun sebebi acaba oradaki halkın siyasi tercihi
olabilir mi? Herhangi bir çalışmanız olacak mı?
Teşekkür
ediyorum.
BAŞKAN –
Teşekkür ederiz Sayın Eryılmaz.
Buyurunuz Sayın
Bakan.
EKONOMİ BAKANI
NİHAT ZEYBEKCİ (Denizli) – Çok teşekkür ediyorum Değerli Başkanım. 
Şimdi, birçok
soruyu… Emeklilerin muayene katılım ücretiyle ilgili yükümlülüklerini Sosyal
Güvenlik Kurumundan hemen sorarak bununla ilgili cevabı yazılı olarak
bildirelim.
Bir de, bugün,
ben de Dünya Kooperatifçilik Günü’nü kutluyorum. Kooperatifler, Türkiye’mizde,
ülkemizin o gelişiminin yeni başladığı dönemlerde, bir araya gelerek güzel
şeyler yapma adına çok büyük hizmetler vermiştir. 
Tabii “Bu
bütçede tarım var mı?” Evet, tarıma 10 milyarın üzerinde doğrudan destek var.
“Emekli var mı?” Evet, emekli de var. “Bu bütçede sosyal devlet özelliklerini
taşıyan ödenekler var mı?” Haddinden fazla var. Yani bütçemizin rakamlarına
bakacak olursak bu devletin ilk defa bütçesi bundan önceki dönemlerle… Biraz
önce değerli konuşmacılardan bir tanesi işte “Bu Hükûmet kendini Cumhuriyet
Dönemi’yle kıyaslıyor.” derken… Bu Hükûmet cumhuriyet hükûmetidir, Türkiye
Cumhuriyeti inşallah ilelebet devam ettikçe bu Hükûmetin hizmetleri de o
cumhuriyet hükûmetleri hizmetleri içinde yerini alacaktır. 
Ben, bu 17
Aralıkta İndira Gandhi posterlerini ilk defa duydum. Belki yoğun programımız
içinde fark etmemiş olabiliriz. Yani burada tam olarak anlayamadım ama CHP’nin
binasında değil galiba, başka…
AYKAN ERDEMİR
(Bursa) – LDP, Liberal Demokrat Parti.
EKONOMİ BAKANI
NİHAT ZEYBEKCİ (Denizli) – Liberal Demokrat Partinin binasına asılan İndira
Gandhi posterlerinin bence bir mahzuru yok. İndira Gandhi hakikaten zulme
karşı, bir ülkenin bağımsızlığı adına müthiş bir mücadele simgesidir.
Türkiye'nin İndira Gandhi’den gocunacak veyahut da onu, İndira Gandhi’yi bir
yerlerde yasaklayacak… Ben bir anlam veremiyorum. 
Artvin
Yusufeli’nin su altında, baraj altında kalmasından kamulaştırma bedelleri… Çok
büyük bir ihtimalle, sanırım bu özel sektör tarafından yapılacak olan bir
barajdır. Kamulaştırmada, evet, hızlı kamulaştırma kararı alındığı zaman bunun
bedellerinin de özel sektör tarafından ödenmesi söz konusudur, eğer özel sektör
tarafından yapılacak bir barajsa. Bunun da notunu aldık, çok daha doğru bir
şekilde yani böyle daha kesin rakamlarla cevabını verelim. 
Sayın Başbakanımızın ikincisini açıkladığı -önceden
9 kapsamda ve şimdi de 7 kapsamda, toplamda da 1.250 eylem planı- dönüşüm
planında, “Yeni Türkiye, Güçlü Türkiye” sloganıyla çıktığımız dönüşüm planını
açıklarken orada maddelerden bir tanesi… Tabii, o 7 planın içinde ithalatı
azaltıcı önlemler, lüks tüketimi engelleyici çalışmalar var, onların içinde bir
tane de sembolik anlamda tabii ki Sayın Başbakanımızın söylediği plaket. 
Evet, doğrudur, gittiğimiz her yerde insanlar, iyi
niyetli bir şekilde, gelen bakanlara veyahut da başbakanlara veya
milletvekillerine veya bir kurum başkanına bir plaket, sembolik bir şey vermeye
çalışıyor. Kesinlikle iyi niyetlidir ama aynı zamanda da kötü bir gelenektir,
öyle söyleyelim. Bundan kurtulmamız lazım. İnsanlar orada bunu çok daha farklı
bir şekilde yapabilir. Bence, manevi anlamda sevgi gösterileriyle de
yapılabilir. Ne kadar tasarruf sağlanacaktır? Bunun maddi bir önemi yok ama ben
manevi anlamda, sembolik anlamda bir önemi olduğuna inanıyorum.
“Büyüme oranları düşerken…” Değerli arkadaşlar,
Türkiye on iki yıldan bu yana üst üste yüzde 5 oranında, son yirmi çeyrekten
beri yani 2008 krizinden bu yana ortalama olarak yüzde 5,8 büyüdü ve Türkiye
2008’den bu güne kadar dünyada istihdam sayısını artırmada 1 numara oldu.
(Mikrofon otomatik cihaz tarafından kapatıldı)
BAŞKAN – Sayın Bakan, süremizin sonuna geldik.
EKONOMİ BAKANI NİHAT ZEYBEKCİ (Denizli) –
Dolayısıyla, Avrupa Birliğinde 6 milyon insan işini kaybederken Türkiye 7
milyon ilave iş yarattı. Bu sene etrafımızdaki, kuzeyimizdeki, güneyimizdeki ve
çevremizdeki durumlara bakacak olursak toplamda dünyada ticaret aşağıya
giderken, büyüme aşağıya giderken Türkiye yüzde 3,3 seviyelerinde büyüyecektir.
İşsizliğimiz, istihdam sayımızı arttırmamıza rağmen yüzde 10,1’dir. Neden? İş
gücüne katılım oranı yüzde 44’lerden yüzde 51 seviyesine gelmiştir. Yani,
Türkiye’deki nüfusun yüzde 51’i “Ben çalışacağım.” demeye başlamıştır, iş
gücüne katılım oranı çok yüksektir, sebep de bundandır. Önümüzdeki dönemlerde
çok daha farklı tedbirlerle büyüme oranlarımızı yükselterek… Doğrudur, Türkiye
yüzde 5’in altında büyümeyi kabul etmemelidir, yüzde 5’in üzerinde büyümelidir.

Diğer soruları da, inşallah, yazılı olarak
cevaplayacağız.
Teşekkür ederim.
BAŞKAN – Teşekkür ederiz Sayın Bakan.
6’ncı maddeyi oylarınıza sunuyorum: Kabul
edenler... Kabul etmeyenler... Kabul edilmiştir. 
7’nci maddeyi okutuyorum.
MADDE 7- (1) Bu Kanun hükümlerini
Bakanlar Kurulu yürütür.
BAŞKAN – Madde üzerinde Halkların Demokratik
Partisi Grubu adına Şırnak Milletvekili Hasip Kaplan. 
Buyurunuz Sayın
Kaplan. (HDP sıralarından alkışlar)
HDP GRUBU ADINA
HASİP KAPLAN (Şırnak) – Teşekkür ederim.
Sayın Başkan,
değerli milletvekilleri; Komisyonda bir ay, sonra burada on iki gün durmadan,
yorucu bir çalışma yaptık. Muhalefet olarak konuştuk, iktidar partisi daha çok
dinledi, bakanlar bazen de cevap verdi.
Ne değişti?
Böyle baktığımız zaman, bizi izleyen yurttaşlarımız, başta emekliler, “2015’in
başında bize ne zam yapılacak?”, şu an bize sordukları soru bu. Bu bütçeden zam
çıkmıyor işte.
340 binin
üzerinde atanamayan öğretmen soruyor, diyor ki: “Biz daha ne kadar
bekleyeceğiz?” Ziraat mühendisleri, gıda mühendisleri, veterinerler, birçok iş
kolu, genç işsizler, üniversite mezunları soruyorlar: “Ne olacak durumumuz?”
İşsizler arıyor, işsizler diyor ki: “Biz ne zaman iş bulacağız?” Bu bütçe buna
da çözüm olmuyor.
Peki, sosyal
devlet olmanın gereği olarak toplumun farklı kesimleri, kadınlar, engelliler, çocuklar,
hepsi soruyor: “Bu bütçe bize yeni ne getirecek?” Yeni bir şey getirmiyor.
Peki,
yurttaşlarımız, 77 milyon soruyor: “Sanatta, kültürde, turizmde, ülkenin
geleceğinde neler yapılacak?” Bu bütçe sanata, turizme, kültüre de bir şey
vadetmiyor.
“Cari açık
düşüyor.” diyorsunuz, rakamlar büyüdüğünü gösteriyor. On yıllık kalkınma planı
hedeflerinizi tek tek her gün revize ediyorsunuz, tutmuyor büyüme oranları.
Orta Vadeli Program tutmadı arkadaşlar.
“2023 vizyonu,
kişi başına 25 bin dolar.” diyorsunuz, bu bir hayaldir. Niye hayaldir? Sizin
bunu çok iyi bilmeniz lazım. Eğer İhale Kanunu yüzlerce defa bir iktidarın
döneminde, çıraklık, kalfalık, ustalık döneminde değişiyorsa, 2015 seçimlerinde
bu İhale Kanunu artık yönetmelikle değil, sözle değişecek duruma gelecek.
Yüzlerce defa… Denetim yok. 
Hazineye,
beytülmale, yurttaşın kuruşuna el uzatan için bugün Ankara Kongresi’nde Sayın
Davutoğlu, Başbakanınız ne diyor biliyor musunuz? Çok açık sözler söylüyor:
“Eğer harama, millî hazineye yolsuzluk niyetiyle kim yaklaşırsa onun kolunu
koparmaya hazırız.” Arkadaşlar, şeriatta hırsızlık yapanın eli kesilirdi, onu
biliyoruz; Maide Suresi 5/38 “Hırsızlık yapan erkek ve kadının ellerini
kesiniz.” diyor. Kol nereden çıktı? Kolsuz kahramanlar dolaşır, ortalık kolsuz
dolar. Yapmayın arkadaşlar yani dini de doğru dürüst uygulamıyorsunuz. Yani,
ona dikkat edin. Hukuku anladık, bari dindeki teraziyi kaçırmayınız. Bakın,
Peygamberimiz ne diyor, bakın: “Sizden öncekiler şu sebeple helak oldular:
Onlar, şerefli bir kimse hırsızlık yaptığı zaman hırsızı serbest bırakırlar,
güçsüz bir kimse hırsızlık yapınca onu cezalandırırlardı. İşte bu nedenle helak
oldular.” 
Şimdi, buraya
deminden beri Sayın Aydın her fırladığında “Biz sandıktan çıktık, millî iradeyi
temsil ediyoruz.” diyor. Madem bu kadar millet sizi seviyor, milletin iradesini
seviyorsunuz, sandığa güveniyorsunuz, “Bize oy verecek.” diyorsunuz, ya, şu
cuntanın, Kenan Evren’in, darbecinin yüzde 10 seçim barajını niye
kaldırmıyorsunuz? Niye ona sığınıyorsunuz? Niye ondan rant sağlıyorsunuz? Ya,
bu darbecilerin yaptığı her şeyden yararlanmak haramdır arkadaşlar, haram.
Bakın, oradaki hazine yardımını bile bize çok gördünüz. İki dönemdir grubumuz
bu Mecliste, beş kuruş para almıyoruz, siz 853 milyon lira aldınız. Bizim
seçmenimizin vergisini cebinize koydunuz, bu helal değildir. Bizim seçmenimiz
size hakkını helal etmiyor.
Eğer millî
iradeye güveniniz tamsa, halka inanıyorsanız, buyurun sandığa, milletin
iradesinin önündeki engelleri kaldırıp çıkalım. Biz size şunu söylüyoruz: İki dönemdir
bu Meclisteyiz arkadaşlar, artık biz Halkların Demokratik Partisi olarak seçime
parti olarak gireceğiz ve doğru olan budur. İki dönemdir bağımsız aday olarak
barajlarınızı yıktık, “Vız gelir bize, vız!” dedik, barajlarınızı yıktık,
duvarlarınızı yıktık. Şimdi, biz 2015’te… 
Halkların
Demokratik Partisi, sol, radikal bir birliktir, radikal demokrasiyi savunuyor.
Bunun dünya örnekleri yanı başınızda var, çok uzağa gitmenize gerek yok. Bakın,
Yunanistan’da en son 2’nci parti oldu, Avrupa Parlamentosu seçimlerinde 1’inci
parti oldu. Çok uzağa gitmeye gerek yok, Kuzey Kıbrıs Cumhuriyeti’nde sizin o
beğenmediğiniz küçük partiler birleşti; sol, sosyalist, demokrat, bağımsızlar
oturdular, halkın güçlerini birleştirdiler, Lefkoşa Belediye Başkanlığını aldılar.

Bu saltanat ne
kadar sürer? Hiçbir iktidarın sonsuz değildir arkadaşlar, sizin de değil. İnsan
beşerdir, siyasi partiler de beşerdir. Sizin temsil ettiğiniz güçler var. 
Bakın, size çok
açık söylüyoruz: Bizim şu anki oy potansiyelimiz yüzde 15’lerde, yüzde 10 da
bizim emanet oyumuz AK PARTİ’de var, açık söylüyorum. Metropollerde, İç
Anadolu’da, batıda bizim seçmenimizin, emekçilerin oyları sizde emanettir. Biz
ciddi bir politikayla bu emaneti geri almaya çalışacağız. Sizden yüzde 3…
MEHMET NACİ
BOSTANCI (Amasya) – CHP’de yok mu?
HASİP KAPLAN
(Devamla) – CHP’de de yüzde 10 emanet oyumuz var çünkü biz özgürlükleri daha
radikal savunduğumuz için emekçilerin, solcuların, devrimcilerin oylarından
alacağız.
İç Anadolu’da
-yeni geldim Cihanbeyli kongresinden- MHP’de de baktım yüzde 2 emanet oyumuz
var; Balâ’dan, Çiçekdağı’ndan, Yozgat’tan, Çankırı’dan -bakın, açık söylüyorum-
Aksaray’ın köylerinden, Konya’dan, bizim tabanımızdan oy alıyorsunuz. Şimdi
artık aslı çıkınca kimse fotokopiye bakmayacak. Bu hedef reel siyaset
hesabıdır: Yüzde 3 AKP’den, yüzde 3 CHP’den, yüzde 1 MHP’den, yüzde 7; bizim de
yüzde 9 küsur oyumuz var…
MEHMET NACİ
BOSTANCI (Amasya) – Siz iktidarsınız Hasip Bey(!)
HASİP KAPLAN
(Devamla) – …bu parti en asgari yüzde 15 oyla gelecek seçimde buraya gelecek.
Şu köşede oturmayacağız. Bakın, deyin Hasip Kaplan demişti, şurada sıramız
olmayacak, şu ortalarda oturacağız ve iktidara ortak olacağız. İktidarı bizimle
paylaşmak zorunda kalacaksınız. 
ERKAN AKÇAY
(Manisa) – Siz zaten ortaksınız Hasip Bey.
HASİP KAPLAN
(Devamla) – Birileri diyor ki: “Ya barajı aşmazsanız ne olacak?” Siz düşünün
kardeşim. Adamın biri borçlu komşusuna, her gün yatamıyor, yatamıyor, uykusu
kaçıyor, en sonunda çıkıyor, camı açıyor “Komşu, ben ödemiyorum borcumu, bundan
sonra sen yatma." diyor. Siz yatmayın. Eğer buraya bizler gelemezsek, bu
Meclise bu çözüm sürecini iktidar, siz neyle götüreceksiniz? Bu ülkenin
barışını kiminle sağlayacaksınız? 77 milyon yurttaşımızı nasıl
harmanlayacaksınız? Onu da siz düşünün, kusura bakmayın. Bakın, iki dönemdir
buradayız, çözüm sürecini nasıl zorluklarla götürüyoruz, bu ülkeye 1,2 trilyon
dolara mal olan bir süreci, bir çözüm sürecini çözmeye çalışıyoruz. 
Kolay değil
arkadaşlar. Biz reel siyasette iddialıyız ve hiçbir partiyle pazarlığımız yok. Açık
söylüyorum, AK PARTİ’yle çözüm sürecini konuşuyoruz, CHP’yle zaman zaman bazı
araştırma önergelerinde buluşuyoruz, MHP’ninki de geliyor, enerjiyle ilgili,
çevreyle ilgili birlikte karar verdiğimiz şeyler oluyor ama size hatırlatırım…
Bakın, Üsküdar Üniversitesi yeni bir yalan makinesi çıkarmış. Bu yeni yalan
makinesi yerli olacak. Hani diyor ya Karadenizli ile Avrupalının beyni farklı
çalışıyor, “tabanca” deyince o farklı refleks veriyor, o farklı veriyor ama bu
yerli makineye bağlandığı zaman, “kutu” deyince, “para sayma” deyince, “ihale”
deyince, “para” deyince, “kazanma” deyince, “vergi vermeme, zekât vermeme”
deyince bu makine acayip çalışacakmış, bizden size uyarı.
Bu son
konuşmamda şunu söylüyorum: Bir gün halkın bütçesini yapmak dileğiyle hepinize
saygılar sunuyorum. (HDP sıralarından alkışlar)
BAŞKAN –
Teşekkür ederiz Sayın Kaplan.
Cumhuriyet Halk
Partisi Grubu adına Adana Milletvekili Ali Demirçalı. 
Buyurunuz Sayın
Demirçalı. (CHP sıralarından alkışlar)
CHP GRUBU ADINA
ALİ DEMİRÇALI (Adana) – Sayın Başkan, değerli milletvekilleri; 2013 Yılı
Merkezi Yönetim Kesin Hesap Kanunu Tasarısı’nın yürütme maddesi üzerinde grubum
adına söz almış bulunuyorum. Hepinizi saygıyla selamlıyorum.
AKP’nin maliye
politikasının ekonominin gereksinimlerine duyarsızlığı devam etmektedir.
Öncelikler, mevzuata bağlı zorunlu kalemler ve göstermelik adımların dışında,
bütçenin, kamu kesiminin hizmet kapasitesinin ve harcamalarının kısılmasıyla
gelirlerinin artırılmasına hasredilmiştir. 2003-2013 döneminde reel kesim ve hanehalkı
kesiminin, özellikle işçi, çiftçi, küçük üretici gibi kesimlerin gelir elde
etme yeteneklerinin giderek örselendiği, bu kesimlerin finansallaşma ve gevşek
kredi politikalarıyla aşırı borçlandırıldıkları ve buna bağlı olarak
bilançolarının, varlık-yükümlülük dengesinin bozulduğu görülmüştür. Bununla
birlikte, Hükûmetin uyguladığı maliye politikasının gündeminde bu kesimlerin
yeri yoktur. 
AKP,
özelleştirme uygulamaları, sonuçları ve ortaya çıkardığı sorunlarıyla iktisat
tarihindeki ibretlik yerini almıştır. Özelleştirme uygulamalarında fiyat
üzerinden hazine menfaatlerinin gözetilmemesi, ekonominin verimlilik düzeyinin
yükseltilmemesi, özelleştirilen kuruluşlarda başta teknoloji olmak üzere
gerekli yatırımların yapılmaması, sektörel açıdan ileri-geri bağlantılarının
zayıflaması ve işçilerin ağır mali ve sosyal sorunlar yaşaması çok sık
karşımıza çıkan olgular olmuştur.
Tarım, tüm
dünyada olduğu gibi Türkiye için de gerek ekonomik gerekse sosyal bakımından en
önemli sektörlerin başında gelmektedir. Taşıdığı üretim ve pazarlama avantaj ve riskleriyle dinamik bir
özelliğe sahip olan tarım sektörü, beslenme için gerekli gıdaları karşılayan,
sanayiye ham madde temin eden, toplam istihdamın önemli bir bölümünü
karşılayan, ülke ekonomisine önemli katkıları olan son derece stratejik bir
sektördür. 
AKP iktidarları boyunca tarladan
sofraya kadar emeği olan tüm bileşenleriyle tarım sektörü hak ettiği değeri hiç
bulamamış, aksine sektör bir çöküşün içerisine doğru hızla itilmiştir. Son
yıllarda uygulanan olumsuz politikalar tarım sektöründe de tüm yalınlığıyla
kendini göstermektedir. Bugün ülke nüfusumuzun sağlıklı, yeterli ve dengeli
beslenebildiğini, bunun için gerekli olan tarım ve gıda ürünlerini uygun
fiyatla satın alabildiğini ve ürünlerin zamanında tüketici sofrasına güvenli
bir şekilde ulaşabildiğini, üreticilerin refahının bir önceki yıla göre
arttığını söyleyebilmek mümkün değildir. 
Çiftçiler ve üreticiler yoksulluğa ve
çaresizliğe itilerek tarım kesimi yok edilmeye çalışılmış, tarımsal ihracat her
ne kadar artıyor gibi gösterilse de ithalatı karşılayamaz duruma gelmiştir.
Ekilen tarımsal alanlar azalmış, emek yoğun ve işsizliği absorbe eden bu
sektörden kaçış hızlanmıştır. 
Oysa ülkemizin tarım ve
hayvancılığına yönelik olarak on iki yıllık AKP iktidarları sürecinde yürütülen
çalışmalar ve verilen destekler hak ettiği seviyeye ulaşmamış, bu dönem
üretimin ve üretenlerin âdeta cezalandırıldığı bir dönem olmuştur. 
2003-2014 yılları arasında uzun
vadeli, sürdürülebilir ve üretenlerin desteklendiği projelerin hayata
geçirilememesi ve uygulanan çarpık, uzun vadeden yoksun politikalar sonucunda
tarım ve hayvancılık büyük sorunlarla karşı karşıya bırakılmıştır. 
Sayın Başkan, değerli milletvekilleri; AKP iktidarının görevde olduğu on
iki yıllık süreç cumhuriyet tarihinin önemli bir dönemini kapsamasına ve
üstelik sekiz yıldır Bakanlığın aynı Bakan tarafından sevk ve idare edilmesine
rağmen, tarımda yapısal değişim ve dönüşüm sağlanamamış, verilen
destekler sonucunda sektörde istikrarlı bir büyüme yakalanamamıştır. Ülkenin
hazinesinden verilen milyarlarca liralık destek ve başlatılan her yeni proje ne
acıdır ki sektörde katma değer ve verimlilik artışı sağlayamamış, öngörüsüz
uygulamalar tarımın sorunlarını ve sektörün tüm paydaşlarını hüsrana
uğratmıştır. Vizyondan yoksun bakış açısıyla tarım sektöründeki potansiyel
yeterince değerlendirilememiş, kırsalda yaşam seviyesi yükseltilememiş, bunun
doğal sonucu olarak sürdürülebilir refah ve gelecek nesiller için bereket
üretecek sektör bereketsiz bir sektör hâline getirilmiştir. 
AKP iktidarı
döneminde çiftçinin eline geçen gelir azalırken mazot, gübre, enerji, ilaç,
tohum gibi tarımsal girdilerin fiyatlarında çok yüksek oranda artışlar
olmuştur. Nitekim 2002-2014 yılları arasında gübre ve mazot fiyatlarında
ortalama yüzde 300'lere varan fiyat artışı olmuştur. Aynı dönemde ürün
fiyatlarındaki artış, girdi fiyatlarının çok gerisinde kalmıştır. AKP'nin
iktidar olduğu ilk dönem 2002 yılında 1 litre mazot 4 kilogram buğdayla
alınabilirken bugün 1 litre mazotu ancak 6 kilogram buğdayla alabilmekteyiz.
Aşağıdaki tablolardan izleneceği gibi, bazı ürünlerin fiyatlarındaki artışlar
yüzde 80 gibi çok düşük seviyede kalmıştır. En yüksek fiyat artışı gösteren
ürünler dahi girdi fiyatlarındaki artış oranlarının gerisinde kalmıştır.
Tarım destekleme
politikaları, gelişimi içinde ağırlık ve kapsamında değişiklikler olmakla
birlikte, AKP döneminde düşük düzeylerde uygulanmıştır. Türkiye'nin tarımda net
ithalatçı konumu nedeniyle ürün yelpazesi çeşitlenerek kalıcılaşmaktadır.
Tarımsal desteklemelere ayrılan ödenekler gereksinim duyulan düzeyin çok
gerisinde kalmış ve refah baskılaması yaşayan kırsal nüfusun yoksulluk düzeyi
artmıştır. Çiftçilerin, köylülerin, üreticilerin refahındaki daralma kentsel
nüfusun tükettiği gıda ürünleri fiyatlarına yansımamış, fiyat farklarına,
ticari marjlara büyük ölçüde toptan ve perakende ticaret yapanlar
-süpermarketler, halciler, bu kesimler- tarafından el konulmuştur.
Sayın Başkan,
değerli milletvekilleri; AKP, üreticiye kendi döneminde çıkarılan yasayla
ödemeyi taahhüt ettiği destekleme yardımlarını dahi yapmamaktadır. 2006 yılında
çıkarılan Tarım Kanunu'nun 21’inci maddesine göre, her yıl tarımsal destekleme
için bütçeden ayrılan kaynağın milli gelirin en az yüzde 1’i olması gerekirken
bu rakam binde 5-6'lar civarında gerçekleşmiştir.
Yasanın 2007
yılından itibaren uygulanması hâlinde tarıma aktarılması gereken kaynağın
2007-2014 döneminde 98,9 milyar lira olduğu, buna karşılık aynı yılların tarım
bütçesinin 55,5 milyar lira olarak gerçekleştiği dolayısıyla yasa hükmüne
rağmen 43,4 milyar liranın tarıma aktarılmadığı ortadadır.
Diğer taraftan,
sabit fiyatlarla yapılan bir analiz, üreticiye yapılan eksik ödemenin daha
yüksek bir tutar oluşturduğunu ortaya koymaktadır. Buna göre, 2007 yılından bu
yana üreticiye her yıl yapılan ödemenin ilgili yılın tarım ürünleri üretici
fiyat endeksiyle artırılarak 2014 yılı fiyatlarına çekilmesiyle yapılan
hesaplamada, 2007-2014 döneminde tarıma yapılan eksik ödemenin 2014 yılı
fiyatlarıyla 57 milyar lira olduğu görülmektedir.
Tablolardan da
görüldüğü gibi, tarım AKP iktidarında desteklenmemiş kösteklenmiştir,
hayvancılık bitmiştir. Türkiye, AKP iktidarı döneminde üretmek yerine ithalatı
tercih etmiştir. AKP döneminde ilk kez saman ithal edilmiştir. AKP
milletvekillerini Adana'ya çiftçilerimizle görüşmeye davet ediyorum. İster
Karataş'a ister Feke’ye ister Saimbeyli’ye, isterlerse Karaisalı’ya birlikte
gidelim. Çiftçilerimizin faizle nasıl ezildiğini, narenciye üreticilerimizin
nasıl kan ağladığını, mandalinanın, portakalın nasıl dalında kaldığını
gelsinler görsünler, belki insafa gelirler.
Bizi ekranları
başında izleyen tüm Adanalı hemşehrilerime saygılarımı sunuyorum. Bu bütçenin
de ülkemize hayırlı olmasını diliyorum. (CHP sıralarından alkışlar)
BAŞKAN –
Teşekkür ederiz Sayın Demirçalı. 
Milliyetçi
Hareket Partisi Grubu adına Manisa Milletvekili Erkan Akçay. 
Buyurunuz Sayın
Akçay. (MHP sıralarından alkışlar)
MHP GRUBU ADINA
ERKAN AKÇAY (Manisa) – Sayın Başkan, değerli milletvekilleri; hepinizi saygıyla
selamlıyorum. 
Uzunca bir süredir
bütçe görüşmelerini yaptık ve bugün de önemli bir kısmını tamamlamış
bulunuyoruz, yarın da inşallah, tümü üzerindeki görüşmelerden sonra bütçe
görüşmeleri bitecek. Sözümün başında bütçenin hayırlı uğurlu olmasını temenni
ediyorum. 
Şimdi, değerli
arkadaşlar, Türkiye, maalesef, kurum ve kurallarıyla yönetilemeyen bir ülke
hâline geldi. Türkiye, şu anda şahsi ve keyfî bir yönetim altındadır. Yasama,
yargı, yürütme âdeta tek kişide toplandı, Türkiye bir polis ve parti devleti
hâline getirildi.
“Millî irade”
kavramını bile iktidar mensupları, maalesef, fevkalade yanlış anlıyorlar ve
yanlış yorumluyorlar. Biraz evvel iktidar partisi adına konuşan değerli
milletvekili arkadaşımız aynen diyor ki: “Türkiye, milletin adamına emanet
edilmeyip 2000 öncesindeki gibi yönetilseydi...” Bu bile bir zihniyet
tezahürüdür yani ülkeyi... “Milletin adamı”ndan kimin kastedildiği belli, bir
tek kişi kastediliyor; o da Tayyip Erdoğan, Cumhurbaşkanı. “Türkiye, milletin
adamına emanet edilmeyip 2000 öncesindeki gibi yönetilseydi...” demek şahsi bir
yönetim anlayışının itirafıdır. Yerel seçimler sonrası -Sayın Başkan,
tutanaklarda da var- 30 Mart seçimlerinden sonra, Pursaklar Belediye Başkanının
havaalanına giden yol üzerinde bir teşekkür afişi ve billboardu vardı, o afişte
diyor ki belediye başkanı, seçimleri de kazanmış: “Millî iradeyi seçtiğiniz
için teşekkür ederiz.” Yani, muhterem kendini millî irade zannediyor ve Adalet
ve Kalkınma Partisi iktidarının Başbakanında ve Cumhurbaşkanında, bazı
bakanlarında da bu anlayış var; kendini millî irade zannetme anlayışı. Aslında,
millî irade onu o makama, o mevkiye getiren; seçen millî irade, seçilen
kendisi, seçilen kendini millî irade zannetmeye başlıyor. Bu gerçekten, tamamen
yanlış bir algılamadır ve son derece, düzeltilmesi gereken bir zihniyettir.
Diğer bir husus:
Adalet ve Kalkınma Partisi on iki yıl boyunca hiçbir zaman tek başına iktidar
olmadı. Biz bunu hep tek başına iktidar gibi tanımladık söyledik ama bir siyasi
realite bakımından Adalet ve Kalkınma Partisi, esasında, bir paralel yapılar,
cemaatler, tarikatlar ve bazı çıkar gruplarının bir koalisyonundan oluşmuştur.
Aslında, Adalet ve Kalkınma Partisi tek Hükûmet, çoklu bir iktidar yapısıdır;
bunca birtakım çıkan sorunların, paraleldi, Haşhaşi’ydi, feryatlar figanlar,
“Ne istediniz de vermedik?” sözlerinin altında yatan bu. 
Şimdi, paralel
yapıları sayalım: Cemaatler, KCK, en sonunda da bir sendika çıktı
“EĞİTİM-BİR-SEN” diye; Türkiye’de 8 bin okul müdürünün tayinine karar veren,
âdeta Millî Eğitim Bakanlığını yöneten bir güç hâline geldi. Şimdi, Adalet ve
Kalkınma Partisi bu sendikal paralel yapının sıkıntısını çekiyor, “Acaba bundan
nasıl kurtulacağız?” diye. MİT bir paralel yapı hâline getirildi. Millî
İstihbarat Teşkilatı Türkiye’de, bu son MİT düzenlemeleriyle birlikte bir
paralel yapı hâline getirilmiştir. Şimdi de Cumhurbaşkanı Erdoğan bir paralel
yapı oldu, oluyor, şimdi onun yapılanmaları söz konusu. Parti teşkilatlarına,
bazı vali ve kaymakamların icraatlarına da baktığımızda bu parti devletinin
icraatlarını görürüz. 
Biraz evvel,
değerli Bursa milletvekili arkadaşımız soru sordu Sayın Bakana, “indiragandi
haftası”yla ilgili bir afiş asılmış bir siyasi partinin, polis tarafından
indiriliyor. Sayın Bakanın cevabından şunu anladım, İndira Gandhi ile Mahatma
Gandhi’yi karıştırdı Sayın Bakan. Söz konusu olan, “indiragandi”, orada bir ima
var; Türkçede, Türkiye’de bir deyimdir, biraz da argolaşmış bir deyimdir
“İndiragandi yapma.” diye. 
EKONOMİ BAKANI
NİHAT ZEYBEKCİ (Denizli) – Ona da cevap veririm, sen merak etme.
ERKAN AKÇAY
(Devamla) - Şimdi, ben burada desem ki: “Bugün hava bulutlu.”, iktidar partisi
bana dava açabilir “Bize ördek dedin.” diye. “Neden?”, “Hava bulutlu, bulutlu
olunca ne olur? Yağmur yağar, yağmur yağınca su birikir, su birikince göl olur,
gölde ördek yüzer, ‘Ördek dedin bize.’” Şimdi, bakın, geleceği nokta şu:
Yakında “kutu” kelimesi yasaklanacak, “Bilal”, “havuz”, “ayakkabı kutusu” filan
deyince yasaklanacak. Vatandaş bağırıyor, feryat ediyor “Hırsız var.” diye,
polisler tutup götürüyor. Ya, polis “Hırsız nerede?” diye soracağına, bunu
haber verene veya tepki gösterene tepkisini gösteriyor.
Değerli
milletvekilleri, 17-25 Aralık tarihlerini biz Milliyetçi Hareket Partisi olarak
yolsuzlukla ve rüşvetle mücadele haftası ilan ettik ve bu hafta etkinlikleri
kapsamında da 9 günde 9 ilimizde toplantılar gerçekleştiriyoruz, programlar
yaptık. Ancak, Adalet ve Kalkınma Partisi iktidarı bu toplantılarımızdan müthiş
rahatsız oldu. Rahatsız çünkü yarası olan gocunur ve gocunuldu. Her alanda, her
yerde Milliyetçi Hareket Partisinin bu toplantılarının iptal edilmesi,
kiralanan ve tahsis edilen salonların verilmemesi için bütün gayretleri
gösteriyorlar ve toplantıları yaptırmamak için her türlü baskı ve faaliyet
içerisindeler. Yolsuzluk haberlerine yayın yasakları getiriliyor. Millî
iradeyle iktidara geldiğini söyleyip duran Adalet ve Kalkınma Partisi, nedense
bu yolsuzlukları, rüşvet hadiselerini sadece 17-25 Aralık itibarıyla değil,
geçmiş müktesebat itibarıyla da konuşulmasını istemiyor. Yani, millî iradeyle
geldiğini söyleyen AKP, millî iradeden bunları saklıyor ve yolsuzluk ve rüşvet
hadiselerinin soruşturmasının yapılmaması, yayınlanmaması, halkın bu konuda
bilgi edinmemesi için her türlü faaliyeti yürütüyor, hatta diyebiliriz ki
iktidar olarak mesaisinin belki de yüzde 80’inde, yüzde 90’ında bu örtbas
etmeye, soruşturmaları yaptırmamaya yönelik gayretler içerisinde çünkü
kendisinde bu hadiseler çok ciddi sarsıntılar ortaya çıkarmıştır ve âdeta,
kendini bu zor durumdan kurtarmak için yapmayacağı hiçbir şeyin kalmadığı anlaşılmaktadır.
Herhangi iddia ne yargıda ne Türkiye Büyük Millet Meclisinde soruşturulamaz bir
hâle gelmiştir. Hükûmet yargının soruşturma yapmasını engellemek için hukuk
düzenini alt üst eden, hatta hukuku yok eden uygulamalara girmektedir. Yargı
takipsizlik kararı veriyor, soruşturmuyor, Meclis soruşturması engelleniyor.
Ondan sonra, oylamada ne gibi bir sonuç çıkacak, doğrusu merak ediyoruz. Yayın
yasağı getiriliyor. Neticede polis hırsızı kovalarken hırsızlar polisi
kovalamaya başlamıştır. Böyle bir ortam içerisinde, âdeta, Adalet ve Kalkınma
Partisine bütçe emanet etmek kediye ciğer emanet etmek gibi bir durum meydana
gelmiştir çünkü denetim yok, şeffaflık yok, hesap verebilirlik yok ama bu
yoklukların durumunda yetki var sorumluluk yok. 
ENGİN ALTAY (Sinop)
– Cumhurbaşkanı gibi!
ERKAN AKÇAY
(Devamla) – Hepinize saygılar sunuyorum. (MHP ve CHP sıralarından alkışlar) 
BAŞKAN –
Teşekkür ediyoruz Sayın Akçay.
Şahsı adına Giresun Milletvekili Selahattin
Karaahmetoğlu.
Buyurunuz Sayın Karaahmetoğlu. (CHP sıralarından
alkışlar) 
SELAHATTİN KARAAHMETOĞLU (Giresun) – Sayın Başkan,
sayın milletvekilleri; 2003 Yılı Merkezi Yönetim Kesin Hesap Kanunu
Tasarısı’nın 7’nci maddesi üzerinde aleyhte söz almış bulunuyorum. Sizleri ve
emekçi halkımızı iyi akşamlar dileyerek saygıyla selamlıyorum.
On üç günlük bütçe maratonu hayırlısıyla yarın sona
eriyor. Bu bütçe görüşmelerinde rakamlar havada uçuştu, rakamlar ve oranlar
üzerinden herkes birbirini ikna etmeye çalıştı, ne kadar ikna ettiyse. 
İlgili bakanlık, bakanlar ekonominin iyiliğinden,
büyümeden ve istikrardan söz ettiler. Gerçekten, ülkede bir istikrar var, bu
doğru; halkımızın sürekli yoksullaşma istikrarı içinde olduğunu biliyoruz, bu
anlamdaki istikrar doğrudur.
Büyümeden söz ediliyor. Sayın Genel Başkanımız
Kemal Kılıçdaroğlu Genel Kurulda yaptığı konuşmada, hem tarihsel açıdan hem
rakamlarla on iki yıllık AKP iktidarındaki büyümenin kendinden önceki
hükûmetler döneminden daha düşük seviyede olduğunu anlattılar.
Ekonomide
iyilikten söz ediliyor, bunu sorgulamamız için, bu bütçenin kimler için
yapıldığını ve iktidar partisinin gerçekten kimleri temsil ettiğini iyi tahlil
etmemiz gerekiyor. AKP, gelenekleri, halkımızın geleneksel yaşam tarzını ve
inançlarını istismar ederek kendini halktan yana göstermeye çalışarak aslında,
küresel sermayenin ve onların ülkemizdeki yerli iş birlikçilerinin temsilcisi
bir siyasi parti konumundadır ve bütçeye de bu mantık çerçevesinde bakmaktadır.
Bir örnekle bunu anlatmaya çalışırsak: İktidara geldiklerinde ülkemizde 4 tane
olan dolar milyarderi sayısı 44’tür. İktidar partisinin uyguladığı mali
politikalar marifetleriyle halkımız sürekli yoksullaşarak 4 olan dolar
milyarderi sayısını 44’e çıkarmış olması bunun en bariz örneğidir. Bu ekonomik
yapı “Ölen ölür, kalan sağlar bizimdir.” ekonomisidir. Bir iş kolunda sürekli
tekelleşme var, ekonomik olarak zayıf olanlar sürekli aradan çıkıyorlar. Bir
gün öyle bir gün gelecek ki iş birlikçi sermaye bile, kendi altındaki sermaye
gruplarını tasfiye ettikten sonra, küresel sermayeyle karşı karşıya gelecek ve
kendi de ortadan kalkacaktır. Bunun en bariz örneği, seçim bölgem ve ilim
Giresun’un temel geçim kaynağı olan fındıkta, en son bölgedeki önemli bir
ekonomik kuruluş İtalyan Ferrero tarafından satın alınarak aradan çıkarılmış ve
fındık ticaretinin tamamı yabancı sermayenin eline geçmiştir. 
Sürekli, burada,
dünyanın 17’nci büyük ekonomisi olmakla övünüyoruz hep beraber. Ama, gerçekten,
dünyanın 17’nci büyük ekonomisi olan bu ülkenin halkı yaşam standartları
açısından sıralamada dünyada 77’nci geliyorsa o zaman, bu bütçenin kimler için
yapıldığını net bir şekilde anlamış oluruz. 
Türkiye bir
tarım ülkesiyken artık, tarımdan vazgeçen ve ithalatçı duruma gelen bir ülke
konumunda. Geçen bütçe görüşmelerinde yaptığım konuşmada da 2 Trakya
büyüklüğündeki arazide tarımdan vazgeçildiğini ve 2013 yılında gıda ve tarım
ürünlerine 37 milyar dolar ödeme yaptığımızı anlatmıştım. 
Konya ilinden
küçük Hollanda 105 milyar dolar tarım ve gıda satarken bereketli Anadolu
topraklarından ancak 17 milyar dolar bir ihracat yapmamız, iktidara gelmenin
bedeli olarak tarımda yabancı sermayeye verdiğimiz tavizin göstergesidir. 
Zamanım kalmadı.
Bu bütçenin kimlere hayırlar getireceği bellidir. Emekçi halkımız da her
zamanki gibi çile çekmeye devam edecektir.
Hepinizi
saygıyla selamlıyorum. (CHP sıralarından alkışlar) 
BAŞKAN – Teşekkür
ederiz Sayın Karaahmetoğlu.
Gaziantep
Milletvekili Derya Bakbak. 
Buyurunuz Sayın
Bakbak. (AK PARTİ sıralarından alkışlar) 
DERYA BAKBAK
(Gaziantep) – Sayın Başkan, değerli milletvekilleri; 2013 Yılı Merkezi Yönetim
Kesin Hesap Kanunu Tasarısı’nın 7’nci maddesi üzerinde söz almış bulunuyorum.
Hepinizi sevgi ve saygıyla selamlıyorum.
İktidara
geldiğimiz günden beri, partimizin en temel prensibi millete hizmet olmuştur.
2023 hedefiyle başlattığımız kalkınma hamlemizin temel basamağı olan 2015
bütçesi, toplumun refahını artırmak, hayat standardını yükseltmek, istikrar ve
güven içinde daha güçlü bir Türkiye yaratmak için gerekli her türlü ihtiyacı
karşılayacak niteliktedir. 
On iki yıl
boyunca iktidarımızın en öncelikli konusu insan, insanda da eğitim olmuştur.
2015 yılı bütçesinde yine en yüksek payı eğitime ayırıyoruz, toplam eğitim
ödeneklerini 87,4 milyar liraya çıkarıyoruz. Bu, 2002’ye göre yaklaşık 7 katlık
bir artış demektir. 77 milyonun sağlığı için 81 milyar lira kaynak ayırıyoruz.
OECD ülkeleri arasında bebek ölüm oranı ve doğumda gerçekleşen kadın ölüm
oranlarına bakıldığında, OECD ülkelerinin otuz yılda yaptığını biz on yılda
yapmışız. Bunu, biz söylemiyoruz, Dünya Sağlık Örgütü söylüyor.
Bakınız,
bütçenin üçte 1’ini yani 140 milyar lirayı memur ve işçiye ayırdık. Emeklilere
ise 81 milyar lira kaynak ayırıyoruz. Bu bütçe, aynı zamanda bir yatırım
bütçesidir. Kamu yatırımlarını, ülkemizin rekabetini artırma, bölgeler arası gelişmişlik
farkını azaltma ve mahallî idarelerin gelir payını yüzde 15 artırarak 44,7
milyar liraya çıkarıyoruz.
Günlerdir bu
kürsüde tekrar tekrar anlatılmasına rağmen hâlâ çiftçimizin zor durumda olduğu,
devletin çiftçiyi kendi hâline terk ettiği konuşuluyor. Çiftçimize bu bütçeden
13 milyar lira kaynak ayırdık. Türkiye, tarım sektöründe dünyada 11’inci
sıradan 7’nci sıraya, Avrupa’da 4’üncü sıradan 1’inci sıraya geldi. Ekonomide
ise Avrupa’nın en büyük 6’ncı ekonomisi konumundayız. Dünyada en çok turist
alan 6’ncı ülkeyiz. Üçüncü havalimanı, üçüncü köprü, nükleer enerji
santralleri, daha nice dev projeyi hayata geçirmek üzereyiz. 
Sayın Başkan,
değerli milletvekilleri; iktidarımız süresince hedeflerimiz ve ideallerimiz
doğrultusunda hareket ederken diğer modern Batılı uluslar gibi yalnız kendi
menfaatimizi gözeten bir anlayışta olmadık. Evrensel kabul ettiğimiz hiçbir
hakkın bir Suriyeliden, bir Filistinliden, Iraklıdan da alınmasına razı
olmadık. Bu anlamda, insan haklarını kendi vatandaşına hak, diğerlerine haram
görenlere insanlık dersi vermeye de devam ediyoruz. 
Sayın Başkan,
değerli milletvekilleri; millî mücadelenin, vatan savunmasının destanlaşan
kalesi Gaziantep’imizin kurtuluş yıl dönümü olan 25 Aralık gününe az bir zaman
kalmışken sizlerle güzel Antep’imizin nereden nereye geldiğini paylaşmak
istiyorum.
Son on iki yıl
içinde üniversite sayımızı 4’e çıkardık, 5 bin olan derslik sayımızı 12 bine
çıkardık. 7.500’ü kentsel dönüşüm kapsamında olmak üzere 21 bin yeni konut
yaptık. Çiftçimize toplamda 896 milyon tarımsal destek sağladık. Şehrimizi
ziyaret eden turist sayısı 2002’de 156 bin iken 2014’te 430 bini aştı. Sadece
organize sanayi bölgelerimizde 120 bin kişiye istihdam sağladık. İşte, yapılan
bu yatırımlar ve harcanan onca emek sayesinde Gaziantepli şu anda 6’ncı, hatta
7’nci organize sanayi bölgesi için gün sayıyor. Açılacak sanayi alanlarıyla
İslâhiyeli, Nurdağılı genç, gelecek kaygısı taşımıyor. İşte bu yüzden, Zeugma
UNESCO Dünya Kültür Mirası Aday Listesi’ne girebildi. Yavuzeli tarihî dokusu ve
doğal güzelliğiyle, eşsiz Rumkale’siyle adını dünyaya duyurabildi. Karkamış,
Türkiye’nin en çok turist çeken ilçesi olmak için çabalıyor. İşte bu yüzden,
İslâhiye’nin üzümü ve kırmızı biberi tüm dünyayla buluşabildi. Nizip’in fıstığı
marka hâline gelebildi. İşte bu yüzden, Oğuzelili ve Arabanlı çiftçi ürünümü
nasıl sularım kaygısını düşünmüyor. İşte bu yüzden, hızla yenilenen Şahinbey ve
Şehitkamil’de insanlar yeni evlerine kavuşmanın heyecanını yaşıyor. Kısacası,
AK PARTİ’yle Gaziantepli geleceğe her zamankinden daha fazla umutla bakıyor.
Üstat Necip Fazıl’ın dediği gibi “Devler gibi eserler bırakmak için karıncalar
gibi çalışmak lazım.” (AK PARTİ
sıralarından alkışlar)
Bu düşüncelerle,
2015 bütçemize katkıda bulunan herkese teşekkür ediyor, sevgi ve saygılarımı
sunuyorum. (AK PARTİ sıralarından alkışlar)
BAŞKAN –
Teşekkür ederiz Sayın Bakbak.
Sayın
milletvekilleri, soru-cevap bölümüne geçiyorum.
Sayın Kuşoğlu…
BÜLENT KUŞOĞLU
(Ankara) – Teşekkür ederim Sayın Başkan.
Sayın Bakanım,
Ekonomi Bakanıyla birlikteyken bir soru sormak istiyorum. Bu son küresel
ekonomideki gelişmeleri nasıl değerlendiriyor Hükûmetiniz acaba? Bunu bir
yapısal sorun olarak mı, bir yapısal değişim olarak mı görüyor küresel
ekonomide yoksa işte Amerika Rusya’ya yaptırım uyguluyor, petrol fiyatlarını
düşürüyor, FED faizleri de bu dönemde yükselecek, işte onlardan dolayı farklı
bir durum ortaya çıktı… Sizin, Hükûmet olarak bu konuyu değerlendirmeniz, bunu
nasıl gördüğünüz gelecek açısından çok önemli. Bu konuda bilgi verebilirseniz
çok memnun olurum.
Teşekkür ederim.
BAŞKAN –
Teşekkür ederiz Sayın Kuşoğlu.
Sayın Erdemir…
AYKAN ERDEMİR
(Bursa) - Teşekkür ederim Sayın Başkan.
Sayın Bakan, 21’inci yüzyılda dünyanın ekonomik
ağırlık merkezi Asya’ya kaymaktadır. Dünyanın ekonomik ağırlık merkezi 1980
yılında Kuzey Atlantik’te bulunurken 2050 yılında 9.300 kilometre doğuya,
Çin’in batısına kaymış olacak ancak kendilerini “Asya yüzyılı”na iyi hazırlayan
ülkeler Asya’nın sunduğu ekonomik olanaklardan yararlanıp Asya’nın oluşturduğu
risklere karşı kendilerini koruyabilecekler. Avustralya’nın sosyal demokrat
hükûmeti muhalefetle iş birliği içinde, Asya Yüzyılında Avustralya Raporu’nu
yayımlayarak 2025 yılına kadar gerçekleştirilmesi gereken yirmi beş ulusal
hedefi belirledi, Asya okuryazarlığını geliştirmeyi de içeren somut politikalar
önerdi. Hükûmetiniz, son on iki yıl içinde Türkiye’nin Asya stratejisini
geliştirmek için muhalefet partileriyle hangi ortak çalışmaları yürütmüştür? Bu
konuda hangi raporları yayımlamıştır?
Teşekkür ederim.

BAŞKAN –
Teşekkür ederiz Sayın Erdemir.
Buyurunuz Sayın
Bakan. 
EKONOMİ BAKANI
NİHAT ZEYBEKCİ (Denizli) – Evet, çok teşekkür ediyorum.
Sayın
Kuşoğlu’nun söylediği, evet, bugün dünyada, dünyanın ekonomik ve ticari
haritaları yeniden çiziliyor. Bakacak olursak yani Sayın Erdemir’in de dediği
gibi dünyanın ekonomik merkezi Asya Pasifik’e, daha doğrusu Atlas
Okyanusu’ndan, Amerika’dan, Avrupa’ya, Avrupa’dan Akdeniz’e, Doğu Akdeniz’e,
Asya’ya hatta Orta Asya’ya kadar giden bir süreç izliyor. 
Tabii, bunun
yanında da ABD ile Avrupa Birliği arasında sürdürülen TTIP Anlaşması -dünya
ticaretinin yarısı- Sadece basit bir serbest ticaret anlaşması ve ticaret
anlaşması değil, bu bir ekonomik entegrasyon. Diğer taraftan, Amerika’nın aynı
şekilde Japonya, Kore, Yeni Zelanda ve Avustralya’yı da içine alan TPP
dediğimiz “Trans Pacific Partnership”le beraber de dünya ekonomisinin üçte
2’sinin bloklaştığını görüyoruz. Yani dünya artık, ideolojik bloklaşmanın
dışında ticari anlamda bloklaşmaya gidiyor. Türkiye de burada çok aktif bir
şekilde bunun içinde yer alıyor. Türkiye dünyada Avrupa Birliğiyle gümrük
birliği anlaşması olan tek ülke ve Türkiye Avrupa Birliğiyle birlikte TPP’in
içinde “Trans Pacific Partnership”in içinde de mutlaka ve mutlaka olmak
istiyor, bununla ilgili de gereğini kovalıyor ve gümrük birliğine de ABD’ye de
söylenmesi gereken her şeyi söyledi. Şu anda, çok aktif bir şekilde de
görüşmeler devam ediyor ve bunun yanında, Türkiye Japonya’yla serbest ticaret
anlaşmasını 2015 yılı sonuna kadar bitirmeyi planlıyor, Güney Kore’yle serbest
ticaret anlaşmamız yürürlüğe girdi; yetmiyor ve şu anda, hizmetlerde, tarımda
ve gıdada -genişletmek üzere- görüşmelerimiz devam ediyor, Singapur’la bitmek
üzere tam kapsamlı bir şekilde, Malezya’yla bitti, uygulamaya giriyor. İran’la
tercihli ticaret anlaşmamız yürürlüğe girdi, Meclisimiz bunu onayladı. 
Tabii, Rusya’nın
önderliğinde devam eden Avrasya Gümrük Birliğiyle, Rusya, Belarus, Kazakistan,
Kırgızistan, Ermenistan ve Azerbaycan’ın da yakında katılacağı bu gümrük
birliğiyle -en son Rusya Devlet Başkanının ziyareti sırasında- Türkiye’nin
gümrük birliği kapsamında olmayan ürünler yani gıda, tarım, metalürji,
hizmetler ve yatırımlarda serbest ticaret anlaşması görüşmelerimizi resmî
olarak başlatmak üzereyiz yani şu anda onun aşamalarını yaşıyoruz. Tabii, bununla
ilgili de Hükûmet muhalefetle nasıl bir iş birliği yaptı veya yapıyor
siyasette? Bu, siyasetin başarısı aslında. Şu anda, Türkiye Büyük Millet
Meclisinin iradesiyle oluşmuş olan Türkiye Cumhuriyeti Hükûmeti bu
görüşmelerini yapıyor, devam ettiriyor. Yani, bir zamanlar, tabii ki söylenen
dönemde doğru söz olabilir ama artık Türkiye yeniden çizilen dünyanın ticari ve
ekonomik haritalarını çizen ülkelerden biri olmak üzere gayret ediyor.
Bu arada, biraz
önce benim şahsi hatamdan kaynaklanan… Tabii, aklımızdan öyle şey geçmiyor ki
bizim. “İndiragandi” sözü bizim lügatimizde yok, olmadığı için de bizim
anlamamız da biraz zor oluyor. İndira Gandhi, tabii ki 1960’lardan başlayan
süreçte 1984 yılına kadar görev yapan ve suiskasta kurban giden Hindistan
Başbakanı. “Gandhi” deyince tabii ki, aklımıza gelen efsane, Mahatma Gandhi.
Ha, “indiragandi” sizin sözlüğünüzde olabilir. O indirmek ve kaldırmak işleri
eğer size aitse onu size iade ediyorum, o anlamda kullanıldıysa da iade
ediyorum. (AK PARTİ sıralarından alkışlar) 
Biraz önce
atladığım bir…
ERKAN AKÇAY
(Manisa) – Açık açık indirip kaldırırken, götürürken, yürütürken…
EKONOMİ BAKANI
NİHAT ZEYBEKCİ (Denizli) – O size ait, bu Meclis buna şahit.
ERKAN AKÇAY
(Manisa) – Size ait, size, size! Fellik fellik götürüyorsunuz. Ayıp, ayıp! 
EKONOMİ BAKANI
NİHAT ZEYBEKCİ (Denizli) – Burada, koalisyon hükûmetleri döneminde KİT’lerin
nasıl paylaşıldığı, kürsünün nasıl paylaşıldığı…
ERKAN AKÇAY
(Manisa) – “Hırsız var.” diyenleri götürüyorsunuz.
EKONOMİ BAKANI
NİHAT ZEYBEKCİ (Denizli) – …kamu bankalarının nasıl paylaşıldığı, Ziraat
Bankasının ve Halk Bankasının…
ERKAN AKÇAY
(Manisa) – 4 bakan niye istifa etti? 
EKONOMİ BAKANI
NİHAT ZEYBEKCİ (Denizli) – …her birinin 20’şer milyar TL’lik görev zararı
yaptığı, Ziraat Bankası, Halk Bankasının IMF’ye kapatılacağını taahhüt edenler,
altına imza atanlar bellidir.
ERKAN AKÇAY
(Manisa) – Hesabını sor, hesabını! 
EKONOMİ BAKANI
NİHAT ZEYBEKCİ (Denizli) – Vakıflar Bankasının satılmasının kararını alanlar
bellidir.
ERKAN AKÇAY
(Manisa) – Hesabını sor, hesabını. Hesaptan kaçmayın. 
EKONOMİ BAKANI NİHAT ZEYBEKCİ (Denizli) – Vakıflar
Bankasını satışa çıkarıp da sosyete generale “750 milyon dolarlık hazineden pay
aktarılırsa alırım.” denen günler bellidir. Bundan daha çok… Eğer o anlamda
kullanıldıysa -ki siyasete yakıştıramıyorum- bundan daha büyük bir
“indiragandi” olur mu?
ERKAN AKÇAY
(Manisa) – Selefinle konuş sen onu. Selefine sor!
EKONOMİ BAKANI
NİHAT ZEYBEKCİ (Denizli) – Bu memlekette iki gecede bankaların talanıyla ortaya
çıkan zarar 60 milyar dolardır ve bugünkü değeri de 200 milyar dolardır.
ERKAN AKÇAY
(Manisa) – Niye hesabını sormuyorsunuz?
EKONOMİ BAKANI
NİHAT ZEYBEKCİ (Denizli) – Soruldu ve sorulmaya da devam ediliyor.
ERKAN AKÇAY
(Manisa) – Sorulduysa ne konuşuyorsun?
EKONOMİ BAKANI
NİHAT ZEYBEKCİ (Denizli) – Bunların peşinden gidildi. 
ERKAN AKÇAY
(Manisa) - Sen önce kendi iktidarınızın hesaplarını ver.
EKONOMİ BAKANI
NİHAT ZEYBEKCİ (Denizli) – Nereye gidiliyorsa ta oraya gidildi ve bunlarla
ilgili de tek tek hesabı soruldu. Bu milletin kaynakları tek tek tahsil edildi.

Biraz önce Sayın
Maliye Bakanımızın kurumundan gelen bir cevabı da sizlere aktarmak istiyorum.
“Yüzde 700, 800, 400 artış oldu mu?” diye. Evet, SSK emekli aylığı 2002’de 257
lira, şimdi 1.047 lira, nominal artış yüzde 307. Tarım BAĞ-KUR emekli aylığı 66
lira, 634 lira, nominal artış yüzde 863. Esnaf BAĞ-KUR emekli aylığı 149 lira,
şu anda 849 lira, artış yüzde 471. Memur emekli aylığı 377’den 1.312, artış
yüzde 249. 
Sayın Başkan,
Sayın Bakanımızın da ilave edeceği birkaç söz var.
BAŞKAN –
Teşekkür ederim. 
ENGİN ALTAY
(Sinop) – Hükûmet hakkını fazla kullandı Sayın Başkan. Soruların hor
kullanılmaması Hükûmetin bu süreyi kullanması anlamına gelmez. Beş dakika soru
için, beş dakika cevap içindir. Dolayısıyla, Hükûmet cevap hakkını
tamamlamıştır, bir dakika da fazla kullanmıştır. 
Arz ederim. 
BAŞKAN –
Teşekkür ederim.
Cevap her zaman
daha uzun oluyor efendim, sorular açıklık kazansın, Genel Kurul bilgilensin
diye. Süresi zaten bir buçuk dakika. 
Buyurunuz
efendim. 
MALİYE BAKANI
MEHMET ŞİMŞEK (Batman) – Teşekkür ediyorum Sayın Başkan.
Sayın Başkan,
müsaadenizle, gün içinde sorulup da cevaplamadığım bir soru kalmıştı, önce ona
cevap vereyim. 
BAŞKAN –
Buyurunuz.
MALİYE BAKANI
MEHMET ŞİMŞEK (Batman) – Balıkesir Milletvekilimiz Sayın Akova sormuşlardı,
Çankaya Merkez Camisi’yle ilgili bir sorusu vardı. Bu arada Diyanetten bize bir
bilgi geldi, paylaşmak istiyorum.
Çankaya Merkez Camisi, cemaatinin çok olması
nedeniyle ihtiyaçları karşılamada yetersiz kalmaktadır. Diyanet İşleri Başkanlığı,
gelen talepler doğrultusunda, caminin kapasitesinin genişletilmesine yönelik
bir proje başlatmış olup ruhsat başvurusu için Çankaya Belediyesine başvuruda
bulunmuş ve ruhsat izni beklenmektedir. Dolayısıyla, söz konusu caminin yıkılıp
yerine ticaret amaçlı bir merkez yapılması asla söz konusu değildir, sadece ve
sadece cami genişletilecektir. 
Sayın Kuşoğlu’nun -eğer zamanımız varsa- sorduğu
soruya ben sadece şunu ilave etmek istiyorum: Tabii, finans tarihine baktığımız
zaman, 1800’lü yıllardan itibaren, bu türden çok büyük ölçekteki finans
krizlerinden sonra genelde normalleşmeye dönüş on yıl kadar alabiliyor. Varlık
fiyatları şişmişti, özel sektör çok ciddi sorunlar biriktirmişti, o patlak
verince kamunun tabii ki ciddi sorunları ortaya çıktı, kamunun bilançosu
bozuldu. 
Şimdi, küresel krizle birlikte her ne kadar Amerika
çok hızlı hareket edip evini düzene koyduysa da bizim için önemli olan
Avrupa’da ciddi sıkıntılar devam ediyor. Hatta, Avrupa’nın Japonya tarzı bir
deflasyonist sürece yani durgunluk içerisinde…
(Mikrofon otomatik cihaz tarafından kapatıldı)
BAŞKAN – Teşekkür ederiz Sayın Şimşek.
7’nci maddeyi oylarınıza sunuyorum: Kabul
edenler... Kabul etmeyenler... Kabul edilmiştir. 
Böylece, sayın milletvekilleri, 2013 Yılı Merkezi
Yönetim Kesin Hesap Kanunu Tasarısı’nın maddeleri kabul edilmiştir. 
Tasarının tümü açık oylama tabidir. Açık oylama
yarınki birleşimde son konuşmalardan sonra yapılacaktır.
Böylece, programa göre, bütçenin tümü üzerindeki
son konuşmaları ve 2015 Yılı Merkezi Yönetim Bütçe Kanunu Tasarı ile 2013 Yılı
Merkezi Yönetim Kesin Hesap Kanunu Tasarısı’nın açık oylamalarını yapmak için
22 Aralık 2014 Pazartesi günü saat 13.00’te toplanmak üzere birleşimi
kapatıyorum.
Kapanma Saati:
20.04 







(*) 656 ve 656’ya 1’inci Ek ve 657 S.
Sayılı Basmayazılar ve Ödenek Cetvelleri 10/12/2014 tarihli 25’inci Birleşim
Tutanağı’na eklidir.


(x) Bu bölümde Hatip tarafından Türkçe
olmayan kelimeler ifade edildi.


(x) Bu bölümde hatip
tarafından Türkçe olmayan kelimeler ifade edildi.





