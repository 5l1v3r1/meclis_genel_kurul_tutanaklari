



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

20’nci Birleşim
27 Kasım 2014 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Diyarbakır Milletvekili Cuma İçten'in, Suriye,
Filistin ve Doğu Türkistan’da yaşanan insanlık dışı olaylara ilişkin gündem
dışı konuşması
2.- Konya Milletvekili Mustafa Kalaycı'nın,
Ermenek’teki maden faciası ve ailelerin durumuna ilişkin gündem dışı konuşması
3.- Balıkesir Milletvekili Ayşe Nedret Akova'nın,
zeytin hasat dönemine ilişkin gündem dışı konuşması
IV.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Kars Milletvekili Mülkiye Birtane ve 21
milletvekilinin, Türkiye’deki yoksulluğun temel sebeplerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1152) 
2.- Kars Milletvekili Mülkiye Birtane ve 21
milletvekilinin, Türkiye genelinde deniz kirliliğinin nedenlerinin
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/1153)
3.- BDP Grubu adına Grup Başkan Vekili Iğdır
Milletvekili Pervin Buldan’ın, cezaevlerindeki açlık grevlerinin yol açtığı
sağlık problemlerinin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/1154)




V.- ÖNERİLER
A) Siyasi Parti Grubu Önerileri
1.- HDP Grubunun, Mardin Milletvekili Erol Dora ve
arkadaşları tarafından, Türkiye’de eğitim sisteminin en önemli bileşenlerinden
biri olan ders kitaplarının içeriğinin araştırılması amacıyla 17/11/2014
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak, Genel Kurulun 27 Kasım 2014 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
2.- MHP Grubunun, Adana Milletvekili Seyfettin Yılmaz
ve arkadaşları tarafından, başkentin göbeğinde yer alan Atatürk Orman
Çiftliği’nin birinci derecede tarihî doğal sit alanı iken üçüncü derece sit
alanına dönüştürülmesindeki yasal olmayan uygulamaların ve çözüm yollarının
derinlemesine araştırılması, eksiklerinin giderilmesi, destekleme yollarının
araştırılması, idari ve kurumsal yasal düzenlemelerin yapılması ve Isparta
Milletvekili S. Nevzat Korkmaz ve arkadaşları tarafından, 1950’de yasal statüye
kavuşan, 1922’de doğal ve tarihî sit alanı kapsamına alınan Atatürk Orman Çiftliği’ne
inşa edilen Cumhurbaşkanlığı Hizmet Binası’nın yapım kararının yürürlüğe
girmesi, bu bina için bazı yasalarda özel değişiklikler yapılması, imar projesi
izinlerinin alınması, maliyetinin belirlenmesi ve ihale ediliş yönteminin
yasalara ve Anayasa’ya uygun olup olmadığının, yapılan fahiş harcamalarla kamu
parasının ne kadar israf edildiğinin araştırılması ve kamu zararının
giderilmesi amacıyla 25/11/2014 tarihinde Türkiye Büyük Millet Meclisi Başkanlığına
verilmiş olan Meclis araştırması önergelerinin, Genel Kurulun 27 Kasım 2014
Perşembe günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi
3.- CHP Grubunun, İstanbul Milletvekili Fatma Nur
Serter ve arkadaşları tarafından, 2014-2015 eğitim öğretim yılı TEOG (Temel
Eğitimden Ortaöğretime Geçiş) sınavı ve buna bağlı olarak gerçekleştirilen
ortaöğretim kurumlarına öğrenci yerleştirme işlemlerinin, kaçak açılmış olan
medrese tarzı sözde okulların, imam-hatip okullarının ve 250 bin öğrenciye verilen
özel okul desteğinin araştırılması amacıyla 20/11/2014 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak,
Genel Kurulun 27 Kasım 2014 Perşembe günkü birleşiminde sunuşlarda okunmasına
ve ön görüşmelerinin aynı tarihli birleşiminde yapılmasına ilişkin önerisi
B) Danışma Kurulu Önerileri
1.- Danışma Kurulunun, gündemin “Kanun Tasarı ve
Teklifleri ile Komisyonlardan Gelen Diğer İşler” kısmının 8’inci sırasında
bulunan 650 sıra sayılı Kanun Tasarısı’nın gündemin 4’üncü sırasına alınmasına
ve diğer işlerin sırasının buna göre teselsül ettirilmesine; Genel Kurulun 2
Aralık 2014 Salı günkü birleşiminde 650 sıra sayılı Kanun Tasarısı’nın
görüşmelerinin tamamlanmasına kadar çalışmalarını sürdürmesine; Genel Kurulun,
daha önce haftalık çalışma günlerinin dışında toplanması kararlaştırılan 28, 29
ve 30 Kasım 2014 Cuma, Cumartesi ve Pazar günleri toplanmamasına ilişkin
önerisi
VI.- SATAŞMALARA İLİŞKİN KONUŞMALAR
1.- Ankara Milletvekili Levent Gök'ün, Bartın
Milletvekili Yılmaz Tunç’un MHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
2.- Adıyaman Milletvekili Ahmet Aydın'ın, Ankara
Milletvekili Levent Gök’ün sataşma nedeniyle yaptığı konuşması sırasında AK
PARTİ Grubuna sataşması nedeniyle konuşması
3.- Konya Milletvekili Faruk Bal'ın, Bartın
Milletvekili Yılmaz Tunç’un MHP grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
4.- Adana Milletvekili Seyfettin Yılmaz'ın, Bartın
Milletvekili Yılmaz Tunç’un MHP grup önerisi üzerinde yaptığı konuşması
sırasında MHP Grubuna sataşması nedeniyle konuşması
5.- Adıyaman Milletvekili Ahmet Aydın'ın, Hatay
Milletvekili Refik Eryılmaz’ın 655 sıra sayılı Kanun Teklifi’nin 36’ncı
maddesiyle ilgili önerge üzerinde yaptığı konuşması sırasında Adalet ve
Kalkınma Partisine sataşması nedeniyle konuşması
VII.-AÇIKLAMALAR
1.- Ankara Milletvekili Levent Gök'ün, Adıyaman
Milletvekili Ahmet Aydın’ın sataşma nedeniyle yaptığı konuşmasındaki bazı
ifadelerine ilişkin açıklaması
2.- Adıyaman Milletvekili Ahmet Aydın'ın, Ankara
Milletvekili Levent Gök’ün yaptığı açıklamasındaki bazı ifadelerine ilişkin
açıklaması
3.- Konya Milletvekili Faruk Bal'ın, Adıyaman
Milletvekili Ahmet Aydın’ın yaptığı açıklamasındaki bazı ifadelerine ilişkin
açıklaması
4.- Kayseri Milletvekili Yusuf Halaçoğlu'nun, Karabük
Milletvekili Mehmet Ali Şahin’e eşinin vefatı nedeniyle başsağlığı
dilediklerine ilişkin açıklaması 
5.- Ankara Milletvekili Levent Gök'ün, Karabük
Milletvekili Mehmet Ali Şahin’e eşinin vefatı nedeniyle başsağlığı
dilediklerine ilişkin açıklaması 
6.- İstanbul Milletvekili Mihrimah Belma Satır'ın,
Karabük Milletvekili Mehmet Ali Şahin’e eşinin vefatı nedeniyle başsağlığı
dilediklerine ilişkin açıklaması 
VIII.- SEÇİMLER
A) Komisyonda Açık Bulunan Üyeliklere Seçim
1.- Sağlık, Aile, Çalışma ve Sosyal İşler Komisyonunda
açık bulunan üyeliğe seçim
2.- Çevre Komisyonunda açık bulunan üyeliğe seçim
3.- Avrupa Birliği Uyum Komisyonunda açık bulunan
üyeliğe seçim
4.- Adalet Komisyonunda açık bulunan üyeliğe seçim
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Kırıkkale Milletvekili Ramazan Can ve Isparta
Milletvekili Recep Özel ile 52 Milletvekilinin; Hakimler ve Savcılar Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi, Artvin Milletvekili Uğur Bayraktutan'ın; 1512 Sayılı Noterlik Kanunun
59. Maddesinde Noterlerin Hastalıkları Halinde Yapılacak İşlemlere İlişkin
Sorunların Giderilmesi Hakkında Kanun Teklifi, İstanbul Milletvekili Aydın Ağan
Ayaydın'ın; 2802 Sayılı Hakimler ve Savcılar Kanununda Değişiklik Yapılmasına
İlişkin Kanun Teklifi, Adalet ve Kalkınma Partisi Grup Başkanvekilleri Kayseri
Milletvekili Mustafa Elitaş, Adıyaman Milletvekili Ahmet Aydın, Kahramanmaraş
Milletvekili Mahir Ünal, İstanbul Milletvekili Mihrimah Belma Satır ve Amasya
Milletvekili Mehmet Naci Bostancı ile 33 Milletvekilinin; Hakimler ve Savcılar
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Teklifi, İstanbul Milletvekili Bülent Turan ve Elazığ Milletvekili
Şuay Alpay ile 1 Milletvekilinin; Bazı Kanunlarda Değişiklik Yapılmasına Dair
Kanun Teklifi ile Adalet Komisyonu Raporu (2/2397, 2/2101, 2/2209, 2/2380,
2/2418) (S. Sayısı 655)
4.- 176 Sayılı Maden İşyerlerinde Güvenlik ve Sağlık
Sözleşmesinin Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/976) (S. Sayısı: 650)
5.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
X.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı'nın, Karabük Milletvekili Mehmet Ali Şahin’e eşinin vefatı
nedeniyle başsağlığı dilediğine ilişkin konuşması
XI.- YAZILI SORULAR VE CEVAPLARI
1.- Kütahya Milletvekili Alim Işık'ın, sülfirik asit ve
borik asit fabrikalarının özelleştirileceği iddiasına ilişkin sorusu ve Enerji
ve Tabii Kaynaklar Bakanı Taner Yıldız’ın cevabı (7/54139) 
2.- Kütahya Milletvekili Alim Işık'ın, TPAO'nun halka
arz yoluyla özelleştirileceği iddiasına ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/54140) 
3.- Kütahya Milletvekili Alim Işık'ın, TEİAŞ'a ait kamu
hisselerinin yüzde 49'unun özelleştirileceği iddiasına ilişkin sorusu ve Enerji
ve Tabii Kaynaklar Bakanı Taner Yıldız’ın cevabı (7/54141)
4.- Kütahya Milletvekili Alim Işık'ın, BOTAŞ'ın iletim
hatlarının özelleştirileceği iddiasına ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/54142) 
5.- Kütahya Milletvekili Alim Işık'ın, elektrik üretim
santrallerinin özelleştirileceği iddiasına ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/54143) 
6.- İstanbul Milletvekili Celal Adan'ın, İstanbul'da
Bakanlığa bağlı kurumlarda engelli merdiveni ve engelli tuvaleti mevcut olup
olmadığına ve son iki yıl içerisinde istihdam edilen engelli personel sayısına
ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/54144) 
7.- İzmir Milletvekili Mehmet Ali Susam'ın, benzin ve
motorinde indirim yapılması talebine ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/54145) 
8.- Konya Milletvekili Atilla Kart'ın, Tuz Gölü
Havzası’nda yapılması öngörülen yer altında doğal depolama çalışmalarına
ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/54146) 
9.- Ankara Milletvekili Özcan Yeniçeri'nin, 2002-2014
yılları arasında özelleştirilen madenlere ve bor madenlerinin özelleştirilmesi
kapsamında yapılan çalışmalara ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/54147)
10.- İstanbul Milletvekili Mustafa Sezgin
Tanrıkulu'nun, taşınır ve taşınmaz kiralamaları nedeniyle yapılan harcamalara
ilişkin sorusu ve Dışişleri Bakanı Mevlüt Çavuşoğlu’nun cevabı (7/54590)
27 Kasım 2014
Perşembe
BİRİNCİ OTURUM
Açılma Saati:
14.00
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul) 
-----0-----
BAŞKAN – Türkiye Büyük Millet
Meclisinin 20’nci Birleşimini açıyorum. 
Toplantı yeter sayısı vardır,
görüşmelere başlıyoruz. 
Gündeme geçmeden önce üç sayın
milletvekiline gündem dışı söz vereceğim. 
Gündem dışı ilk söz, Suriye, Filistin
ve Doğu Türkistan’da yaşanan insani konularla ilgili söz isteyen Diyarbakır
Milletvekili Cuma İçten’e aittir. 
Buyurun Sayın İçten. (AK PARTİ
sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem
Dışı Konuşmaları
1.- Diyarbakır Milletvekili
Cuma İçten'in, Suriye, Filistin ve Doğu Türkistan’da yaşanan insanlık dışı
olaylara ilişkin gündem dışı konuşması
CUMA İÇTEN
(Diyarbakır) – Sayın Başkan, değerli milletvekilleri; insanlığın onurunun 1949
yılından beri ayaklar altına alındığı yerlerden biri olan Doğu Türkistan’a
selam olsun. 
Korkakların 1946
yılından beri işgal ettiği, zulmettiği; yürekli insanların ise bu zulme
canlarını ortaya koyarak şehadete yürüyen, mücadele veren ve ilk kıblemiz
Salâhaddin Eyyubî’nin fethettiği Filistin topraklarına selam olsun. 
1982 yılında
Hama katliamında 2011 yılından beri de Halep’te, Rojava’da, Şam’da, Guta’da,
Kobani’de, Sincar’da Esed ve IŞİD tarafından katledilen insanların hesabını
soran, özgürlük mücadelesi veren Kürtlere, Türkmenlere, Araplara selam olsun. 
Myanmar’da
Budistler tarafından diri diri yakılarak şehit edilenlere selam olsun. 
Orta Afrika’da
boyunlarına takılı haçlarla “la ilahe illallah” diyenler katlediliyor. Bu
zalimlere boyun eğmeyenlere selam olsun. 
1949 yılından
beri, 35 milyon insan komünist Çinliler tarafından katledildi. Hâlâ Doğu
Türkistan’da yaşayan Müslüman Türklere soykırım yapılmaktadır. Bu soykırıma
dünya her zamanki gibi suskun kalıyor. Doğu Türkistan’a bakınca Kürtlerin
geçmişini görüyorum. Uygur Türkleri, Kürtlerin AK PARTİ iktidarından önceki
hâlleri gibiler; her gün soykırımlar, göç, işkence, faili meçhul cinayetler,
idamlar ve zulümler. Bir Kürt olarak onları en iyi anlayan bizleriz. Sadece bu
yıl 260 Uygur Türkü kurşuna dizilerek şehit edildi. Tayland’da 300 kişi tutuklu,
eğer bunlar iade edilirse bunlar da kurşuna dizilecekler. Yakın zamanda
Kaşgar’da 3 bin kişi şehit edildi. 
İsrail’deki
terörist hükûmet namusumuza, dinimize saldırmaya devam ediyor. Geçenlerde ilk
kıblemiz Mescidi Aksa’ya saldırıda bulundular, namaz kılmayı yasakladılar;
kirli zihniyetleri yetmedi, kirli ayaklarıyla secde ettiğimiz mekânlara ayak
bastılar. Ey zalim siyonistler, Mescidi Aksa’ya saldıran deccallar! Aklınızı
başınıza alın, bu bize savaş açmak demektir. Ey zalimler! Siz camilerimize
saldırırken biz sizin ibadet yerlerinizi onararak size tokat vuruyoruz. Bizim
dinlerle bir kavgamız yok. Salâhaddin Eyyubî El Kürdi’den insanlığı öğrenmemiş
iseniz onun torunları olan bizlerden hâlâ öğrenebilirsiniz.
Suriye’de mezhep
savaşı devam etmekte ve insanlık onuru öldürülmektedir. 2 milyon insanı misafir
eden, üç yıl içerisinde 5 milyar para harcayan, Suriye’deki Kürtlere yardım
malzemesi yollayan; hastaları, yaralıları tedavi eden, peşmergelerin geçişini
sağlayan; din, dil, ırk ve mezhep demeden herkese kucak açan tek ülke olduk elhamdülillah.
Suriye’de yaşayan Türkmenlere akrabalık ve tarihsel bağlardan dolayı yardım
yapılması ne kadar doğruysa aynı şekilde Suriye ve Kobani’deki Kürtlere de
yardım yapılması o kadar doğrudur. Yeni Türkiye’de yaşayan herkesin dünyanın
başka bir ucundakilerle akrabalığı, hepimizin akrabalığıdır. Suriye’de
unutmayın ki kadim olan yalnızca halkın kendisidir. 
Dünya coğrafyası üzerinde mazlum
insanların kanı her geçen yıl daha fazla akmaktadır. Deccallar, Dehaklar her
geçen gün daha fazla acımasız olmakta ve kan içmeye doymamaktadırlar. Devlet
eliyle terör işleyen ülkelerin sayısı artarken insanlıktan nasibini alamayanlar
bunu izlemekten zevk almaktadırlar.
Ey bu duruma sessiz kalan kahrolasıca
dünya, ey bu durumu her gün ekranları başında izleyip suskun kalanlar, ey
sevgiden, barıştan yoksun nemrutlar! Durun, biz varız, daha henüz ölmedik; AK
PARTİ, ak kadro ve Türkiye var, zalimlerin korkulu rüyası Sayın
Cumhurbaşkanımız Recep Tayyip Erdoğan ve Sayın Başbakanımız Profesör Doktor
Ahmet Davutoğlu var. Kalbimizde Allah, dilimizde Kur'an, elimizde Hazreti Ali’
(RA) kılıcı oldukça, referansımız Resulullah oldukça güneş batıdan doğuncaya
dek zalimlere karşı elif gibi dik, mazlumlara karşı vav gibi mütevazı olacağız.
(AK PARTİ sıralarından alkışlar)
(Mikrofon otomatik cihaz tarafından kapatıldı)

BAŞKAN – Teşekkür ederim Sayın İçten.
Gündem dışı ikinci söz, Ermenek
ilçesindeki maden faciası ve ailelerin durumu hakkında söz isteyen Konya
Milletvekili Mustafa Kalaycı’ya aittir. 
Buyurun Sayın Kalaycı. (MHP
sıralarından alkışlar)
2.- Konya Milletvekili
Mustafa Kalaycı'nın, Ermenek’teki maden faciası ve ailelerin durumuna ilişkin
gündem dışı konuşması
MUSTAFA KALAYCI (Konya) – Sayın Başkan,
değerli milletvekilleri; Ermenek’te yaşanan maden faciası ve ailelerin durumu
hakkında gündem dışı söz aldım. Hepinizi saygılarımla selamlıyorum.
28 Ekim 2014 günü Ermenek’te yaşanan
faciada yer altında kalan 18 madencimizden 10’unun cansız bedenlerine
ulaşılmış, aradan otuz gün geçmesine rağmen 8 kardeşimize hâlâ ulaşılamamıştır.
Öncelikle ve bir kez daha, maden şehitlerimize Allah’tan rahmet, ailelerine ve
yakınlarına sabır ve başsağlığı diliyorum.
Bu faciaya dair Ermenek Cumhuriyet
Başsavcılığınca başlatılan soruşturma kapsamında ruhsat sahibi ve işletmeci
firmaların yetkililerinden olan 8 kişi ölüme sebebiyet verme suçundan gözaltına
alınmış, 5’i mahkemece tutuklanmıştır. 
Facianın başsorumlusu olan Hükûmet ise
lafı dolaştırıyor, hiç oralı olmuyor. Bakanlar ona buna suç yüklüyor,
başkalarını şikâyet ediyor, dert yanıyor. Bakanlar dert yanıyorsa vatandaş ne
yapsın? On iki yıldır kim yönetiyor bu ülkeyi? Siyasi sorumlular niye Fransız
kalıyor? Çalışma Bakanı “Madene ruhsat verilmemeliydi, madenleri kapatmak
isteyince 50 kişi araya giriyor.” diyor. Enerji Bakanı “Eski ocağın 6-7 metre
yanına yaklaşmışlar, bu çok açık bir hata.” diyor.
Değerli arkadaşlar, bırakın yaklaşmayı,
bir avuç fazla kömür için öyle plansız kazılar yapılıyor ki farklı işletmelerin
işçileri yerin altında birbirleriyle karşılaşıyor. Oradaki tablo bu, gerçek bu.
Bunlar Bakan ama zamanında bakmadıkları için tabii ki bilmiyorlar. O madene
ruhsat veren kim, işletme iznini veren kim? İçi su dolu ocağın yanında imalat
yapılmasına izin veren kim? İmalat haritasını işlemeyen kim, onaylayan kim?
Madeni denetlemesi gereken kim, denetlemeyen kim? “Kim?” sorusu hep var ama
“kim” ortada yok. Sorumsuzlara, yüzsüzlere buradan soruyorum: Madenleri
denetlemek, güvenliğini sağlamak, çalışma şartlarını iyileştirmek acaba Karaman
halk oyunları ekibinin görevi mi? Boy göstermeye, gubuzluğa gelince hep
öndesiniz. Sayın Başbakan, cilalı lafları bırakın da hesap verin. Neticede
Hükûmetin başı, başsorumlu kendisidir. Lafa gelince “Fırat’ın kenarındaki
kuzudan sorumluyuz.” diyenler öncelikle Ermenek’teki ana kuzularının hesabını
bir versin. Kendilerine yeni yeni saraylar, yeni yeni makam araçları, yeni yeni
makam uçakları ama tuvaleti dışarıda, iki göz odalı evde yaşayan, parasızlıktan
ayakkabı alamayan, dişlerini yaptıramayan şehit madenci babası Recep amcaya ise
en yenisinden ve en ucuzundan 11 liralık kara lastik ve 140 lira da maaş.
AKP’nin yeni Türkiye’si işte bu. Görülmüştür ki aslında yırtık olan Recep
amcanın kara lastiği değil, on iki yıldır ülkeyi yönetenlerin çatlayan ar
damarıdır. 
Bakınız, ciklet alınır gibi alınan
makam arabaları, yeni uçaklar ve bin odalı kaçak saray için harcanan
katrilyonlarca liranın azıcığı bölgeye harcansaydı Ermenek’te madenlerin
güvenliği sağlanır; Ermenekli, Başyaylalı, Sarıvelilerli, Bozkırlı, Hadimli ve
Taşkentlinin işsizlik, yokluk ve yoksulluk çilesi biterdi. Yandaşlara, PKK’ya,
peşmergeye, Suriyelilere milyarları akıttınız ama Torosların yiğit ve asil
insanlarına dönüp bakmadınız. Çünkü, Torosların onurlu insanları aç da olsalar,
açık da olsalar asla devletine isyan ve ihanet etmezler. Doğrudur, sabrederler;
vatanı, bayrağı, devleti için dua ederler; Cenab-ı Allah’a şükrederler; yalnız,
sabırları taşarsa da hainlerden, hırsızlardan hesap sormasını iyi bilirler;
bunu da asla unutmayın. 
Değerli AKP milletvekilleri, Sayın
Başbakana söyleyin, Ermenek faciasında yakınlarını kaybeden aileler “Bizim
eşlerimiz ve çocuklarımız neden Soma’daki gibi şehit sayılmıyor?” diye soruyor.
Evet, Soma şehitleri için torba yasayla verilen hakların Ermenek’teki maden
şehitleri için de verilmesi gerekmektedir. Milliyetçi Hareket Partisi olarak
maden şehitlerimizin prim borçlarının silinmesini, anne ve babalarına, dul ve
yetimlerine aylık bağlanması için aranan şartların kaldırılmasını,
yakınlarından birine kamuda istihdam hakkı verilmesini, yasal mirasçılarına
bedelsiz konut tahsisini öngören kanun teklifimizi Meclis Başkanlığına verdik.
Destek bekliyoruz, adalet bekliyoruz.
Sağ olun. (MHP sıralarından alkışlar) 
BAŞKAN – Teşekkür ederim Sayın Kalaycı.
Gündem dışı üçüncü söz, zeytin hasat
dönemiyle ilgili söz isteyen Balıkesir Milletvekili Ayşe Nedret Akova’ya
aittir.
Buyurun Sayın Akova. (CHP sıralarından
alkışlar) 
3.- Balıkesir Milletvekili
Ayşe Nedret Akova'nın, zeytin hasat dönemine ilişkin gündem dışı konuşması
AYŞE NEDRET AKOVA (Balıkesir) – Sayın
Başkan, değerli milletvekilleri; hepinizi sevgi ve saygıyla selamlıyorum.
Sarı altın zeytinin yeni hasat dönemi
başlamıştır. Hasat dönemi nedeniyle de Ayvalık Belediyesi ve Ayvalık Ticaret
Odasının hasat dönemi etkinlikleriyle dönemimiz başlamıştır. Bizler
zeytincimize, çiftçimize, köylümüze yeni hasat döneminin bereketli geçmesi
dileğiyle sevgi ve saygılarımızı sunuyoruz. 
Hasat dönemi her
zaman olduğu gibi zordur. Sevgili dostlar, bu nasırlı ellerle tablo gibi
görünen bu zeytinler tek tek toplanmaktadır bu tarlalardan ve zeytinin hasat
dönemi de kış aylarıdır, hakikaten her zaman zorlu geçmektedir. Biz, onun için,
Necati Cumalı’nın dediği gibi, zeytincinin derdi de bitmez ama umudu da bitmez
demekteyiz. Her sene, zeytinci, maliyetlerinin yüksekliğinden, devlet
desteğinin yeterli olmadığından dert yanmaktadır ancak umudunu da
yitirmemektedir. “Bu dönem belki yeterince gelirimiz olmadı ancak bir dahaki
dönemde daha iyi şartlarla zeytinimizi toplayacağız.” diye de umudunu hiçbir
zaman yitirmemektedir.
Saygıdeğer
milletvekilleri, zeytin hayattır. Hayatın bir gün uzatılması mümkün olacaksa
bizler zeytin çekirdeğinin özünden olacağına inanıyoruz. Çünkü zeytini savunmak
hayatı savunmaktır, yaşamı savunmaktır, barışı savunmaktır. Her zaman diyoruz:
Zeytin ağacı ölümsüzdür, ağaçların ilkidir. Zeytin dünyada da, Türkiye’de de
stratejik bir üründür.
Zeytincinin
dertleri çok; iç tüketimin az olması, maliyetlerin yüksekliği, coğrafi
işaretleme, depolama, AB’ye zeytinyağının yeterince satılamaması gibi sorunları
vardır. Türkiye’deki zeytinyağı tüketimi 1,5-2 litredir, bu Avrupa Birliğinde
14 litreye kadar ulaşmaktadır. Hepiniz çok iyi biliyorsunuz ki Akdeniz
ülkelerinde uzun yaşamın, daha doğrusu sağlıklı yaşamın sırrının da zeytinyağlı
yemeklerden geçtiği ve zeytinyağı olduğu bugün tıbben de kabul edilmektedir.
Hatta İngiltere’de zeytinyağı -biz biliyoruz ki- eczanelerde küçük şişelerde
satılmaktadır. 
Biz diyoruz ki
zeytincimiz hiçbir zaman umudunu yitirmiyor ancak zeytincinin bir problemi var,
Hükûmetten beklentisi var, diyor ki: “Devlet desteği yeterince verilmiyor, maliyetler
yüksek, tane zeytine bizler devlet desteği istiyoruz, gayrisafi millî hasıladan
yeterince destek almıyoruz, bu nedenle de zeytincinin sesinin duyulmasını
istiyoruz.”
Geçtiğimiz hafta Yırca’da –yine, böyle
gördüğünüz gibi, içimiz yandı, içimiz cız etti- bir gecede bu 6 bin zeytin
ağacı köklendi. Bu köklenen zeytin ağaçlarından zeytinlik sahipleri üzülerek
hasatlarını yapmak istediler.
Zeytin berekettir. Zeytinin ağacından
tabak, çanak, kaşık, yakacak odun elde edilir; meyvesinden yeşil zeytin, kırma
zeytin, siyah zeytin elde edilir; çekirdeğinden tespih yapılır, bilezik
yapılır, süs eşyaları yapılır; yağından sabun yapılır; küspesi gübre ve yakacak
olarak kullanılır. Her zaman diyoruz: Zeytin bir berekettir.
Değerli milletvekilleri, zeytincilikle
doğrudan 10 milyon kişi geçimini sağlamaktadır, dolaylı olarak da 500 bin
ailenin geçimi zeytincilikten olmaktadır. Ancak hâlâ Komisyonda bekleyen… Zeytinciliğin Islahı ve Yabanilerinin
Aşılattırılması Hakkındaki Kanun’da bir değişiklik yapılmak istenmektedir. Bu,
zeytincinin ölüm fermanıdır. Bizim zeytincilikle geçinen Körfezimizde
Burhaniyeli Yahya Ağacık “Ben dört nesildir zeytinciyim.” Demektedir, Ayvalıklı
Sezai Madra “Vekilim, bizim dedelerimiz, büyük dedelerimiz… Yedi nesil
zeytinciyiz, bizim geçim kaynağımız zeytindir.” demektedir, ziraatçı Ali dayı
“Bizim başka bir geçim kaynağımız yok, biz zeytini biliriz, zeytini konuşuruz,
zeytin söyleriz, türkülerimizde bile zeytin vardır.” demektedir. Yine, benim
kardeşim zeytin toplamaktadır, her akşam kaç tayfa, kaç kişi gitti, kaç çuval
zeytin topladı, maliyet ne kadar oldu, neyi ne yaptık, ne elde ettik
hesaplamaktadır. Bizim geçim kaynağımız zeytindir. Ben de zamanında çok gittim,
zeytin topladım, helvamı aldım, peynirimi aldım…
(Mikrofon otomatik cihaz tarafından
kapatıldı)
AYŞE NEDRET AKOVA (Devamla) - …ekmeğimi
aldım, tayfalarımızla birlikte gittik.
Sevgili dostlar, teşekkür ediyorum, sağ
olun. (CHP sıralarından alkışlar) 
BAŞKAN - Teşekkür ederim Sayın Akova.
Gündeme geçiyoruz.
Başkanlığın Genel Kurula sunuşları
vardır.
Meclis araştırması açılmasına ilişkin
üç önerge vardır, okutuyorum:
IV.- BAŞKANLIĞIN GENEL KURULA
SUNUŞLARI
A) Meclis Araştırması
Önergeleri
1.- Kars Milletvekili Mülkiye
Birtane ve 21 milletvekilinin, Türkiye’deki yoksulluğun temel sebeplerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1152) 
Türkiye Büyük Millet Meclisi
Başkanlığına
Türkiye'deki
yoksulluğun temel sebeplerinin araştırılarak günlük temel ihtiyaçlarını karşılama
imkânı bulamayan, açlık, yoksulluk sınırı altında yaşayan tüm vatandaşları
kapsayacak şekilde alınacak önlemlerin belirlenmesi, sosyal devlet anlayışıyla
bu kesimlerin tüm ihtiyaçlarının karşılanması amacıyla kalıcı imkânların
tanınması için Anayasa'nın 98'inci, İç Tüzük’ün 104 ve 105’inci maddeleri
uyarınca bir Meclis araştırması açılmasını arz ve teklif ederiz.
1) Mülkiye
Birtane  (Kars)
2) Pervin Buldan
 (Iğdır)
3) İdris Baluken
 (Bingöl)
4) Sırrı Sakık  (Muş)
5) Murat Bozlak  (Adana)
6) Ayla Akat Ata
 (Batman)
7) Hasip Kaplan  (Şırnak)
8) Hüsamettin
Zenderlioğlu  (Bitlis)
9) Emine Ayna  (Diyarbakır)
10) Nursel
Aydoğan  (Diyarbakır)
11) Altan Tan  (Diyarbakır)
12) Adil Zozani
 (Hakkâri) 
13) Esat Canan  (Hakkâri)
14) Sırrı
Süreyya Önder  (İstanbul)
15) Sebahat
Tuncel  (İstanbul)
16) Erol Dora  (Mardin)
17) Ertuğrul Kürkcü
 (Mersin)
18) Demir Çelik  (Muş)
19) İbrahim
Binici  (Şanlıurfa)
20) Nazmi Gür  (Van)
21) Özdal Üçer  (Van)
22) Halil Aksoy  (Ağrı)
Gerekçe:
17 Ekim, her yıl
Dünya Yoksullukla Mücadele Günü olarak anılıyor. Yoksulluğun giderek arttığı
Türkiye'de binlerce insan günlük 1 lirayla geçinmek zorundadır. Yoksulluğun
temel nedenleri arasındaki en önemli faktör işsizlik olarak sayılıyor. Aynı
zamanda, düşük ücretler, enflasyon ve en önemlisi sosyal devlet anlayışının
giderek yok olmasıyla birlikte sağlık, eğitim başta olmak üzere tüm kamu
hizmetlerinin ücrete tabi kılınması, yoksulluğun Türkiye'de yaşanan boyutunun
temel sebepleri arasındadır.
TÜİK'in 2011
yılı gelir ve yaşam koşulları araştırmasına göre, Türkiye'de yoksulluk oranı
yüzde 16,1 olarak verilmiştir. Bu orana göre, Türkiye'de 11 milyon 670 bin
yoksul var. Yoksul sayısı belirlenirken aylık 678 TL'lik harcama sınırı kabul
edilmiştir. İşçi sendikalarının araştırmasına göre ise dört kişilik bir ailenin
açlık sınırı 949,14; yoksulluk sınırı ise 3.091 liradır.
2008 yılında
yoksulluk ya da maddi yoksunluk riski altındaki nüfusun oranı yüzde 65,7 olup
bu oran 2011 yılı için yüzde 62,5 olarak hesaplanmıştır. Ciddi finansal
sıkıntıyla karşı karşıya olan nüfusun oranı olarak tanımlanan ve belirlenmiş 9
maddeden en az 4 tanesini karşılayamama ya da mahrum olma durumunu tanımlayan
maddi yoksunluk oranı 2009 yılında yüzde 63, 2010 yılında yüzde 66,6 iken 2011
yılında yüzde 60,4 olarak hesaplanmıştır.
Türkiye'de toplumun büyük bir kesimi
yiyecek, içecek, barınma, giyim kuşam gibi temel ihtiyaçlara çok zor koşullarda
erişiyor. Milyonlarca vatandaşımız bu en temel ihtiyaçlarını bile karşılayamaz
duruma gelmiştir. Ekonomi politikaları, siyasi sorunlar, siyasi sorunlara bağlı
göçler, ekonomik krizler toplum kesimleri arasındaki gelir eşitsizliğini
büyütmektedir. Özellikle bütçeden güvenlik harcamaları altında yapılan
harcamalar, bu harcamaların yarattığı bütçe açığının vergi ve zam oranlarının
yükseltilerek karşılanması açlık ve yoksulluk sınırında yaşayan vatandaşların
sayısını arttırıyor.
Türkiye'deki mevcut yaygın gelir
dağılımı eşitsizliğini gidermek için ciddi bir politika üretilemiyor.
Yoksullukla mücadele kapsamlı ve sistemli bir mücadeleye dönüştürülemiyor.
Siyasal iktidar yoksullukla doğrudan mücadele etmek yerine, bu sorunu yerel
yönetimler ve sivil toplum örgütlerinin çabalarıyla geçici çözümler bulma
yoluna gidiyor. Yoksullukla mücadelenin ciddi oranda sonuç vermesi, devletin
politik kararlılığı ve bu konudaki kalıcı çözüm yöntemleriyle olanaklı
olacaktır.
Yoksul vatandaşların iş arayışı, eve
ekmek götürme çabası kimi zaman büyük trajedilere sebep oluyor. Türkiye'de bir
çok vatandaş yoksulluk yüzünden yaşamına son veriyor. Yoksulluk sadece ekonomik
değil, aynı zamanda psikolojik olarak da toplumun büyük bir kesiminde ciddi
olumsuz etkiler yaratıyor. Türkiye'de açlık ve yoksulluk sınırında ya da
altında yaşayan vatandaşların sayısı hakkında sağlıklı bilgiler yoktur. Ancak,
bilinen bir gerçek var ki o da TÜİK rakamlarının çok üzerinde bir yoksul
kesimin olduğudur. Bu nedenle, Türkiye'nin açlık veya yoksulluk haritası
çıkarılmalı; kentlerde, köylerde, beldelerde ve sokaklarda yaşayan tüm yoksul
ya da açlık sınırının altında yaşayan vatandaşlar tespit edilerek ciddi ve
kalıcı önlemler alınmalıdır.
Bütün bunlar göz önünde bulundurularak
Genel Kurulda yoksullukla mücadele için alınacak önlemlerin belirlenmesi için
bir Meclis araştırması açılmasını Genel Kurulun takdirine sunuyoruz.
2.- Kars Milletvekili Mülkiye
Birtane ve 21 milletvekilinin, Türkiye genelinde deniz kirliliğinin
nedenlerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1153)
Türkiye Büyük
Millet Meclisi Başkanlığına
Marmara Denizi canlılarında tespit
edilen arsenik oranı göz önünde bulundurularak ciddi bir risk hâline dönüşen
deniz kirliliğinin nedenlerinin tespit edilmesi, deniz canlılarının nasıl
etkilenmiş olduğunun araştırılması, bu kirliliğin en önemli sebebi olan kıyı
kirliliğinin kontrol altına alınması başta olmak üzere, Türkiye genelinde deniz
kirliliğine neden olan tüm unsurların tespit edilerek bunun halk sağlığı
üzerindeki etkilerinin kamuoyuyla paylaşılması, deniz kirliliğini engelleyecek kalıcı
tedbirlerin belirlenmesi amacıyla Anayasa'nın 98'inci, İç Tüzük’ün 104’üncü ve
105’inci maddeleri gereğince Meclis araştırması açılması için gereğini arz ve
teklif ederiz.
1) Mülkiye Birtane  (Kars)
2) Pervin Buldan  (Iğdır)
3) İdris Baluken  (Bingöl)
4) Sırrı Sakık  (Muş)
5) Murat Bozlak  (Adana)
6) Halil Aksoy  (Ağrı)
7) Ayla Akat Ata  (Batman)
8) Hasip Kaplan  (Şırnak)
9) Hüsamettin Zenderlioğlu  (Bitlis)
10) Emine Ayna  (Diyarbakır)
11) Nursel Aydoğan  (Diyarbakır)
12) Altan Tan  (Diyarbakır)
13) Adil Zozani  (Hakkâri)
14) Esat Canan  (Hakkâri)
15) Sırrı Süreyya Önder  (İstanbul)
16) Sebahat Tuncel  (İstanbul)
17) Erol Dora  (Mardin)
18) Ertuğrul Kürkcü  (Mersin)
19) Demir Çelik  (Muş)
20) İbrahim Binici  (Şanlıurfa)
21) Nazmi Gür (Van)
22) Özdal Üçer  (Van)
Gerekçe:
İstanbul Üniversitesi (İÜ) öğretim
üyelerinin de içinde yer aldığı, Namık Kemal Üniversitesi (NKÜ) Bilimsel
Araştırma Projesi kapsamında yapılan çalışmada kıyı kirliliğine dikkat
çekilmiştir. Bu araştırma çerçevesinde Marmara'da deniz canlılarında yapılan
incelemede, arsenik oranları normal değerlerinden yüksek çıkmıştır. Bunun
anlamı ise Marmara Denizi’nde arsenik tespit edildiğidir.
Araştırmalarda, su ortamında bulunan
kimyasalların izlenmesi için ortamda yaşayan midye, istiridye, ıstakoz ya da
karides gibi deniz ürünleri kullanılmış, bu canlıların bünyelerinde
depoladıkları ağır metaller, hormonlar, petrol türevleri gibi kirleticilerin
insana kadar ulaşarak çeşitli hastalıklara neden oldukları vurgulanmıştır.
"Tekirdağ kıyı sularından toplanan
karideslerin ağır metal seviyelerinin belirlenmesi ve insan sağlığına olan
toksik etkileri" konulu araştırma kapsamında, midye ve karideslerin
yenilebilir etinde kurşun, krom, nikel gibi değerleri bir yıl boyunca mevsimsel
olarak izlenmiştir.
Alınan karides örneklerinde kilogramda
2,3; midyede ise 2,79 miligram değerinde arsenik oranına rastlanmıştır.
Türkiye'de karides ve midyede arsenik için kabul edilebilir değerin kilogramda
1 miligram olduğu hatırlatılarak, tespit edilen değerlerin, uzun dönemde insan
sağlığını tehdit edebilecek düzeyde olduğu, insan bünyesine su, gıda ya da hava
yoluyla alındığında birikerek kanser ve nörolojik bozukluklar gibi birçok
hastalığa neden olduğu da özellikle vurgulanmıştır.
Araştırmayı yapan uzmanlar, özellikle
Marmara Denizi çevresinde yaşanan kirliliğin kontrol edilmesi kapsamında daha
fazla çalışılması gerektiğini ve Tekirdağ kıyısında kimyasalların denize
etkilerinin kontrol altına alması için "Kıyı Kirliliği Araştırma
Merkezi" kurulması gerektiğini dile getirmişlerdir.
Araştırmada da üzerinde durulduğu gibi,
nüfus oranındaki artışla beraber evsel, endüstriyel ve tarımsal kirleticilerin
çevreye olan olumsuz etkileri de büyüyor. Sonuç olarak canlı bünyesinde
birikime uğrayan ağır metaller ve kimyasallar, halk sağlığını da açıkça tehdit
ediyor. Bu nedenle, riskin kontrol altına alınması gerekiyor. Bu nedenle de bu
amaçla yapılan her türlü çalışmanın desteklenmesi gerektiği araştırmalarda da
dile getiriliyor.
Özellikle Marmara Denizi çevresinde
yaşanan kirlilik başta olmak üzere, tüm kıyıların bu anlamda kontrol altına
alınması ve deniz kirliliğinin önlenmesi gerekiyor. Bu amaçla da “Kıyı
Kirliliği Araştırma Merkezi” kurulması kaçınılmaz hâle geliyor. Bu merkezin
gerekliliğinin ortaya açık bir şekilde koyulması için tüm kıyılarda bir
araştırma yapılmalı, deniz canlılarının nasıl etkilenmiş olduğu konusunda
kamuoyu, sağlıklı ve kesinlik arz eden sonuçlar hakkında ayrıntılı olarak
bilgilendirilmelidir. Bu amaçla bir araştırma komisyonu kurulmasını Genel
Kurulun takdirine sunuyoruz.
3.- BDP Grubu adına Grup
Başkan Vekili Iğdır Milletvekili Pervin Buldan’ın, cezaevlerindeki açlık
grevlerinin yol açtığı sağlık problemlerinin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1154)
Türkiye Büyük
Millet Meclisi Başkanlığına
Cezaevlerinde 12/9/2012 tarihinde
başlayan ve iki siyasi talebi içeren süresiz, dönüşümsüz açlık grevi bugün
itibarıyla onlarca cezaevini kapsamış, açlık grevinde bulunan tutsak sayısı
300’ü aşmış ve grev 37’nci gününe girmiştir. Tutsakların açlık grevi hayati
tehlike sınırına ulaşmış durumdadır. Yaşanacak ölümlerin ve kalıcı sağlık
problemlerinin önüne geçebilmek amacıyla, açlık grevlerinin tutsaklarda yol
açtığı sağlık problemlerinin araştırılması için Anayasa’nın 98’inci ve İç
Tüzük’ün 104 ve 105’inci maddeleri gereğince Meclis araştırması açılmasını
saygılarımla arz ederim.
 Pervin
Buldan 
 Iğdır
BDP Grup Başkan
Vekili 
Gerekçe: 
Ana dilde eğitim ve savunma hakkı, ülke
gündeminde çözüm bekleyen acil sorunların başında gelmektedir. Bugün itibarıyla
8 bin tutuklu, üç yılı aşkın süredir “KCK” adlı soruşturmalar kapsamında
yargılanmakta ve ana dilde savunma taleplerinin reddedilmesi, hatta yok
sayılması nedeniyle yargılama süreci tıkanmaktadır. Hukuka aykırı diğer bir
sorun, Sayın Abdullah Öcalan’ın yasal ve haklı bir neden olmaksızın
avukatlarıyla görüştürülmemesidir. Bu süre içerisinde sadece bir kez ailesiyle
görüştürülen Sayın Öcalan âdeta İmralı Adası’nda tecrit edilmiştir. Gerek ana
dilde eğitim ve savunma hakkının yasal çerçeveye alınarak tanınması gerekse
Sayın Abdullah Öcalan üzerindeki tecridin kaldırılması amacıyla hukuki
başvuruların kabul edilmemesi, sivil toplum örgütlerinin çabalarının görmezden
gelinmesi, Meclis çatısında yaptığımız taleplerimizin dikkate alınmaması
üzerine cezaevlerindeki yüzlerce tutsak, bedenlerini açlığa ve ölüme yatırmaya
mecbur bırakılmışlardır. Siyasi otoritelere en insani taleplerini kabul
ettirebilme yönünde hukuksal adımlarla çare bulamayan tutsakların tek çaresi
bedenlerini bir eylem aracına dönüştürmektir. Sonuçta adaleti, özgürlüğü ve
onurlu yaşamı arayan ama üzerinde hareket edebileceği tüm zemin ve yolları
tıkatılıp dört duvar arasına hapsedilen insan için kendi bedenini çıkış noktası
yapmak bir tepkidir. İşte bu nedenle, ülkemizde özellikle 12 Eylül ihtilali
sonrasında çok kez siyasi ve politik tutsaklar tarafından açlık grevleri
yapılmıştır. 1996 yılında Adalet Bakanı Mehmet Ağar'ın çıkarttığı Mayıs
Genelgesi olarak bilinen genelgeyi protesto etmek için ülkedeki yaklaşık 43
cezaevinde toplam 2.174 tutsak açlık grevi ve 355 tutsak da ölüm orucuna
katılmış ve 12 tutsak hayatını kaybetmiş, onlarca tutsak da açlığa bağlı sağlık
problemleriyle karşılaşmıştır. Bir sonraki açlık grevi, 20 Ekim 2000'de birçok
cezaevinde aynı anda başlamıştır. 816 mahkûmun başlattığı açlık grevi, yaklaşık
bir ay sonra ölüm orucuna dönüşmüştür. 1996 ve 2000'li yıllarda açlık grevleri
nedeniyle pek çok mahkûm özellikle Wernicke Korsakoff sendromu olmak üzere açlığa
bağlı hastalığa yakalanmıştır. 2002 yılında Cumhurbaşkanı Ahmet Necdet Sezer
tarafından 200’ün üzerinde politik suçlu, sağlık sorunları nedeniyle aftan
yararlanarak serbest kalmıştır. Açlık grevinin vücutta yol açtığı zararlar
bilimsel olarak şöyle açıklanmıştır:
Açlık, vücudun işleyişi için gerekli
maddelerin eksikliğine neden olarak vücutta ağır yıkımlara neden olmakta, bunun
sonucunda ölüm gibi ciddi sonuçlara neden olabilmektedir. Tiamin vitamini
eksikliği sonucunda Wernicke Korsakoff sendromu görülebilir. Yetmiş iki saatten
sonra glikojen depoları tükenmiştir. Yeterli sıvı alımı yoksa dehidratasyon
nedeniyle kişi birkaç günde hayatını kaybeder. Açlık süresi ilk yirmi dört
saat, yirmi dört-yetmiş iki saat ve sonrası olarak dönemlere ayırılabilir. İlk
yirmi dört saatte karaciğerdeki glikojen depoları enerji kaynağı olarak
kullanılır. Yirmi dört-yetmiş iki saatlerinde çevre dokular glikoz yerine yağ
asidini enerji kaynağı olarak kullanır. Yetmiş iki saatten sonra glikojen
depoları tükenmiştir ve enerji üretimi için sadece yağ asitleri ve proteinler
kullanılır. Bağışıklık sisteminin bozulmasına bağlı enfeksiyonlara karşı vücut
direnci azalır, sepsise kadar gidebilen ciddi enfeksiyonlar görülebilir.
Konfüzyon ve komaya kadar giden ağır nörolojik sorunlar görülebilir. İlk hafta
genellikle yüzde 5-10 kilo kaybı görülür, sonraki dönemlerde yüzde 35-50'lere
kadar varabilir. Öncesinde kalple ilgili sorunu bulunmasa da uzun süren açlık
sonucunda hastalar kardiyak nedenlere bağlı olarak ölebilir. Ölümlerin ve vücuttaki
tahribatların önüne geçebilmek amacıyla açlık grevlerinin tutsaklarda yol
açtığı sağlık problemlerinin araştırılması gerekmektedir.
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis araştırması
açılıp açılmaması konusundaki ön görüşmeler, sırası geldiğinde yapılacaktır.
Sayın milletvekilleri, Halkların Demokratik Partisi Grubunun
İç Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
V.- ÖNERİLER
A) Siyasi Parti Grubu
Önerileri
1.- HDP Grubunun, Mardin
Milletvekili Erol Dora ve arkadaşları tarafından, Türkiye’de eğitim sisteminin
en önemli bileşenlerinden biri olan ders kitaplarının içeriğinin araştırılması
amacıyla 17/11/2014 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun bilgisine sunulmak
üzere bekleyen diğer önergelerin önüne alınarak, Genel Kurulun 27 Kasım 2014
Perşembe günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
27/11/2014
Türkiye Büyük Millet Meclisi
Başkanlığına
Danışma Kurulunun 27/11/2014 Perşembe günü (bugün) yaptığı
toplantısında, siyasi parti grupları arasında oy birliği sağlanamadığından
grubumuzun aşağıdaki önerisinin, İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim.
 Pervin
Buldan
 Iğdır
 Grup
Başkan Vekili
Öneri:
17 Kasım 2014 tarihinde, Mardin Milletvekili Erol Dora ve
arkadaşları tarafından (1032 sıra no.lu) Türkiye’de eğitim sisteminin en önemli
bileşenlerinden biri olan ders kitaplarının içeriğinin araştırılması amacıyla
Türkiye Büyük Millet Meclisine verilmiş olan Meclis araştırması önergesinin,
Genel Kurulun bilgisine sunulmak üzere bekleyen diğer önergelerin önüne
alınarak 27/11/2014 Perşembe günlü birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir.
BAŞKAN – Halkların Demokratik Partisi grup önerisinin
lehinde ilk konuşmacı Sayın Erol Dora, Mardin Milletvekili (HDP sıralarından
alkışlar)
EROL DORA (Mardin) – Sayın Başkan, değerli milletvekilleri;
Türkiye’de Millî Eğitim Bakanlığına bağlı ilk, orta ve liselerde okutulan ders
kitaplarının yurttaşlık, temel hak ve özgürlükler çerçevesinde,
yurttaşlarımızın genelinin inanç, etnisite, kültür, kolektif ya da bireysel
kimlik ve tercihlerini konu edinme biçimi, konu edinme niteliği ve konu edinme
niceliğinin kapsamlı bir biçimde analize tabi tutulması üzerine vermiş
olduğumuz Meclis araştırması önergesi üzerine Halkların Demokratik Partisi
adına söz almış bulunuyorum. Genel Kurulu saygıyla selamlıyorum.
Sayın Başkan,
değerli milletvekilleri; ders kitapları aracılığıyla bir ülkedeki resmî
söylemin sınırlarını, ülkedeki güç ilişkilerini, eğitim ile demokratikleşme ya
da toplumsal çatışma arasındaki ilişkiyi tartışmak mümkündür. Bu bağlamda,
Türkiye’deki millî kimlik kurgusunun ve “yurttaşlık” kavramının temel hak ve
özgürlükler çerçevesinde kapsamlı bir analize tabi tutulması gerekmektedir.
Değerli
milletvekilleri, ders kitapları, bir ülkede temel hak ve özgürlüklerin
genişlemesine, öğrencilerin bakış açılarının zenginleşmesine ve toplumsal
barışa katkı yapabilir ya da tersinden bakarsak, içerdikleri ayrımcı
söylemlerle toplumsal çatışmaları ve eşitsizlikleri artırabilir, çözümden
ziyade sorunların bir parçası da olabilir. 
Değerli
milletvekilleri, Türkiye’de okutulan ders kitaplarındaki “biz” anlayışı,
konuyla ilgili yapılan çalışma raporları da çok açık bir biçimde göstermektedir
ki Türkiye’de okutulan ders kitapları çocukların bakış açılarını tekilleştiren
ve kısırlaştıran bir anlayışla yazılmaktadır, ayrıca çoğulcu bir bakış açısı ve
demokratik vatandaşlık anlayışını geliştirmekten de açıkça uzaktır. Bu
çerçevede, Türkiye’de genelde eğitim sisteminin, özelde ise ders kitaplarının
en önemli sorunlarından biri, dili Türkçeden, dini Sünni İslam’dan farklı
insanların eşit vatandaşlık temelinde bir arada yaşamalarını sağlayacak bir
sistem ve ufuk geliştirmemesidir. Bu açıdan hızlı bir toplumsal ve siyasal
dönüşüm geçiren Türkiye’de ders kitaplarının üzerinde önemle durulması ve
çalışılması gerekmektedir. 
Sayın Başkan,
değerli milletvekilleri; Türkiye, yeni anayasa yapma girişimiyle, çözüm ve
barış süreciyle ve farklı kesimlere yönelik açılım politikalarıyla kadim
sorunlarını çözmeye ve yeni bir toplumsal sözleşme geliştirmeye çalışıyor.
Çünkü birçok farklı ülkede olduğu gibi, mevcut ulus devlet paradigması ve bu
paradigmanın ürettiği eğitim sistemi, artık, Türkiye’deki farklı etnik ve inanç
gruplarının taleplerini karşılayamıyor. Bu süreçte bir yandan varlıkları
yıllarca inkâr edilen Kürtler, mevcut siyasal uygulamaları sorguluyor ve eşit
yurttaşlık talebinde bulunuyorlar. Ayrıca, Aleviler, Ermeniler, Süryaniler,
Romanlar, kadınlar ve sayamadığımız birçok etnik, inançsal ve kolektif topluluk
da günden güne daha fazla sorunlarını dile getiriyor ve eşitlik talep
ediyorlar. Bu taleplerin somutlaştığı önemli mücadele alanlarından biri de
eğitimdir. Örneğin Kürt sorunundaki temel taleplerden biri, ana dilde eğitim
konusuna odaklanmış durumda. Bunun yanında Aleviler, eşit yurttaşlık ve
evrensel inanç özgürlüğü çerçevesinde zorunlu din derslerine karşı çıkıyorlar.
Eğitim sisteminde kodlandıkları ortaya çıkan Ermeni, Rum, Süryani birçok
yurttaşımız ise süregiden ayrımcı uygulamalarla mücadele ediyor, çocuklarına
kendi dillerini ve kültürlerini aktaracak nitelikli bir eğitim aldırabilmenin
kaygısını taşıyorlar.
Değerli milletvekilleri, Kürt sorununu
çözmeye çalışan, Kürtçe, Abazaca, Adigece ve Lazca dilini seçmeli olarak
müfredata dâhil eden... Alevilerin ve azınlıkların sorunlarının sürekli
gündemde olduğu Türkiye’de eğitim-öğretimi, farklılıkları dışlayan bir millî
eğitim anlayışıyla sürdürmenin mümkün olmadığı ortadadır. Dolayısıyla, ders
kitaplarını sürekli izleyecek ve eğitimin Türkiye’de eşit vatandaşlık
anlayışını geliştirecek şekilde nasıl tasarlanabileceği konusunda dinamik,
evrensel, hukuk ve akademik ölçütlere uygun bir izleyici kurula da ihtiyaç
bulunmaktadır. Bu anlamda Talim Terbiye Kurulunun işleyişi bir yana, adı bile
çağımızın gerisindedir. “Talim ve terbiye” kavramının çağdaş eğitim
sistemlerinde bir karşılığı bulunmamaktadır. 
Sayın Başkan, değerli milletvekilleri;
ders kitaplarında bulunan ayrımcı ve ötekileştirici söylemlere ilişkin yüzlerce
örneği, açık biçimde, insan hakları projesi kapsamında ders kitaplarında yapılan
taramalara ilişkin hazırlanan bu güncel raporda da okumak mümkündür. Bunu da
merak edenler için tanıtmak istiyorum. Burada spesifik olarak bir iki örneğe
değinmek istiyorum: 2013-2014 eğitim ve öğretim yılı 10’uncu sınıf tarih
kitaplarında Ermeniler için “hain” iması yapılırken Süryaniler için de
“Osmanlıya karşı ayaklandılar, refah için Batı’nın çıkarlarına alet oldular.”
gibi yanlış, ayrımcı ve tarihî gerçeklerden yoksun ifadeler kullanılmıştı. Aynı
şekilde, bu yıl, yani 2014-2015 eğitim ve öğretim yılı 10’uncu sınıf tarih
kitaplarında Süryaniler için sözüm ona bazı değişiklikler yapılmış gibi görünse
de, başta Ermeniler olmak üzere Hristiyan halkların büyük bölümü Batı
devletlerinin politikalarına alet olmuş gibi gösterilmeye devam edilmektedir.
Yine, bu rapora göre, tüm ders kitapları içerisinde “Kürt” sözcüğü sadece 2
defa geçmekte ve o da “Zararlı Cemiyetler” başlığı altında yer alan “Kürt Teali
Cemiyeti” ifadesinde yer alabilmektedir. 
Sayın Başkan, değerli milletvekilleri;
yine din kültürü ve ahlak bilgisi 8’inci sınıf ders kitabında 6 üniteden 5’inde
İslam dini öğretiliyor. “Dinler ve Evrensel Öğütleri” başlıklı 6’ncı ünitede
ise Hinduizm, Budizm, Yahudilik ve Hristiyanlıktan toplam 6 sayfa içinde bahsedilip
tekrar İslam’a dönülüyor, üstelik, özellikle Yahudilik ve Hristiyanlık hakkında
yanlış bilgiler verilerek. Din kültürü ve ahlak bilgisi ders kitapları
Yahudiliği de, Hristiyanlığı da İslam üzerinden okuyor. Şu anda 2007 öncesine
oranla iyileşme var ama bir öğrencinin dokuz yıl boyunca okuduğu 1.086 sayfa
din dersi kitabında Alevilik, Bektaşiliğe ilişkin ayrılan yer toplam 16 sayfa
yani yüzde 1,5. Sadece 7’nci ve 12’nci sınıfta tanıtılan bu Alevilik de
Sünniliğin folklorik bir kolu gibi sunulmakta. 
Sayın Başkan, değerli milletvekilleri;
Başbakan Sayın Davutoğlu, Hacıbektaş’ı ziyaretinde şöyle dedi: “Eğer herhangi
bir din bu derslerle tahkir ediliyorsa, kötüleniyorsa bu dersleri kaldıralım.”
Elbette bu söylem olumludur ancak yeterli değildir. Çünkü ders kitaplarında bir
etnik yapının ya da inancın açıkça tahkir edilmesinin yanında, ülkemizde
yaşayan farklı inanç ve etnik kimliklere yeterince yer verilmemesi, yok
sayılması veya çoğunluk olan etnik ve inançların bakışıyla tanımlanmaları da
hukuk dışıdır ve eşit yurttaşlık ilkesiyle de bağdaşmamaktadır. 
Değerli milletvekilleri, yasalar düzeyinde
eşitlik ilkesini sağlamak tek başına toplumsal barışı mümkün kılmaz; zira,
kalıcı bir toplumsal barış, gruplar arasında eşitliğe inanan, çok kimlikli ve
çoğulcu muhayyileyle sahip çocuklar, gençler, yurttaşlar yetiştirmekle
mümkündür. Dolayısıyla, yasal reformlarla birlikte, farklı grupları barışçıl
bir şekilde bir arada yaşatabilecek bir toplumsal bakış açısı ve yeni bir
kolektif kimlik anlayışı geliştirilmek zorundadır. Bu bakımdan, barışı, eşit
yurttaşlığı, farklı kimliklere saygıyı, evrensel değerleri özümsemiş bireyler
ve yurttaşlar yetiştirmenin önemli bir ayağını da eğitim sistemi ve ders
kitapları oluşturmaktadır. 
Sayın Başkan, değerli milletvekilleri;
ülkemizin geleceği olan kuşaklara zorunlu eğitim yaşamları boyunca okutulan tüm
ders kitaplarının tekçi, yok sayıcı, ayrımcı ve ötekileştirici, rencide edici
söylem ve üsluplardan arındırılması, Türkiye'nin geçmekte olduğu çözüm ve barış
sürecinde, toplumun ortak hafıza ve bilgi birikiminin bir aynası olan ders
kitaplarının evrensel insan hakları standartları, çoğulculuk ve toplumsal
barışa katkı sunması açılarından irdelenmesi ve bu doğrultuda, ders
kitaplarının yeniden yazımında bilimsel, demokratik ve özgürlükçü ilkelerin
birincil referanslar hâline getirilmesine yönelik yapılacak hukuki
düzenlemelere katkıda bulunması gayesiyle vermiş olduğumuz bu önergeye bütün
partilerin desteğini bekliyor, Genel Kurulu tekrar saygıyla selamlıyorum. (HDP
sıralarından alkışlar)
BAŞKAN – Teşekkür ederim Sayın Dora.
Halkların Demokratik Partisi Grubu
önerisinin aleyhinde ilk konuşmacı İstanbul Milletvekili Sayın Halide İncekara.

Buyurun. (AK PARTİ sıralarından
alkışlar)
HALİDE İNCEKARA (İstanbul) – Evet,
değerli hazırun, hepinizi saygı ve sevgiyle selamlıyorum.
HDP Grubunun vermiş olduğu ders
kitaplarının içeriğinin araştırılmasıyla ilgili araştırma önergesi üzerine söz
almış bulunuyorum. 
Gerekçenizi okudum, gerekçe çok güzel
hazırlanmış. Keşke gerekçenin içine sıkıştırılmış ayrımcı ifadeler tekrar
olmasaydı. Ama bu bir art niyetle yapılmıyor. Yani hepimiz aslında, yılların
üzerimizde ve dilimize biriktirdiği alışkanlıkları istesek de istemesek de
birleştirirken dahi ayrıştırmak üzerine kurmak zorunda kalıyoruz. Belki demek
istediğimiz o değil ama karşıdaki algılama maalesef böyle oluyor. 
Öncelikle, ben “Bir kitap, bir müfredat
nasıl hazırlanır?” diye Millî Eğitim Bakanlığına dedim ki: “Bildiğimizin
dışında bir şey varsa bunları paylaşalım.” hem sizlerle de paylaşalım isterim.
“Bir kitap nasıl hazırlanır, bir kitap nasıl yazılır?” Çünkü ben en son, liseye
giden kızımla bir sosyoloji dersi çalışırken “Anne, anlamıyorum ben bu kitabı.”
dedi, gerçekten, okudum, ben de anlamadım. Niye anlamadım? Çünkü kullanılan
dil, cümle uzunluğu, paragraflar, birkaç paragrafa bölmemi gerektiriyordu.
Döndüm, Bakanlıkla konuştum, dedim ki: “Daha kısa, daha anlaşılabilir kılmak
lazım.” İşte o safhada da merak ettim “Bir kitap ve içeriği nasıl hazırlanır?”
diye. 
Şimdi, programların bir güncellenmesi
var yani Bakanlığın içinde bu güncellemeyi de… Millî Eğitim Bakanlığı,
akademisyenler, öğretmenler, öğrenciler, veliler, sivil toplum kuruluşu
temsilcileriyle gerçekleştirilen bir program tasarımı ve bu programa göre de
ders kitapları hazırlamaya başlıyor. Ders kitaplarının bir kısmı Bakanlığın
bizzat kendisi tarafından bastırılırken bir kısmı da dışarıdan önerilen
kitapların ihale yoluyla satın alınmasını içeriyor. Peki, nedir bir ders
kitabının hazırlanmasında uyulması gereken usuller? Dersin eğitim ve öğretim
programını kapsayacak şekilde olması. Dersin özelliğine göre ünite, bölüm, tema
içeriğine uygun bir denge kurulması. Konuların işlenişinde öğrencinin
seviyesine ve gelişim özelliklerine uygun olarak anlaşılır, yalın bir dilin
kullanılması diye devam eden şartlar. Peki, bunlar nasıl yapılıyor? Yani bir
kitabın çocuğun önüne gidebilmesi için hangi merhalelerden geçmesi gerekiyor?
30 bine yakın eğitilmiş, sistemde kayıtlı olan öğretmenler içinde tesadüf
seçmeyle 6 öğretmen seçiliyor ve önerilen kitaplar kendilerine gönderiliyor,
bunlar okunuyor, raporları tekrar Millî Eğitim Bakanlığına geliyor. Daha sonra,
birbirini tanımayan bu 6 öğretmenin tahlili sonucunda -bir araya gelmesinde-
bir kitap düzeltilmiş, önerilmiş ve ihaleye çıkmış hâle geliyor, kitabın basımına
geçiliyor.
Peki, ders kitabını da hangi kriterlere
göre inceliyor bu öğretmenler?
1)
İçeriğin Anayasa ve kanunlara uygunluğunu inceliyorlar.
2)
İçeriğin bilimsel olarak yeterliliğini inceliyorlar. 
3)
İçeriğin, eğitim ve öğretim programının kazanımları gerçekleştirme
yeterliliği, görsel tasarımın ve içerik tasarımının öğrenmeyi destekleyecek
nitelikte olması ve öğrencilerin gelişim özelliklerine uygunluğu olmak üzere 3
kriter üzerinde değerlendiriyorlar. 
Ders kitaplarının incelenmesi ve
değerlendirilmesinde, kitaplardaki ayrımcı, bir kesimin değerlerini ve
inançlarını tahrik edici nitelikte içeriklerin ve görselliklerin ayıklanmasında
şu kriterleri esas alıyorlar:
Taslak ders kitapları Anayasa ve Millî
Eğitim Temel Kanunu’nda açıkça hükme bağlanmış, eşitlik ilkesini gözeterek
temel insan hak ve özgürlüklerini destekleyen ve her türlü ayrımcılığı reddeden
bir yaklaşımla hazırlanır. 
Konuların işlenişinde ya da örneklerle
insanların ve olayların sunulmasında toplumculuk, eşitlik ilkesi gözetilir. 
İçerikte ve görsel ögelerde bireylerin
hak ve özgürlüklerini ihlal edecek unsurlar bulunmaz. 
İnsan haklarına aykırı, ayrımcılık ve
önyargı niteliğini taşıyan ifadeler kullanılamaz. 
Taslak ders kitabında kullanılan birey
adları eşitlik ve genellik ilkesinin gereği olarak toplumda kullanılan adlardan
dengeli biçimde seçilir. Toplumun yalnızca belirli bir kesimini temsil edecek
şekilde kullanılamaz. 
Verilen örneklerde ve kullanılan
karakterlerde cinsiyet açısından makul bir denge gözetilir. 
Anlatım, görsel öge ve çizimlerde
toplumun değer yargıları, giyim ve hayat tarzı doğru olarak yansıtılır.
Toplumun bir kesimini, siyasi görüşü ya da düşünce biçimini küçük düşüren veya
önyargı oluşturabilecek anlatımlara yer verilmez. 
Böyle ilkeler çerçevesinde hazırlanan
ders kitapları yine de herkesin arzu ettiği felsefeyi, ruhu sokağa
yansıtabiliyor mu? Gerçekten kişilerin kendine benzemeyen, kendinden
olmayanlarla birlikte yaşama kültürünü oluşturabiliyor mu? Fakat şunu
söyleyeyim: Yüzyıllara sâri problemlerimizi birkaç yıl içinde çözme lüksü
hiçbirimizin gücü ve kudreti dâhilinde değildir. Dillerimizi ve zihinlerimizi
değiştirsek bile bunları davranış biçimlerimize yansıtmamız maalesef
engellenmektedir. İnsanoğlu bölünerek, ayrışarak yaşamayı sevmektedir ve bizim
bütün eğitim sistemimizi, ayrışarak, taraflara ayrılarak yaşamayı seven
insanoğlunu birleştirerek, aynı şuurda, aynı sevgi, hoşgörüde ve aynı hak ve
hukuk karşısında eşit vaziyette yönetmenin siyasetin de sorumluluğu olduğunu
düşünüyorum. 
Fakat, arkadaşlar, biz çok karamsar bir
tabloyla durmadan kötülük ve kötüler üzerine konuşarak da hayatı devam
ettiremeyiz. Bırakın ayrımcılığın unsurlarını, ders kitaplarındaki satırları
konuşmak yerine, biz okulları yakılan bir ülkeden elhamdülillah bugünlere
gelmiş bulunuyoruz. Bir komşunun diğerine düşman olduğu bir toplumdan bugünlere
gelmiş ve yarını hep birlikte inşa etmekten konuşuyoruz. (AK PARTİ sıralarından
alkışlar)
Şunu söylemek isterim ki bir Osmanlı
bakiyesi olan, görgüsü, kültürü, dili, felsefesi, bir sürü anane, geleneği birbirinden
farklıyı yeni Türkiye ve yeni dünyanın yeni insanıyla birlikte buluşturmak
hepimizin boynunun borcu fakat biz, özellikle 40’ının üzerinde olanlar için
söylüyorum, kullandığımız dil 40’ının üzerinde olanlar için çok anlamlı
olabilir, birbirimizin çok hoşuna gidebilir fakat yanınızdaki 18 yaşındaki bir
genç kızın, bir delikanlının şuurunda durmadan yeniden bir ayrımcılığı
oluşturmak… Çünkü neredeyse o kadar barış ve ayrımcılık konuşur olduk ki “barış
ve ayrımcılık” sözcüğünün bizzat kendisi ayrımcılığın nedeni olmaya başladı
çünkü biz kavga ediyorsak çocuklarımız etmemeli, biz tartışıyorsak çocuklarımız
etmemeli. Tarihin içinde durmadan kin ve nefrete dayalı söylemler
üretmemeliyiz. 
Anadolu’da nedir kan davalarında, ne
yaparız? Sülalelerin barışması için yemekler hazırlanır, oturulur masanın
başına, dualar edilir, değil mi? Ne oluyor ki biz sokakta bitirmeye
çalıştığımız kan davalarını siyaset dilinde yeniden, yeniden, yeniden
tazeleyerek, yeniden önümüze koyarak yaşatmaya çalışıyoruz? Evet, biz 40’ın
üzerindekiler yaşanmış çileleri, kederleri, arızaları bileceğiz, konuşacağız
ama her konuşmamızda, her mikrofonda, her kayda geçişinde bu sözü 6 yaşındaki,
8 yaşındaki, 10 yaşındaki, 22 yaşındaki bir genç duyduğunda ne hisseder? Onun
için bizzat “barış”, “demokrasi”, “ayrımcılık” gibi kelimelerin kendisini genç
şuurlarda başka bir ayrımcılığa sebep olmayacak şekilde düzenlemenin gerekli
olduğunu düşünüyorum. 
HASİP KAPLAN (Şırnak) – Nasıl
ayrımcılık kavramı olur demokrasi? Yapmayın ya!
HALİDE İNCEKARA (Devamla) - Bir de ben
demin sordum, aşağı yukarı 3 bine yakın araştırma önergesi verilmiş. Araştırma
komisyonu, denetleme faaliyetlerinin en önemlilerinden biridir fakat araştırma
komisyonu bakanlıklardan, kurumlardan ve kanunlardan rol kapma yeri değildir; yani
Millî Eğitimin yapacağını oturup biz yapalım, Savunmanın yapacağını oturup biz
yapalım… Ya bütün bu istediğimiz araştırma komisyonlarını kurmaya kalksak bir
kere Parlamentoyu çalıştıramaz duruma getiririz. Onun için herkesi -geçen gün
kuruldu Kadına Karşı Şiddet Komisyonu- toplumun her bireyini ilgilendiren
konularda sonuçları tartışmak, felsefesini tartışmak araştırma komisyonunun
yeridir ama bakanlıklardan rol ve görev kapmak yeri burası değildir.
Yine de sokaktaki şiddetten, okul
yakmaktan, dersin içindeki kelime hassasiyetine gelinmesini son derece takdirle
karşılıyor, bu duygu, düşüncelerle hepinize sevgi ve saygılarımı sunuyorum. (AK
PARTİ sıralarından alkışlar)
BAŞKAN – Teşekkür ederim.
Halkların Demokratik Partisi grup
önerisi lehinde ikinci olarak Isparta Milletvekili Sayın Ali Haydar Öner
konuşacak.
Buyurun. (CHP sıralarından alkışlar)
ALİ HAYDAR ÖNER (Isparta) – Sayın
Başkan, değerli milletvekillerimiz; Halkların Demokratik Partisi milletvekili,
değerli Mardin temsilcisi Erol Dora’nın ilk imza sahibi olduğu grup önerisi
hakkında görüşüyoruz. Kendisine dostluk duygularıyla dolu olduğum Erol Dora bu
önergesiyle çok doğru saptamalar yapmış.
Değerli milletvekilleri, yurt dışında
soy bağımız olan, inanç bağımız olan, kültürel bağlarımız olan insanları
koruyup kollama görevini yürütüyoruz. Yurt dışındaki soydaşlarımıza, inanç ve
kültürel bağımız olanlara sahip çıkarken yurt içinde de ayrımcılık
yapmamalıyız. Suriye’de, Irak’ta, Karabağ’da, Myanmar’da, Sincan Uygur Özerk
Bölgesi’nde soy bağlarımız, inanç bağlarımız olan insanlar var. Balkanlarda soy
bağlarımız, inanç bağlarımız, kültürel bağlarımız olan insanlar var. Dünyanın
dört bir köşesinde aynı değerleri taşıyan insanlar var. Bunlar arasında ayrım
yapmadan insanlık adına, inançlarımız adına değerlere sahip çıkıyoruz. 
İslami inançlar bazen “hak mezhepler”
olarak adlandırıyor, bazen de “sapkın veya az sapkın mezhepler” olarak
utandırıcı nitelemeler yapılıyor. Bunların bir kısmı da ne yazık ki ders
kitaplarına taşınıyor. Hak mezhepler olarak Hanefiliği, Hanbeliliği, Şafiiliği,
Malikiliği biraz da Zahiriliği sayarken diğer mezhepleri, Anadolu’nun
gerçekleri olanları dışlayan, ötekileyen, o mezheplerde olan çocukları ve
onların analarını yuhalatan anlayışlarla ne yazık ki karşı karşıya kalıyoruz.
Kutsal kitap Kur’an-ı Azimüşşân’ı benimseyenler diğer kutsal kitapları
benimseyenleri zaman zaman ne yazık ki dışlıyorlar. Tevrat’ı, Zebur’u, İncil’i
benimseyen ve onların peygamberlerinin inançlarını taşıyan ulusları, halkları,
onların anlayışlarını dışlayan yaklaşımlar insana, insani değer taşıyanlara
yakışmıyor. 
6-7 Eylül olayları da, 6-7 Ekim
olayları da Türkiye tarihine acı sayfalar olarak, övündürmeyecek sayfalar
olarak geçti. Bunları besleyecek kaynaklar ders kitapları. Ders kitapları
insanımıza, ulusumuza, ortak değer yargılarımıza uygun anlayışları, öğretileri
paylaşmalı. Misakımillî hudutları içindeki yurttaşlar birbirlerini anlama ve
kucaklama anlayışına sahip olmalıdırlar. Birbirlerini dışlamamalı,
ötekileştirmemelidirler. Kimse bu hakka sahip değildir. AKP iktidarı ne yazık
ki dışlamak, ötekileştirmek, toplumun bir kesimini diğerlerinin önüne çıkarmak,
bazen aşağılamak anlayışına sahip olarak kendi iktidarını çoğunluğa dayalı
olarak sürdürme gayreti içindedir. Bu amaç, birliği, dirliği bozan bir anlayıştır.
Bundan vazgeçilmelidir. Memlekette…
EŞREF TAŞ (Bingöl) – İnanarak mı
söylüyorsun?
ALİ HAYDAR ÖNER (Devamla) – Kim, niye
söz atıyor, sözlerimin hangisi yanlış? Daha geçenlerde burada Cuma İçten, ben
konuşurken “Biz elhamdülillah seninle eşit değiliz.” Dedi, “Senin Diyarbakır’a
gelmen için önce abdest alman lazım.” dedi. Bir Meclis üyesi bunu deme hakkına
nereden sahip? “Dışlamıyorum, ötekileştirmeyelim.” diyen dönemin Başbakanı ne
yaptı o üyeye, şimdiki Başbakan ne yaptı?
EŞREF TAŞ (Bingöl) – Çok şey yaptı.
ALİ HAYDAR ÖNER (Devamla) – Şimdiki
Meclis Başkanı ne yaptı? Bir milletvekili bir diğer milletvekiline “Biz seninle
eşit değiliz elhamdülillah.” deme hakkına sahip midir? Bu, İslami ve insani
anlayışa sığar mı? Laf atıyorsun, bilmeden konuşuyorsun.
BAŞKAN – Sayın Öner, siz konuşmanıza
devam ediniz lütfen. 
Sayın milletvekilleri, siz de
konuşmacıyı rahatsız etmeyin lütfen.
ALİ HAYDAR ÖNER (Devamla) – Peşin hüküm
insan kalbine yüktür, bunlardan arınmak lazım. Laf atan cevabını alır Sayın
Başkan. Türkiye'deki insani ve vicdani sorunlardan bihaber yaklaşımlardan uzak
durmalıyız. Doğulu batılı, kuzeyli güneyli, yerli sonlardan gelen ayrımı
yapmadan hepimiz birbirimizi kucaklamalıyız. “Yaratılanı sevmek Yaradan’dan
ötürü.” Yunus Emre’de özünü bulan bir anlayıştır. Yunus Emre sevginin sembolü,
Mevlâna çağrının sembolü, Hacı Bektaş Veli hoşgörünün sembolü, Peygamber
Efendimiz sıratımüstakimden söz ediyor, dosdoğru yoldan söz ediyor. Dosdoğru
yol, yalan söylememektir, kibirden uzak durmaktır, yolsuzluk yapmamak, kul
hakkı yememektir. İnançlarından ötürü yurt dışı sembollere sahip çıkanlar,
kendi yurttaşları arasında ayrımcılık yapamazlar, yapmamalıdırlar. 
Talim Terbiye
Kurulu yapısının çok önemli olduğunu belirtmemiz lazım. Talim Terbiye Kurulu
üyeleri, geniş bir anlayışla empati yapma becerisi göstererek ders kitaplarının
konularını belirlemeli, müfredatı buna göre ayarlamalıdırlar. Pek çok öğrenci,
Anadolu’nun değişik yerlerinde o yerdeki insanların çoğunluğundan farklı olduğu
için ders kitaplarında sıkıntı çekmekte, ezilmekte, dışlandığını
hissetmektedir. Hiçbir öğretmenin, hiçbir ders kitabının, hiçbir öğretinin
çocuklarımızı bu duruma düşürmeye hakkı yoktur.
Değişik yerlerde
görev yaptık. Görev yaptığımız yerlerde dezavantajlı yurttaş toplulukları
vardı, hepsini kucakladık, hepsini kucaklamayı hem görevimizin bir gereği hem
inancımızın, aile terbiyemizin bir gereği saydık. Edirne’deki Valimiz gibi
İsrail yöneticilerinin hatalarını bazı yurttaşlarımıza yüklemedik. Edirne
Valisi öyle de Eskişehir Valisi öyle değil mi? Bir yurttaşımız dayakla hayatını
kaybetti, “Kendi arkadaşları öldürmüş olabilirler.” dendi ve Türkiye
Cumhuriyeti Hükûmeti hâlâ o Vali’ye kendini temsil ettiriyor, yazıklar olsun!
(CHP sıralarından alkışlar) Aynı Vali daha sonra da “Ben yargı güvenliğini
sağlayamam.” Diye, yargılamanın başka bir ile alınmasını istedi. Ey Vali, sen
necisin? O ilde emniyeti, asayişi sağlamak, kamu esenlik ve güvenliğini
sağlamak senin birinci görevin değil mi? Niye “Yargı güvenliğini sağlayamam.”
diye yurttaşları bir başka yere sevk ediyorsun? Davacılar, mağdur olanlar,
davalarını izlemek için yeni mağduriyetlere uğruyorlar; başka yerlere
taşınıyorlar, avukat taşıyorlar, davaları taşıyorlar; çocuklarının hakkını
korumak, aramak üzere yeni zahmetlere, ek külfetlere katlanıyorlar. Bir vali bu
duruma düşmemeli.
Türkiye Cumhuriyeti’nin sonsuza kadar
var olabilmesi için eşitlik, birlik ve dirlik anlayışıyla hareket etmeliyiz.
Hukukun üstünlüğü, insanların, yurttaşların eşitliğinden geçer. Makam, mevki,
etnik köken, inanç farklılıkları, yurttaşları yasaların önünde ayrımcılığa tabi
tutmamalı, herkes hukukun üstünlüğüne sadakatle bağlı olmalıdır.
Hak edenlere saygılar sunuyorum. (CHP
ve HDP sıralarından alkışlar) 
BAŞKAN – Teşekkür ederim. 
Halkların Demokratik Partisi grup önerisinin
aleyhinde son konuşmacı, Kırıkkale Milletvekili Sayın Ramazan Can. (AK PARTİ
sıralarından alkışlar) 
RAMAZAN CAN (Kırıkkale) – Sayın Başkan,
değerli milletvekilleri; HDP grup önerisi üzerine söz almış bulunuyorum. Bu
vesileyle Genel Kurulu saygıyla selamlıyorum. 
Evet, eski Türkiye’de resmî ideolojiyle
sorunları olan hemen her kesimin karşı karşıya bulunduğu en önemli sorunlardan
birinin, resmî eğitim olgusu ve eğitim üzerindeki vesayet olduğu bir gerçektir.
Kadim resmî ideoloji vesayet ve bu vesayeti kaldırmaya yönelik, bu vesayeti
aşmaya çalışan bir parti de 2002’den beri iktidardadır. 2012-2013 eğitim
öğretim yılı, 4+4+4 sistemi uygulamaya konulduğundan bu yana, eğitimi resmî
ideolojik vesayet sultasından arındırmayı amaçlayan değişiklikler üzerinden
eğitim sistemini yapısal sorunlar ve müfredat bağlamında tartışmaya açan süreç
ve olumlu gelişmeler AK PARTİ’yle tekâmül etmiştir. 
İnsan eğitimi,
hiç şüphesiz, insanlık için öteden beri süre gelen başlıca ihtiyaçlar arasında
ön sırada yer almaktadır. Eğitim olgusunun tarihi belki de insanlık tarihi
kadar eskidir. Bugün, her bakımdan kuşatması altında bulunduğumuz ulus devletin,
tıpkı insana olduğu gibi, yine onun eğitim sistemine yüklediği anlam çok farklı
olmuştur. Çoğu insanın çocuğunun daha iyi bir geleceğe sahip olması olgusuyla
çağdaş ulus inşacı bir eğitim bundan ziyade farklı anlamlar yüklemiştir.
Seküler, laik paradigmanın yerleştirilmesi, resmî ideolojinin öngörülerinin
zihinlere enjekte edilmesi, itaatkâr vatandaş tipinin inşası için modern ulus
devlet eğitim olgusu değer izafe eden bir gerçeklik olmuştur. AK PARTİ’yle
toplumsal, ilmî, dinî, tarihî, millî değerler etrafında birleştiren,
ayrımcılığa son veren, öğrenciyi serbest bırakan, iradesine saygı duyan bir
birey olarak yetiştirmeyi hedef almıştır. 
Toplumun bir
dönem Kemalizm’de ifadesini bulan resmî ideolojik doğrultuda inşası için
Türkiye’de başvurulan başat faktörlerden birisi resmî eğitimde yapılacağı umut
edilmekteydi. Resmî ideolojiyle eğitim olgusu ve bunun toplumda yapmış olduğu
tahribat AK PARTİ’yle son bulmuştur. Eksiklikleri olsa da yeni dönemde resmî
ideolojik vesayetin aşılması ve eğitimin özgürleştirilmesi ana hedefimiz
olmuştur. Hükûmetin eğitim alanında ortaya koyacağı özgürleşme yönündeki
çabaları sadece AK PARTİ tabanı değil, bütün kesimlerce desteklenmelidir.
Çünkü, çocuklarımız geleceğimizdir, yeni Türkiye’nin inşasında hedeflemiş
olduğumuz tarihlere varabilmemiz çocuklarımızın eğitiminde alabildiğine
özgürleştirilmesiyle sonuç bulacaktır.
Sayın Başkan,
değerli milletvekilleri; Kur’an-ı Kerim, siyer, Kürtçe gibi seçmeli dersler;
başörtüsü, 4+4+4 sistemiyle daha özgürlükçü, bireyi hedef alan, eğitimdeki
resmî vesayeti kaldırmayı hedefleyen politikalar toplumda önemli karşılık
bulmuştur. Eğitimde vesayetin tamamen son bulmuş olduğu iddiasında değiliz ama
hep beraber başarmak zorunda olduğumuzun da bilincindeyiz. Eğitimin, fizik ve
teknolojik altyapıyla, insan kaynaklarıyla programına kadar bir bütün olduğu,
teknolojinin son harikalarıyla dünyanın en modern okulları kurulsa bile,
öğretmen ve müfredatın eksik olması hâlinde, arzulanan hedefe asla ulaşılamaz. 
Sayın Başkan, değerli milletvekilleri;
başkalaşan dünyanın gerçeklerine cevap vermeyen müfredattan, modern dünyanın
gelişimine cevap veren, millî birlik beraberliği, tarihî değerleri,
kültürümüzü, geleneğimizi içselleştiren; modern dünyayla entegre olan, ilmi
esas alan, özgür birey yetiştirmeyi hedef alan eğitim sistemine adım adım
ulaşmalıyız. 
Sayın Başkan, değerli milletvekilleri;
Genel Kurul gündeminde HSYK yasası gündemde, belli bir mesafe aldık. Toplumun
belirli bir kesimi bu teklifin kanunlaştırılmasını bekliyor. O nedenle,
zamanımız dar olduğundan grup önerisine katılamadığımı belirtiyor, Genel Kurulu
tekrar saygıyla selamlıyorum. (AK PARTİ sıralarından alkışlar) 
BAŞKAN – Teşekkür ederim.
Halkların Demokratik Partisi grup
önerisini oylarınıza sunuyorum: Kabul edenler... Kabul etmeyenler... Kabul
edilmemiştir.
Şimdi Milliyetçi Hareket Partisi
Grubunun İç Tüzük’ün 19’uncu maddesine göre verilmiş bir önerisi vardır, onu
okutup işleme alacağım ve oylarınıza sunacağım.
2.- MHP Grubunun,
Adana Milletvekili Seyfettin Yılmaz ve arkadaşları tarafından, başkentin
göbeğinde yer alan Atatürk Orman Çiftliği’nin birinci derecede tarihî doğal sit
alanı iken üçüncü derece sit alanına dönüştürülmesindeki yasal olmayan
uygulamaların ve çözüm yollarının derinlemesine araştırılması, eksiklerinin
giderilmesi, destekleme yollarının araştırılması, idari ve kurumsal yasal
düzenlemelerin yapılması ve Isparta Milletvekili S. Nevzat Korkmaz ve arkadaşları
tarafından, 1950’de yasal statüye kavuşan, 1922’de doğal ve tarihî sit alanı
kapsamına alınan Atatürk Orman Çiftliği’ne inşa edilen Cumhurbaşkanlığı Hizmet
Binası’nın yapım kararının yürürlüğe girmesi, bu bina için bazı yasalarda özel
değişiklikler yapılması, imar projesi izinlerinin alınması, maliyetinin
belirlenmesi ve ihale ediliş yönteminin yasalara ve Anayasa’ya uygun olup
olmadığının, yapılan fahiş harcamalarla kamu parasının ne kadar israf
edildiğinin araştırılması ve kamu zararının giderilmesi amacıyla 25/11/2014
tarihinde Türkiye Büyük Millet Meclisi Başkanlığına verilmiş olan Meclis
araştırması önergelerinin, Genel Kurulun 27 Kasım 2014 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
Türkiye Büyük
Millet Meclisi Başkanlığına
Danışma Kurulunun 27/11/2014 Perşembe
günü (bugün) yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük'ün 19'uncu maddesi gereğince
Genel Kurulun onayına sunulmasını arz ederim.
Saygılarımla.
 Yusuf
Halaçoğlu
 Kayseri
MHP Grup Başkan
Vekili

Öneri:
25 Kasım 2014 tarih, 2014/2311 sayı ile
TBMM Başkanlığına vermiş olduğumuz Adana Milletvekili Seyfettin Yılmaz ve
arkadaşlarının "Başkentin Göbeğinde yer alan Atatürk Orman Çiftliğinin
birinci derecede tarihî doğal sit alanı iken üçüncü derece sit alanına
dönüştürülmesindeki yasal olmayan uygulamaların ve çözüm yollarının
derinlemesine araştırılması, eksiklerinin giderilmesi, destekleme yollarının
araştırılması, idari ve kurumsal yasal düzenlemelerin yapılması" ve 25
Kasım 2014 tarih, 2014/2315 sayı ile TBMM Başkanlığına vermiş olduğumuz Isparta
Milletvekili Nevzat Korkmaz ve arkadaşlarının "1950'de yasal statüye
kavuşan, 1922'de doğal ve tarihi sit alanı kapsamına alınan Atatürk Orman
Çiftliğine inşa edilen Cumhurbaşkanlığı Hizmet Binasının yapım kararının
yürürlüğe girmesi, bu bina için bazı yasalarda özel değişiklikler yapılması,
imar projesi izinlerinin alınması, maliyetinin belirlenmesi ve ihale ediliş
yönteminin yasalara ve Anayasa'ya uygun olup olmadığının, yapılan fahiş
harcamalarla kamu parasının ne kadar israf edildiğinin araştırılması ve kamu
zararının giderilmesi" için verdikleri Meclis Araştırma önergelerinin
27/11/2014 Perşembe günü (bugün) Genel Kurulda okunarak görüşmelerinin bugünkü
birleşiminde yapılması önerilmiştir.
BAŞKAN - Milliyetçi Hareket Partisi
grup önerisinin lehinde birinci olarak Seyfettin Yılmaz konuşacak, Adana
Milletvekili.
Buyurun. (MHP sıralarından alkışlar)
SEYFETTİN YILMAZ (Adana) – Sayın
Başkan, değerli milletvekilleri; Milliyetçi Hareket Partisi Grubu olarak vermiş
olduğumuz "Başkentin göbeğinde yer alan Atatürk Orman Çiftliği’nin birinci
derecede tarihi doğal sit alanı iken üçüncü derece sit alanına
dönüştürülmesindeki yasal olmayan uygulamalar…” hakkında söz almış bulunuyorum,
yüce heyetinizi saygıyla selamlıyorum.
Bu kaçak sarayın -niye kaçak saray
diyorum, dinlerseniz biraz sonra bütün belgeleriyle açıklayacağım- yapıldığı
alan Gazi Yerleşkesi, Ormancılık Araştırma Enstitüsünün ormancılık
araştırmaları yapması amacıyla 1954 yılında gerçek kişilerden satın alınarak
Orman Genel Müdürlüğünün tapulu mülkü hâline gelmiştir. Bu alan 1955’li
yıllardan başlayarak Türk ormancılarının uygulamalı bilimsel çalışmaları
sayesinde 68’i doğal ve 65’i de egzotik olmak üzere 133 odunsu bitki türünü
bünyesinde barındıran bir botanik bahçesi hâline dönüşmüştür. Yine burası aynı
zamanda, buraya müdahale edilene kadar tilkiden sincaba, kartaldan kaplumbağaya
kadar yaban hayatını bünyesinde barındıran bir alandı. Yapılan bu çalışmalar
neticesinde Gazi Yerleşkesi Atatürk Orman Çiftliği’yle birlikte 2/6/1992 tarih
ve 2436 sayılı Kurul Kararı’yla doğal ve tarihî sit alanı olarak ilan edilmiş,
1998 tarih ve 5742 sayılı kararıyla birinci derece tarihî ve doğal sit alanı
olarak Ankara Tabiatı Koruma Kurulu tarafından tescil edilmiştir. Bu ne
demektir? Bu şu demektir: Çok iyi bilmek lazım ki burada buranın yapısını
bozabilecek aykırı herhangi bir işlemin yapılmayacağı manasına gelir.
Bu bağlayıcı kararlara rağmen, dönemin
Başbakanı Sayın Recep Tayyip Erdoğan bir talimat veriyor, diyor ki: “Bu Gazi
Yerleşkesi botanik bahçesinin olduğu yere yeni bir başbakanlık binası
yapılsın.” Şimdi, talimat verildi ya Başbakan tarafından, buna burasının yasal
olmayacağını söyleyecek irade nerede? Hiçbir yerde bu irade yok. Ne yapmak
lazım peki? Hani bir deyim var ya “Minareyi çalıyoruz, kılıfını nasıl
uydururuz?” Hemen, alelacele Veysel Eroğlu’na talimat veriliyor, Orman ve Su
İşleri Bakanına: “Bu birinci derecede doğal ve tarihî sit alanı değiştirelim.” 
RECEP ÖZEL (Isparta) – Çalma da yok, uydurma
da yok.
SEYFETTİN YILMAZ (Devamla) – Bunun
üzerine, Orman Genel Müdürlüğü tarafından bir rapor tutuluyor. Bakın, 2011
yılında bu raporda deniyor ki: “Buradaki birinci dereceli tarihî ve doğal sit
alanını kaldıralım, üçüncü dereceye döndürelim diye.” Bunun için ne yapmak
gerekiyordu? “Buradaki ağaçlandırmaların ve çalışmaların 1992 yılında
yapıldığını söyleyelim ve burada herhangi bir tahribata neden olmayacağını
ifade ederek bunu değiştirelim.” Ve bunun altında kimin imzası var biliyor
musunuz? Ömrünü elli beş yıl ormancılığa adamış Orman Genel Müdürünün imzası
var. O koltuğu korumak uğruna bunun altına imza attı. Dedi ki: “Buradaki
ağaçlar on iki-on üç yaşında.” İçinizde ormancılıktan iyi kötü anlayanlar
vardır. Buyurun, ben size gösteriyorum: Burası Orman Genel Müdürlüğündeki o
koruluk alanlar. Bunlar kaç yaşında biliyor musunuz? Bunu on yaşındaki ilkokul
çocuğuna gösterseniz bunun yetmiş seksen yaşında olduğunu bilir ama buna,
baskıyla beraber “Bunlar on yaşında” diye rapor tutturdular değerli arkadaşlar.
Ve Bakan…
RECEP ÖZEL (Isparta) – Buradan da
görünüyor.
SEYFETTİN YILMAZ (Devamla) – Bak Recep
Bey, sen ormancılıktan anlarsın iyi kötü, bunların kaç yaşında olduğunu gör.
Ve Bakana geçen bütçede dedim ki:
“Sayın Bakan, yazıktır, günahtır! Burada ormancıların emekleri var. Burada 1
tane fidanı korumak için hayatını ortaya koyan 100’ün üzerindeki ormancı
şehidin hatırası var. At sırtında, dağların arkasında ormancılık yapan emekli
ağabeylerimizin alın teri var, emeği var.” 
Orman Bakanı dedi ki: “Ben bakanım.
Bana güvenmiyor musunuz?” Meclis tutanaklarında var, Bakın komisyona. “Burada 1
tane bile ağaç kesilmeyecek.” dedi değerli arkadaşlar. Bunu diyen kim biliyor
musunuz? Orman ve Su İşleri Bakanı. 
Evet, çalışmaları görüyorsunuz. Bu
gördüğünüz ağaçlar şu çalışmalarla beraber, bırakın 1 ağacı, 15 binin üzerinde
şu güzelim sedir ağaçları tarumar edildi, yerle bir edildi. 
Şimdi, minareyi çaldınız kılıfını hazırladınız
öyle mi? Peki, Orman Mühendisleri Odası ne yaptı? Dedi ki: “Bu yapılan işlem
hukuka aykırıdır.” Bir dava açtı. Ve bu dava neticesinde 11. Ankara İdare
Mahkemesi 17/02/2014 tarihinde bir karar verdi. Bakın, yürütmeyi durdurma
kararı değil. Bu kararda dedi ki: “Bu yapılan işlemlerin tamamını ortadan
kaldırıyorum. Bu yapılan işlerin tamamı hukuka aykırıdır. Buranın tarihî ve
doğal sit alanı olmasının ortadan kaldırılmasına aykırıdır. Buradaki bütün
işlemleri kaldırıyorum, eski yerine döndürüyorum.”
Bu şu demektir: Burada yapılan bütün,
bu kaçak saray var ya, şu anda hukuksuzdur. Dün Adalet Bakanı, devletin Adalet
Bakanı bunu açıklamak zorunda kaldı. İçinizde hukukçular var. Bununla ilgili
bir üst mahkemenin yürütmeyi durdurma kararı yok. Bu kararların otuz gün
içerisinde uygulanması gerekiyor. Aradan kaç ay geçti değerli arkadaşlar, ikinci
aydan? Kaçıncı aydayız? On birinci aydayız. Dokuz ay geçti, dokuz ay. 
S. NEVZAT KORKMAZ (Isparta) –
“Gelsinler yıksınlar.” dedi ya.
SEYFETTİN YILMAZ (Devamla) – Dokuz ay
geçti ve bu kararlar uygulanmıyor.
Şimdi, bu kararların uygulanması
gerekiyor değerli arkadaşlar. Ama, ne yazık ki, bu kararların uygulanmadığı bir
süreçten geçiyoruz.
Peki, bu kadar ağacı katlettiniz,
hukuku katlettiniz. Bunun karşılığında milletin faydasına bir şey yapsanız, bu
millet diyecek ki amenna. Hukuku katlettiniz, ağacı katlettiniz, çevreyi
katlettiniz, bunun karşılığında ne yaptınız biliyor musunuz değerli arkadaşlar?
Bunun karşılığında kibrin, ihtişamın ve lüksün simgesi olan kaçak sarayı
yaptınız. 
Şimdi, buradan elinizi vicdanınıza
koyun, 11 cumhurbaşkanına ev sahipliği yapan Cumhurbaşkanlığı sarayı hangi
işlevi yerine getirmekte eksiklik duydu da bu kadar hukuksuzluğa rağmen bu bin
odalı kaçak sarayı yapıyorsunuz? Bunun maliyeti ne kadar biliyor musunuz? 1
trilyon 374 milyar. Bu saray yapılırken ihtişam ve lüks nerede ön plana çıkmış?
Bakın, söylüyorum: Kolonlar çelik konstrüksiyon, üzerine yeşil granit kaplama
yapılmış. Bu granitlerin 1 metrekare maliyetiyle 16 maden işçisinin yevmiyesi
ödeniyor. Binlerce metrekare yeşil granit, yetinmemişsiniz, Antalya’dan limra
taşı getirmişsiniz. Merdivenlerini Dolmabahçe Sarayı’nın merdivenlerinden
özenmiş. Terası Topkapı Sarayı’ndan özenilmiş. Anıtkabir’in önündeki meydandan
daha büyük bir hitabet meydanı yapılmış. Bin odasıyla mevcut olan bu saray için
Almanya’nın Nettetal kasabasından 280 tır ne getiriliyor biliyor musunuz? Fidan
getiriliyor. Ne fidanı getiriliyor? Ihlamur, gürgen ve çınar. Elinizi
vicdanınıza koyun, bu ülkede binlerce ıhlamur var, binlerce gürgen var; yazık
değil mi bu milletin parasına, el insaf! (MHP ve CHP sıralarından alkışlar) 
Yine bu sahada, bu sahada hamam var
hamam, hamam. Sauna var, SPA var, buhar odaları var, sinema salonları var. Bu
lükse, bu şatafata ne gerek vardı? Bu Hükûmet sözcüleri diyor ki, ne diyor
biliyor musunuz bunu açıklarken? Zamanım daralıyor. Efendim, bu Türkiye'nin
itibarıymış… Şimdi, merak ettim Türkiye'nin itibarı açısından, Amerika Birleşik
Devletleri’ndeki Beyaz Saray ne kadarmış biliyor musunuz? 132 odalı ve 5 dönüm.
Bizim bu sarayın olduğu yer ne kadar? 460 dönüm ve bin odalı yani Amerika’daki
Beyaz Saray’dan 72 kat daha büyük. Şimdi, bizim dünyadaki itibarımız 72 kat
daha mı ilerledi? İngiltere’deki Kraliyet Sarayı’ndan 7 kat daha büyük, daha mı
ilerledi? Almanya Başbakanı Merkel’in Başkanlık konutundan 2 bin kat,
Almanya’dan 2 bin kat daha mı bizim itibarımız ilerledi? 
Bakın, Türkiye işsizlikle boğuşuyor,
Türkiye yoksullukla boğuşuyor. Bunlarla neler yapılabilir, kısaca söylüyorum:
400 yataklı 28 hastane yapılabilir, her ile 8 adet okul olmak üzere 700 okul
yapılabilir.
İSMAİL KAŞDEMİR (Çanakkale) – Yapıldı
onlar.
SEYFETTİN YILMAZ (Devamla) - 1 milyon
700 bin işçinin ücreti ödenebilir, 500 bin öğrencinin yıllık maliyeti
karşılanır.
YILMAZ TUNÇ (Bartın) – Yaptık.
SEYFETTİN YILMAZ (Devamla) - 4.500
yaşam odası yapılabilir, 80 bin girişimciye destek sağlanabilir… 
YUSUF HALAÇOĞLU (Kayseri) – Önce yurt
yapsınlar, yurt.
SEYFETTİN YILMAZ (Devamla) - …memur,
işçi ve emekliye yüzde 2 ilave zam yapılabilir.
YILMAZ TUNÇ (Bartın) – Hepsini yaptık…
SEYFETTİN YILMAZ (Devamla) - Ama
neymiş? Biraz önce Ramazan Can söyledi. Ne bu? Yeni Türkiye'nin…
ALİM IŞIK (Kütahya) – Yeni yüzü…
SEYFETTİN YILMAZ (Devamla) - …yeni yüzü
değil mi? Şimdi, birileri 1 katrilyon 400 trilyonluk bu saraylarda, bin odalı
saraylarda hamamıyla oturabilir ama birileri sıvası bile olmayan… Recep amca
ile Ayşe teyze yırtık lastik ayakkabıyla dolaşıyor sizin yeni Türkiye’nizde.
(MHP ve CHP sıralarından alkışlar)
S. NEVZAT KORKMAZ (Isparta) – Yeni
Türkiye'nin yeni yüzü işte!
SEYFETTİN YILMAZ (Devamla) - Bakın,
sizin yeni Türkiye’nizde birileri “yediğim önümde yemediğim arkada” modunda ama
birileri de umutla pazaryerindeki çöpten ne topluyor biliyor musunuz? Yiyecek
topluyor sizin yeni Türkiye’nizde. 
Bakın, bu Türkiye’de oğlunu birileri
sırtında çuvalla taşıyor. Birileri çuvalla kömür toplayarak evine yakacak
götürecek ama sizin yeni Türkiye’nizde birileri de 700 milyarlık saatle
geziyor. 
S. NEVZAT KORKMAZ (Isparta) – Çuvalla
para topluyorlar, çuvalla!
SEYFETTİN YILMAZ (Devamla) - Bu mu
sizin Yeni Türkiye’niz? Böyle Yeni Türkiye ancak size yakışır. (MHP ve CHP
sıralarından “Bravo” sesleri, alkışlar)
BAŞKAN – Milliyetçi Hareket Partisi
grup önerisinin…
MUHARREM VARLI (Adana) – Eskiden
mağdurduk, şimdi mağrur olduk, mağrur!
ALİM IŞIK (Kütahya) – Merhamet… Hepsi
askıya alınmış.
BAŞKAN – Müsaade eder misiniz sayın
milletvekilleri...
Milliyetçi Hareket Partisi grup
önerisinin aleyhinde ilk konuşmacı Kütahya Milletvekili HASAN FEHMİ KİNAY.
Buyurun. (AK PARTİ sıralarından
alkışlar)
HASAN FEHMİ KİNAY (Kütahya) – Sayın
Başkan, muhterem milletvekilleri; hepinizi saygıyla selamlıyorum. Milliyetçi
Hareket Partisi grup önerisi aleyhinde AK PARTİ Grubu adına söz almış
bulunuyorum.
Değerli arkadaşlar, öncelikle, görüştüğümüz
konu Cumhurbaşkanlığı tarafından kullanılan Başkanlık hizmet binası olarak
yapılmış ve Cumhurbaşkanımız tarafından da kullanılan, Türkiye'nin ve
Ankara’nın değerine değer katan muhteşem bir bina.
YUSUF HALAÇOĞLU (Kayseri) – Hangi değer
yahu?
KAMER GENÇ (Tunceli) – Yakışıyor mu?
S. NEVZAT KORKMAZ (Isparta) – Kafa
buluyorlar yahu dışarda! 
HASAN FEHMİ KİNAY (Devamla) – Değerli
arkadaşlar, AK PARTİ döneminde biz yüksek hızlı tren yaptık. AK PARTİ döneminde
20 bin kilometre bölünmüş yol yaptık otoyol standartlarında.
YUSUF HALAÇOĞLU
(Kayseri) – Yoldan bahsetmiyoruz ya!
ALİ ÖZ (Mersin) – Saraya gel, saraya!
Boş ver onu yahu! 
HASAN FEHMİ KİNAY (Devamla) – Bu
iktidar Türkiye'nin her yerine şehir hastaneleri yapıyor. Bir kere, öncelikle,
bu iktidara yakışan bir hizmet binası Ankara’ya kazandırılmıştır. 
ALİ ÖZ (Mersin) – Yollarla
yandaşlarınızı zengin ettiniz, zengin.
HASAN FEHMİ KİNAY (Devamla) – Özellikle
Ankara milletvekillerinin, muhalefetiyle iktidarıyla Sayın Cumhurbaşkanımız
Recep Tayyip Erdoğan’a teşekkür etmesi gerekir. (MHP sıralarından gürültüler)
ALİ ÖZGÜNDÜZ (İstanbul) – Bin odalı
saray olacağına yatacak yeriniz olsun, yatacak yeriniz! Sarayla olmaz. 
HASAN FEHMİ KİNAY (Devamla) – Şimdi,
burada biraz evvel bu yerle ilgili olarak bazı değerlendirmeler yapıldı.
Değerli arkadaşlar, burasının Atatürk Orman Çiftliği arazisiyle bir ilgisi
yoktur. Öncelikle, bilgileri bir gözden geçirelim. Cumhurbaşkanlığı Hizmet
Binası olarak kullanılan yer daha önce 1953, 54 ve 60 yıllarında çıkarılan
Orman Kanunlarıyla birlikte Orman Genel Müdürlüğüne yani yürütmenin bir
organına teslim edilmiştir, satılmıştır.
AHMET TOPTAŞ (Afyonkarahisar) – Ya,
size!
YUSUF HALAÇOĞLU (Kayseri) – Kim sattı?
S. NEVZAT KORKMAZ (Isparta) – Saray
yapın diye mi sattılar ya!
HASAN FEHMİ KİNAY (Devamla) – Değerli
arkadaşlarım, Orman Bakanlığı tarafından, çoğu metruk olan, âdeta oturulamaz
hâldeki binalar yerine, Türkiye'nin bugün gelmiş olduğu sosyal ve ekonomik
seviyeye uygun bir Cumhurbaşkanlığı binası inşa edilmiştir. 
MUHARREM VARLI (Adana) – Hangi sosyal,
ekonomik durum ya; hangi sosyal, ekonomik durum!
ALİ ÖZ (Mersin) – Yırtık pabuçları
görmüyor musunuz beyefendi?
HASAN FEHMİ KİNAY (Devamla) – Şimdi,
siz lütfen şuna öncelikle cevap veriniz: Türkiye Büyük Millet Meclisi, bu
içinde bulunduğumuz bina, 1938’li yıllarda Avusturyalı bir mimara sipariş
edilerek yapılan bu bina Türkiye'nin ve Ankara’nın, evet, görkemine görkem
katmıştır; değerine değer katmıştır. Türkiye Büyük Millet Meclisinin kaça mal
olduğuyla ilgili herhangi bir değerlendirme yapılmış mıdır? 
YUSUF HALAÇOĞLU (Kayseri) – Çankaya
gözünüze mi batmıştı?
HASAN FEHMİ KİNAY (Devamla) – Şimdi,
yasama organıyla ilgili bu bina yapılırken Anayasa Mahkemesi binası, Danıştay
binası, Sayıştay binası; buna benzer birçok kurumun âdeta her biri saray olarak
inşa edilen binalarıyla Türkiye bezenmektedir.
AHMET TOPTAŞ (Afyonkarahisar) –
Karşılaştırmaya bak ya!
YUSUF HALAÇOĞLU (Kayseri) – Çankaya
gözünüze mi batmıştı, Çankaya?
HASAN FEHMİ KİNAY (Devamla) –
Öncelikle, bu noktada lütfen mimari estetik açısından, kültürel değerlerimizi
yansıtan böylesine önemli bir gelişmeyi bir kere tarihe not edelim.
AHMET TOPTAŞ (Afyonkarahisar) – Kaçak,
kaçak!
HASAN FEHMİ KİNAY (Devamla) – Öncelikle
bunu ifade edelim.
SEYFETTİN YILMAZ (Adana) – Kaçak
olduğuna cevap ver, kaçak olduğuna!
ALİ ÖZ (Mersin) – Kaç paraya kaçak bina
yapıldı?
HASAN FEHMİ KİNAY (Devamla) – Değerli
arkadaşlar, kaçak binayla ilgili olarak ifadeniz…
SEYFETTİN YILMAZ (Adana) – Kaçaklığına
cevap ver!
HASAN FEHMİ KİNAY (Devamla) – Şimdi ben
onunla ilgili de tabii ki konuşacağım. 
ALİ ÖZ (Mersin) – Ya, dün Bakan
bahsetti ondan, “kaçak” dedi.
HASAN FEHMİ KİNAY (Devamla) – Bakın,
bahse konu olan alan Ankara Kültür ve Tabiat Varlıkları Koruma Bölge Kurulu
tarafından birinci derecede sit alanından üçüncü derecede sit alanına
dönüştürülüyor; Koruma Kurulu. Buna ilişkin STK’lar tarafından dava açılıyor,
dava 11. Bölge İdare Mahkemesinde görüşülüyor, daha sonra Danıştaya temyize
gidiyor, temyiz neticesinde buranın tarihî sit olarak herhangi bir özellik taşımadığı,
zaten Koruma Kurulu kararı tarafından da sürdürülebilir koruma ve kontrol alanı
olarak benzeri bir koruma güvencesine alındığı ilgili mahkeme kararı tarafından
ifade ediliyor. 
SEYFETTİN YILMAZ (Adana) – Yok. Nerede
o mahkeme kararı? Nerede mahkeme kararı, göster. 
HASAN FEHMİ KİNAY (Devamla) – Daha
sonra ben bunların hepsini size ayrıca veririm. 
SEYFETTİN YILMAZ (Adana) – Göster,
nerede hani? Göster. 
HASAN FEHMİ KİNAY (Devamla) –
Göstereceğim, bir dakika, müsaade et. 
ALİ ÖZ (Mersin) – Ya, Adalet Bakanı
gösteremedi kararı, sen nasıl göstereceksin?
SEYFETTİN YILMAZ (Adana) – Hadi göster.

Adalet Bakanı gösteremedi, sen nereden
buldun?
ALİ ÖZ (Mersin) – Adalet Bakanı özür
diledi dün. Adalet Bakanı gösteremedi, sen ne gösteriyorsun? Ayıp ya! 
SEYFETTİN YILMAZ (Adana) – Yanlış bilgi
veriyor, böyle bir karar yok. Karar burada. 
HASAN FEHMİ KİNAY (Devamla) – Evet,
Danıştay alt mahkemenin vermiş olduğu kararı da yürütmesini de durduruyor
değerli arkadaşlarım. 
Şimdi, burada büyükşehir belediyesi
tarafından yapı ruhsatları verilmiş, keza aynı şekilde Danıştay üst mahkeme
tarafından da bölge idare mahkemesinin yürütmeyi durdurmasının iptaline ilişkin
karar verilmiş. 
AHMET TOPTAŞ (Afyonkarahisar) – Bakanın
özründen haberi yok.
FATMA NUR SERTER (İstanbul) – Bakan
özür diledi dün. 
HASAN FEHMİ KİNAY (Devamla) – Bu
noktada gereken yapılmış bir binadan bahsediyoruz. 
Bakın, saraydan bahsediyorsunuz. Ya,
İstanbul’da yaptığımız bizim çok sayıda adalet sarayları var. 
ALİ ÖZ (Mersin) – Bu Adalet Bakanı
hangi devletin Adalet Bakanı? Bakan özür diledi ya, siz ne anlatıyorsunuz daha?
Ayıp ya!
HASAN FEHMİ KİNAY (Devamla) – Ben
şimdi… Çağlayan’daki Adalet Sarayının 1.040 tane odası var. Keza aynı şekilde
Anadolu yakasında yapmış olduğumuzun binin üzerinde odası var. 
ALİ ÖZGÜNDÜZ (İstanbul) – Ya, Allah’tan
kork, 1.500 hâkim, savcı görev yapıyor orada ya! İstanbul’un Avrupa yakasının
Adalet Sarayı, onu nasıl kıyaslarsın ya! Böyle bir mantık olur mu ya!
HASAN FEHMİ KİNAY (Devamla) – Şimdi,
odasından vesaireden yola çıkarak burada birtakım spekülasyonlar yapıyorsunuz,
ajitasyonlar yapıyorsunuz. Bunların muhalefet tarafından gündeme getirilmesinin
çok fazla bir anlamı yok değerli arkadaşlar. 
Zira AK PARTİ dönemi elbette ki adalet
saraylarının, hükûmet saraylarının, sergi saraylarının inşa edildiği bir dönem
olarak tarihe geçecektir. 
Bir diğer konu, şimdi, Atatürk Orman
Çiftliği’yle ilgili… (AK PARTİ ve CHP sıraları arasında karşılıklı laf atmalar)
BAŞKAN – Sayın milletvekilleri,
konuşmacı kürsüde. Lütfen…
HASAN FEHMİ KİNAY (Devamla) – Atatürk
Orman Çiftliği’yle ilgili neler yapılmış bugüne kadar değerli arkadaşlarım?
Şimdi, böyle, “Atatürk Orman Çiftliği” diye kutsal bir alan hayal ediyoruz,
dokunulmaz bir alan. Bakın neler olmuş? Atatürk Orman Çiftliği’nin 1938’le 1950
yılları arasında Meclis kararıyla 7.372 dönüm arazisi çeşitli kuruluşlara
dağıtılmış öncelikle. 1953’te, 54’te, 57’de, 59’da, 83 yılına kadar Atatürk
Orman Çiftliği’nin… (AK PARTİ ve CHP sıraları arasında karşılıklı laf atmalar)
BAŞKAN – Sayın Özgündüz, Sayın Çavuşoğlu…
HASAN FEHMİ KİNAY (Devamla) – …18.213
dönümlük arazisi dağıtılmış. 
Arkadaşlar, Atatürk Orman Çiftliği
üzerinde 1983’ten bugüne kadar -bakın, AK PARTİ’nin iktidarda olduğu on üç yıl
dâhil- herhangi bir arazi kaybı olmamıştır. Kiraya verilmiştir ama hiçbir
arazisi satılmamıştır 1983’ten bu yana. O yüzden… İçerisinde ne var, Atatürk
Orman Çiftliği, Atatürk Orman Çiftliği dediğimiz yerde? Traktör fabrikası mı
var? Var. Çimento fabrikası mı var? Var. Bira fabrikası var mı? Var.
HAKAN ÇAVUŞOĞLU (Bursa) – Kim vermiş?
CHP vermiş.
HASAN FEHMİ KİNAY (Devamla) –
Arkadaşlar, benzin istasyonuna kadar, Atatürk Orman Çiftliği arazisinde kiralık
yerler var, satılan yerler var.
SEYFETTİN YILMAZ (Adana) – Konuşulan
alanlarla hiçbirisi yok. Konuştuğumuz alana gel, konuştuğumuz, Gazi Yerleşkesine
gel. Hiçbirisi yok onların.
HASAN FEHMİ KİNAY (Devamla) – Değerli
arkadaşlar, “Atatürk Orman Çiftliği” diye bir kutsal alan oluşturuyoruz
zihnimizde, içerisinde yok yok.
ALİ ÖZGÜNDÜZ (İstanbul) – Mesele
kutsallık değil, kaçak yapı yapılıyor…
SEYFETTİN YILMAZ (Adana) – Aha bunlar
vardı orada, bak bak. 
ALİ ÖZ (Mersin) – Bu ağaçlar yok mu
orada bu ağaçlar, selviler yok muydu orada?
HASAN FEHMİ KİNAY (Devamla) – Evet,
şimdi gelelim, buranın maliyetiyle ilgili birtakım değerlendirmeler yapıldı.
ALİ ÖZGÜNDÜZ (İstanbul) – Mahkeme
kararına rağmen oraya…
HASAN FEHMİ KİNAY (Devamla) – 311 bin
metrekarelik kapalı alandan bahsediyoruz, 750 dönümlük bir alandan
bahsediyoruz.
AYTUN ÇIRAY (İzmir) – O saray
yolsuzluk…
HASAN FEHMİ KİNAY (Devamla) – Toplam
750 dönüm alanın içerisinde de bir 311 bin metrekarelik inşaattan bahsediyoruz.
ALİ ÖZGÜNDÜZ (İstanbul) – Bin odalı
saray.
HASAN FEHMİ KİNAY (Devamla) – Allah’tan
korkun arkadaşlar, inşaattan anlayanlar... Hani biraz evvel ormancı bir arkadaş
geldi, burada ormanla ilgili konuştu, saygı duyuyorum. Ya, inşaattan anlayan
arkadaşlar yok mu içinizde? Bugün 2.500 liradan, 3.000 liradan maliyetini hesap
etseniz, yapılan bu muhteşem yatırımın bedeli ortaya çıkar.
AYTUN ÇIRAY (İzmir) – Ne yatırımı ya!
HASAN FEHMİ KİNAY (Devamla) –
Spekülasyon olarak ifade ediyorsunuz. 
ALİ ÖZGÜNDÜZ (İstanbul) –
Yolsuzluklarını açıklayacağız…
UĞUR BAYRAKTUTAN (Artvin) – Maliye
Bakanı yalan mı söylüyor?
HASAN FEHMİ KİNAY (Devamla) – 908
milyon TL şu ana kadar, artı KDV bedel ödenmiş.
AYTUN ÇIRAY (İzmir) – 5 milyara çıkacak
daha, 5 milyara.
HASAN FEHMİ KİNAY (Devamla) – Bununla
ilgili olarak da, son olarak TOKİ’den aldığımız bilgi, kuruşu kuruşuna 908
milyon 404 bin 357 lira değerli arkadaşlar, artı KDV bugüne kadar para ödenmiş.
ALİ ÖZ (Mersin) – Maliye Bakanı ne
söylüyor, yalan mı söylüyor?
AYTUN ÇIRAY (İzmir) – Ödenen para.
Ödenecekler ne kadar?
Çavuşesku’nun sarayı gibi…
HASAN FEHMİ KİNAY (Devamla) – 311 bin
metrekarelik, ortalama yüksekliği 4,5 metre-5 metre olan, neredeyse 2 daire
yüksekliğinde olan Atatürk Orman Çiftliği’nin içindeki, o bölgedeki daha
doğrusu Cumhurbaşkanlığı Sarayı’nın… “Saray” demekten de elbette ki
yüksünmüyoruz, onur duyuyoruz. Sizin döneminizde köşkte oturuluyordu.
AYTUN ÇIRAY (İzmir) – Onun tarihi var
tarihi, değeri oradan geliyor.
HASAN FEHMİ KİNAY (Devamla) – “Köşk”ün
Türk Dil Kurumundaki ifadesi, bahçeli, süslü ev ifade ediliyor. “Saray” deyince
de devlet başkanlarının itibarına yakışır…
ALİ ÖZGÜNDÜZ (İstanbul) – Ya, sizin
dönem biraz… Abdullah Gül sizin dönem değil mi yani? Üç dört ay önce Abdullah
Gül Köşk’te oturuyordu.
HASAN FEHMİ KİNAY (Devamla) – …ikamet
edilen yerler ve çalışılan alanlar ifade ediliyor. (CHP ve MHP sıralarından
gürültüler) Türk Dil Kurumundaki ifadesiyle…
AYTUN ÇIRAY (İzmir) – İşiniz zor,
haramın ve yolsuzluğun simgesini savunmak zor. Onun için kıvranıp duruyorsunuz
orada.
HASAN FEHMİ KİNAY (Devamla) – AK PARTİ
döneminin nereden, hangi düzeyden hangi düzeye inşaat anlayışını, mimari
anlayışını, kamu binası anlayışını ortaya koyduğunu da böylece ifade edelim.
Hepinize saygılar sunuyorum.
Teşekkür ediyorum. (AK PARTİ
sıralarından alkışlar)
BAŞKAN – Teşekkür ederim.
SEYFETTİN YILMAZ (Adana) – Sayın
Başkan…
ÜNAL KACIR (İstanbul) – Sayın Başkan,
onlar çöplük hâline getirmişlerdi Atatürk Orman Çiftliği’ni. 
Moloz yığdınız oraya moloz, biz saray
yaptık.
BAŞKAN – Sayın Kacır, lütfen.
ALİ ÖZ (Mersin) – Ağaçları kestiniz
orada ağaçları, sonra, kesmedik diyorsunuz.
BAŞKAN – On dakika ara veriyorum.
Kapanma Saati:
15.28
İKİNCİ OTURUM
Açılma Saati:
15.39
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul) 
-----0-----
BAŞKAN – Sayın milletvekilleri, Türkiye
Büyük Millet Meclisinin 20’nci Birleşiminin İkinci Oturumunu açıyorum. 
Milliyetçi Hareket Partisi grup
önerisinin üzerindeki görüşmelere devam edeceğiz.
Milliyetçi Hareket Partisi grup
önerisinin lehinde ikinci konuşmacı Ankara Milletvekili Sayın Bülent Kuşoğlu.
Buyurun. (CHP sıralarından alkışlar)
BÜLENT KUŞOĞLU (Ankara) – Sayın Başkan,
değerli milletvekilleri; hepinizi saygıyla selamlıyorum. 
Milliyetçi Hareket Partisi grup önerisi
üzerinde söz almış bulunuyorum, grubum adına.
Öncelikle şunu söyleyeyim: Bunca
yolsuzluk, sıkıntı varken bir binayı konuşmamız, sonuç olarak biraz tuhaf
gelebilir. İktidara mensup arkadaşlarım da bunu söylemeye çalışıyorlar ama bu
konu çok çok önemli. Çünkü, hazırlıktan yer seçimine kadar, yapımından, ihale
sürecinden bitirilmesine kadar, Başbakanlıktan Cumhurbaşkanlığına devrine kadar
her aşamada bu bina sorun olmuş, sıkıntı olmuş; hâlen de bu sorun, sıkıntı
devam ediyor maalesef.
AHMET YENİ (Samsun) – Bizde sıkıntı
yok. Cumhurbaşkanımız orada oturuyor. Siz rahat olun, rahat.
BAŞKAN – Sayın Yeni, lütfen.
BÜLENT KUŞOĞLU (Devamla) – Biraz sonra
anlatacağım. Hukuki sorunları var; çevreyle ilgili, doğayla ilgili sorunları
var ve maalesef israfın da ötesine geçen bir harcama söz konusu değerli
arkadaşlarım. 
AHMET YENİ (Samsun) – Buradan bir şey
çıkmaz size.
BÜLENT KUŞOĞLU (Devamla) – Vicdani
sorunlar da var değerli arkadaşlarım. Onun için bu konunun görüşülmesi,
araştırılması lazım. Onun için Milliyetçi Hareket Partisinin verdiği Meclis
araştırma önergesine katılıyoruz. Bunun, bu araştırmanın yapılması lazım.
Ben de düşündüm üzerinde, inanın bu
bakımlardan da düşündüm. Burası sadece basit bir bina değil. Burası, aynı
zamanda maalesef dönemin de, bu dönemin de simgesi olmuş vaziyette. Maalesef,
bu, aynı zamanda yolsuzlukların da simgesi olmuş vaziyette, usulsüzlüklerin de,
hukuksuzlukların da ve demin dediğim gibi israfın da simgesi olmuş. Ve değerli
arkadaşlarım, burası, bu bina, bu saray bir enaniyet abidesidir, maalesef
enaniyet abidesi. 
ERTUĞRUL SOYSAL (Yozgat) – Öyle düşünme
bence.
BÜLENT KUŞOĞLU (Devamla) – Maalesef
öyle.
Şimdi, hukuki açıdan bakıyorum. Demin
arkadaşlarım dediler ki: “Hukuki açıdan sorun yok.” Efendim, sorun şöyle var:
Burası, biliyorsunuz birinci derece sit alanıydı, doğal sit alanıydı, üçüncü
dereceye çevrildi. Arkasından, doğal sit özelliği, tarihî sit özelliğini de
kaybetti. Bununla ilgili olarak 33 mahkeme kararı var, 33 dava açılmış. Her
aşamasıyla ilgili, yeriyle ilgili, yapımıyla ilgili, her aşamasıyla ilgili 33
tane mahkeme kararı var ve en son olarak da -biraz önce “Hukuki sorun yok.”
dediniz- bakın, Ankara 5. İdare Mahkemesinin yürütmeyi durdurma kararı var. Bu
karara karşı, bununla ilgili olarak da, dün akşam görüşmeler sırasında Sayın
Adalet Bakanı da bizim Grup Başkan Vekilimiz Sayın Gök’e -bu konuyla ilgili
olarak- itiraz etti, “Karar iptal edilmiştir.” dedi ama maalesef daha sonra
özür dilemek zorunda kaldı.
Bakın, dün akşamki tutanaklardan
okuyorum: “Değerli milletvekilleri, biraz önce Sayın Gök’ün bahsettiği 5. İdare
Mahkemesi kararıyla ilgili bilgi verirken orada bürokrat arkadaşların bana
naklettiği şekilde konuştum. Onlardan, elimizde mahkeme kararları var, bu 5.
İdare Mahkemesinin verdiği kararın akıbetini sorduğumda, işte, ‘Bölge idare
mahkemesi yürütmeyi durdurma kararı verdi.’ şeklinde beni bilgilendirdiler.
Ben, onun üzerine, size yürütmeyi durdurma kararı olduğunu ifade ettim. Siz
karar söyleyince ben kararı istedim.” Bu cümle düşüklükleri kendisine ait.
“Tabii, bu arada, onlar, yürütmeyi durdurma talebini ret kararı verdiğini bana
anlatırken, sehven öyle ifade ettiğini söylediler. Kusura bakmayın. O nedenle,
aktarılan bir bilginin, sehven yanlış aktarılması nedeniyle ben size onu doğru
bilgi olarak takdim ettim, düzeltiyorum. 5. İdare Mahkemesinin verdiği YD'ye
karşı itiraz, bölge idare tarafından reddedilmiştir.” Yani, hukuki sorun da
devam etmektedir. 
Ki bunun haricinde de değerli
arkadaşlarım, bir bina yapılır, bu kadar önemli bir bina yapılır da neden
doğrudan Cumhurbaşkanlığı için yapılmaz, Başbakanlık için yapılır? Ondan sonra,
devriyle ilgili de sıkıntılar var. Başbakanlık için yapılan bir bina Cumhurbaşkanlığı
için uygun olabilir mi? Bir anormallik var ortada. Devriyle ilgili de sorunlar
var, sıkıntılar var, her aşaması sıkıntılı bu binanın. 
Tabii, onun haricinde, değerli
arkadaşlarım, “İsraf var.” dedim. Gerçekten, bu Maliye Bakanlığının Plan Bütçe
Komisyonunda açıkladığı rakamın, 1 milyar 370 milyonun dışında da bazı
harcamalar var, birçoğu yurt dışından yapılmış. İtalyan Giorgetti firmasından
mobilyalar gelmiş, Daisy Simon Fransız firmasından mobilyalar alınmış ayrıca;
Guatemala’dan yeşil mermer, neredeyse bir dağ olduğu gibi Türkiye’ye ithal
edilmiş. Maliye Bakanı, maalesef, vermek istemedi son görüşmelerde ama 70
milyon dolara yakın bir akreditif açıldığını tahmin ediyoruz, bu tür bilgiler
geliyor, “Bizim Maliye Bakanlığı olarak bilgimiz yok, haberimiz yok.” dedi
bununla ilgili olarak. Maalesef bu aşamada, bu durumda. 
Değerli arkadaşlarım, hukuki açıdan
sorun var ama bizim inançlarımız, kültürümüz açısından da bu binanın yapımıyla
ilgili sorunlar var, sıkıntılar var. Ebu Zer’i bilirsiniz; Ebu Zer, Muaviye
Şam’da saray yaptırırken Muaviye’ye şöyle demiş: “Eğer bu sarayı kamunun,
devletin parasıyla yaptırıyorsan haramdır ama kendi paranla yaptırıyorsan o da
israftır.” Muaviye ağzını açamamış. Maalesef böyle bir bina yaptırdık biz de,
yaptırıyoruz. 
“Yiyin, için fakat başkalarının
emeğiyle üretilmiş nimetleri zalimce saçıp savurmayın. Allah zalimce saçıp
savuranları sevmez.” diyor bir ayetimizde. 
Bir yönüyle ilgili olarak da değerli
arkadaşlarım dediler ki: “Bu, Türkiye’nin onurudur, itibarıdır.” Arkadaşlar,
onur, itibar meselesi değil. Eğer onursa, itibarsa Soma da bizim onurumuzdur,
Soma da bizim itibarımızdır. Onları daha öncelikli düşünmemiz gerekir. Böyle
bir binaya ihtiyacımız yoktu bizim, böyle bir binaya ihtiyacımız yoktu. Onun
için oturup hep beraber bununla ilgili bir Meclis araştırmasını kabul etmemiz
gerekir. Ne olup bittiğini bilmemiz gerekir, geleceğe de leke bırakmamamız
gerekir. Hepinizin bunu kabul etmesi gerekir. 
Bakın, binalarla ilgili olarak bir de
işin estetik yönü var. Turgut Cansever’i bilirsiniz, ünlü mimar, üç beş sene
önce kaybettik kendisini. Diyor ki: “Bir gotik kiliseye girersiniz, katedrale;
muhteşemdir, müthiş bir ihtişam vardır içinde. O ihtişam karşısında
ezilirsiniz, küçülürsünüz insan olarak. Ama bir Mimar Sinan eserine girersiniz,
o da muhteşemdir ama orada büyürsünüz insan olarak.” Mimari böyle olur, böyle
itibarlı olur, sizi böyle temsil eder; o şekilde bir mimari olur, o sizi temsil
eder. Bu mimariye giriyorsunuz -binaya, saraya- eziyor sizi, eziyor,
küçülüyorsunuz. Bu nasıl bizim itibarımız olabilir?
RAMAZAN CAN (Kırıkkale) – Gittiniz mi? 
BÜLENT KUŞOĞLU (Devamla) – Gittim.
Çevresinden de geçtiğinizde aynı hisleri taşıyorsunuz, görüyorsunuz maalesef
arkadaşlar.
GÖKCEN ÖZDOĞAN ENÇ (Antalya) – Ne zaman
gittiniz?
BÜLENT KUŞOĞLU (Devamla) – Yoksa tabii
ki biz de övünürüz bununla ama maalesef mimari olarak, estetik olarak da bu
vaziyette; insanı ezen, yok eden, küçülten bir görüntüsü var. Onun için, o
tarafıyla da doğru değil, şehircilik açısından da doğru değil arkadaşlar.
Yine, bakın, Değerli Üstat Turgut
Cansever’den size bir paragraf okuyacağım: “Allah’ın yarattığı dünyanın
güzelliğini idrak etmeyen, kendisini bu dünyayı güzelleştirmekle yükümlü
saymayan, toprağı kısa vadeli çıkar ve talan aracı olarak gören nesiller tarafından
dünyanın kirletildiği 20’nci Asırda, insanın kendisine güzel ve temiz bir
çevre, şehirler, mahalleler ve evler geliştirmesi de imkânsızdır artık.” diyor.
“Dolayısıyla, bugün özellikle kendi kültür temellerinden kopmuş ülkelerin
bilinçsiz taklitçiliğin pençesindeki çevreler ülkeyi kirletmekte ve gelecek
nesillere cehenemî kirlilikleri hazırlamaktadır. Türkiye’de bu yanılgıda payı
olmayan toplum kesimi de yok denecek kadar azdır.”
Biz bu yapıları yaparken bütün bu
taraflarını, nasıl bir şehir olduğunu, bunun felsefesini de düşünmek
zorundayız. “Yaptım, oldu.”yla olmuyor. Bu işin hukuki tarafını, israf
tarafını, işin estetik tarafını, şehircilik tarafını, bilimsel tarafını, her
şeyini düşünmek, dikkate almak zorundaydık. Geldi, bu yapıldı.
Şimdi, hep beraber, bu kadar masraf
için, bu yapılanlar için bu Meclis araştırması önergesini kabul etmek
zorundayız. Ne olup bittiğini bilmek zorundayız ki bu kadar önemli bir yapının
-Türkiye'nin en pahalı yapısıdır- bu yapının gelecek nesillere kaldığında
üzerinde leke kalmaması lazımdır. 
Hep beraber, sizler de lütfen
-özellikle iktidardaki arkadaşlarıma sesleniyorum- buna olumlu oy verin ve siz
de eğer bu ak saraysa aklayın, kaçak saraysa kaçak olarak kalsın…
ÜNAL KACIR (İstanbul) – Yıkalım mı
Hocam, yıkalım mı? 
BÜLENT KUŞOĞLU (Devamla) - …ya da en
makul şekilde nasıl kullanılabiliyorsa o şekilde kullanalım bunu.
(Mikrofon otomatik cihaz tarafından
kapatıldı) 
BAŞKAN – Teşekkür ederim.
BÜLENT KUŞOĞLU (Devamla) – Bu, sizin
üzerinizde de vebaldir. Bu siyasi bir sorun değildir arkadaşlar. Hep beraber
halletmek zorundayız. 
Saygılar sunuyorum. (CHP sıralarından
alkışlar)
BAŞKAN – Teşekkür ederim Sayın Kuşoğlu.
Milliyetçi Hareket Partisi grup
önerisinin aleyhinde son konuşmacı Bartın Milletvekili Sayın Yılmaz Tunç,
buyurun.
YILMAZ TUNÇ (Bartın) - Sayın Başkan,
değerli milletvekilleri; MHP grup önerisi aleyhinde söz aldım. Bu vesileyle
Genel Kurulu saygılarımla selamlıyorum. 
Cumhurbaşkanlığı sarayıyla ilgili
olarak teknik açıklamaları KİT Komisyonu Başkanımız, Kütahya Milletvekilimiz
Sayın Kinay detaylı bir şekilde verdi. Burada Cumhurbaşkanlığı sarayıyla ilgili
tartışmalara, muhalefetin eleştirilerine katılmamız mümkün değildir. Öncelikle,
bu binaya “kaçak saray” diyorsunuz, yapı ruhsatı alınmış, Ankara Büyükşehir
Belediyesi tarafından verilen, yapı ruhsatı olan bir binadır ve inşaat
tamamlanmış. 
YUSUF HALAÇOĞLU (Kayseri) – Sahte işte,
sahte.
HAYDAR AKAR (Kocaeli) – İ. Melih
tarafından verilmiş, İ. Melih, kesin doğrudur o!
YILMAZ TUNÇ (Devamla) - İnşaat
tamamlandıktan sonra da yapı kullanma izni verilmiştir. 
Şimdi, bazı mahkeme kararlarından,
yerel mahkeme kararlarından bahsediyorsunuz. Kesinleşmiş bir karar henüz
yoktur. 
SEYFETTİN YILMAZ (Adana) – Var, var.
YILMAZ TUNÇ (Devamla) - Nihai kararı
Danıştay verecektir. 
YUSUF HALAÇOĞLU (Kayseri) – Nasıl
veriyorlarmış bunca zamandır nihai karar yoksa?
YILMAZ TUNÇ (Devamla) - O nedenle şu
andaki tartışmalarınız hep boşuna. 
ALİ ÖZGÜNDÜZ (İstanbul) – Danıştayın
kararına uyacak mısınız, hukuku tanıyor musunuz?
YILMAZ TUNÇ (Devamla) - Mesele ağaç
meselesi değildir. O binaların yapıldığı yerde ağaç yoktur. Hepiniz
biliyorsunuz, orada çalılık vardı ve eski binalar vardı. 
SEYFETTİN YILMAZ (Adana) – Günah,
günah! Bak, bunlar çalı mı, çalı mı bu, çalı mı bu? Ben orada on yıl çalıştım,
on yıl. Bu, çalı mı?
YILMAZ TUNÇ (Devamla) - Şimdi, binlerce
yeni ağaç dikilmiştir ve sizler bunu çok iyi biliyorsunuz. (AK PARTİ
sıralarından alkışlar)
HAYDAR AKAR (Kocaeli) – Evet,
Almanya’dan gelmiş. Ağaçlar yerli mi, ithal mi? Kaç tırla gelmiş ağaçlar? 
YILMAZ TUNÇ (Devamla) – Ayrıca, kamu
binalarının Sayıştay denetiminden geçtiği, bu harcamaların Sayıştay
denetiminden geçtiğini de sizler çok iyi biliyorsunuz. Türkiye Cumhuriyeti bir
hukuk devletidir.
YUSUF HALAÇOĞLU (Kayseri) – Danıştay
kararı çıkarsa ne yapacaksınız, yıkacak mısınız?
YILMAZ TUNÇ (Devamla) - Hukuk
devletinde kurumlar vardır, kurallar vardır, herkes bu kurallara uymak
mecburiyetindedir. 
HAYDAR AKAR (Kocaeli) – Doğru, doğru!
YILMAZ TUNÇ (Devamla) - Tüm dünyada
cumhurbaşkanlığı sarayları, devlet başkanlığı sarayları, meclis binaları
görkemli olarak inşa edilmektedir.
ALİ ÖZGÜNDÜZ (İstanbul) – Osmanlı
batarken de görkemli saray yapıyordu, siz de cumhuriyeti batıracaksınız. 
YILMAZ TUNÇ (Devamla) - Zaman zaman
yurt dışı seyahatler oluyor, birlikte gidiyoruz, sizlerle beraber, muhalefet
partisi milletvekilleriyle beraber gidiyoruz. Oralarda meclis binalarına
gittiğimizde, devlet başkanlığı binalarına gittiğimizde, bakanlık binalarına
gittiğimizde oradaki görkemden siz de bahsediyorsunuz.
HAYDAR AKAR (Kocaeli) – Utanç mı
duydunuz şimdiye kadar Türkiye’deki Çankaya Köşkü’nden, Türkiye Büyük Millet
Meclisinden? 
YILMAZ TUNÇ (Devamla) - “Bizde niye
yok?” diye hayıflanmıyor musunuz?
ALİ ÖZGÜNDÜZ (İstanbul) – Böyle bir şey
yok, böyle bir örnek yok. Orta Asya’da, Orta Doğu’da bunlar var, krallıklarda
var, totaliter rejimlerde var böyle saraylar. Demokratik ülkelerde böyle bir
saray yok, yalan söylüyorsunuz! 
YILMAZ TUNÇ (Devamla) - Biz orada sizin
o beyanlarınıza çok şahit olduk. Dediniz ki: “Biz bu binaların içerisinde
eziliyoruz.” 
SEYFETTİN YILMAZ (Adana) – Kim dedi,
kim?
HAYDAR AKAR (Kocaeli) – Kim dedi, kim?
YILMAZ TUNÇ (Devamla) - Bu
seyahatlerimizde muhalefet milletvekillerimizin beyanlarını dün gibi
hatırlıyoruz.
Karalamaya çalıştığınız Cumhurbaşkanlığı
sarayımız Türkiye’nin temsil makamıdır değerli milletvekilleri. Yıllardır
ülkemize gelen yabancı devlet temsilcilerini, cumhurbaşkanlarını,
başbakanlarını cadde üzerlerinde, trafiği durdurarak karşıladık. 
HAYDAR AKAR (Kocaeli) – Başbakan
gitmiyordu ki oraya?
YILMAZ TUNÇ (Devamla) - “Bu durum
normaldir, ülkemizin prestijine yakışıyor.” diyorsanız muhalefete bir
diyeceğimiz yoktur ama biz böyle demiyoruz.
SEYFETTİN YILMAZ (Adana) – Başbakan
nerede oturdu bu zamana kadar?
HAYDAR AKAR (Kocaeli) – Nerede oturuyor
Başbakan ya? Kenar mahallesinde ne trafik problemi var?
YILMAZ TUNÇ (Devamla) - Gelişmiş 20
ülkenin dönem başkanı bir Türkiye var, büyük Türkiye var.
HAYDAR AKAR (Kocaeli) – Ya bırak bu
palavrayı, bırak!
YILMAZ TUNÇ (Devamla) - Büyük
Türkiye’ye prestijli devlet binaları yakışır.
ALİM IŞIK (Kütahya) – Haram var, haram;
kaçak var, kaçak!
YILMAZ TUNÇ (Devamla) - Devletin
birliğini temsil eden Cumhurbaşkanlığı makamının Türkiye Cumhuriyeti’nin
büyüklüğüne, vakarına yaraşır olması gerekir diye düşünüyoruz ve milletimiz de
böyle düşünüyor.
HAYDAR AKAR (Kocaeli) – Sen bu
söylediklerine inanıyor musun? Senin grubunda anket yap, yarısı inanmıyordur
söylediklerine.
YILMAZ TUNÇ (Devamla) - 10 Ağustos 2014
Cumhurbaşkanlığı seçimi öncesinde de bu konuyu hep gündemde tuttunuz ancak
milletimiz ilk turda Recep Tayyip Erdoğan’ı Cumhurbaşkanı yaptı. (AK PARTİ
sıralarından “Bravo” sesleri, alkışlar)
ALİ ÖZGÜNDÜZ (İstanbul) – Yahu,
yolsuzluk sandıkla aklanmaz; yolsuzluk, hukuksuzluk sandıkla aklanmaz. 
YILMAZ TUNÇ (Devamla) - Bundan sonra da
bu konu üzerinden oluşturmaya çalıştırdığınız algı yönetiminde başarılı
olamayacaksınız, bunu böyle bilin. 
HAYDAR AKAR (Kocaeli) – Yolsuzluğun sen
sandıkta aklandığını gördün mü? 
YILMAZ TUNÇ (Devamla) - Çünkü, bu
millet Recep Tayyip Erdoğan’ı çok iyi tanıyor, istediğin kadar karala. Çünkü o
eğer saray sevdalısı olsaydı, on iki yıllık Başbakanlığı döneminde Keçiören’de,
mahalle arasında, apartman dairesinde oturmazdı. (AK PARTİ sıralarından “Bravo”
sesleri, alkışlar)
YUSUF HALAÇOĞLU (Kayseri) – Kısıklı,
Kısıklı!
YILMAZ TUNÇ (Devamla) - Komşu mahallede
bir gecekonduya misafir olup aynı tastaki çorbaya vatandaşıyla beraber kaşık
sallamazdı. Milletimiz Recep Tayyip Erdoğan’ı çok iyi tanıyor. (AK PARTİ
sıralarından “Bravo” sesleri, alkışlar)
SEYFETTİN YILMAZ (Adana) – Hamamı ne
yapacak, hamamı?
HAYDAR AKAR (Kocaeli) – O anların hepsi
sahte, sahte! Şimdi, metrekaresi 3 bin euroluk saunalarda yaşıyor. 
YILMAZ TUNÇ (Devamla) - Şimdi,
Cumhurbaşkanlığı sarayını sanki Cumhurbaşkanımız Recep Tayyip Erdoğan’ın kendi
mülküymüş gibi, kendine saray yapıyormuş gibi bir algı yönetimi
içerisindesiniz. 
HAYDAR AKAR (Kocaeli) – Kendine yaptı,
kendine yaptı!
YILMAZ TUNÇ (Devamla) – Bu, devletin
malıdır, milletin malıdır, bu ülkenin mülküdür. 
HAYDAR AKAR (Kocaeli) – Haram, haram!
Bu kadar aç insan varken haram. Haramdır, haramdır! 
YILMAZ TUNÇ (Devamla) - Recep Tayyip
Erdoğan’ın, Cumhurbaşkanımızın şahsi malı değildir. Bunu millet bu şekilde
biliyor. 
HAYDAR AKAR (Kocaeli) – 13 milyon insan
350 TL’nin altında geçiniyor TÜİK’in rakamlarına göre. Haram! Siz haram bilmez
misiniz? Müsrifliğin ne olduğunu bilir misiniz?
YILMAZ TUNÇ (Devamla) - Neden
tutmayacak bu çamurlarınız? Çünkü, Cumhurbaşkanlığı sarayını eleştiren sizler,
Gezi olaylarında sadece faiz artışından bu milletin sırtına 18,5 milyar doları
yüklemediniz mi? (AK PARTİ sıralarından “Bravo” sesleri, alkışlar) 
Cumhurbaşkanlığı sarayını eleştiren
sizler, 21 tane bankanın batmasına ve bu ülkeye 232 milyar lira olarak fatura
ettirmediniz mi?
AHMET DURAN BULUT (Balıkesir) –
Ettirmedik.
YILMAZ TUNÇ (Devamla) - Ettirdiniz. 
HAYDAR AKAR (Kocaeli) – Siz bu ülkeyi
dünyanın en borçlu ülkesi hâline getirmediniz mi?
YILMAZ TUNÇ (Devamla) -
Cumhurbaşkanlığı sarayını eleştiren sizler, bir gecede doları 600’den 1.200’e çıkarıp
gecelik 5 bin, 7 bin faizle…
ALİM IŞIK
(Kütahya) – Ayıp, ayıp, günah, haram senin dediğin!
YILMAZ TUNÇ
(Devamla) - …bu ülkenin insanını bir gecede fakirleştirmediniz mi?
ALİM IŞIK
(Kütahya) – Yazık sana, yazık sana!
HAYDAR AKAR
(Kocaeli) - Ne konuştuğunu bilmiyorsun be!
YILMAZ TUNÇ
(Devamla) – Evet, üç buçuk yıl iktidar oldunuz, koalisyonun bir ortağı oldunuz,
üç buçuk yılda Milliyetçi Hareket Partisine Genel Merkez yaptınız.
ALİM IŞIK
(Kütahya) – Yalan söyleme, yalan söylediğin zaman gelir senin boğazını dolar o
yalan, yalancı!
YILMAZ TUNÇ
(Devamla) – Genel Merkez orada, Genel Merkez orada.
ALİM IŞIK
(Kütahya) – Yalancısın sen!
YILMAZ TUNÇ
(Devamla) – Genel Merkezin üzerine helikopter iniyor, helikopter. Üç buçuk
yıllık iktidarınızda keşke devlete böyle görkemli binalar yapsaydınız.
ALİM IŞIK
(Kütahya) – Bilmediğin konularda konuşma kardeşim, bir kuruş devletin parası
yoktur orada.
YILMAZ TUNÇ
(Devamla) – Hastaneler yapsaydınız, AK PARTİ’nin yaptığı gibi okullar
yapsaydınız, üniversiteler yapsaydınız.
AHMET DURAN
BULUT (Balıkesir) – Burnunuz uzuyor.
YILMAZ TUNÇ
(Devamla) – Barajlar yapsaydınız, denizin altından tüneller yapsaydınız. 
D. ALİ TORLAK
(İstanbul) – Biz başlattık onları, biz.
YILMAZ TUNÇ
(Devamla) – Dünyanın en büyük havaalanını inşa etmeye başlasaydınız.
ALİM IŞIK
(Kütahya) – Kaçak saraya gel, kaçak saraya gel.
YILMAZ TUNÇ
(Devamla) - Dünyanın en büyük köprülerini yapsaydınız.
GÖKCEN ÖZDOĞAN
ENÇ (Antalya) – Bravo.
YILMAZ TUNÇ
(Devamla) – Kendinize Genel Merkez yaptınız, üzerine de helikopter pisti
yaptınız, bunu millet çok iyi biliyor.
ALİM IŞIK
(Kütahya) – Utanmadan bir de bunları savunmaya kalkıyorsunuz.
YILMAZ TUNÇ
(Devamla) – Cumhuriyet Halk Partisinin Genel Merkezi de sizden aşağı değil.
ÖZCAN YENİÇERİ
(Ankara) – Sizin Genel Merkeziniz nedir?
SEYFETTİN YILMAZ
(Adana) – Sizin Genel Merkeziniz haramın üzerinde.
YILMAZ TUNÇ
(Devamla) – Şöyle bir baktığınız zaman, oval ofis tarzı mimariler dikkat
çekiyor. 
ALİM IŞIK
(Kütahya) – Çok gülünç duruma düşüyorsunuz.
YILMAZ TUNÇ
(Devamla) - İşte, AK PARTİ farkı budur.
ALİM IŞIK
(Kütahya) - Bir milletvekiline yakışmayacak beyanlarda bulunuyorsun.
YILMAZ TUNÇ
(Devamla) - AK PARTİ, millete hizmet eder, millet için çalışır; sizin kimin
için çalıştığınızı bu millet çok iyi biliyor. (AK PARTİ sıralarından alkışlar) 
ALİM IŞIK
(Kütahya) - 232 milyar doların fatura dökümünü getireceksiniz, yalancı!
ALİ ÖZGÜNDÜZ
(İstanbul) – Milyon dolarların hesabını verin.
YILMAZ TUNÇ
(Devamla) – Sayın Başkan, değerli milletvekilleri; Cumhurbaşkanlığı sarayı
üzerinden attığınız çamurlar tutmaz. Evet, yabancı televizyonları izliyoruz,
BBC klip yapmış ve ülkemizin aleyhinde bu konu üzerinden yıpratma politikası
yapıyor. Başka yabancı ülkelerin televizyonlarına da bakıyoruz.
AYTUN ÇIRAY
(İzmir) – Alay ediliyor, alay, utanın!
GÖKCEN ÖZDOĞAN
ENÇ (Antalya) – Sevinin siz de, sevinin.
YILMAZ TUNÇ
(Devamla) – Alay etmiyorlar, Türkiye’yi kıskanıyorlar, Türkiye’yi. (AK PARTİ
sıralarından alkışlar)
HAYDAR AKAR
(Kocaeli) – Sen buna inanıyor musun?
YILMAZ TUNÇ
(Devamla) – Siz niye Türkiye’yi kıskanıyorsunuz? 
HAYDAR AKAR
(Kocaeli) – Aynı Amerika’yı keşfetmek gibi bir şey bu ha.
YILMAZ TUNÇ
(Devamla) - Türkiye’nin büyümesinden, Türkiye’nin süper güç olmasından,
Türkiye’nin 2023’te lider ülke olmasından niye bu kadar çok korkuyorsunuz?
HAYDAR AKAR
(Kocaeli) – Arkadaşların da güler şimdi buna.
ALİM IŞIK
(Kütahya) – Be Kardeşim, Suriye’nin düşürdüğü 2 tane uçağın hesabını
veremediniz!
YILMAZ TUNÇ
(Devamla) – Korkmayın, korkmayın.
ALİM IŞIK
(Kütahya) – 2 tane pilotun niye öldüğünü hâlâ açıklayamadınız.
HAYDAR AKAR
(Kocaeli) – Bunun altında kaldınız, vicdanını dinle, vicdanını, öyle konuş.
YILMAZ TUNÇ
(Devamla) – On iki yıl önceki Türkiye yok sayın milletvekilleri, 2002 yılından
bu yana 4 kat büyüyen Türkiye var.
ALİM IŞIK
(Kütahya) – Suriye uçağını düşürüyor, sen cevap veremiyorsun! 
HAYDAR AKAR
(Kocaeli) – Boşuna savunma, baban yapsa savunmazsın.
YILMAZ TUNÇ
(Devamla) – 81 vilayetine hayal dahi edilemeyen icraatları, hizmetleri götüren
bir iktidar var. 
ALİM IŞIK
(Kütahya) – Pilotun niye öldüğünü niye açıklayamadılar?
YILMAZ TUNÇ
(Devamla) - Dünyanın en büyük havaalanını inşa eden bir iktidar var. Dünyanın
en büyük köprülerini inşa eden bir iktidar var. Yoksulu, fakiri fukarayı
gözeten, evde özürlüsüne, yoksuluna yardım eden bir iktidar var. Hastaneler
inşa eden bir iktidar var.
HASAN HÜSEYİN
TÜRKOĞLU (Osmaniye) – PKK’ya yardım eden bir iktidar var.
YILMAZ TUNÇ
(Devamla) – Her ili üniversiteye kavuşturan bir iktidar var. Bugün, Türkiye, o
sizin bahsettiğiniz eski Türkiye değil, artık yeni Türkiye var. Yeni
Türkiye'nin devlet binaları da prestijli olacak. (AK PARTİ sıralarından
alkışlar) 
HAYDAR AKAR (Kocaeli) – Halkın daha çok
yoksullaştığı…
ALİ ÖZGÜNDÜZ (İstanbul) – Kaçak saray
Türkiyesi.
ALİM IŞIK (Kütahya) – Hırsızların
korunduğu, yolsuzluğun, rüşvetin haberinin yasaklandığı, AKP'nin
yargılanmasının önüne geçildiği bir Türkiye'den bahsediyorsunuz.
YILMAZ TUNÇ (Devamla) – Siz iktidara
gelirseniz…
ALİM IŞIK (Kütahya) – Senin yeni
Türkiye'ni göreceğiz. 
YILMAZ TUNÇ (Devamla) – Değerli
milletvekilleri, her şey yasalar ve mevzuat çerçevesinde yapılmaktadır. Kaçak
saray filan, bu çamurlarınız tutmaz. İşte, yapı kullanma izni, işte, yapı
ruhsatı.
ALİ ÖZGÜNDÜZ (İstanbul) – Ya geç onu,
geç. Mahkeme kararı…
HAYDAR AKAR (Kocaeli) – Bunu kim verdi?
Kim verdi, İ.Melih mi verdi?
YILMAZ TUNÇ (Devamla) – Bunlarla ilgili
kesinleşmiş bir mahkeme süreci var mıdır? Bunu söyleyemezsiniz, son sözü
Danıştay verecektir. Devletin harcamalarıyla ilgili kararı kim verecektir?
Sayıştay verecektir. Bunları hep birlikte bekleyeceğiz. Yıpratma
politikalarınız bugüne kadar tutmadı, bundan sonra da tutmayacaktır.
HAYDAR AKAR (Kocaeli) – O ruhsatları
kim verdi, İ.Melih mi? 
YILMAZ TUNÇ (Devamla) – Bu nedenle,
Milliyetçi Hareket Partisi grup önerisinin aleyhinde olduğumu belirtiyor, Genel
Kurulu saygılarımla selamlıyorum. (AK PARTİ sıralarından “Bravo” sesleri,
alkışlar)
BAŞKAN – Teşekkür ederim Sayın Tunç.
ALİM IŞIK (Kütahya) – İyi yalan
söyledin, aferin.
YUSUF HALAÇOĞLU (Kayseri) – Sayın
Başkan…
SEYFETTİN YILMAZ (Adana) – Sayın
Başkan…
FARUK BAL (Konya) – Sayın Başkan…
MEHMET METİNER (Adıyaman) - Bir gruptan
5 kişi ayağa kalkmaz ki.
YUSUF HALAÇOĞLU (Kayseri) – 5 kişi
değil, 10 kişi de kalkar.
BAŞKAN – Belki milletvekillerinin
kendileri inisiyatif gösterir, sessiz kalır diye bekliyorum. Çünkü ikazla
gerçekleştiremiyorum bu sükûneti.
LEVENT GÖK (Ankara) – Sayın Başkan…
BAŞKAN - Sayın Gök, buyurun, sizi
dinliyorum.
LEVENT GÖK (Ankara) – Efendim,
konuşmacı, konuşmasında Cumhuriyet Halk Partisi Genel Merkezine de atıfta
bulunmak, Gezi olaylarında ülkeyi 18 milyar dolar borç yükü altına sokmak ve
dış ülkelere gidildiği zaman utanç duyduğumuzdan bahsederek hepimizi hedef alan
bir konuşma yapmıştır.
BAŞKAN – Şimdi, Sayın Gök, size söz
vereceğim ama bir şeyi açıklığa kavuşturalım: Konuşmacı, Cumhuriyet Halk
Partisinin de bu ölçüde güzel bir binası var diyerek bundan duyulan memnuniyeti
bildirdi
LEVENT GÖK (Ankara) – Efendim, bir
kıyaslama yapmıştır. Bu kıyasın uygun olmadığını…
BAŞKAN – Bir kıyaslama yaptı ve bundan
dolayı da söz vereceğim ama bakın, bir açıklama yapmak durumundayım. Ben de
dinledim ve bu konuda bu açıklamayı yapmak durumunda hissediyorum kendimi.
Konuşmacı, “Cumhuriyet Halk Partisinin de bu denli güzel bir binası var.”
diyerek memnuniyetini bildirdi. 
HAYDAR AKAR
(Kocaeli) – Hayır, öyle demedi.
BAŞKAN – Böyle
bir memnuniyetiniz yoksa, sataşmadan dolayı söz istiyorsanız, buyurun, tamam,
iki dakika.
HAYDAR AKAR
(Kocaeli) – Cumhuriyet Halk Partisi binasının da kaçak olduğunu ima etmeye
çalıştı. Haram olduğunu ima etmeye çalıştı.
BAŞKAN – Yok,
öyle demedi.
HAYDAR AKAR
(Kocaeli) – Ben öyle anladım Sayın Başkan.
BAŞKAN – Yanlış
anlamışsın.
VI.- SATAŞMALARA İLİŞKİN
KONUŞMALAR
1.- Ankara Milletvekili
Levent Gök'ün, Bartın Milletvekili Yılmaz Tunç’un MHP grup önerisi üzerinde
yaptığı konuşması sırasında Cumhuriyet Halk Partisine sataşması nedeniyle
konuşması
LEVENT GÖK
(Ankara) – Sayın Başkan, değerli milletvekilleri; az önce konuşan AKP sözcüsü,
elbette, mahkemenin verdiği bir yürütmeyi durdurma kararı ortadayken ve dün de
burada ülkenin Adalet Bakanı kalkmış, herkesten özür dileyerek “Ben ortadaki
mahkeme kararının kaldırıldığını ifade ettim ama yanlış söyledim, mahkeme
kararı ortadaymış.” dediği hâlde, bunun arkasına sığınmak suretiyle mahkeme
kararını etkisiz kılmaya çalışan bir konuşmasını hukukçu kimliğiyle yapması
gerçekten hepimizi şaşkınlığa sürüklemiştir.
HASAN HÜSEYİN
TÜRKOĞLU (Osmaniye) – Hukukçu değil, hukuk fakültesi mezunu.
LEVENT GÖK
(Devamla) – Cumhuriyet Halk Partisinin Genel Merkezi, değerli arkadaşlarım,
Cumhuriyet Halk Partisinin kendi bütçesinden ve partililerinin bağışıyla
yapılmış bir binadır. Son derece mütevazı bir bina olup bugünkü kamu kaynakları
kullanılmak suretiyle Cumhurbaşkanlığının görgüsüz bir biçimde inşa ettirdiği
bu sarayla kıyaslanması söz konusu bile değildir. Elimizin tersiyle dahi bu
iddianızı reddederiz. Eğer arzu eden varsa, Cumhuriyet Halk Partisinin o
mütevazı Genel Merkez binasını herkese teker teker gösteririz.
Dış ülkelere
çıktığımız zaman utanç duyduğumuzdan bahsediyorsunuz, dış ülkelere çıktığımız
zaman -bizim gördüğümüz tablo şudur- dış ülkelerdeki cumhurbaşkanlarının,
başbakanların kullandıkları sarayların ne kadar mütevazı olduğunu, tarihî
kimliğinin nasıl korunduğunu, son derece mütevazı ölçekteki bir ikametgâh
yapısıyla halka nasıl hizmet verdiklerini biz görüyoruz. Bizim gördüğümüz
utanç, “Onlar ne kadar mütevazı, siz de ne kadar görgüsüzce yaşıyorsunuz.”dur,
ondan dolayı utanç duyuyoruz. (CHP ve MHP sıralarından alkışlar) Bu konuda
halka vereceğiniz daha çok hesap vardır, bu hesabı da mutlaka vereceksiniz. 
Hepinizi
saygıyla selamlıyorum. (CHP sıralarından alkışlar) 
GÖKCEN ÖZDOĞAN
ENÇ (Antalya) – Biz hem bidon kafalıyız hem görgüsüzüz, sizin entelektüel
seviyenize ulaşamıyoruz!
BAŞKAN –
Teşekkür ederim.
AHMET AYDIN
(Adıyaman) – Sayın Başkanım…
YUSUF HALAÇOĞLU
(Kayseri) – Sayın Başkanım… 
BAŞKAN – Sayın
Halaçoğlu, buyurun.
YUSUF HALAÇOĞLU
(Kayseri) – Sayın Başkanım, doğrudan doğruya verdiğimiz grup…
AHMET AYDIN
(Adıyaman) – Sayın Başkanım, ondan evvel, bizi itham eden…
BAŞKAN –
Buyurun, sizi dinliyorum.
YUSUF HALAÇOĞLU
(Kayseri) – Grubumuzu itham eder şekilde… 
Sayın konuşmacı,
çeşitli şekillerde grubumuzu itham eden…
BAŞKAN – Şimdi, aslında, Sayın Gök’e ve
size vereceğim söz bir açıklamadır Tüzük’e göre. Ancak…
FARUK BAL (Konya) – Siz yorum yapmayın
efendim!
BAŞKAN – Çünkü, size de aynı şeyi
söyledi, dedi ki: “Milliyetçi Hareket Partisinin bir binası var, üstüne
helikopter iniyor.” Bu, memnun olunacak bir şeydir.
ALİM IŞIK (Kütahya) – “Partinin iktidar
olduğu dönemden 232 milyar dolar borç bırakıldı.” dedi, yalan söyledi.
BAŞKAN – Bunu niye sataşma olarak
algıladınız, onu anlayamıyorum? Bu nedenden dolayı, aslında, Sayın Gök’e de,
size de açıklama vermem gerekirken ben Sayın Gök’e sataşmadan söz verdim, size
de vereceğim. Yalnız, daha önce, Sayın Gök’ün konuşmasından sonra Sayın Aydın,
söz istedi.
Sayın Aydın, siz Gök’e mi cevap
vereceksiniz? 
YUSUF HALAÇOĞLU (Kayseri) – Biz
konuşalım, sonra cevap versin.
AHMET AYDIN (Adıyaman) – Sayın Başkan,
ben Sayın Gök’ten dolayı…
BAŞKAN –Sayın Aydın, siz, Sayın Levent
Gök’ün konuşmasından dolayı mı istiyorsunuz?
AHMET AYDIN (Adıyaman) – Evet efendim.
BAŞKAN – Siz, Sayın Gök’ün konuşmasında
grubunuza bir sataşma olduğu düşüncesinde misiniz?
AHMET AYDIN (Adıyaman) – Doğrudur Sayın
Başkanım, Sayın Levent Gök...
BAŞKAN – Neleri söyledi de bu kanıya…
AHMET AYDIN (Adıyaman) – Bizi
görgüsüzlükle itham etti efendim, bundan daha öte ne olabilir?
LEVENT GÖK (Ankara) – Hayır, ben
grubunuza söylemedim.
BAŞKAN – Tamam. Şimdi bana bir şey
anlatmayın. 
ENGİN ALTAY (Sinop) – Sayın Başkan
“Grubu kastetmedim.” diyor.
BAŞKAN – Yani, ben karar verici
noktadayım ama tutanağa geçmesi açısından size sormak zorundayım.
Buyurun, size iki dakika vereceğim.
Sonra da…
LEVENT GÖK (Ankara) – Hayır efendim.
Sayın Başkan, ben yalnızca…
BAŞKAN – Lütfen, sırayla…
LEVENT GÖK (Ankara) – İfade edeyim… 
ENGİN ALTAY (Sinop) – “Demedim.” diyor.
Başkan, bunu dinlemeniz lazım.
LEVENT GÖK (Ankara) – Ben öyle, gruba
hitaben bir görgüsüzlük ithamında bulunmadım. 
BAŞKAN – Şimdi bir “görgüsüz” lafı
duydum ben de.
GÖKCEN ÖZDOĞAN ENÇ (Antalya) – Dedi,
dedi.
LEVENT GÖK (Ankara) – Hayır efendim. 
ENGİN ALTAY (Sinop) – Binanın mimarisi
söyledi.
BAŞKAN – Daha sonra size açıklama için
söz veririm, lütfen…
GÖKCEN ÖZDOĞAN ENÇ (Antalya) – Baksın
tutanaklara, dedi.
LEVENT GÖK (Ankara) – Benim
kastettiğim, binanın görgüsüzlüğüdür.
BAŞKAN – O da ona cevap verecek
herhâlde, bilemiyoruz ki. Bu konudaki takdir onların.
LEVENT GÖK (Ankara) – Yani, ben
arkadaşlarımızı kastederek bir şey söylemedim.
SEYFETTİN YILMAZ (Adana) – Sayın
Başkan, MHP Grubu olarak söz istiyoruz yarım saattir, yapmayın.
BAŞKAN – Vereceğim, vereceğim,
söyledim. Sinirlenmeyin, vereceğim.
2.- Adıyaman Milletvekili
Ahmet Aydın'ın, Ankara Milletvekili Levent Gök’ün sataşma nedeniyle yaptığı
konuşması sırasında AK PARTİ Grubuna sataşması nedeniyle konuşması
AHMET AYDIN (Adıyaman) – Sayın
Başkanım, çok teşekkür ediyorum.
Değerli arkadaşlar, bakın, kaç zamandan
beri çok sığ bir düşüncenin içerisine girmişiz. Memlekette onca problem varken,
onca sorun varken…
AYTUN ÇIRAY (İzmir) – Problem bu. Haram
saray, haram, problem değil mi?
AHMET AYDIN (Devamla) – …kalkıp böyle,
onurumuz olacak olan, gururumuz olacak olan bir sarayla ilgili çok ciddi,
mesnetsiz, haksız ithamlarda bulunuyorsunuz.
En çok dünden beri tartışılan 5. İdare
Mahkemesinin kararı. Bakın arkadaşlar…
AHMET TOPTAŞ (Afyonkarahisar) – 11, 11.
AHMET AYDIN (Devamla) – 11. İdare
Mahkemesinin kararını Danıştay ortadan kaldırdı. 
SEYFETTİN YILMAZ (Adana) – Kaldırmadı,
hayır.
LEVENT GÖK (Ankara) – 5.
AHMET AYDIN (Devamla) – 5, Levent Bey,
değil mi, 5.
LEVENT GÖK (Ankara) – 5
AHMET AYDIN (Devamla) – Bir dakika.
Levent Bey “5” diyor.
Değerli arkadaşlar, hukukçu olanlar çok
iyi bilir. 5. İdare Mahkemesinin kararı, 2010 tarihli nazım imar planına karşı
verilen bir karar. Bu nazım imar planıyla ilgili mahkeme devam ederken, bu
arada 2011 yılında nazım imar planı değişiyor ve 2011 yılındaki bu imar planı
değişikliğine karşı alınmış herhangi bir mahkeme kararı yok ve siz öyle bir
algı oluşturmaya çalışıyorsunuz ki, zannediyorsunuz ki mevcut imar planına
karşı. Mevcut uygulama planına karşı bir mahkeme kararı var ve bu, yürütmeyi
durdurmaya karşı. O mahkeme kararı, 5. İdare Mahkemesinin kararı 2010 tarihinin
nazım imar planına karşıdır. Dolayısıyla, 2011’de değişiklik yapılıyor. Bunun
üzerine imar uygulama planı oluyor. Ne imar uygulama planına karşı ne nazım
planına karşı 2011’deki değişiklikten sonra asla ve kata bir mahkeme kararı
yoktur. Dolayısıyla, bu binanın hem yapı ruhsatıyla hem yapı kullanmayla ilgili
de en ufak bir karar yoktur.
HAYDAR AKAR (Kocaeli) – Ahmet,
kurtulamazsınız bu işten. O paraları harcadığı sürece, 3 bin euroya salonunun
metrekaresini yaptırdığı sürece kurtulamazsınız bu işten. Vicdan var, vicdan!
Kurtulamazsınız!
AHMET AYDIN (Devamla) – Bugüne kadar
33-35 civarında dava açılmış. Dediğim gibi, 2 davadan 1’ini, 11. İdare
Mahkemesinin kararını Danıştay ortadan kaldırıyor. 5. İdare Mahkemesinin kararı
da eski bir karar, 2010 nazım planına ait bir karardır.
HAYDAR AKAR (Kocaeli) – Vicdan, vicdan!
AHMET AYDIN (Devamla) – Bunu çok iyi
irdelememiz lazım. Elinizde sanki bir şey bulmuş gibi kaparcasına dün akşamdan
beri “Bu yapı kaçak.” diyorsunuz.
ENGİN ALTAY (Sinop) – Bakan özür diledi
ya Ahmet Bey.
AHMET AYDIN (Devamla) – Arkadaşlar,
böyle kaçak bir yapı yok. Bu yapı bu milletin onurunu temsil eden bir yapı. 
(Mikrofon otomatik cihaz tarafından
kapatıldı)
AHMET AYDIN (Devamla) – Biraz çalışın,
adayınızı seçtirin. Gitsin, otursun ya! (AK PARTİ sıralarından alkışlar)
HAYDAR AKAR (Kocaeli) – Vicdanını
acıttın milletin, vicdanını!
YUSUF HALAÇOĞLU (Kayseri) – Sayın
Başkan…
BAŞKAN – Teşekkür ederim Sayın Aydın.
Şimdi, Sayın Halaçoğlu, siz söz
talebinde bulunmuştunuz.
YUSUF HALAÇOĞLU (Kayseri) – Grup adına
istiyorum.
BAŞKAN – Şimdi, grup adına
istiyorsunuz. Hangi konulardan dolayı istiyorsunuz? “Bir sataşma var.” dediniz.
YUSUF HALAÇOĞLU (Kayseri) – Grubumuzu
itham altında bırakan ve bizi onursuzlukla suçlayan bir konuşma yaptılar.
BAŞKAN – Şimdi, bakın yani sizin
grubunuzla ilgili olarak “Genel merkezinizin üstünde helikopter var.” dedi.
FARUK BAL (Konya) – Sayın Başkan, siz
her şeyi böyle yorumlamak zorunda mısınız?
BAŞKAN – Bir dakika, müsaade edin.
FARUK BAL (Konya) – Sayın Başkan, siz
hatibi savunmak zorunda mısınız?
BAŞKAN – Müsaade eder misiniz? Faruk
Bey, ben ne dedim?
FARUK BAL (Konya) – Sataşma bize
yapıldı, siz neyi savunuyorsunuz?
BAŞKAN – Ben ne dedim size? Sonuç
olarak kararımı bildirdim mi? Ne kadar çabuk, kolay sinirleniyorsunuz ya!
YUSUF HALAÇOĞLU (Kayseri) – Sayın
Başkanım, Hükûmetimiz döneminde banka batırıldığıyla ilgili konuşmadan…
BAŞKAN – Evet, biliyorum, söyleyeceğim,
vereceğim.
YUSUF HALAÇOĞLU (Kayseri) – …Hükûmet
için ayrı istiyoruz, grubumuz için ayrı istiyoruz efendim.
BAŞKAN – Tamam, bunu söylediniz mi
şimdi?
YUSUF HALAÇOĞLU (Kayseri) – Evet,
söyledim.
BAŞKAN – Dönemin bakanı olarak Sayın
Faruk Bal mı söz istiyor?
YUSUF HALAÇOĞLU (Kayseri) – Evet.
BAŞKAN – Buyurun.
SEYFETTİN YILMAZ (Adana) – Grup adına
da ben.
YUSUF HALAÇOĞLU (Kayseri) – Ama grup
adına değil, Hükûmet adına, o zamanki Hükûmet adına.
BAŞKAN – Şimdi “Dönemimizle ilgili bir
yanlış bilgi var, sataşma oldu.” diye, dönemin bakanı Sayın Faruk Bal mı söz
istiyor?
YUSUF HALAÇOĞLU (Kayseri) – Evet. 
BAŞKAN – Buyurun, iki dakika…
YUSUF HALAÇOĞLU (Kayseri) - Grup adına
da biz istiyoruz efendim.
BAŞKAN – O sonra.
Buyurun Faruk Bey, iki dakika …
Allah Allah! 
YUSUF HALAÇOĞLU (Kayseri) – Grup adına
da Seyfettin Bey konuşacak.
BAŞKAN – Hepiniz aynı anda
konuşuyorsunuz. 
Faruk Bey, bu kadar da sinirli bakmayın
bana. Ben daha karar vermeden niye buralara yürüyorsunuz?
FARUK BAL (Konya) – Sayın Başkan, siz
mikrofonu açın, bana bir söz verin, bırakın konuşmayı. 
BAŞKAN - Yakışmıyor doğrusu, lütfen.
3.- Konya Milletvekili Faruk
Bal'ın, Bartın Milletvekili Yılmaz Tunç’un MHP grup önerisi üzerinde yaptığı
konuşması sırasında Milliyetçi Hareket Partisine sataşması nedeniyle konuşması
FARUK BAL (Konya) – Sayın Başkan, sizi
kınıyorum. Siz, konuşmacının avukatı gibi hareket ediyorsunuz. (MHP
sıralarından “Bravo!” sesleri) Milliyetçi Hareket Partisinin hükmi şahsiyetine
yapılan saldırıya karşı saldırganı koruyorsunuz. 
Milliyetçi Hareket Partisinin, evet,
bir binası vardır. O bina, Türk dünyasının en önemli merkezlerinden birisi
olarak inşa edilmiştir, içerisinde tek kuruş haram para yoktur! (MHP
sıralarından alkışlar) Tek kuruş haram para yoktur! (AK PARTİ sıralarından
gürültüler) Ama sizin yaptığınız kaçak saray haramlarla doludur. İçerisinde,
bakın, toprak kazımı için 3 lira 10 kuruş, rayiç ise bu…
FATİH ŞAHİN (Ankara) – Milletin
vergisiyle yapıldı. Milletin vergisine “haram” demeyin. 
FARUK BAL (Devamla) – İşte, milletten
birisi benim. Benim paramı çaldınız! Götürdünüz, buraya soktunuz! Bu
hırsızlıktır! (AK PARTİ sıralarından gürültüler)
ALİM IŞIK (Kütahya) – Götürdünüz
müteahhitleri verdiniz paraları!
FATİH ŞAHİN (Ankara) – Çalmadık, oraya
muteber bir bina yaptık. 
FARUK BAL (Devamla) – Kes sesini!
FATİH ŞAHİN (Ankara) – Oraya bir hizmet
binası yaptık.
FARUK BAL (Devamla) – Sayın Başkan,
süremi lütfen yeniden başlatın.
FATİH ŞAHİN (Ankara) – Milletin vergilerine
“haram” demeyin.
FARUK BAL (Devamla) – Lütfen, süremi
yeniden başlatın.
BAŞKAN – Devam edin, buyurun.
FARUK BAL (Devamla) – Efendim, bana
konuşma hakkı verin, konuşma imkânı sağlayın. (AK PARTİ sıralarından
gürültüler) 
BAŞKAN – Ben size konuşma hakkını
verdim! 
FARUK BAL (Devamla) – Siz bana konuşma
hakkı, konuşma imkânı sağlamıyorsunuz.
BAŞKAN - Siz konuşmacıya orada nasıl
davranıyorsanız, şimdi de onlar size öyle davranıyor! Lütfen… (AK PARTİ
sıralarından “Bravo!” sesleri, alkışlar)
FARUK BAL (Devamla) – Sayın Başkan...
BAŞKAN – Lütfen…
FARUK BAL (Devamla) – Sayın Başkan,
milletvekillerini susturmak benim değil, sizin göreviniz.
BAŞKAN - Hepiniz gelişmesini tamamlamış
insanlarsınız. Ben mi buradan sizi dinleteceğim?
FARUK BAL (Devamla) – Sayın Başkan,
milletvekillerini susturmak benim görevim mi, sizin göreviniz mi? 
BAŞKAN – Lütfen, buraya yaklaşmayın,
lütfen. Ben size söz hakkı verdim.
FARUK BAL (Devamla) – Sayın Başkan,
milletvekillerini susturmak benim görevim mi, sizin göreviniz mi? 
BAŞKAN – Burada herkes kendi
sakinliğini, sükûnetini sağlamak zorunda. Ben burada sınıf başkanı değilim. 
FARUK BAL (Devamla) – Beni dinleyeceksiniz, beni
dinleyeceksiniz.
BAŞKAN – Ben sizi dinliyorum, buyurun.
Yeniden başlatıyorum.
FARUK BAL (Devamla) – Milletvekillerini
susturmak benim görevim mi, sizin göreviniz mi?
BAŞKAN – Sizi de susturamıyorum
maalesef.
FARUK BAL (Devamla) – Ben konuşmak
istiyorum.
BAŞKAN – Buyurun, geçin. Mikrofonu da
açtım.
HASAN HÜSEYİN TÜRKOĞLU (Osmaniye) –
Sayın Başkan, oraya çıkınca particiliği bırakın ya! 
FARUK BAL (Devamla) – Değerli
arkadaşlar, bağırmakla, çağırmakla hakikat gizlenemez. (AK PARTİ sıralarından
“Doğru” sesleri) 
HAMZA DAĞ (İzmir) – Doğru söylüyorsun,
doğru, bağıran sensin! 
FATİH ŞAHİN (Ankara) – Rahatsız
oluyorsunuz. 
FARUK BAL (Devamla) – Dolayısıyla… 
HAYDAR AKAR (Kocaeli) – Dinlemek
istemiyorlar rakamları, rahatsız oluyorlar, vicdanları rahatsız oluyor. 
FARUK BAL (Devamla) – Bakın, şu
rakamlara bir bakın, eğer izanınız varsa, eğer vicdanınız varsa, eğer Allah
korkusu varsa, eğer tüyü bitmedik yetim hakkı varsa şu rakamları bir
tartarsınız. 
HAMZA DAĞ (İzmir) – Hepsi var. 
MEHMET METİNER (Adıyaman) – Fazlasıyla
var! 
FARUK BAL (Devamla) – Toprak kazım
ücreti, resmî rayiç: 3 lira 10 kuruş metreküpü…
HASAN FEHMİ KİNAY (Kütahya) – Kim verdi
size o rakamları? 
FARUK BAL (Devamla) – …siz kaçak saraya
37 lira 19 kuruş veriyorsunuz metreküpüne. 
HASAN FEHMİ KİNAY (Kütahya) – Nereden
aldınız o rakamları? 
ALİM IŞIK (Kütahya) – Çevre ve
Şehircilik Bakanlığından, devletin rakamları. 
HAYDAR AKAR (Kocaeli) – Merak ediyorsan
sen de alabilirsin. Sayıştay raporları, 2012. 
FARUK BAL (Devamla) – Elle kazmak,
çakıl serpme 3 lira 49 kuruş, siz 66 lira 88 kuruş veriyorsunuz, tam 19 kat ve
bu rakamlar uzar, zamanım yetmiyor. Bu rakamları toparlayıp sizlerle paylaşmak
isterim ama uzayarak, rayiç bedelin üzerinden 8 kat, 10 kat, 20 kat fazla fiyat
veriyorsunuz. Sonuç itibarıyla, ortaya çıkan bin odalı bu kaçak sarayın bedeli,
Sayın Maliye Bakanının ifade ettiğine göre, 1 katrilyon 238 trilyon lira. Bu,
kimin parası kardeşim? 
HAYDAR AKAR (Kocaeli) – Tespit
edilebilen!
LEVENT GÖK (Ankara) – Tespit edilen
daha o.
MEHMET METİNER (Adıyaman) – Siz
hazineyi tamtakır bıraktınız. 
FARUK BAL (Devamla) – Bu, milletin
parası değil mi? 
İHSAN ŞENER (Ordu) – Evet. Saray da
milletin sarayı.  
FATİH ŞAHİN (Ankara) – Bina da
milletin. 
FARUK BAL (Devamla) – Biz bunun
hesabındayız, biz bunun hesabındayız. 
HAMZA DAĞ (İzmir) – Yıllarca devleti
yerden yere süründürdünüz be! Hazmedemiyorsunuz! 
FARUK BAL (Devamla) – Bunun, günü
gelecek, fitil fitil burnunuzdan gelecek şekilde hesabı sorulacaktır. (AK PARTİ
sıralarından gürültüler)
Şimdi, biraz önce konuşan hatip…
HAMZA DAĞ (İzmir) – 22 tane bankayı
anlat sen, 22 bankayı anlat, Bakandın o zaman! 
FARUK BAL (Devamla) – Sayın Başkan,
lütfen susturun. 
BAŞKAN – Sayın milletvekilleri, lütfen…
FARUK BAL (Devamla) – Biraz önce
konuşan hatip, Milliyetçi Hareket Partisi olarak görev yaptığımız dönemdeki
hükûmete -zaman kalmadığı için özetleyeceğim- bir, yalan söyledi; iki, iftira
etti. 
ALİM IŞIK (Kütahya) – Tam bir yalancı,
tam bir iftiracı! 
FARUK BAL (Devamla) – Yalan ve iftira,
münafıklığın 3 alametinden 2 tanesidir. (AK PARTİ sıralarından gürültüler) 
İSMAİL AYDIN (Bursa) – Bankaları
batıran sizsiniz, bankaları. 
HAMZA DAĞ (İzmir) – Sensin yalancı,
sensin iftiracı!
FARUK BAL (Devamla) – Münafıklıkla
Milliyetçi Hareket Partisini suçlayanların öbür dünyada bu suçla haşrolmasını
istiyorum. (MHP sıralarından alkışlar) 
YUSUF HALAÇOĞLU (Kayseri) – Sayın
Başkan, grubumuz adına da…
BAŞKAN – Bir dakika…
Sayın Halaçoğlu, Meclisi idare ederken
grubunuzdan bazı üyelerin şahsımla ilgili bazı tanımlamalarına tanık oluyorum,
kulak misafiri oluyorum. Burada elimden geldiği kadar eşit davranmaya
çalışıyorum. 
HASAN HÜSEYİN TÜRKOĞLU (Osmaniye) – Onu
istiyoruz zaten. 
BAŞKAN – Ya bizi dinlemiyorlar veya da
hayallerinde kurdukları bir dünyanın izlerini burada anlatmaya çalışıyorlar.
Ben sizinle konuştum, “Size de söz vereceğim.” dedim. Buna rağmen niçin
arkadaşlarınız hakkımla ilgili gerçekte olmayan şeyleri söylüyorlar? Lütfen,
konuşur musunuz arkadaşlarınızla.
YUSUF HALAÇOĞLU (Kayseri) -
Arkadaşlarımızla her zaman konuşuyoruz Sayın Başkanım ama sizler bizim
gerekçelerimizi dikkate almadan…
BAŞKAN - Ben kime söz verdim şimdi,
başka bir partinin sözcüsüne mi söz verdim? Sayın Halaçoğlu, lütfen, lütfen…
YUSUF HALAÇOĞLU (Kayseri) - Biraz önce
diğer gruplara söz verirken bizi sorguladığınız gibi sorgulamıyorsunuz.
BAŞKAN - Hepinize eşit davranıyorum.
Şimdi kimin, hangi partinin sözcüsüne söz verdim? Sizin partinin sözcüsüne,
değil mi? Şimdi sizi dinliyorum. 
Buyurun.
YUSUF HALAÇOĞLU (Kayseri) - Ama biz iki
konuda istedik tabii ki.
BAŞKAN - Şimdi o aşamaya geldik, her
şey sırayla oluyor. 
YUSUF HALAÇOĞLU (Kayseri) - Tamam,
tamam. Hayır, en baştan beri söylüyoruz efendim. 
Seyfettin Bey konuşacak grup adına.
BAŞKAN – Şimdi, buyurun. 
Onun da sırası var Sayın Halaçoğlu.
Sizin her istediğiniz şey, her istediğiniz anda yapılmıyor, usul var. 
Buyurun sizi dinliyorum. Sizi
dinliyorum, bakın, talebinizi dinliyorum. Nedir? Grubunuz…
YUSUF HALAÇOĞLU (Kayseri) – Grubumuzun
verdiği önergeyle ilgili olarak çalılıklardan söz ederek ve grubumuzun verdiği
önergenin devletin onuruyla alakalı olmadığını söyleyerek hakarette
bulunmuştur. 
ÜNAL KACIR (İstanbul) – Allah Allah!
BAŞKAN – Sayın Yılmaz, buyurun.
4.- Adana Milletvekili
Seyfettin Yılmaz'ın, Bartın Milletvekili Yılmaz Tunç’un MHP grup önerisi
üzerinde yaptığı konuşması sırasında MHP Grubuna sataşması nedeniyle konuşması
SEYFETTİN YILMAZ (Adana) – Sayın
Başkan, değerli milletvekilleri; biraz önce AKP sözcüsü, orayla ilgili
“çalılık” dedi. Şimdi, avukatlık yapmış, ormancılıkla ilgili az çok alakasının
olması lazım. Yani, şuraya “çalılık” diyen birisinin söylediği hangi söze
itibar edeceğiz? Bunu bir de avukat kimliğiyle söylüyor. (AK PARTİ sıralarından
gürültüler)
İSMAİL AYDIN (Bursa) – Ağaçlar orada
duruyor.
YILMAZ TUNÇ (Bartın) – O ağaçlar
duruyor.
SEYFETTİN YILMAZ (Devamla) – Yani,
burada seksen yaşındaki sedire, yetmiş yaşındaki akasyaya, akçaağaca “çalı”
diyen bir anlayışın hangi doğrusunu görüşeceğiz. (AK PARTİ sıralarından
gürültüler) 
UĞUR AYDEMİR (Manisa) – Daha fazla ağaç
dikiyoruz.
SEYFETTİN YILMAZ (Devamla) - Şimdi,
bakın, ben size bir şey söyleyeyim: Burası şatafatın ve lüksün simgesi hâline
gelmiştir. Çankaya Köşkü hangi ihtiyacı karşılıyordu? Yok, yollarda
karşılıyormuşuz. Başbakanlık nerede şu anda sayın sözcü? Başbakanlık hâlâ
yerinde. Çankaya Köşkü’nde, bırakın yolda karşılamayı, süvarilerle
karşılıyordunuz. 
Ondan sonra ben size bir şey
söyleyeyim: Milliyetçi Hareket Partisinin iktidar olduğu dönemde bir kuruş kul
hakkı yenmemiştir. (AK PARTİ sıralarından gürültüler)
HAMZA DAĞ (İzmir) – Hadi ya!
SEYFETTİN YILMAZ (Devamla) –
Bakanlarının Zarrab’ın önünde yattığı bir süreç yaşanmamıştır. Bizim Genel Başkanımızla
ilgili hiç kimsenin söyleyeceği bir şey yoktur. O, parti çalışmalarına giderken devletin
arabasını değil, kendi arabasını kullanarak giden bir Genel Başkandır,
Türkiye’nin en dürüst lideridir. Ama sizin döneminizde Rıza Sarraflar,
milyonlar, kutulardaki milyonlar… (AK PARTİ sıralarından gürültüler) Bırakın,
dönemin Başbakanının oğluyla ilgili iddialar, gemicikler ortadayken Milliyetçi
Hareket Partisine söz söylemek kimsenin haddine düşmez!
HAMZA DAĞ (İzmir) – Hadi canım!
SEYFETTİN YILMAZ (Devamla) – Bizim Genel Başkanımız,
dünyanın en dürüst lideridir, en dürüst liderlerinden biridir. Önce
liderinizin… Şu yandaş mahkemeler tarafından takipsizlik kararı verilen o
kararlar var ya, o kul hakları var ya, o yetim hakları var ya, onların hesabını
vereceksiniz. 
HÜSEYİN BÜRGE (İstanbul) – Senin iddiaların bunlar. İddialar
onlar, iddialar!
UĞUR AYDEMİR (Manisa) – Batıyorsunuz gittikçe, batıyorsunuz!
Millet her şeyi biliyor. 
SEYFETTİN YILMAZ (Devamla) – İtibar hamamla olmaz hamamla;
itibar saunayla olmaz, itibar SPA’yla olmaz, orası lüksün yeri. Eğer olsaydı
-Çavuşesku’nun Romanya’sı- 1.175 odalı sarayıyla dünyanın en lider ülkesi
olurdu Çavuşesku ve Romanya.
(Mikrofon otomatik cihaz tarafından kapatıldı) 
UĞUR AYDEMİR (Manisa) – Millet her şeyi biliyor, rahat ol.
BAŞKAN – Sayın Yılmaz, süreniz bitti.
SEYFETTİN YILMAZ (Devamla) – Ondan dolayı, haram yiyenler
mutlaka hesap verecekler. (MHP sıralarından alkışlar)
UĞUR AYDEMİR (Manisa) – Millet haramı da biliyor, helali de
biliyor, sen rahat ol. Millet her şeyi biliyor.
BAŞKAN – Sayın Gök, sizi dinliyorum.
Sakinliğinizden dolayı da size teşekkür ediyorum ayrıca. 
LEVENT GÖK (Ankara) – Sayın Başkanım, Sayın Aydın’ın az önce
ifade ettiği mahkeme kararıyla ilgili olarak kısa bir açıklama yapmak
istiyorum.
BAŞKAN – Buyurun lütfen, yerinizden söz vereyim size,
açıklama yapacağınız için.
Sayın Faruk Bal’dan da bir özür bekliyorum.
FARUK BAL (Konya) – Niçin bekliyorsunuz Sayın Başkan?
BAŞKAN – Bir özür bekliyorum sizden.
FARUK BAL (Konya) – Hayır, ben de sizden özür bekliyorum.
Meclis Başkanı olarak konuşmama imkân sağlamadınız, ben sizden özür bekliyorum.
BAŞKAN – Buyurun Sayın Gök.
VII.-AÇIKLAMALAR
1.- Ankara Milletvekili
Levent Gök'ün, Adıyaman Milletvekili Ahmet Aydın’ın sataşma nedeniyle yaptığı
konuşmasındaki bazı ifadelerine ilişkin açıklaması
LEVENT GÖK (Ankara) – Sayın Başkan, az önce kürsüde söz alan
AKP Grup Başkan Vekili Sayın Ahmet Aydın, mahkeme kararıyla ilgili bir
değerlendirmede bulunmuştur. Ankara 5. İdare Mahkemesinin hâlen yürürlükte olan
bu karara -yürütmeyi durdurmaya yapılan itiraz bölge idare mahkemesinden
reddedildiği için- elimizde bulunan ve geçerli olan mahkeme kararına göre,
Ankara Büyükşehir Belediyesinin 1/10.000 ölçekli ulaşım şeması ile 1/1000
ölçekli ulaşım, yol, kavşak ve uygulama projesi ile planlama
hiyerarşisine aykırı olan imar planının olduğu gibi yürütmesi durdurulmuştur.
Bu alan, Başbakanlık için daha önce kararı alınan ama şimdi Cumhurbaşkanının
kullandığı saraya ilişkindir. O zaman zamanın Başbakanlığı adına verilen davaya
karşı dilekçede ise burada bir yapılaşma düşünülmediği ifade edilmiştir. Yani,
o zaman dahi mahkeme yanıltılmak suretiyle bir savunma verilmiştir ama mahkeme,
şu anda Cumhurbaşkanlığı sarayının bulunduğu yerin imar planlarını birinci
derecede sit alan olduğu gerekçesiyle durdurmuştur. Durumu değerli
milletvekillerimize açıklama gereğini bir kez daha duydum.
BAŞKAN –
Teşekkür ederim.
AHMET AYDIN
(Adıyaman) – Sayın Başkan, bir kısa açıklama da ben yapabilir miyim.
BAŞKAN - Buyurun
Sayın Aydın.
Süreniz bir
dakika.
2.- Adıyaman Milletvekili
Ahmet Aydın'ın, Ankara Milletvekili Levent Gök’ün yaptığı açıklamasındaki bazı
ifadelerine ilişkin açıklaması
AHMET AYDIN
(Adıyaman) – Teşekkür ediyorum Sayın Başkanım.
Ankara 5. İdare
Mahkemesince verilen yürütmeyi durdurma kararları, çiftlik alanının büyük bir
kısmını kapsayan 2010 tarihli 1/10.000 nazım imar planıyla ilgilidir; bu bir,
bunda hemfikiriz. Evet, bununla ilgili bir karar var. Ancak yürütmesi
durdurulan bu alanın bina inşaatını ilgilendiren kısmı, bina inşaatıyla ilgili
kısmı, binanın yapıldığı alanın sit durumu 2011 yılında yapılan yeni düzenleme
sebebiyle değiştirilmiş, 1/10.000’lik nazım planının değişiklik yapılan
kısmıyla ilgili herhangi bir iptal veya yürütmeyi durdurma kararı yoktur. Kaldı
ki “Asıl planı durduran karar, bunun değişikliğini de durdurmuş sayılır.”
şeklinde ileri sürülen ancak kesinlikle katılmadığımız hukuki görüşe itibar
edilse bile, nazım planının yürütmesinin durdurulması, doğrudan uygulama imar
planlarını ve inşaat ruhsatlarını hükümsüz hâle getirmez. Yine, değiştirilen,
hakkında herhangi bir iptal ve yürütmeyi durdurma olmayan bu nazım planına
uyumlu olan ve inşaat ruhsatının da asıl dayanağı olan uygulama imar planlarını
durduran veya iptal eden hiçbir yargı kararı da yoktur. Nitekim, Ankara 5. İdare
Mahkemesi kararına göre inşaat ruhsatının iptalinin gerektiği iddiasıyla açılan
davalarda bugüne kadar herhangi bir iptal ve yürütmeyi durdurma da yoktur.
Teşekkür
ediyorum.
BAŞKAN –
Teşekkür ederim.
SEYFETTİN YILMAZ
(Adana) - Sayın Başkanım, bir saniye…
FARUK BAL
(Konya) – Sayın Başkan, ben de bu konuda Milliyetçi Hareket Partisi Grubu adına
bir açıklamada bulunacağım.
SEYFETTİN YILMAZ
(Adana) – Sayın Başkanım…
BAŞKAN - Hayır Sayın Yılmaz, son
konuşmacı Sayın Faruk Bal’a bir dakika yerinden söz veriyorum.
SEYFETTİN YILMAZ (Adana) – Açıklama yapmak
istiyorum. Hayır, ben verdim önergeyi 11. İdare Mahkemesiyle ilgili. 
BAŞKAN - Buyurun Sayın Faruk Bal. 
3.- Konya Milletvekili Faruk
Bal'ın, Adıyaman Milletvekili Ahmet Aydın’ın yaptığı açıklamasındaki bazı
ifadelerine ilişkin açıklaması
FARUK BAL (Konya) – Teşekkür ederim
Sayın Başkan.
Değerli arkadaşlarım, şimdi, kaçak
sarayla ilgili 36 tane dava olduğu ifade ediliyor. Bunlardan bir kısmı, yargı
üzerinde siyasal etki kullanılarak halledilmekte ama halledilememiş olan bir
tanesi var, o da 5. İdare Mahkemesinin verdiği karar. AKP Grup Başkan Vekili
Ahmet Bey diyor ki: “5. İdare Mahkemesinin kararından sonra nazım imar planı
2011 tarihinde değişti.” 
AHMET AYDIN (Adıyaman) – O, devam
ederken, o dava devam ederken, ondan sonra değil. 
FARUK BAL (Konya) – Dolayısıyla, bunun
hukuki tabiri şudur: Dava konusuz kaldı, hükmü yoktur. Bu, işte, AKP’nin temel
uygulamış olduğu bir politikadır, Ankara Belediyesinde, İstanbul Belediyesinde
ve büyükşehirlerde yeşil alanlar ranta dönüştürülmek için imar planlarında
değişiklik yapılmakta, maliklerinin dava hakkı, dava sürerken bir çizgi, bir
köşe değiştirmek suretiyle imar planları değişikliği yapılıyor ve mahkemelere
baskı yapılarak “Bu davanın konusu kalmadı.” diye davanın reddini sağlıyorlar.
Bu, hukuka karşı hiledir. İstanbul’da, Ankara’da yüzlerce vatandaşımız, bu
hileden ağır bir şekilde etkilenmiş ve iflas noktasına sürüklenmiştir. Bu
yüzden, bu kaçak saray burada gerçekleştirilmiştir. 
BAŞKAN – Teşekkür ederim.
SEYFETTİN YILMAZ (Adana) – Sayın
Başkan... 
V.- ÖNERİLER (Devam)
A) Siyasi Parti Grubu
Önerileri (Devam)
2.- MHP Grubunun, Adana
Milletvekili Seyfettin Yılmaz ve arkadaşları tarafından, başkentin göbeğinde
yer alan Atatürk Orman Çiftliği’nin birinci derecede tarihî doğal sit alanı
iken üçüncü derece sit alanına dönüştürülmesindeki yasal olmayan uygulamaların
ve çözüm yollarının derinlemesine araştırılması, eksiklerinin giderilmesi,
destekleme yollarının araştırılması, idari ve kurumsal yasal düzenlemelerin
yapılması ve Isparta Milletvekili S. Nevzat Korkmaz ve arkadaşları tarafından,
1950’de yasal statüye kavuşan, 1922’de doğal ve tarihî sit alanı kapsamına
alınan Atatürk Orman Çiftliği’ne inşa edilen Cumhurbaşkanlığı Hizmet Binası’nın
yapım kararının yürürlüğe girmesi, bu bina için bazı yasalarda özel
değişiklikler yapılması, imar projesi izinlerinin alınması, maliyetinin
belirlenmesi ve ihale ediliş yönteminin yasalara ve Anayasa’ya uygun olup
olmadığının, yapılan fahiş harcamalarla kamu parasının ne kadar israf edildiğinin
araştırılması ve kamu zararının giderilmesi amacıyla 25/11/2014 tarihinde
Türkiye Büyük Millet Meclisi Başkanlığına verilmiş olan Meclis araştırması
önergelerinin, Genel Kurulun 27 Kasım 2014 Perşembe günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN - Milliyetçi Hareket Partisi
grup önerisini oylarınıza sunuyorum: Kabul edenler... Kabul etmeyenler... Kabul
edilmemiştir.
Cumhuriyet Halk Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
3.- CHP Grubunun, İstanbul
Milletvekili Fatma Nur Serter ve arkadaşları tarafından, 2014-2015 eğitim
öğretim yılı TEOG (Temel Eğitimden Ortaöğretime Geçiş) sınavı ve buna bağlı
olarak gerçekleştirilen ortaöğretim kurumlarına öğrenci yerleştirme
işlemlerinin, kaçak açılmış olan medrese tarzı sözde okulların, imam-hatip
okullarının ve 250 bin öğrenciye verilen özel okul desteğinin araştırılması
amacıyla 20/11/2014 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun bilgisine sunulmak
üzere bekleyen diğer önergelerin önüne alınarak, Genel Kurulun 27 Kasım 2014
Perşembe günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi
Türkiye Büyük
Millet Meclisi Başkanlığına
Danışma Kurulunun, 27/11/2014 Perşembe
günü (bugün) yaptığı toplantısında siyasi parti grupları arasında oy birliği
sağlanamadığından, grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Levent
Gök
 
(Ankara)
 
Grup Başkan Vekili
Öneri:
İstanbul Milletvekili Fatma Nur Serter
ve arkadaşları tarafından, 2014-2015 eğitim öğretim yılı TEOG (Temel Eğitimden
Ortaöğretime Geçiş) sınavı ve buna bağlı olarak gerçekleştirilen ortaöğretim
kurumlarına öğrenci yerleştirme işlemlerinin, kaçak açılmış olan medrese tarzı
sözde okulların, imam-hatip okullarının ve 250 bin öğrenciye verilen özel okul
desteğinin araştırılması amacıyla 20/11/2014 tarihinde Türkiye Büyük Millet
Meclisi Başkanlığına verilmiş olan Meclis araştırma önergesinin (1589 sıra
no.lu) Genel Kurulun bilgisine sunulmak üzere bekleyen diğer önergelerin önüne
alınarak 27/11/2014 Perşembe günlü birleşimde sunuşlarda okunması ve
görüşmelerinin aynı tarihli birleşiminde yapılması önerilmiştir.
BAŞKAN – Cumhuriyet Halk Partisi grup
önerisinin lehinde ilk konuşmacı, İstanbul Milletvekili Sayın Fatma Nur Serter.

Buyurun. (CHP sıralarından alkışlar)
FATMA NUR SERTER (İstanbul) – Teşekkür
ediyorum Sayın Başkan. 
Değerli milletvekilleri, Cumhuriyet
Halk Partisinin, Millî Eğitim Bakanlığı hakkında vermiş olduğu Meclis araştırması
önergesi konusunda söz aldım. Hepinizi saygıyla selamlıyorum. 
Değerli milletvekilleri, Millî Eğitim
Bakanlığının başlatmış olduğu yapısal değişim ne yazık ki zaman içerisinde
yapısal ve kalıcı bir kaosa dönüşmüştür. Bunun bir kaos hâline dönüşümünün en
temel nedeni, Millî Eğitim Bakanlığının eğitim gibi çok ciddi olan bir konuya
bilimsel bakış açısıyla değil, sadece siyasi bir bakış açısıyla yaklaşmış
olmasıdır. Bu nedenle Bakanlıkta skandallar birbirini kovalar hâle gelmiştir.
En son skandal, “TEOG” adı verilen, liseler için yapılan yerleştirme
sınavlarıyla ortaya çıkmıştır. 
Bakınız, değerli milletvekilleri,
öğrencilerden ve ailelerinden 6 okul türünden -okul adından söz etmiyorum- 4
tanesini seçmeleri istenmiştir; Anadolu lisesi, fen lisesi, imam-hatip lisesi,
meslek lisesi vesaire gibi ve öğrencilerin, buna göre 4 okul türünü seçmiş
olmalarına rağmen, seçmemiş oldukları okul türlerine, özellikle de imam-hatip
liselerine zorla kayıtları yapılmıştır. Bu ne demektir biliyor musunuz? Bu, bir
öğrencinin geleceğinin zorunlu olarak Bakanlık tarafından şekillendirilmesi,
dayatmacı bir üslupla, Bakanlığın, onun bütün hayatını kendi isteği
doğrultusunda yapılandırması demektir. Bu, eğitim özgürlüğüne aykırıdır.
Şimdi, nasıl olmuştur bu? Çünkü Millî
Eğitim Bakanlığı, zorunlu eğitime geçişle birlikte sürekli imam-hatip lisesi
açmıştır, imam-hatip liselerinin sayısı yüzde 104 artmış, bunlar 2011’den bu
yana bomboş kontenjanlarla eğitim yapmış, şimdi, TEOG sınavıyla da öğrenci
zorla bu okula yerleştirilmiştir. 
ÜNAL KACIR (İstanbul) – Kaç kişi?
FATMA NUR SERTER (Devamla) –
Söyleyeceğim.
HARUN KARACA (İstanbul) – Hadi söyle.
FATMA NUR SERTER (Devamla) – Kimin
çocukları? Alevi ailelerin çocukları, gayrimüslim ailelerin çocukları bile
bundan nasibini almıştır.
HARUN KARACA (İstanbul) – Ne alakası
var?
FATMA NUR SERTER (Devamla) – Bilgi
Edinme Yasası’yla yaptığım başvuru sonucu, zorla imam-hatip lisesine
yerleştirilen öğrenci sayısı… Siz biliyor musunuz kaç? Kaç?
ÜNAL KACIR (İstanbul) – 50 civarında.
FATMA NUR SERTER (Devamla) – Daha ne,
50! 42 bin öğrenci, 42 bin. 
ÜNAL KACIR (İstanbul) – Atma!
FATMA NUR SERTER (Devamla) – Bu, neyin
rakamı biliyor musunuz? Millî Eğitim Bakanlığının rakamı. 
ÜNAL KACIR (İstanbul) – Hadi ver, ver
bakalım, çıkar bakalım.
FATMA NUR SERTER (Devamla) – Odadan
getirtip veririm. 
BAŞKAN – Sayın milletvekilleri…
ÜNAL KACIR (İstanbul) – Yok öyle bir
şey.
FATMA NUR SERTER (Devamla) – Nasıl
“Yok.” diyorsun, sor Bakanına, al cevabını.
BAŞKAN – Sayın konuşmacı, lütfen Genel
Kurula hitap edin.
ÜNAL KACIR (İstanbul) – Sordum Bakana,
yok öyle bir şey.
BAŞKAN – Sayın milletvekilleri, lütfen,
konuşmacıya müdahale etmeyin.
FATMA NUR SERTER (Devamla) – Ben burada
bir tek yanlış cümle etmem, hele de rakamlarla ilgili asla.
Bu, şu anlama geliyor milletvekilleri,
şu anlama: Bununla, Anayasa’nın 24’üncü maddesi, din ve vicdan özgürlüğü açıkça
ihlal edilmiştir. Bakın, Anayasa’nın 24’üncü maddesinde diyor ki: “Din eğitim
ve öğretimi, kişilerin kendi isteğine, küçüklerin de kanuni temsilcilerinin
isteğine bağlıdır.” Yani neymiş? Dinî eğitim veren imam-hatip liselerine zorla
öğrenci yerleştirmek, Anayasa’nın 24’üncü maddesinin ihlaliymiş.
ÜNAL KACIR (İstanbul) – Doğrudur!
FATMA NUR SERTER (Devamla) – Bu, nedir
biliyor musunuz? Bu, şudur: Bu, dönemin Başbakanı hani dedi ya: “Dindar ve
kininin davacısı kindar bir gençlik.” İşte bu, TEOG aracılığıyla AKP’nin kendi
ari ırkını yetiştirme projesidir, buna TEOG, aracı kılınmıştır, bu, son derece
açıktır.
Bununla kalınmadı, Türkiye'nin her
yerinde, ilçelerinde Millî Eğitim Bakanlığının müdürlükleri var, değil mi?
Hiçbiri görmüyor, Türkiye’de arka arkaya korsan okullar açılıyor. İstanbul’un
göbeğinde, Çengelköy’de Göztepe Caddesi’nde –ben size adresini de vereyim-
“medrese” tabelasıyla okullar açılıyor. Merdiven altında, Millî Eğitimin her
nedense görmediği, ilçe millî eğitim müdürlerinin her nedense gözlerinden kaçan
böyle merdiven altı anaokulları açılıyor, anaokulları. Türkiye’de korsan
okullarla Millî Eğitim Bakanlığı mücadele etmiyor.
MEHMET METİNER (Adıyaman) – Hocam, biz
de görelim. 
FATMA NUR SERTER (Devamla) – Size de
göstereyim. 
Merdiven altında, küçücük çocukların
gittiği korsan okullar ve yaşı ileri çocukların devam ettiği medreseler. Ben
size adreslerini verebilirim. Şimdi, bunların hepsi tek tek adres olarak da
saptanmıştır.
Şimdi, gelelim başka bir konuya: TEOG
sınavları yapıldı, çocuklar zorla okullara yerleştirildi. Bakın, 80 kilometre,
70 kilometre uzaklıktaki okullara yerleştirilen öğrencilerin sayısı
azımsanmayacak kadar çok. Şimdi, bu konuları araştırmak, araştırmanın kapısını
açmak en başta sizin göreviniz. Eğer yapılan her şeyi mükemmel kabul
ediyorsanız, o çocuklar gelecekte sizin çocuklarınızla aynı sıkıntıyla
karşılaşacak.
Gelelim bir başka skandala, Üsküdar
Amerikan Lisesi skandalı. Son derece önemli, ciddi bir okul Üsküdar Amerikan.
Ne yapıldı? Millî Eğitim bir yönetmelik çıkardı, dedi ki: “Özel okullar TEOG
puanıyla almayacak.” Nasıl öğrenci alacak? “Özel okul puanıyla.” Okul kendi
kontenjanını tamamladı, arkadan Üsküdar İlçe Millî Eğitim Müdüründen yazı
geldi, yazı. “Şu öğrenciyi TEOG puanıyla alacaksın.” Diye, ismen, ismen...
Şimdi, kime şikâyet edeceğiz biz bunu? Bakana. Bakana söyledik, ne yaptı? Hiç,
hiçbir şey yapmadı. Bu yolsuzluklara, bu adam kayırmacı zihniyete her zaman AKP
ve AKP yöneticileri arka çıktı. 
Bakın, size kayırmacı sistemden ve
kontenjanların nasıl kapanın elinde kaldığından somut örnek veriyorum. Bir sürü
okul var, bir tanesi çok tipik, Şanlıurfa GAP Anadolu Lisesi. TEOG sınavıyla en
son aldığı öğrencinin puanı 381,48. Nakil yoluyla gelen öğrencinin puanı kaç
dersiniz, kaç olabilir?
HAYDAR AKAR (Kocaeli) – 350,150, 170...
FATMA NUR SERTER (Devamla) – Ben size
söyleyeyim: 48,71; 48...
HAYDAR AKAR (Kocaeli) – Ne diyorsun ya,
öyle bir puan var mı?
AHMET TOPTAŞ (Afyonkarahisar) – Hani
ahlak, hani insanlık, hani iman?
FATMA NUR SERTER (Devamla) – Bakın,
arkadaşlar, 332 puan daha düşük, 48.
HAYDAR AKAR (Kocaeli) – Bir de
peygamberler şehrinde yapıyorlar.
FATMA NUR SERTER (Devamla) – Başka?
Diyarbakır Necip Fazıl Anadolu Lisesi 317 puanla almış, nakil yoluyla gelen
öğrencinin puanı kaç biliyor musunuz? 55,4.
RAMAZAN CAN (Kırıkkale) – Doğru
bilgiler vermiyorsun, doğru değil o bilgiler.
FATMA NUR SERTER (Devamla) – Bu aradaki
öğrenciler ne oldu, ne oldu, buharlaştı mı, nereye gitti? Nasıl bunların hakkı
yendi? 
RAMAZAN CAN (Kırıkkale) – Doğru değil
rakamlar, o bilgi doğru değil.
HAYDAR AKAR (Kocaeli) – Doğrusunu sen
söyle, her şeye “Doğru değil.” diyorsun. Millî Eğitimden aldı rakamları.
FATMA NUR SERTER (Devamla) – Ankara’dan
da örnek verebilirim size. İncesu Lisesi, 353 en son alınan öğrenci, nakil
yoluyla gelen 167. Bu, kayırmacı bir sistemdir, bu sistem aslında tümüyle iflas
etmiştir.
Kayıtların zamanlaması arızalıdır. Çocukları
aileler mukavele imzalayıp kayıtları erken bitiyor diye önce okullara
kaydettiler, sonra kontenjanlar boşaldı, aileler paralarını geriye alamadı. Bu,
sistematik bir hatadır. Anadolu liselerinin kontenjanları ilan edildi, insanlar
da bu ilan edilen kontenjana göre kayıt yaptırdılar. Kontenjan kaç arttı
dersiniz, bir tahminde bulunun, Anadolu liselerinin kontenjanını Bakanlık yüzde
kaç arttırmış olabilir?
HAYDAR AKAR (Kocaeli) – 5 artar, 10
artar ya.
FATMA NUR SERTER (Devamla) – Yüzde 51
arttı arkadaşlar, yüzde 51 artırıldı. O nedenle bu kaos yaşanıyor. Millî eğitim
yönetilemiyor. TEOG sistemi iflas etmiştir, bunun mutlaka araştırılması lazım. 
Bakın, Bakanın istemeyen öğrencilere
işaret ettiği yer neresi? Açık lise. Açık lise istisnai bir okul türüdür. Açık
liselere yerleşen öğrencilerin sayısındaki artış bir yıl içerisinde yüzde
335’tir. Her 100 öğrenciden 73 kız öğrenci bu liselere 9’uncu sınıfta kaydını
yaptırmaktadır.
Bununla da kalınmamıştır. Değerli
arkadaşlar, sadece özel okullara giden öğrencilere verilen destek 800 milyon
liradır millî eğitimde. 800 milyon lira gibi bir kaynak boşa harcanmıştır,
tıpkı FATİH Projesi’nin mevta bir proje hâline gelip kaynaklarının israf
edilmesi ve skandallarla anılır hâle gelmesi gibi. O nedenle, bu araştırmanın
yapılması hem iktidar hem de muhalefet için zorunluluktur.
Teşekkür ederim. (CHP sıralarından
alkışlar) 
BAŞKAN – Teşekkür ederim Sayın Serter.
Cumhuriyet Halk Partisi grup önerisinin
aleyhinde ilk konuşmacı Şırnak Milletvekili Sayın Hasip Kaplan.
Buyurun. (HDP sıralarından alkışlar) 
HASİP KAPLAN (Şırnak) – Halkların Demokratik
Partisi Grubu adına hepinizi saygıyla selamlıyorum. 
Eğitimle ilgili bir konuyu konuşacağız.
Öncelikle, Mardin Artuklu
Üniversitesinde Yaşayan Diller Ensitüsü Bölüm Başkanı, Kürt Dili ve Kültürü
Bölümünde çalışan Profesör Doktor Kadri Yıldırım geçen bir yolsuzluk
operasyonuyla gözaltına alındı dört gün ve tek kelime, tek kelime, bakın,
sorguda tek kelime sorulmadan serbest bırakıldı. Bunu Millî Eğitim Bakanlığı
bütçesinde söyledim. Bunu lanetliyoruz, protesto ediyoruz. Sembolik olarak ilk
defa Kürt dili eğitimiyle ilgili bir bölüm açılmış, orada bir eğitim yapılıyor
ve özel olarak -artık paralel midir, provokatör müdür, art niyetli midir,
neyse- bunun peşini bırakmayacağız. Açık söylüyorum, hem hukuken hem siyaseten
Mecliste, hem Bakanlıktan hem İçişleri Bakanlığından bunun takibini istiyoruz,
ikisinden istiyoruz. 
Değerli arkadaşlar, eğitim konusu
hakikaten, dökülünce ortaya çok sıkıntılı bir konu. Yani, 77 milyon bir ülkede
eğitim, bir bakanın dediği gibi, öğrenciler olmasa elbette ki çok iyi yönetilebilirdi
ama milyonlarca öğrenci var. Şimdi, milyonlarca öğrenci olunca bunların
anaokulundan, ilkokuldan başlayarak belli bir noktaya kadar eğitilmesi çok
ciddi bir projedir, bir bilim olayıdır, bilimsel bir olaydır arkadaşlar. Eğitim
öyle herkesin kafasına göre değiştirebileceği bir yazboz tahtası değil. Bakın,
Amerika’ya bakın, Almanya’ya bakın, Fransa’ya bakın, ilkokula başlayan,
anaokuluna başlayan öğrenci, çevresi, eğitimi, kabiliyeti, hangi branşa
eğilimli olduğu belirleniyor ve son dönemde -burada akademisyen arkadaşlar var-
gideceği okulu buluyor. 
Şimdi, biz buna bakıyoruz, bir de
Türkiye’ye bakıyoruz, her sınav sisteminde bir kaos yaşıyoruz, bir rezalet
yaşıyoruz. Bir merkezî sınav sistemi alışkanlığı tuttuk 12 Eylül darbesinden,
Kenan Evren’den sonra, bugüne geldik. Açık söylüyorum, YÖK’le başladı, 12 Eylül
darbesiyle başladı ve merkezî sınavla yerleştirme sisteminin anlayışı bu. 
Aslında, iki noktada anlayış vardı.
Bir, eğitimi ticarileştirmek -sağlık gibi- özelleştirmek. Bir de bazı
iktidarlar zaman zaman, işte AK PARTİ iktidarı da, ideolojik olarak bazı
okulların -açık konuşalım, mesela imam-hatip okulunun- gelişmesi için siyasi
iktidar güçlerini kullanmışlardır. E, tabii, bakıyoruz şöyle yakın zamana,
2005-2006 eğitim öğretim yılından başlayarak normal liseleri Anadolu liselerine
-biliyorsunuz- çevirme programı vardı. Bizim kuşaktan sonra oldu bu. 2013-2014,
yeni tamamlandı bu süreç. Ondan sonra işte, Anadolu lisesi sayısının yüzde 57
arttığı söyleniyor bu tarihler arasında fakat akabinde Anadolu imam-hatip
lisesi yüzde 73 artıyor. Türkiye genelinde de 936 Anadolu imam-hatip lisesi,
1.355 imam-hatip ortaokulu açılıyor, 298 öğretmen lisesi kapanıyor. İşte TEOG;
1,3 milyon öğrenciyle ilgili kaos… 
Ben şunu anlatmak istiyorum: Elbette
imama ihtiyacımız var arkadaşlar, var yani, yüzde 99... Ama Türkiye’de de
ihtiyaç sayısı imam bellidir değil mi? Yani her yurttaşa bir imam olmaz, her
yurttaşa bir avukat olmaz, her yurttaşa bir doktor olmaz. Yani, hakikaten
burada eğer bu doğru bir politikaysa bu ülkeyi yönetenlerin önce çocuklarında
bunu denemesi lazımdı, çocuklarının imam-hatibi okuyup imam olması gerekirdi.
Ama gidip Avrupa’da okuyorlarsa, Amerika’da, İngiltere’de… Çok açık söylüyorum,
önceki Cumhurbaşkanı, şimdiki Cumhurbaşkanı, Başbakan, hepsinin çocukları niye
yurt dışında okudu, niye bu okullarda okumadı? O zaman, demek ki bir zorlama
olmaması lazım. Yani burada, birisi çocuğunu gemici yapmak isteyebilir, birisi çocuğunu
imam yapmak isteyebilir, birisi doktor yapmak isteyebilir. 
Biz burada, asıl araştırılması gereken,
bu konuda Halkların Demokratik Partisi olarak çok açık ve net gördüğümüz bir
iki yanlışa dikkat çekmek istiyoruz. Yani, bu TEOG sınavı öncesi e-okul projesi
başlatıldı; okullardaki öğrenciler, ailelerin geçim standardı, kaç çocuk var,
evleri kaç oda, nasıl yaşıyorlar, böyle bir çalışma yapıldı. Soruyoruz, ya bu
eğitimin işi midir? Öğretmenlere yapıldı, velilere zorlandı, bu veriler toplandı.
Hadi Millî Eğitim varsa TÜİK’e ne gerek var? Ya TÜİK’i kapatın ya Millî Eğitimi
kapatın, ikisinden biri; birisi bir işi yapsın, müsriflik olmasın. Ama, TÜİK’in
görevini Millî Eğitimde öğretmenlere yüklediler. Arkasından bu bilgiler geldi
ve bu bilgileri sızdırdılar arkadaşlar. Kişisel veriler, bakın, kişisel haklar
bunlar, anayasal haklar. Bakın, insanların verilerini dağıttılar yani aynı
sınıfta okuyan 2 öğrenci birbirinin verisini babasının flaş diskinden öğrenmeye
başladı, kimin ne kadar kazandığını, kimin ne kadar kaybettiğini, kimin ne
olduğunu flaş diskten, bilgisayarda tık diye girince öğrenmeye başladı. 
Şimdi, buradan şu noktaya geliyoruz:
Haneye giren aylık toplam gelir Millî Eğitimin işi midir arkadaşlar ya? Şimdi,
bu, hakikaten çok vahim bir durum. Arkasından bu elektronik sistem ele
geçirildi. Biliyorsunuz, basında geçti ve TÜİK’in görevini öğretmenlere
yaptıran bir bakanlık. TEOG sınavlarında hemen, önce bir sınavlarda hatalı
soru, yanlış soru tartışmasını yaşadık. Biliyorsunuz bunun iptali söz konusu
oldu. İdare mahkemesinin kararı oldu, torba kanuna koştular, “Aman buna acele
yargı sistemini getirelim de bu işler sıkıntıya girmeden… Hak kayıpları
olmasın.” Bu Mecliste bunu görüştük. Aceleyle yaparsan bu böyle olur. Yargıyı
da acele getirirsen yargıda da adaletsizlik olur; bu oldu. 
Şimdi, meslek liseleri ile imam-hatiplere
dağılım konusunda bir ağırlık konusu var. Ben hocama katılmıyorum, meslek
liselerini öldürdüler aslında. Meslek liselerine eğer bu ülkede değer
verilseydi, her vergi dairesine giden kasap olmazdı, elektrikçi olmazdı,
radyocu olmazdı, bilgisayarcı olmazdı. Bunların hiçbirisi olmadığı için, bu
ülkede bu yetiştirilmediği için ya düz liselere ya imam-hatiplere yönlendi.
Aslında meslek eğitim okulları bu ülke için bir fırsat olabilirdi, teknik
okullar. Öldürdüler bunları. Yeterli değil ama şu son yönlendirme rakamlarına
baktığımız zaman ideolojik bir yapılandırma olduğunu görüyoruz. 
Şimdi, niye görüyoruz? Şimdi, yüzlerce
kilometre ötede, diyelim Silivri’de oturan bir yurttaşın çocuğunu siz gidip
Pendik’e, Kartal’a gönderirseniz nasıl gidecek? Bir ayda gider ya, gelmesi bir
ay sürer. Nasıl okul okuyacak? “Okuma.” demektir. Şimdi, bir Yahudi öğrenciyi, gördük
hahamın yeğenini imam-hatip okuluna yerleştirmişsiniz. Ya, ayıptır, ayıp ya!
Lozan diyorsunuz, okulları var, eğitimleri var, din dersi var, ahlak dersi var,
bunun puanları var. Puanlarını sıralarken yine haksızlık yapıyorsunuz. Burada
da bir sorun yaşanıyor.
Hemen bakıyoruz, otomatik kayıt yapılan
öğrenci sayısı 134 bin diyor. 52 bin rakamı hepimizde var. Okul sayısı… Kontenjan
açığı 52 bin. Yine, hemen akabinde rakamlara bakıyoruz 1‘nci sırada, 2’nci
sırada tercihler konusu ve özel okullara gönderilme.
Şimdi, burada eğitim sendikaları çok
açık tavır koydu, bunun yanlışlığını anlattılar. Arkadaşlar, merkezî sistemin
dışında bir sistem var mı? Hilesiz, soruların çalınmadığı bir sistem var mı? Gelin
insanlarımızı, çocuklarımızı her gün sınava koşturmaktan vazgeçelim. Gelin
doğru bir sistem kuralım. Bununla ilgili Meclis bir karar alsa, milyonlarca
çocuğumuzun istikbalini aydınlığa kavuştursak olmaz mı? Olur. Meclis görevini yapsın.
O zaman Meclisi göreve çağırıyoruz, gelin, buna benzer bizim de önergelerimiz
var, birleştirelim ve eğitim konusunda kapsamlı bir araştırma komisyonu kuralım
ve bu konuda bir çalışma yaparak çocuklarımızın istikbalini kurtaralım,
Türkiye’nin istikbalini kurtaralım diyorum. 
Saygılar sunuyorum. (HDP sıralarından
alkışlar)
BAŞKAN – Teşekkür ederim Sayın Kaplan.
Cumhuriyet Halk Partisi grup önerisinin
lehinde ikinci konuşmacı Sayın Özcan Yeniçeri, Ankara Milletvekili.
Buyurun. (MHP sıralarından alkışlar)
ÖZCAN YENİÇERİ (Ankara) – Sayın Başkan,
değerli milletvekilleri; Cumhuriyet Halk Partisinin temel eğitimden
ortaöğretime geçiş sorunlarıyla ilgili olarak verdiği, araştırma komisyonu
kurulmasına yönelik öneri üzerinde Milliyetçi Hareket Partisi Grubu adına söz
almış bulunuyorum. Bu vesileyle hepinizi saygıyla selamlıyorum.
AKP Hükûmeti iş başına geldiğinden bu
yana en fazla tartışıldığı konu eğitim konusu olmuştur. AKP, eğitimi siyasal ve
ekonomik rant sağlama aracı olarak görmüş ve bütün uygulamalarını da bu
çerçevenin üzerine oturtmuştur. Bu nedenle, AKP eğitim konusunda getirdiği her
düzenlemeyi pedagojik yönden sorunlu ve buna karşın siyasi ve ekonomik yönden
de tam anlamıyla bir rant sağlama sistemi üzerine oturtmuştur. Hâlbuki, eğitim,
bir milletin geleceğini inşa etme sürecidir. Öğretmenler de -yani bu eğitimde
rol alanlar da- milletlerin geleceklerini inşa eden mimarlardır aslında. Buna
karşın, AKP’nin lügatinde eğitimle ilgili olarak pedagojinin, psikolojinin ve
sosyolojinin yeri hiç olmamıştır ve dolayısıyla da, çıkar sağlama, rant ve
ihalenin yeri bol miktarda bulunmuştur. 
Millî Eğitim Bakanlığı ölçme, seçme,
değerlendirme, yerleştirme ve sınav bakımından özürlü bir bakanlıktır. Yapılan
her sınavı, Bakanlık, eline yüzüne bulaştırmakta, beceriksizlik ve yetersizlik
örnekleri sunmaktadır. Ortaöğretime geçiş sınavları, AKP iktidarı döneminde,
sürekli ismi ve yöntemi değiştirilen sınavlar olarak karşımıza çıkmıştır.
Eğitimle bu kadar çok oynayan bir iktidar cumhuriyet tarihinde hiç olmamıştır.
Şimdi, bunu kısaca özetliyorum, ne yaptı AKP geldiği günden bugüne, özellikle
bu ortaöğretime geçiş sınavlarında: AKP’nin ilk döneminde bu sınavların adı
“LGS”ydi yani Liselere Giriş Sınavı’ydı, sonra oldu OKS yani “Ortaöğretim Kurumları
Seçme Ve Yerleştirme Sınavı” adını aldı. Bu sınav, önceki yıllarda olduğu gibi,
öğrencilerin üç yıllık ortaöğretim sonunda tek bir sınava girmelerini
öngörüyordu. 2007 yılında, Bakan Hüseyin Çelik döneminde, OKS’yle yapılan tek
sınav kaldırıldı, onun yerine 6, 7 ve 8’inci sınıflarda 3 aşamalı olarak
uygulanan Seviye Belirleme Sınavı (SBS) geldi. 6, 7, 8’inci sınıflarda
uygulanan 3 aşamalı Seviye Belirleme Sınavı’nın üzerinden henüz üç yıl geçmişti
ki bu sefer dönemin Bakanı Nimet Çubukçu 3 aşamalı sınav yerine tek aşamalı Seviye
Belirleme Sınavı’nı getirdi. Nabi Avcı döneminde ise, gitti SBS, onun yerine,
Temel Eğitimden Ortaöğretime Geçiş Sınavı (TEOG) geldi. Geçtiğimiz yıl, Nabi
Avcı döneminde, ilk TEOG sınavı yapıldı. Sınav, yerleştirmede bütün anlamıyla
skandalları da gündeme taşıdı. Öğrencilerin evlerinden kilometrelerce uzaktaki
okullara yerleştirilmek mi dersiniz, yoksa 136 puan alan bir öğrencinin 356
puan gerektiren bir okula yerleştirilmesi mi dersiniz, ne ararsanız TEOG sınavı
sonrasında yaşandı. 650 öğrenci yerleştirilen ve 32 sınıf açılması gereken
okula öğrenciler için sadece 8 sınıf hazırlandı, 100’den fazla öğretmene
ihtiyaç duyan okula ise 8 yeni öğretmen atandı. Dejenere, laubali, ciddiyetsiz,
baştan savma bir yaklaşımla karşı karşıya olduğumuzu yalnızca bu söylediklerim
ortaya koymaktadır. Velilere “Okullara gidin, boşluk olan okulları tespit edin,
biz oraya çocuğunuzu yerleştiririz.” bile dendi. Sınıfı, sırası, öğretmeni
olmayan okula da, biraz önce söylediğim gibi, sayısız öğrenci yerleştirildi.
En sonundaki kanaatimi burada, şimdi
belirtmek istiyorum. TEOG’un 1’inci sınavında yaşanan sorunlar ortadadır.
TEOG’un 2’nci uygulamasında yaşanacak sorunlar da kapıdadır. Bu nedenle,
TEOG’la ilgili olarak Cumhuriyet Halk Partisinin verdiği önergeyle araştırma
komisyonunun kurulması, aklı olan, sağduyusu olan ve vicdanını bir yerlere
kiralamamış olan herkesin destek vereceği bir husustur; bunu destekliyoruz. 
Değerli milletvekilleri, eğitim bir
meydan okuma alanı değildir. Hiçbir siyasi zihniyetin, kurumları, yapıları ve
gelenekleri yok sayma ve bozma hakkı yoktur. Hükûmetler, eğitim, kültür, siyasi
ya da sosyal alanda tarih içinde oluşmuş yapıları yok sayma hakkına da sahip
değildir. Her kurum ya da yapıyı siyasi amaç için yeniden, yeniden inşa etmek,
sürekli değiştirmek ya da dönüştürmek büyük devletlerin yapacağı bir iş
değildir, aşiret kafalıların yapacağı bir iştir. Milletleri büyük yapan, köklü
gelenekleri, ananeleri ve tarihleridir. Bu milletin geleneklerini, tarihini ve
ananelerini yok sayamazsınız. Eğitim, stratejik ve uzun vadeli bir süreçtir.
Bakanların ya da hükûmetlerin ihtiyaçlarına göre değil, toplumun ihtiyaçlarına
göre düzenlenir. Sürekli değişen ve değiştirilen eğitim sistemi kargaşa ve
kaosa neden olmaktadır. AKP döneminde çocuklar, gençler sürekli değiştirilen
sınav sistemlerinin kobayı hâline gelmiştir. Bu durum, AKP’nin eğitim konusunda
hiçbir ilkesinin, hiçbir hazırlığının ve normunun olmadığını da göstermektedir.
Yap-boz, dene-yanıl, olmadı değiştir; uygulanan yöntem budur. Türkiye’nin
çocuklarının geleceğiyle kimsenin kumar oynamaya hakkı yoktur, AKP’nin hiç
yoktur. Bugün gelinen aşamada Türk millî eğitiminin en büyük sorunu AKP’nin
partizan, haksız, adaletsiz politikalarıdır. Buna daha fazla izin
verilmemelidir. 
Değerli milletvekilleri, Türkiye, son
yıllarda yapılan üniversite sınavından emniyet sınavına, SBS sınavından ALES
sınavına kadar hemen her yaştan Türkiye vatandaşını ilgilendiren pek çok konuda
şaibeler yaşamıştır. Sınavların kimisinde hata kabul edilip adaylara özür
mektubu gönderilmiş, kimisine soruşturmalar açılmış, kimisine de iptaller
verilmiştir. 
İlginç olduğu kadar düşündürücü de olan
bir sınavı bu vesileyle hatırlatmak istiyorum. Millî Eğitim Bakanlığının
yöneticiler için yaptığı bir sınavdan söz etmek istiyorum. Şimdi çok açık bir
veriyi hepinizle paylaşmak istiyorum: Türkiye’de sendikalaşma oranı bakımından
TÜRK EĞİTİM-SEN yüzde 22, EĞİTİM SEN yüzde 12, EĞİTİM-İŞ yüzde 4’tür. EĞİTİM-BİR-SEN’in
ise üye sayısı yüzde 26’dır. Şu anda kamuda idarecilik yapanların ise yüzde 9’u
TÜRK EĞİTİM-SEN’li yani yüzde 22’ye karşı yüzde 9. TÜRK EĞİTİM-SEN yüzde 4 ise
yüzde 9’a karşı EĞİTİM SEN. Yüzde 26 sendikalı öğretmeni olan EĞİTİM-BİR-SEN’in
ise yönetimdeki payı yüzde 81’dir. Matematik bir kesinlikle söylüyorum,
öğretmenler arasında yüzde 26 payı olan yandaş sendikanın okul yöneticilerinin
yüzde 81’ine sahip olması yüzde 55’lik AK PARTİ kontenjanının kullanıldığını
göstermektedir. Yüzde 55’lik hıyanet, yüzde 55’lik hak gasbıyla karşı
karşıyayız. Rakamlar bunu çok açık bir şekilde ortaya koyuyor. Bunun kaçacak,
göçecek yeri yok. Yani çıkıp konuşuyor, ezbere konuşuyorlar. Ne konuşuyorsunuz
kardeşim? Sizin Başbakanınız Davutoğlu’nun oturduğu evin bir aylık kirası 52.720
lira. Çıkın, bunu açıklayın. Türkiye’de 52.720 liraya bir evde oturan bir başka
Allah’ın kulu var mı yok mu, ben bunu öğrenmek istiyorum. (MHP sıralarından
alkışlar)
RAMAZAN CAN
(Kırıkkale) – El kol hareketi yapma!
ÖZCAN YENİÇERİ
(Devamla) – Değerli milletvekilleri, bu denli pazarlık ve bu denli haksızlık
cumhuriyet tarihinde görülmemiştir. Bu tavrın ne açıklaması ne mantığı ne aklı
ne ahlakı ne de izanı vardır. Muhalif olduğu düşünülenleri Millî Eğitimdeki
yönetimlerden süpürmek hukuk devletinin değil, çadır devleti kafalılarının
yapabileceği bir iştir. Hükûmet bu konuda hesap vermelidir. Bakanlık derhâl
soruşturma açmalıdır. Bakan, bir bütün olarak, sözde sınava girenlerden özür
dilemelidir. Yapılanların bir tek izahı vardır; o da Millî Eğitimde
partizanlığın zirveye vurduğudur. 
RAMAZAN CAN
(Kırıkkale) – El kol hareketi yapma!
ÖZCAN YENİÇERİ
(Devamla) – Burada ayıbı siz yaptınız, onu anlatıyorum. 
Yıl 2014, Sayın
Nabi Avcı Bakandır. Çıkarılan bir yasayla bütün okul müdürlerinin görevleri
sona erer ve bunun yerine sınav yapılır, sınavlarda müdür olmak için 90 puanın
üzerinde alanların yüzde 92’si -buradadır sınav sonuçları- AKP yanlısı sendika
olan EĞİTİM-BİR-SEN üyesidir. Liste elimde, sonuçlar buradadır.
Böyle bir
haksızlığı sınav diye yapanları, sonuç diye açıklayanları, Yüce Peygamberin
yaptığı gibi, sınav sonuçlarını ayaklarımın altına alarak protesto ediyorum,
çiğniyorum, bunu!
(Hatibin
elindeki dosyayı yere atıp üzerine basması)
RECEP ÖZEL
(Isparta) – Hocam, sakin ol, yapma Hocam.
ÖZCAN YENİÇERİ
(Devamla) – Bunu da burada bırakıyorum; gelin alın, inceleyin. (MHP
sıralarından alkışlar) 
ZÜLFÜ DEMİRBAĞ
(Elâzığ) – Sayın Hocam, yakışıyor mu yaptığın?
ÖZCAN YENİÇERİ
(Ankara) – 16 bin müdürü bir günde görevden alıyorsunuz. Faşist misiniz, Maocu
musunuz?
RECEP ÖZEL
(Isparta) – Yapma Hocam ya.
ZÜLFÜ DEMİRBAĞ
(Elâzığ) – Kızmaya gerek yok, herkes kendine yakışanı yapıyor; Hocam kendine
yakışanı yapıyor.
FATİH ŞAHİN
(Ankara) – Akademisyene yakışıyor mu?
BAŞKAN – Lütfen
kitabı yerinden alır mısınız?
AHMET AYDIN (Adıyaman) – Sayın
Başkanım, bir hocaya, bir öğretim görevlisine, hele bir vatandaşa, bir milletvekiline
yakışmayacak davranışlar bunlar.
ÖZCAN YENİÇERİ (Ankara) – Milletin
yuvasını yıktınız! Yuvaları dağıttınız, yuvaları!
BAŞKAN – Cumhuriyet Halk Partisi grup
önerisinin aleyhinde son konuşmacı Sayın Avni Erdemir, Amasya Milletvekili.
Buyurun. (AK PARTİ sıralarından
alkışlar)
AVNİ ERDEMİR (Amasya) – Sayın Başkan,
değerli milletvekilleri; Cumhuriyet Halk Partisi Grubunun temel eğitimden
ortaöğretime geçişle ilgili vermiş olduğu araştırma önergesinin aleyhinde söz
aldım. Hepinizi saygıyla selamlıyorum.
Değerli arkadaşlar, genç nüfusa sahip
bir ülkeyiz, çoğu ülkenin nüfusundan daha fazla öğrenciye sahip bir ülkeyiz.
Ortalama her yıl 1 milyon 300 binin üzerindeki ortaokulu bitirmiş öğrenciyi
merkezî yerleştirmeyle yerleştiriyor ve kaydını yapıyoruz. Sıfır sorun mümkün
mü? Keşke olsa. Dün OKS vardı, SBS vardı. OKS ve SBS yerleştirmeleri için de
eleştiriler bu Mecliste çok yapıldı. Bir defa da gelin, bardağın dolu tarafını
görelim diyorum. TEOG, okulu ve öğretmeni eğitimin merkezine alan, okul
başarısını önceleyen, öğretmeni sistemin asli unsuru sayan bir sistem, gelin,
bunu da görelim. Evet, gelin, bu sistemin neresi yanlış, onu söyleyelim somut
olarak.
MAHMUT TANAL (İstanbul) – Söyledi ya
hoca, anlattı biraz önce.
AVNİ ERDEMİR (Devamla) – Siyasi
polemiğin ötesinde, gerçekçi, bilimsel değerlendirmelerinizi bekliyoruz. Gelin,
deyin ki: “Dün çok eleştirdik ama OKS, SBS bu sistemden daha iyiydi.”
Diyemezsiniz çünkü TEOG, öğrenci, öğretmen ve okul arasındaki bozulmuş, hatta
kopmaya yüz tutmuş ilişkiyi güçlendiren bir sistem. Peki, bu eleştiriler niçin?
Evet, bu eleştiriler ya siyaseten yapılıyor veyahut TEOG sistemini bilmemekten
veya sistemi tanımamaktan kaynaklanıyor. 
TEOG’un temel niteliği, öğrenci
başarısını anlık bir performansa dayalı olarak değil, geniş bir zaman dilimine
yayarak belirlemektir. Amaç, öğrenci, öğretmen ve okul ilişkisini güçlendirmek,
eğitim sürecinde okulun ve öğretmenin rolünü güçlendirmek, ülke çapında
müfredatın eş zamanlı uygulanmasını sağlamak, sınav süresini zamana yaymak,
öğretmenliğin mesleki performansını artırmak, okul dışı eğitim kurumlarına
yönelik ihtiyacı azaltmak, telafi imkânı sağlayarak tek sınavdan kaynaklanan
olumsuzlukları ortadan kaldırmak, orta ve uzun vadede öğrencinin ders dışı
sosyal, kültürel, sanatsal ve sportif etkinliklerini değerlendirmek.
Değerli
arkadaşlar, şunu unutmamamız gerekiyor: TEOG, şeffaf, açık bir sistem,
kayırmacılıktan uzak bir sistem. Bu sistemin içerisinde her şeyi, güzelliği
bulabilirsiniz ama kaosu asla bulamazsınız ve zorla yerleştirmeyi bu sistemin
içerisinde asla bulamazsınız, göremezsiniz. Sistemi bilmediğiniz için “Zorla
yerleştirme var.” dersiniz ancak. 
Evet, değerli
arkadaşlar, TEOG’un uygulamasına baktığımızda, 6 temel ders için 8’inci sınıfta
öğretmen tarafından dönemsel olarak yapılan sınavlardan bir tanesinin merkezî
sistemle yapıldığını görüyoruz. Hangi dersler bu dersler? Türkçe, matematik,
fen ve teknoloji, din kültürü ve ahlak bilgisi, inkılap tarihi, yabancı dil.
Evet, öğrencilerimizin yerleştirilmesinde yani YEP puanında değerli arkadaşlar,
6’ncı, 7’nci, 8’inci sınıftaki notları ve 8’inci sınıfta bu 6 dersten
öğretmenin yapacağı sınavla merkezî sistemle yaptığımız sınavda alınan notların
değerlendirilmesiyle öğrencilerimiz bir üst öğrenime yerleştiriliyor. 
Değerli
arkadaşlar, taban puanı uygulaması asla yok bu yerleştirmede. 8’inci sınıfı
bitiren tüm öğrenciler yerleştirme işlemi için tercihte bulunabiliyorlar.
Tercihler iki türlü yapılabiliyor: Ya okul tercihine göre A kategorisinden veya
okul türüne göre B ketegorisinden yapılabiliyor. 
Değerli
arkadaşlar, A grubu tercihlerine puanı tutan öğrenciler adresi neresi olursa
olsun, istedikleri okullara e-okul sistemi tarafından otomatik yerleştiriliyor.
Tekrar ediyorum, değerli arkadaşlar, öğrenciler puanına göre A kategorisinde 15
tercih yapabiliyor, 15 tercihte Türkiye’nin her tarafındaki okullara ayrı ayrı
tercih yapabiliyor ve sistem puanına göre yerleştiriyor. A grubu tercihlerine
yerleşemeyen öğrenciler, B grubundan tercih ettikleri 4 okul türünden birine,
tercih öncelikleri dikkate alınarak, ikametleri, adresleri dikkate alınarak
yerleştiriliyor yani kuralsız bir yerleştirme yok değerli arkadaşlar; puan var,
tercih var, adres var, boş kontenjanlar var, sistem buna göre yerleştiriyor ve
yerleştirme sonucunda boş kalan kontenjanlara eylül ayı içerisinde nakil
imkânları tanınıyor. 
MAHMUT TANAL
(İstanbul) – Onun için mi Tuzla’da oturan vatandaşın çocuğu Silivri’ye
kaydedildi? Yani, o adamın ikametgâhı Tuzla, okul kaydı Silivri’ye çıkıyor
Beyefendi!
AVNİ ERDEMİR
(Devamla) – Değerli arkadaşlar, unutmayın, burada dikkatinizi çekeceğim husus
şu: Lise artık, zorunlu eğitimin kapsamı içerisinde. Dolayısıyla, Millî Eğitim
Bakanlığı, evet, 8’inci sınıfı bitiren herkesi otomatik olarak bir okulla
ilişkilendiriyor. Niçin? Kaçak olmasın diye.
Değerli
arkadaşlar, sonuçlara bir bakalım: 1 milyon 300 bin öğrenci 8’inci sınıfı
bitirmiş. Evet, 1 milyon 300 bin öğrenciden 1 milyon 136 bini tercih yapmış ve
134 bin öğrenci tercih yapmamış. Kim bunlar? Özel okula gitmek isteyenler,
azınlık okulunda okumuş ve azınlık liselerine gitmek isteyen öğrenciler tercih
yapmamış ama sistem, kaçak olmasın diye bu öğrencileri de bir yerle
ilişkilendiriyor.
Değerli
arkadaşlar, 1 milyon 57 bin öğrenci -biraz önce ifade ettiğim- A grubundan
yaptığı 15 tercihten birine puan üstünlüğüne göre yerleşiyor. Bakın, 1 milyon
300 bin öğrenciden 1 milyon 57 bini istediği, tercih ettiği -Türkiye’nin
neresinde olursa olsun- okula yerleşebiliyor değerli arkadaşlar. Bunların çoğu
da, evet, 1 milyon 300 bin öğrencinin sadece 240 bini, okul türlerine göre, -biraz
önce ifade etti- B kategorisinde yerleşiyor. Bunların çoğu da özel okula veya
azınlık okullarına gitmek için tercih yapmayan öğrenciler.
Kısaca, değerli arkadaşlar, ne sebeple
olursa olsun tercih yapmayanları, azınlık ortaokulunu bitirdiği için lisede
azınlık lisesine gitmek isteyenleri, özel okula gitmek için tercih
yapmayanları, kodlama hatası yapanları sistem otomatik bir yere yerleştiriyor.
O zaman bazıları diyor ki: “Azınlık okulundan mezun olmuş bir öğrenci
imam-hatibe gidiyor.” Bu öğrenciler tercih yapmamış, imam-hatip lisesiyle
ilişkilendiriliyor. Bu öğrenci velisi, imam-hatip lisesine gitmeden hangi
okula, hangi özel okula, hangi azınlık okuluna gidecekse direkt o okula gidiyor
ve öğrencisini oraya kaydettiriyor zaten. İmam-hatibe zorunlu kayıt diye bir
şey yok.
Bir de değerli arkadaşlar, bu
imam-hatip alerjisi nedir, onu da anlamakta güçlük çekiyorum. Evet, son
günlerde, medya yayınlarında imam-hatip okulları, sanki kimsenin gitmek
istemediği, istekleri dışında, zorla, zorunlu olarak kayıt yapılan okullarmış
gibi gösteriliyor. Bu da asla doğru değil değerli arkadaşlar. Türkiye genelinde
toplam imam-hatip lisesi kontenjanı 216 bin, 216 binlik kontenjan var.
Öğrencilerden, 15 okulluk listede yani tercih yapılan listede imam-hatip
lisesini tercih edenlerin sayısı 359 bin. Evet, zorla nasıl kayıt yaptırıyoruz
biz? Size sesleniyorum değerli arkadaşlar. (AK PARTİ sıralarından alkışlar)
Kontenjan 216 bin, “İmam-hatipte okumak istiyorum.” diye tercih yapanların
sayısı 359 bin arkadaşlar. İmam-hatip liselerini 15 tercihinde 1’inci sırada
yazan öğrenci sayısı, değerli arkadaşlar, 93 bin. 1’inci sırada tercih
edenlerin arasından 54 bini anca yerleşebiliyor.
Değerli arkadaşlar, kısaca, şunu
unutmamanızı istiyorum: İmam-hatip liseleri zorla kayıt yaptırılan okullar
değil. Değerli arkadaşlar, imam-hatip liseleri ırkçı yapılanmanın olduğu bir
yer değil, biraz önce ifade edildi değerli arkadaşlar. Şunu unutmayın:
İmam-hatip liseleri milletin ruhudur, milletin okuludur, millet sahip çıkmaktadır,
millet tercih etmektedir, milletin tercihi doğrultusunda açılmaktadır. (AK
PARTİ sıralarından alkışlar) 
Biraz önce
söylenen bir yanlışı da düzeltmek istiyorum, “42 binin üzerinde öğrenci zorla
imam hatibe kaydedildi.” diyor. Hayır, B grubu tercih yapmayan öğrencilerden 42
bini imam hatibe yerleştiriliyor. Niye, 71 bin öğrenci meslek lisesine tercih
yapmadığı hâlde yerleştirilirken bunu görmüyorsunuz değerli arkadaşlar? 
Kısaca şunu
söylemek istiyorum…
(Mikrofon
otomatik cihaz tarafından kapatıldı) 
AVNİ ERDEMİR
(Devamla) – Biz, hiçbir zaman, ikna odaları kurmadık imam-hatip liselerine
öğrenci göndermek için diyor, hepinizi saygıyla, sevgiyle selamlıyorum. (AK
PARTİ sıralarından alkışlar)
BAŞKAN – Teşekkür
ederim Sayın Erdemir.
Cumhuriyet Halk
Partisi grup önerisini oylarına sunacağım.
ALİM IŞIK
(Kütahya) – Karar yeter sayısı…
BAŞKAN – Karar
yeter sayısı arayacağım.
Kabul edenler…
Kabul etmeyenler… Karar yeter sayısı yoktur. 
Birleşime on beş
dakika ara veriyorum. 
Kapanma Saati: 17.06
ÜÇÜNCÜ OTURUM
Açılma Saati:
17.22
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul) 
-----0-----
BAŞKAN – Sayın milletvekilleri, Türkiye
Büyük Millet Meclisinin 20’nci Birleşiminin Üçüncü Oturumunu açıyorum. 
Cumhuriyet Halk Partisi grup önerisinin
oylamasında karar yeter sayısı bulunamamıştı. 
Şimdi, öneriyi tekrar oylarınıza
sunacağım ve karar yeter sayısı arayacağım.
Öneriyi kabul edenler... Kabul
etmeyenler... 
Kâtip üyeler arasında bir anlaşmazlık
var; elektronik cihazla oylama yapacağım. 
İki dakika süre veriyorum oylama için.
(Elektronik cihazla oylama yapıldı)
BAŞKAN – Karar yeter sayısı vardır,
grup önerisi kabul edilmemiştir.
Gündemin “Seçim” kısmına geçiyoruz.
VIII.- SEÇİMLER
A) Komisyonda Açık Bulunan
Üyeliklere Seçim
1.- Sağlık, Aile, Çalışma ve
Sosyal İşler Komisyonunda açık bulunan üyeliğe seçim
BAŞKAN – Şimdi, bazı komisyonlarda boş
bulunan ve Halkların Demokratik Partisi Grubuna düşen üyelikler için seçim
yapacağız.
Adayları okuyorum:
Sağlık, Aile, Çalışma ve Sosyal İşler
Komisyonunda boş bulunan üyelik için Mersin Milletvekili Ertuğrul Kürkcü.
Kabul edenler… Kabul etmeyenler… Kabul
edilmiştir. 
2.- Çevre Komisyonunda açık
bulunan üyeliğe seçim
BAŞKAN – Çevre Komisyonunda boş bulunan
üyelik için İstanbul Milletvekili Sebahat Tuncel.
Kabul edenler… Kabul etmeyenler… Kabul
edilmiştir.
3.- Avrupa Birliği Uyum
Komisyonunda açık bulunan üyeliğe seçim
BAŞKAN – Avrupa Birliği Uyum
Komisyonunda boş bulunan üyelik için Mersin Milletvekili Ertuğrul Kürkcü.
Kabul edenler… Kabul etmeyenler… Kabul
edilmiştir.
4.- Adalet Komisyonunda açık
bulunan üyeliğe seçim
BAŞKAN – Adalet Komisyonunda boş
bulunan üyelik için Mardin Milletvekili Erol Dora.
Kabul edenler… Kabul etmeyenler… Kabul
edilmiştir.
Gündemin “Kanun Tasarı ve Teklifleri
ile Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz.
IX.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve
Teklifleri
1.- Adalet ve Kalkınma
Partisi Grup Başkanvekilleri İstanbul Milletvekili Ayşe Nur Bahçekapılı,
Kayseri Milletvekili Mustafa Elitaş, Giresun Milletvekili Nurettin Canikli,
Kahramanmaraş Milletvekili Mahir Ünal ve Adıyaman Milletvekili Ahmet Aydın’ın;
Türkiye Büyük Millet Meclisi İçtüzüğünde Değişiklik Yapılmasına Dair İçtüzük
Teklifi ile Tunceli Milletvekili Kamer Genç’in; Türkiye Büyük Millet Meclisi İçtüzüğünün
Bir Maddesinin Değiştirilmesi Hakkında İçtüzük Teklifi ve Anayasa Komisyonu
Raporu (2/242, 2/80) (S. Sayısı: 156)
BAŞKAN – Komisyon? Yok.
Ertelenmiştir.
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.
2.- Devlet Sırrı Kanunu
Tasarısı ve Avrupa Birliği Uyum Komisyonu ile Adalet Komisyonu Raporları
(1/484) (S. Sayısı: 287)
BAŞKAN – Komisyon? Yok.
Ertelenmiştir.
3’üncü sırada yer alan, Kırıkkale
Milletvekili Ramazan Can ve Isparta Milletvekili Recep Özel ile 52
Milletvekilinin; Hakimler ve Savcılar Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi, Artvin Milletvekili
Uğur Bayraktutan'ın; 1512 Sayılı Noterlik Kanununun 59. Maddesinde Noterlerin
Hastalıkları Halinde Yapılacak İşlemlere İlişkin Sorunların Giderilmesi
Hakkında Kanun Teklifi, İstanbul Milletvekili Aydın Ağan Ayaydın'ın; 2802
Sayılı Hakimler ve Savcılar Kanununda Değişiklik Yapılmasına İlişkin Kanun
Teklifi, Adalet ve Kalkınma Partisi Grup Başkanvekilleri Kayseri Milletvekili
Mustafa Elitaş, Adıyaman Milletvekili Ahmet Aydın, Kahramanmaraş Milletvekili
Mahir Ünal, İstanbul Milletvekili Mihrimah Belma Satır ve Amasya Milletvekili
Mehmet Naci Bostancı ile 33 Milletvekilinin; Hakimler ve Savcılar Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi, İstanbul Milletvekili Bülent Turan ve Elazığ Milletvekili Şuay Alpay
ile 1 Milletvekilinin; Bazı Kanunlarda Değişiklik Yapılmasına Dair Kanun
Teklifi ile Adalet Komisyonu Raporu’nun görüşmelerine kaldığımız yerden devam
edeceğiz. 
3.- Kırıkkale
Milletvekili Ramazan Can ve Isparta Milletvekili Recep Özel ile 52
Milletvekilinin; Hakimler ve Savcılar Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi, Artvin Milletvekili
Uğur Bayraktutan'ın; 1512 Sayılı Noterlik Kanunun 59. Maddesinde Noterlerin
Hastalıkları Halinde Yapılacak İşlemlere İlişkin Sorunların Giderilmesi
Hakkında Kanun Teklifi, İstanbul Milletvekili Aydın Ağan Ayaydın'ın; 2802
Sayılı Hakimler ve Savcılar Kanununda Değişiklik Yapılmasına İlişkin Kanun
Teklifi, Adalet ve Kalkınma Partisi Grup Başkanvekilleri Kayseri Milletvekili
Mustafa Elitaş, Adıyaman Milletvekili Ahmet Aydın, Kahramanmaraş Milletvekili
Mahir Ünal, İstanbul Milletvekili Mihrimah Belma Satır ve Amasya Milletvekili
Mehmet Naci Bostancı ile 33 Milletvekilinin; Hakimler ve Savcılar Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi, İstanbul Milletvekili Bülent Turan ve Elazığ Milletvekili Şuay Alpay
ile 1 Milletvekilinin; Bazı Kanunlarda Değişiklik Yapılmasına Dair Kanun
Teklifi ile Adalet Komisyonu Raporu (2/2397, 2/2101, 2/2209, 2/2380, 2/2418)
(S. Sayısı 655) (x)
BAŞKAN – Komisyon? Burada.
Hükûmet? Burada. 
İç Tüzük’ün 91’inci maddesine göre
temel kanun olarak görüşülen teklifin geçen birleşimde birinci bölümünün 20’nci
maddesi kabul edilmişti. 
Şimdi, 21’inci maddeyi görüşeceğiz. 
21’inci maddede üç adet önerge vardır.
Şimdi okutacağım iki önerge aynı
mahiyettedir. 
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 21 inci maddesinin teklif metninden çıkarılmasını arz ve teklif
ederiz.
 Pervin Buldan  Sebahat
Tuncel  Ertuğrul Kürkcü
 Iğdır  İstanbul
 Mersin
 Sırrı Süreyya Önder  Erol
Dora 
 İstanbul  Mardin

Aynı mahiyetteki diğer önergenin imza
sahipleri:
 Ali İhsan Köktürk  Turgut
Dibek  Ömer Suha Aldan
 Zonguldak  Kırklareli
 Muğla
 Dilek Akagün Yılmaz  Ahmet
Toptaş  İsa Gök
 Uşak  Afyonkarahisar
 Mersin
 Ali Rıza Öztürk  Gürkut
Acar
 Mersin  Antalya
BAŞKAN – Şimdi okutacağım önerge
Anayasa’ya aykırılık önergesidir. Öncelikle işleme alacağım.
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 21. Maddesinin anayasaya aykırılık sebebiyle Teklif metninden
çıkarılmasını arz ve teklif ederiz.
 Faruk Bal  Yusuf
Halaçoğlu  Kemalettin Yılmaz 
 Konya  Kayseri
 Afyonkarahisar
 Mustafa Kalaycı  Alim
Işık
 Konya  Kütahya

BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkan.
BAŞKAN – Önerge üzerinde Konya
Milletvekili Sayın Faruk Bal konuşacak. (MHP sıralarından alkışlar) 
FARUK BAL (Konya) – Sayın Başkan,
değerli milletvekilleri; teklifin 21’inci maddesi en önemli maddelerinden bir
tanesidir. Bu madde, Danıştayda çoğunluğu sağlayabilmek amacıyla 196’ya
çıkarılan üyeliklere seçim yapılmasını düzenliyor. Seçim yapıldıktan sonra
Başkanlık Kurulu yeni seçilen üyelerle birlikte yeniden teşkil edilecektir.
Yeni teşkil edilen Başkanlık Kurulu Danıştayda ihdas edilen yeni dairelerle
birlikte bu dairelerdeki iş durumuna göre yeniden bir iş bölümü cetveli
hazırlayacaktır yani dosyalar tekrar daireler arasında git-gele başlayacaktır.
Belirli dosyaların belirli yerlere gideceğine dair şüphemiz ayrı, onu sonra
ifade edeceğiz ama siyasi iradenin etkisi altında ortaya çıkacak olan Başkanlık
Kurulu, hangi dosyaya hangi dairenin bakacağını belirlemek gibi tabii hâkimlik
ilkesine aykırı bir durum söz konusudur. 
Diğer taraftan, bu daireler belli
olduktan sonra bu dairelerde hangi üyelerin görev yapacağına da, hangi
başkanların görev yapacağına da bu siyasi irade altında teşkil edecek olan
Başkanlık Kurulu karar verecektir ve böylece, siyasi iradenin nüfuzu altında
bir Danıştay ortaya çıkacaktır.
Danıştay ne iş yapar? İdarenin iş ve
işlemlerinin hukuka uygunluğunu denetler. Dolayısıyla bu demokratik sistemin
özüne aykırı, demokratik sistemde siyasi iradeyi, Hükûmeti, iktidarı kontrol
etmek, hukuka uygunluğunu denetlemek üzere kurulmuş olan Danıştay, maalesef,
siyasi iradenin etkisi altında karar verecek bir kuruluş hâline gelmektedir.
Bu, nereden kaynaklanmıştır, niçin böyle bir durum ortaya çıkmıştır? Paralelle
mücadele. İşin özü bu; eğri oturalım, doğru konuşalım. 
Değerli arkadaşlar, paralelle mücadele
yapacaksanız hukuk içerisinde yapın. Hukuka göre, suçların şahsiliği ve
kanuniliği ilkesine göre her kim ne suç işlemişse onun cezasını çekin veya onun
cezasıyla ilgili yasal yollara müracaat edin ama bunun yerine bir kitleyi esas
alarak o kitleye toptancı bir bakış açısıyla, hukukun tüm organlarını,
Yargıtayını, Danıştayını, HSYK’sını siyasallaştırarak mücadele vermek demek
değildir. Bunun adını “istiklal mücadelesi” koysanız da bu, istiklal mücadelesi
değildir; bu, doğrudan doğruya 17-25 Aralık operasyonlarında ortaya çıkarılmış
olan delilleri bertaraf etmek ve psikolojik bir algı yaratmak suretiyle bunları
sonuçsuz kılmaktır. 
17-25 Aralık operasyonlarında ortaya
çıkmış olan kasalarda, bavullarda, kutularda, elbise çantaları içerisindeki
milyon dolarlar, milyon eurolar bu şekilde ortadan kaldırılamaz. Bu şekilde
kaldırmaya kalkışmak da zaten demokratik değerlerle bağdaşmaz. Ancak, siz bunun
yanı sıra başka işleri de halletmek istiyorsunuz. 
Siz, iktidarınız boyunca, Anayasa’nın
138’inci maddesinde yer alan “Mahkeme kararları yasama, yürütme dâhil, herkesi
bağlar.” şeklindeki hükmünü askıya aldınız. Askıya alınmış bu hükümle
yetinmediniz, aynı zamanda, mahkemelerin vermiş olduğu, yolsuzluklarla ilgili
kararlarını ortadan kaldırmak için bu Mecliste kanun çıkardınız. Seydişehir
Alüminyum Müessesesinde bonus olarak verilmiş olan Oymapınar Barajı’yla ilgili
mahkeme kararını yok etmek için bu Meclisten kanun çıkardınız. Kuşadası
Limanında, Çeşme Limanında, SEKA ve TÜPRAŞ’ın yüzde 14 hissesinin
özelleştirilmesine ilişkin yolsuzluk belirleyen mahkeme kararlarının
uygulanmayacağına dair bu Meclisten kanun çıkardınız. Dolayısıyla, hukukun
itibarsızlaştırılmasının yanında Meclisin de itibarsızlaştırılmasına bir adım
attınız.
Değerli arkadaşlarım, gelin bundan
vazgeçin. Gelin bundan vazgeçin çünkü bu, anayasal ve evrensel değerleri
ortadan kaldıran bir kanun teklifidir. Yargının bağımsızlığı, yargının
tarafsızlığı, hâkim teminatı gibi insanlığın tarihi boyunca büyük mücadelelerle
elde etmiş olduğu o mübarek ve o mukaddes değerleri helak etmenin bir anlamı
yoktur. 
(Mikrofon otomatik cihaz tarafından
kapatıldı) 
FARUK BAL (Devamla) – Gün gelecek,
herkes hesap verecektir, hiç kimse baki değildir. Gelin, gök kubbede hoş bir
sedanız olsun. (MHP sıralarından alkışlar) 
BAŞKAN – Teşekkür ederim Sayın Bal. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Aynı mahiyetteki diğer önergeleri
okutuyorum: 
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 21 inci maddesinin teklif metninden çıkarılmasını arz ve teklif
ederiz. 
Pervin Buldan (Iğdır)
ve arkadaşları
Aynı mahiyetteki diğer önergenin imza
sahipleri: Gürkut Acar (Antalya) ve arkadaşları
BAŞKAN – Komisyon önergelere katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmamaktadır Sayın Başkanım. 
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkanım.
PERVİN BULDAN (Iğdır) – Gerekçe
Başkanım…
BAŞKAN – Gerekçeyi okutuyorum: 
Gerekçe:
Geçici madde ile düzenlenen ve işbu
tasarıda yer alan hükümlerin uygulanmasına dönük ve kaldırılmasını istediğimiz
bu düzenlemenin; bu tasarıda yer alan ve bu düzenlemenin işaret ettiği diğer
hükümlerine karşı olmamız nedeniyle tasarı metninden çıkarılmasını talep
etmekteyiz. 
BAŞKAN – Sayın Ahmet Toptaş,
Afyonkarahisar Milletvekili. 
Buyurun. (CHP sıralarından alkışlar) 
AHMET TOPTAŞ (Afyonkarahisar) – Sayın
Başkan, değerli milletvekilleri; yüce Meclisi saygılarımla selamlıyorum. Sayın
Başkan, 655 sıra sayılı Kanun Teklifi üzerinde Cumhuriyet Halk Partisi Grubu
adına söz almış bulunuyorum. 
Hâkimler ve Savcılar Kanunu’nda yapılan
değişikliklerdeki iyileştirmelere aynen katıldığımızı belirtmek istiyorum.
Gerçekten hâkimler ve savcıların görev yapmalarını kolaylaştıracak, ekonomik
koşullarını iyileştirecek iyileştirmelerin yapılmasına uzun süredir ihtiyaç
vardı. Ancak Hükûmet, bu ihtiyacı HSYK seçimlerinin öncesinde, arifesinde
gündeme getirerek sanki hâkim ve savcılara bir para teklifiyle seçimlerde
iradelerini sakata uğratma gibi bir girişimde bulundu. Bunu da doğru
bulmadığımı belirtmek isterim. 
Hâkimlik mesleği çok zor bir iştir
arkadaşlar. Hâkimlik birikim ister, kendisine güven ister, vicdan ister. Hele
Türkiye’de, hele AKP iktidarının iktidar olduğu bir dönemde hâkimlik yapmak çok
zordur. Yurttaş, güçsüz yurttaş gücünü yargıdan alır. Hâkim güçsüz yurttaşın
gücüdür, sığınacağı yerdir. Özellikle idareyle olan hukuksal davalarında,
hukuksal problemlerinde idareye karşı bütün gücü bağımsız yargıdır. Ancak
Cumhurbaşkanının kendi beğenmediği biçimde karar veren hâkimleri bile vatan
haini ilan edebildiği bir ülkede hâkimlik yapmanın ne kadar zor olduğunu
anlamak çok zor değildir. 
Şimdi hâkimler ve savcılarımızla ilgili
maaş düzenlemesinde “Yetmez ama evet.” diyebileceğimiz bir iyileştirme
yapıyorsunuz ama adliyede görev yapanlar sadece hâkimler ve savcılar değildir.
Burada zabıt kâtipleri, mübaşirler, yazı işleri müdürleri, icra memur ve
müdürleri, cezaevlerinde cezaevi müdürleri, infaz koruma memurları, cezaevi
öğretmenleri; bunların tümünün adliye personeli olduğunu düşünürseniz, bunların
daha çok zor koşullarda görev yaptığını düşünürseniz, sadece hâkimler ve
savcıların maaşlarında iyileştirmeye giderseniz diğerlerini mağdur etmiş
olursunuz, hâkimleri, savcıları da tatmin etmemiş olursunuz. Çünkü kendisiyle
birlikte çalışan insanların mağdur olduğu bir sistemi, mağdur edildiği bir
sistemi hâkim ve savcılar da içine sindirerek kabul etmezler, edemezler.
Değerli arkadaşlar, AKP, her dönemde
yaşadığımız gibi, toplumun ihtiyaçlarına göre yasa yapma değil, kendi
gereksinmelerine ihtiyaç duyduğu zaman yasa yapma tekniğini sürekli uygular
hâle gelmiştir. Bu yasa nereden çıkmıştır? Yani şimdi, Yargıtaydaki üye
sayısını 516’ya, neredeyse 2 katından fazlaya, Danıştaydaki üye sayısını da 2
katından fazlaya çıkararak ne yapmak istemektedir? 
Şimdi, bu teklifin gerekçesinde genel
geçer sözler tekrar edilmekle birlikte diyor ki: “Türkiye’nin muhtaç olduğu şey
Yargıtay ve Danıştayımızı içtihat mahkemesine döndürecek yapılanmayı
sağlamaktır.” Yani bu gerekçeyle Yargıtay üyelerinin sayısını önce 250’den
387’ye, sonra da 387’den 516’ya çıkarıyor; yine, Danıştay üyelerini de hemen
hemen 2 katına çıkarıyor.
Değerli arkadaşlar, elimde bir başka
tasarı var, Sayın Başbakanın, şimdiki Cumhurbaşkanı Sayın Erdoğan’ın 8/11/2007
tarihli bir tasarısı. Bu tasarının gerekçesinde de yine, hukukun üstünlüğü ve
içtihat birliğinin gerçekleştirilmesinde Yargıtayın içtihat mahkemesi olması
gerektiği gerekçesiyle, Yargıtay üye sayısının 250’den 150’ye indirilmesini,
daire sayısının da indirilmesini istiyor. Yani aynı gerekçeyle önce Yargıtayın
üye sayısını azaltmayı düşünüyorsunuz, daire sayısını azaltmayı düşünüyorsunuz,
yine aynı gerekçeyle bu kez Yargıtayın ve Danıştayın üye sayısını ve daire
sayısını 2’ye katlıyorsunuz. Bunu hangi akılla, hangi mantıkla, hangi vicdanla
izah edeceksiniz? Bunun bir izahı yoktur arkadaşlar. Bunun izahı AKP’nin kendi
taleplerine uygun bir yargı sistemi oluşturmasıdır; kendi yolsuzluklarını,
kendi haksızlıklarını, kendi kusurlarını kapatmak için kendisine biat eden
yargıçları bir tarafta toplayacak, onları karar mekanizmasının başına geçirecek
ve kendini kurtarmaya çalışacaktır.
(Mikrofon otomatik cihaz tarafından
kapatıldı)
AHMET TOPTAŞ (Devamla) - Şimdi, Sayın
Cumhurbaşkanı diyor ki: “Bir zalim sultanın emrindeki hangi yasayı uygularsanız
uygulayın yurttaş zulüm altındadır.” 
BAŞKAN – Süreniz bitti Sayın Toptaş.
AHMET TOPTAŞ (Devamla) - Sultan zalim
olursa hangi yasayı uygularsanız uygulayın zaten yurttaş zulüm altındadır, bu
zulümü de bu yurttaş kıracaktır.
Saygılarımı sunuyorum. (CHP ve MHP
sıralarından alkışlar)
BAŞKAN – Teşekkür ederim.
Önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
22’nci maddede üç adet önerge vardır,
okutacağım ilk iki önerge aynı mahiyettedir, okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 22 inci maddesinin teklif metninden çıkarılmasını arz ve teklif
ederiz.
 Pervin Buldan Sırrı
Süreyya Önder Sebahat Tuncel
 Iğdır İstanbul İstanbul
 Erol Dora Ertuğrul
Kürkcü Hasip Kaplan
 Mardin Mersin Şırnak
Aynı mahiyetteki diğer önergenin imza
sahipleri:
 Ali İhsan Köktürk Dilek
Akagün Yılmaz İsa Gök
 Zonguldak Uşak Mersin
 Gürkut Acar Turgut
Dibek Ömer Süha Aldan
 Antalya Kırklareli
 Muğla
 Ali Rıza Öztürk
 Mersin
BAŞKAN – Şimdi okutacağım önerge
Anayasa’ya aykırılık önergesidir, öncelikle işleme alacağım.
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 22. Maddesinin anayasaya aykırılık sebebiyle Teklif metninden
çıkarılmasını arz ve teklif ederiz.
Faruk Bal Yusuf
Halaçoğlu Kemalettin Yılmaz
 Konya  Kayseri 
Afyonkarahisar
 Mustafa
Kalaycı Alim Işık
 Konya Kütahya
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) - Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkanım.
BAŞKAN – Önerge üzerinde Konya
Milletvekili Sayın Faruk Bal konuşacak.
Buyurun. (MHP sıralarından alkışlar)
FARUK BAL (Konya) – Sayın Başkan,
değerli milletvekilleri; teklifin bu maddesiyle Yargıtay Kanunu’na geçiyoruz ve
Yargıtay Kanunu’nda 8 tane yeni daire kurulmasına ilişkin bir teklifle karşı
karşıyayız. 
Değerli arkadaşlarım, bu teklifin diğer
maddelerinde de gelecektir ki Yargıtay’ın üye sayısı, kurulan bu dairelerle
birlikte 517’ye çıkarılmaktadır. Bu bir dünya rekorudur, dünyada 517 üyeli bir
başka mahkeme bulunmamaktadır. Buna niçin ihtiyaç duyulmaktadır? Buna şu
gerekçeyle ihtiyaç duyulmaktadır: “Yargıtaydaki iş yükü fazlalığını
halledelim.” Bu, şimdiki Cumhurbaşkanı, geçmişin Sayın Başbakanının, 2007
tarihinde bu Meclise göndermiş olduğu bir kanun tasarısı ile Yargıtayın iş
yükünün istinaf mahkemelerinin kurulmasıyla azalacağına ve dolayısıyla Yargıtay
üyesinin fazla olduğuna, 250 üyenin 150’ye indirilmesine ilişkin bir teklif
vardı. 2007’den bu yana ne değişti? Değişen hiçbir şey yok. Sadece, istinaf
mahkemelerini kurmamakta direnen Adalet ve Kalkınma Partisi, ilerleyen süreçte
2010 yılında kendine göre bir hukuk reformu yaptı. Bu hukuk reformunu Anayasa
değişikliğiyle ilişkilendirdi ve referandumla kabul edildi. 
Elde edilmiş olan sonuçlar itibarıyla,
yollarda birlikte yürüdükleri, yağan yağmurla birlikte ıslandıkları
müttefikleriyle araları açıldı. Niçin açıldı? Bunu biz bilmiyoruz. Araları
açıldıktan sonra, 17-25 Aralık operasyonuyla, AKP’nin 4 bakanının,
çocuklarının, yakınlarının, bürokratlarının ve oradan da o dönemin Başbakanına
kadar ulaşan bir yolsuzluk soruşturmasıyla karşı karşıya kalındı. AKP’den
beklenen, eğer AK PARTİ’yse, eğer adalet varsa içinde, demokratik bir anlayış
içerisinde, bunu, “Yargı bağımsızdır, tarafsızdır” deyip bağımsızlık ve
tarafsızlık kapsamı içerisinde, iddia altında bulunulan kişilerin masumiyet
karinelerine de dikkat ederek, adil bir şekilde yargılanmalarına imkân
sağlamaktı ama öyle olmadı. Derhâl, “cemaat” diye tanımladığı gruba karşı bir
istiklal mücadelesine başladı. Ve işte bugün burada görüştüğümüz kanun, o
istiklal mücadelesinin mevzi hatlarından bir tanesidir. 
Danıştayı ele geçirdikten sonra
Yargıtayı da ele geçirebilmek için, 2007 yılında “250 üye fazladır.” diyen AKP,
bu defa Yargıtayın üye sayısını 517’ye çıkarmak suretiyle bir dünya rekoru
kırıyor. Kırılan bu dünya rekoruyla birlikte ne olacak? Yargıtayın şekli şemali
değişecek. Yargıtayda Birinci Başkanlık Kurulu diye bir kurul vardır. O kurulda
çoğunluğu AKP ele geçirecektir. AKP’nin siyasi görüntüsü altındaki o kurul,
Yargıtaydaki ceza ve hukuk dairelerine işlerin nasıl dağıtılacağına karar
verecek yani dosyalar daireler arasında gidecek gelecek. Zülfüyâre dokunanlar,
yandaş olduğu farz edilen çoğunluğun bulunduğu dairelere gidecek. Bu dairelerin
üyeleri değiştirilecek, tetkik hâkimleri değiştirilecek yani Türk milleti adına
karar vermesi beklenen Yargıtay, AKP’nin yüksek tepelerinden gelecek nidalara
göre güya adaleti tesis edecektir.
Değerli arkadaşlarım, bu, Anayasa'ya
aykırıdır; bu, insan haklarına aykırıdır; bu, evrensel demokrasi değerlerine
aykırıdır; bu, peygamber postunda oturduğuna inandığımız hâkimin teminatı
ilkesine aykırıdır; bu, Türkiye'yi tek parti, ondan da öte tek adam yönetimine
doğru giderken yargıyı buna göre şekillendirme kötü niyetinin bugün burada
tezahür eden şeklinden ibarettir. Aklıselimin hâkim olmasını diliyorum.
Aklıselim hâkim olsun ki gelecekte siz yargılanma ihtiyacı hissedeceksiniz;
güvenebildiğiniz, inanabildiğiniz ve huzurukalple “Bu ülkenin hâkimleri var.”
diyebileceğiniz bir yargı sisteminden mahrum olmayasınız. (MHP sıralarından
alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeleri okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 22 inci maddesinin teklif metninden çıkarılmasını arz ve teklif
ederiz. 
 Pervin Buldan (Iğdır) ve arkadaşlar
Aynı mahiyetteki diğer önergenin imza
sahipleri:
Ali İhsan Köktürk (Zonguldak) ve
arkadaşları.
BAŞKAN – Komisyon önergelere katılıyor
mu? 
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan. 
BAŞKAN – Hükûmet? 
ADALET BAKANI BEKİR BOZDAĞ (Yozgat) –
Katılmıyoruz Başkan. 
BAŞKAN – Önerge üzerinde Şırnak
Milletvekili Sayın Hasip Kaplan konuşacak. 
Buyurun. 
HASİP KAPLAN (Şırnak) – Sayın
milletvekilleri, ben bu önerge üzerinde konuşurken AK PARTİ’nin hukukçu
milletvekillerine sesleneceğim. 
Malum, bu dosyada avukatların kutsal
savunma hakkının sınırlandırılması değil; ortadan kaldırılması, görevini
yapmaması, dosya evrakını incelmemesi gibi bir hüküm var. Bu, uluslararası
sözleşmelere aykırı, AİHM kararlarına aykırı, Avrupa İnsan Hakları
Sözleşmesi’ne aykırı, Medeni Sözleşme’ye aykırı, Anayasa 90’a aykırı, 20 tane
Anayasa maddesine aykırı, aykırı da aykırı. 
Şimdi, buradan şunu hatırlatmak
istiyorum AK PARTİ’nin değerli hukukçu milletvekillerine, avukat
milletvekillerine: Bakın, şu cübbenize iyi bakın. Savunma ruhsatı aldığınız
zaman staj bittiğinde, şu cübbeyi alırsınız, ruhsatı almadan önce yemin
edersiniz. Size, avukatların o ruhsatı alırken ettiği yemini hatırlatacağım:
“Hukuka, ahlaka, mesleğin onuruna ve kurallarına uygun davranacağıma namusum ve
vicdanım üzerine ant içerim.” Tekrar edeyim isterseniz: “Hukuka, ahlaka,
mesleğin onuruna ve kurallarına uygun davranacağıma namusum ve vicdanım üzerine
ant içerim.”
İsterseniz
Mecliste olun, isterseniz özel yetkili mahkemede olun, isterseniz sokakta olun,
nerede olursanız olun, siz bir avukat, bir hukukçu, savunmayı temsil eden
birisi olarak, böyle bir yemini etmiş birisi olarak bunun gereğini yapmak
zorundasınız. Bunun gereğini yapmıyorsanız ve Meclise sizin önergelerinizle,
tekliflerinizle, imzalarınızla geliyorsa böyle bir kanun teklifi, bir meslekte,
avukatlık mesleğinde bundan daha zül bir durum dünyada olamaz arkadaşlar, açık
söylüyorum. 
Ve buradan yine
açık söylüyorum: Eğer bu madde geçerse, AK PARTİ’nin bütün hukukçu
milletvekillerinin listesini çıkaracağım ve barolarına şikâyet edeceğim.
Hayatımda hiçbir avukatı şikâyet etmedim otuz yıl boyunca ama avukatlık
görevini, kutsal görevini sınırlamak için ellerini kaldırırlarsa, o barolara,
onların hakkında gereğini yapsınlar diye, avukatlık görevini bunlar sınırladı,
kısıtladı diye isimlerinizi göndereceğim ve takipçisi olacağım İstanbul
Barosunda, Konya Barosunda, Çankırı Barosunda, İzmir Barosunda, hepsinde. 
HAKAN ÇAVUŞOĞLU
(Bursa) – Bursa da var, Bursa. 
HASİP KAPLAN
(Şırnak) – Hepsinde. 
Bakın, takip ettikten sonra yine
geleceğim, Mecliste, burada açıklayacağım. Ya, Allah’tan korkun. Yani nasıl bir
duygu, nasıl bir olay? Ya, Moliere’i bilirsiniz, “Bizim efendilerimiz olmadı
ama asla köleleri de olmadı hukukçuların, avukatların.” diyor. Etmeyin,
eylemeyin beyler!
Siyaset, mevki, makam, terfi, tayin,
ihale makamı değil ki; siyaset, vatana, millete hizmet için yapılır. Öncelikle
kendi hakkını savunacaksın. Eğer avukatsan, burada milletvekiliysen kendi hakkını
savunamıyorsan, avukatlık mesleğini savunamıyorsan, yaptığın yeminin gereğini
yapamıyorsan toplumun içine de baronun içine de çıkmamalısın. Çıktığın zaman
senin ismin duvarlara asılmalı “Bu avukatlar çıkardı bu kanunu.” diye. Bunun
hesabı sorulur. (CHP sıralarından alkışlar) 
Ben açık konuşuyorum; sizi reklam
edeceğim, afişleyeceğim; afiş afiş asacağım; afişlere asacağım, resimlerinizi
basacağım “İşte bu hukukçular bu yemini ettiler, Meclise bu kanunu getirdiler,
bunu yaptılar.” diye. Barolara diyeceğim ki: ”Ey barolar, ey Barolar Birliği,
bu avukatlar bunu yaptı.”
RECEP ÖZEL (Isparta) – Ne yapmış ya?
HASİP KAPLAN (Devamla) - Takdir
sizindir, vicdan sizin. Daha kaybetmemişsiniz, daha vakit var. Bakın, birkaç
önergeye kadar size anlatacağım. Vaktiniz var, iyi düşünün, kendi aranızda
düşünün. Ya, buradan kaybolun, kaçın ya da dikkat edin, sonucunu ben devam
ettireceğim.
(Mikrofon otomatik cihaz tarafından
kapatıldı) 
HASİP KAPLAN (Devamla) - Saygılar
şimdilik. (HDP sıralarından alkışlar)
MAHMUT TANAL (İstanbul) – Ben de destek
vereceğim Hasip Bey’e.
LEVENT GÖK (Ankara) – Biz de
destekliyoruz, ona göre.
BAŞKAN – Önergeler üzerindeki diğer
konuşmacı Muğla Milletvekili Sayın Ömer Süha Aldan.
Buyurun.
ÖMER SÜHA ALDAN (Muğla) – Teşekkür
ederim. 
Sayın Başkan, değerli milletvekilleri;
bu teklifin 22 ve 28’inci maddeleri Yargıtayda yapılan düzenlemeye ilişkindir.
Yargıtay Başkanının birkaç gün önce açıklaması vardı. Aslında biz de
şaşırıyoruz acaba biz de yapboz konuşması yapar mıyız diye. Çünkü, Hükûmet
tarafından 12 Mayıs 2014 günü Meclise gönderilen yasa tasarısı 6545 sayılı
yasayla yasalaştı. Orada aynen şöyle bir hüküm vardı: Biz Yargıtaydaki “ceza ve
hukuk mahkemeleri” kavramını kaldırıyoruz. Bunun kanuni düzenlemesini
yapmayacağız, süreç içerisinde Yargıtay kendi içinde görev dağılımını
yapacaktı, amaç buydu. “Başkanlık Kurulunu da değiştiriyoruz” dediler. Birinci
operasyon ne yazık ki mağlubiyetle sonuçlandı. Şimdi, bu ikinci operasyon
aşaması. Yargıtaya toplamda 129 yeni üye seçilecek ve 23 ceza, 23 hukuk dairesi
oluşturulacak yani Haziran 2014’ün tam tersi bir tablo. Gerçekten muhalefet
milletvekili olarak biz de şaşırıyoruz acaba bir önceki konuşmamızda ne dedik
diye yani iktidar gibi biz de yapboz pozisyonuna düşmek istemiyoruz. Gerçekten,
o zaman da söyledik, ceza ve hukuk alanında ihtisaslaşmak çok önemli bir
şeydir, önemli bir kavramdır. Sırf orada bir operasyon yapacağız diye ceza ve
hukuk dairelerini toptan kaldırmak, onları yeniden dizayn etmek doğru bir
yaklaşım olamaz. Senelerdir, ceza üzerinde uzmanlaşmış insanları hukuk
dairesine göndererek Yargıtayın yapısını bozacaksınız dedik. Ama burada, evet,
bu bir operasyondur, Yargıtayın üye sayısı 516’ya çıkacaktır. Ama asıl mesele
şudur değerli arkadaşlar: Eğer bir yeri işgal amacındaysanız, bütün hedefiniz
orayı işgal etmeye odaklanmışsa o işgal ettiğiniz yerin kültürünü
anlayamazsınız, sorun buradadır. Yargının kendi içinde bir kültürü vardır,
yargının kendi içinde gelenekleri vardır. Ama bütün anlayış, o burcu, kale
burcunu, hedef burcu ele geçirmeye dönük olunca, o kültürü atladınız. Bugün
yaşadığımız sorun budur. Yargının çivisi bu nedenle çıkmıştır ve süreç
içerisinde daha da vahim sonuçlarla karşılaşacağız. Bu, bence çok çok üzerinde
durulması gereken bir tablodur. Şunu unutmayalım ki: Şimdi, yeni yapılanan
Yargıtayın ceza daireleri, hukuk daireleri birtakım kararlar vereceklerdir, bu
kararlar toplumsal kesimde değişik insanların tepkisine neden olabilecektir,
süreç içerisinde değişim devam edecektir. Ve öyle bir tablo var ki, sırf
Yargıtayda istenen amaç gerçekleşsin diye 516 üye, 46 daire var. Bu, şu demek:
Her daireye en az 11 üye düşecek demektir. Bunun toplam işle, iş yoğunluğuyla
hiçbir alakası yoktur. Bir yandan istinaf mahkemelerini kuracağız, bunun için
süre kayıtlaması yaptık, istinaf mahkemesi hemen hayata geçecek derken, sadece
dört ay, beş ay sonra Yargıtayın üye sayısını 516’ya çıkarmak Yargıtayı içtihat
mahkemesi yapma anlayışıyla ne kadar örtüşüyor ki? Burada şunu son olarak
söylemek istiyorum: Yargıyla oynamayın, yargıyla oynamayın, yargıyla oynamayın.
Bu çok önemli bir sözdür. O yargı… 2011 seçiminde, malum koalisyonun tatlı
zamanında söylemiştim, kendi Frankenstein’ınızı yaratıyoruz demiştim, şimdi o
Frankenstein’ı öldürmeye çalışıyorsunuz, ölmez.
Hepinize saygılar sunarım. (CHP sıralarından
alkışlar) 
BAŞKAN – Teşekkür ederim.
Önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
23’üncü maddede dört adet önerge
vardır, okutuyorum:
Türkiye Büyük Millet Meclisi Başkanlığına
Görüşülmekte
olan 655 sıra sayılı Kanun Teklifinin Çerçeve 23 üncü maddesinin aşağıdaki
şekilde değiştirilmesini arz ve teklif ederiz.
 Ahmet Aydın Mehmet
Doğan Kubat Oya Eronat
 Adıyaman İstanbul Diyarbakır
 Harun Karaca Tülay
Kaynarca
 İstanbul İstanbul
"MADDE 23-
2797 sayılı Kanunun 14 üncü maddesinin birinci fıkrasının birinci cümlesi
yürürlükten kaldırılmış; aynı fıkrada yer alan "hukuk veya ceza dairesi
olarak belirlenmesi ile" ibaresi madde metninden çıkarılmıştır."
BAŞKAN – Sayın
milletvekilleri, şimdi okutacağım önergeler aynı mahiyettedir, okutuyorum:
Türkiye Büyük Millet Meclisi Başkanlığına
Görüşülmekte
olan 655 sıra sayılı kanun teklifinin 23 üncü maddesinin teklif metninden
çıkarılmasını arz ve teklif ederiz.
 Pervin Buldan Sebahat
Tuncel Ertuğrul Kürkcü
 Iğdır İstanbul Mersin
 Sırrı Süreyya Önder Hasip
Kaplan Erol Dora
 İstanbul  Şırnak Mardin
Aynı mahiyetteki
diğer önergenin imza sahipleri: 
 Ali İhsan Köktürk Turgut
Dibek Ömer Süha Aldan
 Zonguldak Kırklareli Muğla
 Dilek Akagün Yılmaz Gürkut
Acar İsa Gök
 Uşak Antalya Mersin
 Ayşe Nedret Akova
 Balıkesir
BAŞKAN – Şimdi
okutacağım önerge Anayasa’ya aykırılık önergesidir, öncelikle işleme alacağım.
Türkiye Büyük Millet Meclisi Başkanlığına
Görüşülmekte
olan 655 sıra sayılı Kanun Teklifinin 23. Maddesinin anayasaya aykırılık
sebebiyle Teklif metninden çıkarılmasını arz ve teklif ederiz.
 Faruk Bal Yusuf
Halaçoğlu Kemalettin Yılmaz
 Konya Kayseri Afyonkarahisar
 Mustafa Kalaycı Alim
Işık
 Konya Kütahya
BAŞKAN –
Komisyon önergeye katılıyor mu?
ADALET KOMİSYONU
BAŞKANI AHMET İYİMAYA (Ankara) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkan.
BAŞKAN – Önerge
üzerine Kütahya Milletvekili Sayın Alim Işık konuşacak.
Buyurun. (MHP
sıralarından alkışlar)
ALİM IŞIK (Kütahya) – Sayın Başkan,
değerli milletvekilleri; görüşülmekte olan 655 sıra sayılı torba kanun
teklifinin 23’üncü maddesinin teklif metninden çıkarılması amacıyla vermiş
olduğumuz önerge hakkında söz aldım. Bu vesileyle Yüce Meclisi saygıyla
selamlıyorum. 
Önergemizin gerekçesi, bu düzenlemenin
yani yeni getirilen düzenlemenin Anayasa’ya aykırılık teşkil etmesidir çünkü
daha önceki hâliyle, ilgili kanunun yürürlükte olan maddesiyle Yargıtaydaki
dairelerin hukuk veya ceza dairesi olarak Yargıtay Büyük Genel Kurulu
tarafından belirlenmesi öngörülüyordu ancak bu şimdi yürürlükten kaldırılmak
isteniyor. Bunun yerine, iktidar partisinin etkisi altında, alınacak her türlü
karara “evet” diyecek bir düzenleme öngörülmektedir. Bu düzenlemeyle dairelerin
üyeleri yeniden belirlenecek, yine dairelerde çalışacak tetkik hâkimleri,
yeniden, yeni düzenlemeyle istenildiği gibi belirlenebilecektir. 
Bu şekliyle, daha önceki birçok maddede
de gördüğümüz gibi, eğer söz konusu teklif yasalaşırsa görünen o ki Türkiye
artık anayasal hukuk devleti özelliğini yitirmeye devam edecek ve uygulamada
birçok sorunla karşı karşıya kalınması kaçınılmaz olacaktır. 
Biraz önce de değerli konuşmacılar
ifade ettiler, Yargıtayda yapılan bu yeni düzenlemeyle elde edilen üye
sayısıyla Türkiye sayenizde, sağ olun, bir dünya rekoru kırıyor çünkü dünya
liderinin yönettiği bir ülkede tabii ki mevzuatta da dünya rekorunun kırılması
elbette ki sizin açınızdan çok önemli. 
Dünya lideri, 2012 yılında Suriye
tarafından düşürülen uçağın ve burada şehit olan pilotların bugün hâlâ niye
düşürüldüğünü, neden öldürüldüğünü… Acaba kasıtlı olarak o pilotların ölmesi
konusunda bazı sistemlerin denenmesi için bu uçağın oraya birileri tarafından
mı gönderildiği iddialarını dünya liderimiz maalesef bugüne kadar açıklayamadı.
Buradan, bu düzenlemelerden çıkacak birçok sorunu da açıklamakta sizler güçlük
çekeceksiniz
Değerli
milletvekilleri, bu teklif ilgili birçok kamu kurum ve kuruluşunun, dairenin
görüşü alınmadan sadece birkaç milletvekilinin eline tutuşturulmuş, imza
attırılmış, buraya getirilmiş bir Hükûmet tasarısıdır. Dolayısıyla, ilgili
barolar “Bu konuda görüş beyan etmedik.” diyorlar. 
RECEP ÖZEL
(Isparta) – Ettiler ya. Etti, geldi. 
ALİM IŞIK
(Devamla) – Baroların yazıları var bakınız. Elimde Kocaeli Barosunun basın
duyurusu ve sizlere de gönderdiği yazılar var. Başka baroların da var.
RECEP ÖZEL
(Isparta) – Geldi ya.
ALİM IŞIK
(Devamla) – Yargıtay Başkanı açıklama yaptı, Yargıtayda düzenleme yapıyorsunuz,
Başkanın haberi yok.
RECEP ÖZEL
(Isparta) – Nasıl haberi yok ya?
HİLMİ BİLGİN
(Sivas) – Başkanın kurumundan haberi yok.
ALİM IŞIK
(Devamla) – Danıştay bu işten habersiz veya Başkanın haberi yok. 
RECEP ÖZEL
(Isparta) – Adalet Komisyonu üyelerine sorsana. Sor, onlara sor ya da Sayın
Bakanıma sor.
ALİM IŞIK
(Devamla) – Değerli milletvekilleri, yapılanları kabul etmek mümkün değildir,
yaptığınız bu tür düzenlemelerin hiçbirisi Adalet ve Kalkınma Partisi
hükûmetlerinin yapmış olduğu usulsüzlüklerin ve yolsuzlukların üzerinin
örtülmesine yetmeyecektir. Ne yaparsanız yapınız kaçak saraylardan da
yargılanacaksınız, rüşvet ve yolsuzluk operasyonlarında adı geçen kim varsa o
milyon dolarlardan, milyon avrolardan dolayı mutlaka yargılanacaklar. Ne kadar
basına haber yapma kısıtlaması getirirseniz getirin, hangi savcıya hangi kararı
aldırırsanız aldırın ama bir gün bu yargı mutlaka çalışacak ve bunu yapanlardan
mutlaka hesabı sorulacaktır. Milletin malına el uzatan kim olursa olsun… Bu Mecliste
olduğunu iddia etmiyorum ama birileri bu Mecliste çalışan bazılarını aracı
ederek bu milletin malına el koyuyorsa lütfen siz buna aracı olmayın. Gelin bu
hukuksuz düzenlemeleri buradan çıkartmayalım diyorum. 
Önergemize desteğinizi
bekliyor, saygılar sunuyorum. (MHP ve CHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Aynı mahiyetteki önergeleri okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 23 üncü maddesinin teklif metninden çıkarılmasını arz ve teklif
ederiz.
Pervin Buldan (Iğdır) ve arkadaşları
Aynı mahiyetteki diğer önergenin imza
sahipleri:
 Ali İhsan Köktürk (Zonguldak) ve arkadaşları
BAŞKAN – Komisyon önergelere katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
BAŞKAN – Önergelerin bir tanesinin
üzerinde Sayın Erol Dora konuşacak, Mardin Milletvekili, buyurun. 
EROL DORA (Mardin) – Sayın Başkan,
değerli milletvekilleri; 655 sıra sayılı Hakimler ve Savcılar Yüksek Kurulu
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Teklifi’nin 23’üncü maddesi üzerinde Halkların Demokratik Partisi
Grubu adına söz almış bulunmaktayım. Genel Kurulu saygıyla selamlıyorum.
Teklifin 23’üncü maddesi de -kanun
teklifinin genelinde gözlemlenen- Hükûmetin bir adım ileri iki adım geri
politikasına bir başka örnek oluşturmaktadır. Önceki maddelerde dikkat çekilen
prosedüre uygun olarak, 17-25 Aralık yolsuzluk ve rüşvet operasyonları
sonrasında kamuoyuna da yansıyan telefon görüşmelerine ilişkin Şubat 2014
tarihinde 6526 sayılı Yasa’yla ileri bir adım olarak iletişimin tespiti ağır
ceza mahkemelerinin yetkisine bırakılmış ve daha önemlisi bu kararların oy
birliğiyle alınabilmesi öngörülmüştü. Yeni düzenlemeyle iletişimin tespiti
kararları ağır ceza mahkemeleri yerine sulh ceza hâkimlikleri veya yargılamayı
yapan mahkemelerce verilmek istenmektedir.
Değerli milletvekilleri, bu madde kapsamındaki diğer bir
geri adım, maddeye eklenen bir fıkrayla, devletin güvenliğine dair suçlar ve
anayasal düzene ve bu düzenin işleyişine dair suçların eklenmesiyle pratikte
iktidarla aynı siyasal düşüncede olmayan ve hükûmete muhalif olan herkesin
dinlenmesinin kanuni ve doğal hâle getirilmesidir. Bu bağlamda kamuoyunda ve
basında, yetkileri nedeniyle adı “süper mahkeme”ye çıkan sulh ceza
mahkemelerinin örgütlü suçların soruşturulması aşamasında dinleme ve teknik
takip bakımından Türkiye geneline yönelik kararlar verebileceğini hatırda
tutmakta yarar var. Cumhuriyet tarihi boyunca farklı kimliklere, resmî düşünce
dışı düşünce sahiplerine karşı baskı, ezme ve sindirme aygıtı olarak sistemin
yargı ayağındaki tarihî misyonlarını yerine getiren askerî mahkeme, devlet
güvenlik mahkemeleri, özel yetkili mahkeme geleneğinin yeni adresi anlaşılan
odur ki artık sulh ceza mahkemeleri olacaktır.
Sayın Başkan, değerli milletvekilleri;
teklifle Ceza Muhakemesi Kanunu madde 135/6’da yer verilen iletişimin tespiti
düzenlemesinde herhangi bir şüphe derecesine yer verilmemiş olması yerinde
değildir. Buna göre, artık şüpheli ve sanığın telekomünikasyon yoluyla yaptığı
iletişimin tespit edilebilmesi soruşturma evresinde hâkim, kovuşturma evresinde
ise mahkemenin kararıyla mümkün olacaktır. Fakat, hâkim veya mahkeme bu tedbire
hükmedilmesine karar verirken hangi unsurlar üzerinden ve hangi ölçüt üzerinden
hareket edecektir? Unutulmamalıdır ki iletişimin tespiti -pek tabii- iletişimin
dinlenmesi ve kayda alınması tedbirine oranla daha hafif bir müdahale niteliği
taşısa da bu tedbir de özel hayatın gizliliğine ve haberleşme özgürlüğüne
müdahale niteliği taşımaktadır. 
Değerli milletvekilleri, mademki
Anayasa tarafından korunmakta olan temel hak ve özgürlüklerin sınırlanması söz
konusu olmaktadır, o hâlde, bu tedbirle iletişimin içeriği öğrenilmiyor olsa
dahi bu tedbirin sınırladığı temel hak ve özgürlüklerin Anayasa uyarınca ölçülü
bir şekilde kısıtlanması gerekmektedir. Bu nedenle de CMK madde 135/6
düzenlemesi olarak öngörülmekte olan hükme hangi şüphe derecesinin varlığı
hâlinde iletişimin tespit edilmesine karar verilebileceği açıkça eklenmelidir.
Aksi takdirde CMK madde 135/6 düzenlemesinin keyfî kararlara yol açma tehlikesi
barındırmasından ötürü Anayasa’ya aykırı bir şekilde özel hayatın gizliliğine
ve haberleşme özgürlüğüne müdahale niteliği taşıdığı açıktır. 
Bu düşüncelerle tekrar Genel Kurulu
saygıyla selamlıyorum. (HDP sıralarından alkışlar)
BAŞKAN – Teşekkür ederim.
Diğer konuşmacı, Balıkesir Milletvekili
Sayın Ayşe Nedret Akova.
Buyurun. (CHP sıralarından alkışlar)
AYŞE NEDRET AKOVA (Balıkesir) – Sayın
Başkan, değerli milletvekilleri; hepinizi sevgi ve saygıyla selamlıyorum.
Kanun teklifinin 23’üncü maddesi
üzerinde konuşma yapmak üzere söz almış bulunuyorum.
Ben mesleğe başladığımda HSYK’da
bulunan bakan ve müsteşardan dolayı yasa değişikliği olacağını, evrensel hukuk
kuralları, “yargının bağımsızlığı”, “hukukun üstünlüğü” kuralları gereğince
şartların daha iyileşeceğini beklerken gelinen noktada, “Bundan daha kötüsü
olmaz.” diye umduğumuz noktada hep daha da kötüsünü görüyoruz.
“Yeni yargı paketi” diye getirilen bu
kanun teklifi demokrasinin geldiği en kötü noktadır. Özgürlüklerimizi daraltan
teklifin “insan hakları”, “demokrasi”, “hukuk devleti” ilkelerine aykırı
olmasının ötesinde hazırlanma amacından dolayı ahlaki de olmadığı kanaatindeyim.
Teklifle toplantı ve ifade özgürlüğü,
siyasal çalışma ve örgütlenme özgürlüğü baskı altına alınmak istenmektedir.
Mesken ve iş yerlerinde arama yapmanın, şüphelilerin tutuklanmasının,
dinlenmesinin ve mallarına el konmasının kolaylaştırılması, savunmanın
etkisizleştirilmesi ve zorlaştırılması “hukuk devleti” ilkeleriyle hiçbir
şekilde bağdaştırılmaz.
Hiçbir demokratik hukuk devletinde yedi
ay arayla birbirinin tam zıttı iki yargı paketi hazırlanmaz. Yedi ay evvelki
hangi gerekçe bugün değişti ki bir başka gerekçeyle yeni bir yasa
değişikliğiyle karşı karşıya kalıyoruz?
Hukuk devletinde kanunların genel,
objektif ve istikrarlı olması gerekir. “Hukuki istikrar”, “hukuki güvenirlik”,
“hukuki öngörülebilirlik” şeklinde anayasal ve evrensel prensipler vardır ancak
ülkemizde yedi ay önce çıkartılan kanunun tam tersi, kişiye özel kanun
çıkartılmak istenmekte, bizim hukuk devleti olmadığımız da bu nedenle artık
ortaya çıkmış bulunmaktadır.
“Hukukun üstünlüğü”, “kuvvetler
ayrılığı”, “yargı bağımsızlığı” gibi ilkeler hep iktidarlar hukuka uygun
davransınlar diye yüzyıllar içinde oturmuş kavramlardır. Bizde bu kavramların
içi tamamen boşaltılmıştır. Son yargı paketlerinin hepsi de HSYK’ya, yargıya,
Yargıtaya, Danıştaya müdahale etme amaçlı, yürütmeyle uyumlu yargı yaratma
amacını hedefleyen, açılmış ya da açılacak soruşturmalar hakkında iktidar ne
düşünüyorsa ona göre hazırlanan paketlerdir. Bütün yargının evrensel hukukun
yargısı olması gerekirken iktidarın yargısı olması için en demokratik olmayan
yöntemlere başvurulmakta ve yasa değişiklikleri önümüze getirilmektedir.
Savunma hakkının kısıtlanması, şüpheli veya sanığın bütün mal varlığına el
konulması, somut delil yerine şüphenin yeterli olması, sulh ceza hâkimlerine
süper yetkilerin verilmesi, temel hak ve özgürlüklerin tamamen kısıtlanması
Orta Çağ’a geri dönmektir. 
Sözde demokrasiyle yönetilen ülkemizde
yasama, yürütme ve yargının tek bir elde toplanmasını kabul etmek mümkün
değildir. Erkler ayrılığı, vatandaşı iktidar karşısında koruyan ve kollayan en
önemli araçtır. Sevgili arkadaşlarım daha evvel de söylediler “Bu yargı bir gün
herkese lazım olabilir.” diye. Onun için, yargıda değişiklik yaparken bir gün
hepimize lazım olabileceğini düşünerek o evrensel kuralların, hukuk
kurallarının korunması amacımız olmalıdır. Buna göre hareket etme
mecburiyetimiz vardır. Bu kadar yetkinin verildiği bir makamın ileride kimlerin
elinde, kimleri koruyup yine vatandaşı mağdur edeceğini de hiç düşünmeden
değişiklikler yapıyoruz.
Demokrasi, tarafsız ve evrensel hukuk
değerleriyle yönetilen bir hukuk devletinden bir gecede kanunlar çıkarılarak
orman kanunuyla yönetilen bir hukuk devletine eğrilmemizi kabul etmiyoruz. Bu
yanlışlıktan başta dönülmesinin daha doğru olduğunu düşünüyoruz. Yanlışta
diretmeniz bir gün yine başınıza iş açacaktır. Kuvvetler ayrımını ortadan
kaldıran, cumhuriyetimizin geleceğini tehdit eden bu gidişatı durdurmak için
adalete ve hukukun üstünlüğüne saygılı olmaya ve yargının bağımsızlığını yok
edecek uygulamalardan da hepinizi vazgeçmeye çağırıyoruz. 
Yargıtay ve Danıştayın teşkilat
yapısında sık sık yapılmak istenen değişikliklerle hukukun egemenliğini kurmayı
değil, hukuka egemen olmayı sağlamak gibi ahlaki olmayan bir amaca ulaşılmak
istenmektedir. AKP’nin dün dediği ve istediği ile bugün dediği ve istediği
devamlı çelişmektedir. Dünyanın demokratik hukuk devletlerinin egemen olduğu
hiçbir yerde siyasi irade yargı üzerinde böylesi keyfî hareketler
yapmamaktadır, bir gün karar alıp ertesi günü bozmamaktadır diyorum.
Hepinizi sevgi ve saygıyla selamlıyorum.
Teşekkür ediyorum. (CHP sıralarından
alkışlar)
BAŞKAN – Teşekkür ederim.
Önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 655 sıra sayılı Kanun Teklifinin Çerçeve 23 üncü maddesinin aşağıdaki
şekilde değiştirilmesini arz ve teklif ederiz.
Mehmet Doğan Kubat (İstanbul) ve
arkadaşları
"MADDE 23-
2797 sayılı Kanunun 14 üncü maddesinin birinci fıkrasının birinci cümlesi yürürlükten
kaldırılmış; aynı fıkrada yer alan "hukuk veya ceza dairesi olarak
belirlenmesi ile" ibaresi madde metninden çıkarılmıştır."
BAŞKAN –
Komisyon önergeye katılıyor mu?
ADALET KOMİSYONU
BAŞKANI AHMET İYİMAYA (Ankara) – Genel Kurulun takdirindedir efendim.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılıyoruz Sayın Başkanım.
MİHRİMAH BELMA
SATIR (İstanbul) – Gerekçe…
BAŞKAN –
Gerekçeyi okutuyorum:
Gerekçe:
Önergeyle,
Yargıtaydaki hukuk ve ceza daire sayılarının kanunla belirlenmesinin zorunlu
sonucu olarak Yargıtay Büyük Genel Kurulunun bu konudaki yetkisini ifade eden
“hukuk veya ceza dairesi olarak belirlenmesi ile” ibaresi madde metninden
çıkarılmaktadır.
BAŞKAN –
Önergeyi kabul edenler… Kabul etmeyenler… Önerge kabul edilmiştir.
Kabul edilen
önerge doğrultusunda maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
24’üncü maddede
üç adet önerge vardır. 
Şimdi okutacağım
önergeler aynı mahiyettedir.
Okutuyorum:
Türkiye Büyük Millet Meclisi
Başkanlığına
Görüşülmekte
olan 655 sıra sayılı kanun teklifinin 24 üncü maddesinin teklif metninden
çıkarılmasını arz ve teklif ederiz.
 Pervin Buldan Sebahat
Tuncel Ertuğrul Kürkcü
 Iğdır İstanbul Mersin
 Sırrı Süreyya Önder Erol
Dora Hasip Kaplan
 İstanbul Mardin Şırnak
 
Aynı mahiyetteki diğer önergenin imza sahipleri:
 Ali İhsan Köktürk Turgut
Dibek Ömer Süha Aldan
 Zonguldak Kırklareli Muğla
 Dilek Akagün Yılmaz İsa
Gök Mahmut Tanal
 Uşak Mersin İstanbul
 Gürkut Acar
 Antalya
BAŞKAN – Şimdi okutacağım önerge Anayasa’ya aykırılık
önergesidir.
Türkiye Büyük Millet Meclisi
Başkanlığına
Görüşülmekte olan 655 sıra sayılı Kanun Teklifinin 24.
Maddesinin anayasaya aykırılık sebebiyle Teklif metninden çıkarılmasını arz ye
teklif ederiz.
 Faruk Bal Yusuf
Halaçoğlu Kemalettin Yılmaz
 Konya Kayseri Afyonkarahisar
 Mustafa Kalaycı Alim
Işık
 Konya Kütahya
BAŞKAN – Komisyon önergeye katılıyor mu?
ADALET KOMİSYONU BAŞKANI AHMET İYİMAYA (Ankara) -
Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) – Katılmıyoruz Sayın
Başkan.
BAŞKAN – Önerge üzerinde Konya Milletvekili Sayın Faruk Bal
konuşacak.
Buyurun.
FARUK BAL (Konya) – Sayın Başkan, değerli milletvekilleri;
bu kanun teklifinin özü, yargının içindeki denge ve denetim araçlarını da
dağıtmak, tarumar etmekle ilgili. İşte, bu maddeyle, cumhuriyet savcısının
mahiyetinde çalışan, Yargıtay başsavcısının mahiyetinde çalışan savcıların dış
etkilere karşı korunabilmesi için, Hükûmetin siyasi yetkisine, HSYK’nın siyasi
tasarruflarına karşı korunabilmesi için Yargıtay savcısının, başsavcısının
görüş bildirme hakkı elinden alınıyor. Şimdi, bu vesileyle, ne kadar ciddi bir
durumla karşı karşıya kaldığımızı bir örnekle anlatmak istiyorum.
Sayın Hakkı Köylü umarım buradadır. Sayın Hakkı Köylü
Erzurum eski Başsavcısıydı. 1997 yılında, PKK, cezaevlerine musallat olmuş,
devlet gücü oralara giremiyordu. Orada hakikaten büyük bir kahramanlık gösterdi
ve devletin nizamını, intizamını cezaevlerinde tesis edebilmek için büyük bir
çaba gösterdi ve bunda başarılı oldu. Böyle başarılı bir savcının şimdi yaptığı
işe bakacağız ve o hâle cumhuriyet savcılarının düşmemesi için bu maddenin
Anayasa’ya aykırı olduğunu birlikte anlayacağız.
Mecliste kurulan 17-25 Aralık operasyonlarıyla ilgili olmak
üzere, burada kura çekilmeden iki gün önce Hakkı Köylü Bey’in Komisyon Başkanı
seçileceğini -basında- kuliste gazeteciler söyledi. Ne tesadüftür ki ilk
çekilen kurada Hakkı Bey Komisyon üyesi oldu ve ilk toplantıda da Başkanlığa
seçildi. Buraya kadar bir sorun yok. Sorun şurada: Toplantı yapmadan, gelen
17-25 Aralık yolsuzluk operasyonlarıyla ilgili dosyaları aynı gün mahallindeki
savcılığa geri gönderdi. Gerekçe, bu dosyaların dizi pusulalarına eklenerek
geri gönderilmesi. Sonradan anlaşıldı ki dizi pusulası dosyanın içerisinde var
ama giden dosyalar her ne hikmettense uranyum gibi yarılanarak geldi. Yani, 34
tane dosya gitti oraya, klasör gitti, gelen dosya -yanlış hatırlamıyorsam- 11
klasör olarak geldi. Bununla da yetinilerek hadi ne var, ne yok.. Yani “İnkâr
edilecek bir şey yok, bütün herkes, millet gördü. İşte, bavullarda saatler,
milyon dolarlar, eurolar hepsi görüldü, bunun saklanacak, gizlenecek bir tarafı
yok.” derken, Sayın Başkan bu hafta içerisinde garip bir işe daha imza attı ve
Soruşturma Komisyonunun üyelerinin haberi olmaksızın Komisyon Başkanı sıfatıyla
bir mahkemeye müracaat etmiş sulh ceza hâkimliğine; DGM’lerden, özel yetkili
mahkemelerden sonra AKP’nin hak ve menfaatlerinin muhafaza ve müdafaa
edilebilmesi için tesis edilen sulh ceza mahkemesine müracaat etmiş ve o sulh ceza
mahkemesi de garip bir karar veriyor. Verdiği kararla Meclis Soruşturma
Komisyonunda görülen iş ve işlemlerle ilgili yayın yasağı koyuyor, gizlilik
kararı veriyor. 
Değerli
arkadaşlarım, her şeyden önce el insaf! Bu milletin yapılan yolsuzluktan haber
alma hakkı vardır, bu evrensel bir hak. İki: Basın hürdür ve hür olan basına
yapılan bu uygulama sansürdür, sansür kabul edilemez bir insanlık değeridir.
Dolayısıyla, bu değerlerin tali derecedeki masumiyet ilkesiyle terazilenmek,
ölçülmek suretiyle hukukun karşısında kuyumcu terazisiyle tartılması gerekirken
pancar kantarıyla tartılmış bir karar ortaya çıktı. 
Değerli arkadaşlarım, bu karar aynı
zamanda Türkiye Büyük Millet Meclisinin iradesine ipotek koyma kararıdır, bu
karar aynı zamanda yargının aktivizmi neticesinde Türkiye Büyük Millet
Meclisinin Komisyonunda görüşülen bir soruşturmaya yargının müdahalesidir. Eğer
yargı bu kararı verecek idiyse niçin bu Komisyona ihtiyaç duyuldu? İşte, böyle
hâllerin... Hakkı Köylü, aslında başlı başına kalsa bunlara itibar edecek bir
insan değil ama öyle bir baskı altında, öyle bir nüfuz altında ki böyle yalan
yanlış işlere imza atmak zorunda kalıyor. 
Görüştüğümüz madde de savcıları böyle
baskılardan, nüfuzlardan kurtarma maddesidir. Onları teminat olarak cumhuriyet
başsavcısının görüşünün alınması gibi bir yasal hükümden mahkûm etmek...
(Mikrofon otomatik cihaz tarafından
kapatıldı) 
BAŞKAN – Teşekkür ederim Sayın Bal. 
FARUK BAL (Devamla) - Gelecekte bu
kabil uygulamaların bütün cumhuriyet savcılarının başına geleceğini hepimiz
bilmekteyiz. Dolayısıyla bu yanlıştan vazgeçmemiz için bu önerge çok önemli bir
fırsattır. (MHP sıralarından alkışlar) 
BAŞKAN - Önergeyi oylarınıza sunuyorum:
Kabul edenler.. Kabul etmeyenler... Önerge kabul edilmemiştir. 
Aynı mahiyetteki önergeleri okutuyorum:

Türkiye Büyük
Millet Meclisi Başkanlığına
Görüşülmekte
olan 655 sıra sayılı kanun teklifinin 24 üncü maddesinin tasarı metninden
çıkarılmasını arz ve teklif ederiz. 
Pervin Buldan
(Iğdır) ve arkadaşları
Aynı mahiyetteki
diğer önergenin imza sahipleri:
Ali İhsan
Köktürk (Zonguldak) ve arkadaşları
BAŞKAN - Komisyon
önergelere katılıyor mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan. 
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
BAŞKAN – Önergeler üzerinde Şırnak
Milletvekili Sayın Hasip Kaplan konuşacak.
Buyurun. 
HASİP KAPLAN (Şırnak) – Evet, değerli
arkadaşlar, bugün ilginç bir şey oldu, böyle televizyonu zapladım, birdenbire
Cumhurbaşkanı çıktı canlı yayında ama ilk duyduğum söz, bağırıyor, 4. Esnaf ve
Sanatkârlar Şûrası’nda “Adaleti arıyorum, adaleti!” diye bağırıyordu. Ben
şaşırdım. Sonra, “Hıyaneti vataniye suçu yok mu?” dedi. Şaşırdım, kime ne
diyor? Sonra, Galataport ihalesine geldi, “Yargıçları cezalandıracak kimse yok
mu?” dedi. Bir hukukçu olarak -siyasetçiliği bırak bir tarafa- dinleyince
şaşırdım kaldım. Suç varsa ceza vardır tabii arkadaşlar, hiç kimse bundan
bağışık değil. Tabii ki adaleti arıyor insanlar. Yani anlarım... Roboski’deki
34 gözü yaşlı annenin adalet aramasını ve “Adaleti arıyorum.” diye Meclise
gelmesini tabii ki hepimiz biliyoruz. Oradaki suç da vatana hıyanet suçudur,
kendi yurttaşını kendi uçaklarıyla bombalama suçu. Peki, Gezi olayları
sırasında Korkmaz’ı, Sarısülük’ü vuranlar; onların davaları niye sürgüne
gidiyor? Niye o yargıçlar, güvenlik yok diye, Türkiye Cumhuriyeti devletinde
davaları Eskişehir’de, bilmem nerede, İstanbul’da davaları Kayseri’ye, şuraya
buraya sürgüne gönderiyor? Peki, onlar ne arıyor orada? Birileri adaleti arıyor
-anneleri, kardeşleri ve vicdanı olan insanlar- ama birileri de kapatmaya
çalışıyor. Peki, o kapatan yargıçların bir gün sizin dediğiniz hıyaneti
vataniyeden yargılanmayacağının garantisi var mı? Hallaç pamuğuna çevirdiniz
HSYK’yı. Referandum yaptınız, “devrim” dediniz olmadı, seçim yaptınız olmadı,
yargı reformu yaptınız olmadı. Her gün her pakette yeniden bir düzenleme var;
birinde Danıştay -“İş yükünü azaltacağız.”- birinde Yargıtay, birinde istinaf
mahkemeleri... Şimdi de “İstinaf mahkemelerini kaldırdık, işler yüzde 70 azaldı
elhamdülillah.” derken bir ton Yargıtay üyesi atıyorsunuz, daire
oluşturuyorsunuz Danıştayda. 
Yani kusura bakmayın, şimdi, adaleti
arayan birisi on iki yıl bu ülkede Başbakanlık yaptığını unuttu mu? Savunma
hakkını ortadan kaldıran ben miyim, biz miyiz? Makul şüpheyi getiren biz miyiz?
Özel yetkili mahkemeleri buraya getirdiğiniz zaman, burada 100 kişinin
saldırısına uğrayan biz değil miydik? 100 kişiyle bize saldırmadınız mı özel
yetkili mahkemelerin önergesini verirken? Peki, o yetkili mahkemeleri de daha
sonra, paraleldi, 17 Aralıktı diye dağıtan siz değil misiniz? Paralel yapıyorsa
bunları, Emniyette binlerce polisin görev yerlerini değiştirdiniz, bunların
adaleti ne olacak? Peki, millî eğitimde bir kanunla burada bütün millî eğitim müdürlerini
görevden aldınız, bunların adaleti ne olacak? Sağlık müdürlerinin tamamının
kadroları değişti, peki, bunların adaleti ne olacak? Peki, gaz fişekleriyle,
TOMA’larla hayatını kaybeden çocukların, şiddet sonucu öldürülen binin üstünde
kadının ve her gün sokaklarda orantısız şiddete maruz kalan yurttaşların
adaleti nerede olacak? Canım, siz eğer iktidarsanız bu ülkede on iki sene ve
Cumhurbaşkanıysanız, adaleti arıyorsanız size Diyojen’in fanusunu getirip
adaletin yolunu göstermek gerekiyor, başka bir yol kalmadı arkadaşlar.
Biz buradan, Cumhurbaşkanı, Başbakan,
bakan, siyasetçi, iktidar olanların on iki senedir iktidar olduklarını
hatırlatıyoruz, bir muhalefet milletvekili gibi şikâyeti bıraksınlar, varsa bir
itirazınız, yapın diyoruz ama yaptığınız itiraz gelir sizin ayağınıza dolanır
diyoruz.
Buradan bunu ifade etmek istedim.
BAŞKAN – Diğer önerge üzerinde İstanbul
Milletvekili Sayın Mahmut Tanal konuşacak.
Buyurun.
MAHMUT TANAL (İstanbul) – Teşekkür
ederim Sayın Başkan.
Değerli milletvekilleri, televizyonların
başında bizi izleyen değerli vatandaşlarımız; hepinizi saygıyla, hürmetle
selamlıyorum.
Konuştuğumuz konu yargı paketi. Bu
yargı paketinde neler var, neler yok, kamuoyunun en azından bundan bilgi sahibi
olmasında yarar var. 17, 25 Aralık operasyonu yani rüşvete, yolsuzluğa bulaşmış
olan 4 Bakan döneminde bir soruşturmanın açılabilmesi için “kuvvetli delil”
ibaresi getirildi ancak o soruşturmalarla ilgili takipsizlik kararı verildikten
sonra “kuvvetli şüphe”, “makul şüphe”ye dönüştü. Tabii, ceza hukukunda
şüphelerle ilgili derecelendirmeler var. Burada olması gereken, çağdaş ceza
hukuku sistemlerinde delilden şüpheliye gidilir ama şu anda getirilen düzenlemeyle
“makul şüphe”yle ilgili, şüpheliden sanığa gidilir. Yani önce, şüpheli
gözaltına alınacak, ondan sonra delile gidilecek ki, bu, çağdaş ceza hukuku
ilkelerine aykırı olan bir sistem. Yani eğer, 17 Aralık, 25 Aralık
operasyonunda dava açılmış olsaydı bu kanunlar değişmeyecekti. Yani burada
netice, demek ki kişiye özgü, iktidarın ihtiyaçlarına özgü yasal düzenlemeler
yapılıyor.
Dosyalarla gizlilik olayı getiriliyor,
vatandaşımızın hepsi gayet rahat bunu bilsin. Örneğin, diyelim, bir kapalı
alandan çıkarken eğer yorgunsa, merdiven çıkarken terliyse, orada da bir
toplantı ve gösteri yürüyüşü varsa o kişinin yirmi dört saat gözaltına alınması
için makul şüphe anlamında o gayet rahat yetmiş olacak. Bu ne demektir? Temel
hak ve özgürlüklerin gittikçe daralması anlamına geliyor. 
Tabii, bu açıdan ne demek lazım? Ülke
bu açıdan iyi idare edilmiyor. Özgürlüğün olmadığı bir ortamda sanayi gelişmez,
ticaret gelişmez, demokrasi gelişmez. Bizim burada hedefimiz… Adaletin olmadığı
bir yerde siyasi bir istikrar da olmaz. Siyasi istikrarın olabilmesi için
adaletin ilk önce olması lazım. Yani sadece ve sadece istikrarı arıyorsak
mutlak suretle adaletin de olması gerekir. 
Peki, bu düzenleme yapılırken Türkiye
Barolar Birliğiyle görüşülmedi, üniversitelerle görüşülmedi. Hele hele bir de
bizim Avrupa Birliğine uyum süreci nedeniyle çıkarılan yasaların, Avrupa uyum
yasalarına uygun mudur, değil midir, Avrupa Birliği Komisyonuna danışılması
lazım, ona bu yasanın gönderilmesi lazım. İnsan haklarına ihlal teşkil ediyor
mu, etmiyor mu, İnsan Hakları Komisyonuna gönderilmesi lazım. Bu yasa teklifi
ne Avrupa Birliği Komisyonuna gönderildi ne de İnsan Hakları Komisyonuna
gönderildi. Bu açıdan büyük eksiklikler var. 
Tabii, mahkemenin, 17-25 Aralıkla
ilgili 4 Bakanın ifadelerinin alınmasından bir gün önce yasaklama getirilmesi…
Bu gayrimeşru bir karardır. Niçin gayrimeşru bir karardır diyorum? Eğer, bir
karar uluslararası sözleşmelere aykırıysa, Anayasa’ya aykırısıysa o karar,
mahkeme kararı olabilir, hukuki olmaz. Hukuki olabilmesi için bunun mutlak
suretle evrensel hukuk kurallarına uygun olması lazım. Bu kararla ilgili ne diyoruz
biz? Türkiye Büyük Millet Meclisi İçtüzüğü’nde Meclis soruşturmasıyla ilgili
tüm hükümler uygulanır. Eğer burada Türkiye Büyük Millet Meclisi İçtüzüğü’nde
hüküm yoksa Ceza Muhakemesi Kanunu hükümleri uygulanır. Peki, bu dosyayla
ilgili cumhuriyet başsavcılığı takipsizlik kararını vermiş, dosyadan el çekmiş,
dosya kamuoyunda, herkesin elinde var. Aleni olan bir dosyaya gizlilik kararı
verilmesi, haber yapılmama kararının verilmesinin asıl nedeni… Kanunlarımızda
deniliyor ki: Bir, deliller karartılmasın. İki, kişi kaçırılmasın. Burada
deliller toplanmış, kaçırılacak bir şey yok ve bu açıdan verilen bu karar
siyasidir, gayrimeşrudur. Burada bilgi edinme hakkına, temel hak ve
özgürlüklerin içeriğini yok etmeye yönelik bir karardır. Bu açıdan, gerçekten -Adalet
Bakanının da burada olması nedeniyle- geçmişte nasıl Türkiye'deki aramalarla
ilgili itiraz etmiş ise Adalet Bakanlığının da en azından bu dosyaya, adalet ve
özgürlük arıyorlarsa bu dosyaya itiraz etmelerini bekliyorum ben. Çünkü bu bir
turnusol kâğıdıdır ve mevcut olan bu düzenlemeler Anayasa’ya, uluslararası
sözleşmelere aykırıdır. Biz siyasi iktidarların yargıcını veya örgütlerin
yargıcını aramıyoruz. Biz bağımsız, tarafsız, hukuk devleti yargıcını arıyoruz.

Hepinize teşekkür ediyorum, saygılar sunuyorum.
(CHP sıralarından alkışlar) 
BAŞKAN – Teşekkür ederim Sayın Tanal.
Önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
25’inci maddede üç adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 25. Maddesinde bulunan "on yedi" ibaresinin Anayasaya
aykırı olması nedeniyle "onyedi" olarak değiştirilmesini arz ve
teklif ederiz.
 Faruk Bal  Mustafa
Kalaycı  Yusuf Halaçoğlu
 Konya  Konya
 Kayseri
 Alim Işık  Kemalettin
Yılmaz
 Kütahya  Afyonkarahisar
BAŞKAN – Şimdi okutacağım önergeler
aynı mahiyettedir. 
Türkiye Büyük
Millet Meclisi Başkanlığına
Görüşülmekte olan 655 sıra sayılı
kanun teklifinin 25 inci maddesinin teklif metninden çıkarılmasını arz ve
teklif ederiz.
 Pervin Buldan Sırrı
Süreyya Önder  Sebahat Tuncel 
 Iğdır  İstanbul
 İstanbul
 Erol Dora  Ertuğrul
Kürkcü  Hasip Kaplan
 Mardin Mersin
 Şırnak
Ayni mahiyetteki diğer önergenin imza
sahipleri:
 Ali ihsan Köktürk  Dilek
Akagün Yılmaz  Turgut Dibek
 Zonguldak  Uşak
 Kırklareli
 İsa Gök  Ömer
Süha Aldan  Gürkut Acar
 Mersin  Muğla
 Antalya
 Ali Rıza Öztürk
 Mersin
BAŞKAN – Önergelere Komisyon katılıyor
mu?
ADALET KOMİSYONU BAŞKANI AHMET
İYİMAYA (Ankara) – Katılmıyoruz Sayın Başkan.
BAŞKAN – Hükümet?
ADALET BAKANI BEKİR BOZDAĞ (Yozgat) –
Katılmıyoruz Başkanım. 
BAŞKAN – Önerge üzerinde Sayın Hasip
Kaplan konuşacak, Şırnak Milletvekili.
Buyurun.
FARUK BAL (Konya) – Sayın Başkan,
bizim önergemiz Anayasa’ya aykırılık nedenine dayanmaktadır. .
BAŞKAN – Ama sizin verdiğiniz
önergenin metni “on yedi” kelimesinin… İbare değişikliği var. 
FARUK BAL (Konya) – Bu Anayasa’ya
aykırılık.
BAŞKAN – Tüzük’ün 84’üncü maddesi
kapsamında olmadığını konuştuk Kanunlardaki görevli arkadaşlarla. Anayasa’ya
aykırı bir önerge olmadığı neticesine vardık. O yüzden…
FARUK BAL (Konya) – Onlar takdir
edemezler efendim, biz ederiz.
BAŞKAN – Ama bizim de öyle bir yetkimiz
var Faruk Bey. 
HASİP KAPLAN (Şırnak) – Sayın Başkan,
sorun yok yani. 
BAŞKAN – Sayın Hasip Kaplan, Şırnak
Milletvekili; buyurun.
HASİP KAPLAN (Şırnak) – Evet,
arkadaşlar, size bir şeyi hatırlatmak istiyorum: Çözüm süreci, barış süreci…
Ancak barış, adaletin olduğu bir yerde olur. Yani adalet yoksa, siz istediğiniz
kadar barışın, o barış kalıcı olmaz. Yani bir hukuk devletinde bunun
güvencelerinin olması lazım. 
Dikkat ediyor musunuz Meclis bugün,
dün, evvelsi gün ve önümüzdeki günler nelerle meşgul. Meşgul olduğumuz konulara
bakın: Yargıda makul şüpheyi getirmek, yargıda avukatın sözünü kesmek, yargıda
baskı yasalarını getirmek, yargıda kadrolaşmak. Yani gerçekten insan şaşırıyor.
Yani zaten kadrolaşma var. Hemen arkasından güvenlik paketi geliyor. 
Bu güvenlik paketinde, bir polis -artık
hâkime, savcıya, mahkemeye de gerek yok- istediği gibi “dur” diyecek, üstünüzü
arayacak, arabanızı arayacak, evinizi arayacak. Gecenin birinde, sıfırında,
bilmem kaçında, istediği saatte gelip gidecek, istediğini yapacak. Zaten o zaman
adliyeye madliyeye, hâkime, hukuka ihtiyacın kalmayacak bir süreci
yaşayacaksın. Şimdi, siz, bu baskı yasalarıyla adaleti gerçekleştiremezsiniz.
Bu, hiçbir çözüm getirmez, derdinize derman olmaz.
Bakın, bugün Türkiye'nin gerçek
gündemini niye konuşamıyoruz? Cezaevlerinde 158 bin hükümlü var, bunun 22 bini
sadece tutuklu. Geri kalan hükümlülerin infaz hukuku, insani koşulları,
yaşadığı durum ve kiminin, işte, infazla ilgili, sürelerle ilgili,
hastalıklarıyla ilgili birçok talebi var. Bununla ilgili bir çalışma Meclise
geldi mi hiç? Yok. 
Bakın, yakında bir seçime gideceğiz. En
çok milletin iradesinden bahsedenler bu kürsüye her geldiğinde “Sandıktan
çıktık.” E tabii sandıktan çıktın kardeşim, kimseye “Dingo’nun ahırından
çıktın.” demedik ki veya başka bir laf da kullanmadık ki. Fakat sandıktan nasıl
çıkılıyor, onu gelin konuşalım. Hâlâ Kenan Evren’in seçim sistemiyle, yüzde 10
barajıyla sandıktan çıkarmak millî iradenin tecelli ettiği anlamına gelmiyor,
adil yargılama anlamına gelmiyor, adil temsil anlamına gelmiyor. Adil temsil bu
şekilde yüzde 10 barajıyla sağlanmaz. Yüzde 7 seçim, hazine barajıyla… 
Bakın, 534 milyon lirayı bu seçimlerde
de sadece üç parti kendi aranızda bölüştüreceksiniz. Bunlar adaletsiz şeyler,
bunların değişmesi lazım. Çözüm sürecinde gerçekten demokratik siyasete dönmeyi
istiyorsanız, silahların bırakılmasını istiyorsanız siyasetin yolunu açın.
Gelin, şu seçim barajını indirelim. Seçim barajını indirelim ki insanlar
gelsin, siyaset yapsın, milletvekili olsun, burada siyaset çözümü arasınlar.
Niye direniyorsunuz yüzde 10’da? İlla Kenan Evren’in yasalarında direnip
asılmanın ne anlamı var?
Bakın, bunu sürekli işleyeceğiz. Bu
çözüm sürecinin fikirlerinin konuşulmasının kapısını açan tek yoldur. Bütün
siyasi partiler bu konuda sorumlu. 
Ana muhalefetin kanun teklifi var,
bizim kanun teklifimiz var. Sayımız yetiyor; AK PARTİ, ana muhalefet, HDP ve
gelin -Anayasa değişikliği- bir geçici madde var, onu kaldıralım, seçim
barajını makul bir düzeye indirelim ve seçimlerde milletin iradesinin önünü açalım.
Millet istediğini milletvekili yapsın, istediği gibi seçimini yapsın, sandığa
gelsin, özgür iradesine yol verelim, milletin iradesi bu kürsüye yansısın.
Burada lider sultası son bulsun, parti içi hukuk işlesin. Gelin, Türkiye'nin
gerçek gündemini konuşalım. 
Arkadaşlar, hepimizi makul şüpheli
durumuna sokarak Türkiye’de huzur, demokrasi, barış olmaz; inanın olmaz. Bu
yollara, otuz dört senedir seçim rantlarına, darbe hukukuna sığınmanın artık
bir anlamı, ahlaki bir boyutu da kalmadı. Gelin, bunu değiştirelim. Bu,
milletin talebidir, halkın talebidir. Hepinizden bunu bekliyoruz yani gelin,
gündeme dönelim diyoruz. (HDP sıralarından alkışlar) 
BİNNAZ TOPRAK (İstanbul) –
Dinlemiyorlar sizi, dinlemiyorlar.
BAŞKAN – Önergeler üzerinde diğer
konuşmacı Refik Eryılmaz, Hatay Milletvekili.
Buyurun. (CHP sıralarından alkışlar) 
REFİK ERYILMAZ (Hatay) – Sayın Başkan,
değerli milletvekilleri; her hafta Mecliste AKP’nin yeni yargı paketiyle, kanun
teklifleriyle karşılaşıyoruz. Bu gelen kanun tekliflerinden amaçlarının yargı
bağımsızlığı, adalet, özgürlük olmadığı çok net anlaşılıyor. 
“Demokrasi bizim için amaç değil,
araçtır.” diyen bir zihniyetin bu ülkeye bağımsız yargıyı getirmesi,
demokrasiyi ve özgürlükleri getirmesi beklenebilir mi? Kişiye özel, birtakım
yolsuzlukların üstünü örtmek, yolsuzluk yapanları yargıdan kaçırmak amacıyla bu
Meclise kanun teklifi getirilir mi? Evet, AKP maalesef bunu yapıyor. Yargı
bağımsızlığının olmadığı bir ülkede ne adaletten ne eşitlikten ne
özgürlüklerden ne de kişi hak ve hürriyetlerinden bahsetmek mümkün değildir. 
Bugün yargının bağımsızlaştırılmasından
öte yargının kuşatma altına alınmaya çalışıldığı, yargının siyasi iktidarın
denetimi altına alınmaya çalışıldığı bir süreci yaşıyoruz. Ben Hükûmetin bugüne
kadarki uygulamalarından, bu Meclise getirdiği kanun tekliflerinden, yargıya
olan baskılarından ve eleştirilerinden şunu net olarak anlıyorum: “Yargı
bağımsızlığı bize lazım değil, bize biat eden, bize hizmet eden bir yargı
istiyoruz.” diye yola çıktılar ve bunu gerçekleştirmeye çalışıyorlar. Bugün bir
ülke düşünün ki daha önce Başbakan sıfatıyla, Anayasa Mahkemesinin vermiş
olduğu bir karara tepki olarak “Ben Anayasa Mahkemesine saygı duymuyorum.”
diyor, Cumhurbaşkanı sıfatıyla da hoşuna gitmeyen bir Danıştay kararına karşı da
vatana ihanet gibi çok ağır bir suçlama yöneltebiliyor. Şimdi, böyle bir
zihniyetten siz bu ülkeye bağımsız yargının getirilmesini bekleyebilir misiniz?

Değerli milletvekilleri, ben size başka
bir konuyu izah etmek istiyorum Sayın Adalet Bakanı da buradayken. Suudi
Arabistana çalışmak üzere giden bir Hataylı hemşehrimiz var. 25 yaşında gitti,
ekmeğini kazanmak için gitti. Her türlü sosyal güvenceden yoksun, sağlık
güvencesinden yoksun, kendi imkânlarıyla Suudi Arabistan’a çalışmaya gitti ve
işlediği bir suçtan dolayı da bu arkadaşımız 2006 tarihinde cezaevine girdi.
2008’de de idam cezası aldı. 
Ailesi bu çocuğun idam edilmemesi için,
başının kesilmemesi için Cumhurbaşkanından Başbakanına, Dışişleri Bakanından
aklınıza gelebilecek bütün yetkililere ulaşmaya çalıştı, ulaştı, yardım istedi
ama maalesef Hükûmet o kadar basiretsiz davrandı ki bu gencimizin başının
kesilmesine engel olamadı. Geçen hafta bu 30 yaşındaki işçi kardeşimizin başı
kesilerek cezası infaz edildi.
Şimdi ben soruyorum: “Kanka” dediğimiz,
“Müslüman kardeş” dediğimiz, Suriye’de beraber demokrasiyi götüreceğiz diye
yola çıktığımız bu Suudi Arabistan yönetimine, bu kardeşimizin başının
kesilmesine engel olamadınız mı, söz geçiremediniz mi? Bu Türkiye’nin itibarını
yerle bir etmiştir.
Araştırın bakın, geçen bir İngiliz
vatandaşı suç işledi, idam cezasına çarptırılacak, onu İngiltere’ye iade
ettiler. Peki, biz bunun cezasını çekmesin demiyoruz ama 21’inci yüzyılda
başının kesilmesinin anlamı denir? Ve şimdi işin kötü tarafı, aile perişan, her
gün bizi arıyor, cenazeyi getiremiyorlar. 
Ben Sayın Dışişleri Bakanına soruyorum:
Bu gencimizin başının kesilmesine… Kendi vatandaşınıza sahip çıkamadınız,
anladım; peki, bunun cenazesinin getirilmesine neden yardımcı olmuyorsunuz?
Suudi Arabistan’a, Suudi Arabistanlı yetkililere neden gerekli notayı
vermiyorsunuz? Acaba Suudi Arabistan bu vatandaş Amerikan vatandaşı, İsrail,
İngiltere, Alman vatandaşı olsaydı bu cezayı infaz edebilir miydi? Araştırın
bakın, böyle bir şey yapması mümkün değildir. Ama Müslüman Kardeşler örgütü 13
tane temsilciyi vatandaşlık verildi diye… Suudi Arabistan’la köprüler atıldı.
(Mikrofon otomatik cihaz tarafından
kapatıldı)
REFİK ERYILMAZ (Devamla) – Şu anda
ilişkilerimiz limoni ve maalesef bu gencimiz de buna kurban gitmiştir.
Yüce Meclisi saygıyla selamlıyorum.
(CHP sıralarından alkışlar) 
BAŞKAN – Teşekkür ederim Sayın
Eryılmaz.
Şimdi önergeleri oylarınıza sunuyorum:
Kabul edenler… Kabul etmeyenler… Önergeler kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 25. Maddesinde bulunan "on yedi" ibaresinin Anayasaya
aykırı olması nedeniyle "onyedi" olarak değiştirilmesini arz ve
teklif ederiz.
Alim Işık
(Kütahya) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
BAŞKAN – Önerge üzerinde Kütahya
Milletvekili Sayın Alim Işık konuşacak.
Buyurun. (MHP sıralarından alkışlar)
ALİM IŞIK (Kütahya) – Sayın Başkan,
değerli milletvekilleri; 655 sıra sayılı Kanun Teklifi’nin 25’inci maddesi
üzerinde vermiş olduğumuz önerge hakkında söz aldım. Tekrar hepinizi saygıyla
selamlıyorum.
Yani bir doğruyu kabul etmenin ne kadar
zor olduğunu bu suratlardan seyretmeniz mümkündür değerli arkadaşlar. Aynı
değişiklik 8’inci maddede Milliyetçi Hareket Partisinin önergesiyle geldiği
için reddedildi, iktidar partisinin kendisi “on yedi”yi “onyedi” olarak
değiştirdi ama şimdi, sadece ve sadece muhalefet partisinden geldiği için kabul
etmiyor. 
Değerli milletvekilleri, size
soruyorum: On yedi “Türkiye’nin ilk on kişisi Türkiye’yi yedi.” anlamına gelir
mi? Gelir. On yedi “10 tane 7 eşittir 70” anlamına gelir mi? Gelir. On yedi birleşik
yazılır. Türkçeye ve Türkiye Cumhuriyeti Anayasası’na saygınız olsun. 
Bakınız, bu Anayasa’da birçok sayfada
-hemen açayım- örneğin, kişi hürriyeti ve güvenliğiyle ilgili 19’uncu
maddesinde en geç kırk sekiz saat içerisinde karar alınmasıyla ilgili bir konu
var, “kırk sekiz” yazmıyor, “kırksekiz” birleşik yazıyor. Yani bunu kabul etmek
ne kadar zor geliyor bu anlayışa? Sadece muhalefet partisinden geldiği için bu
kadar fanatik, bu kadar doğrulara kapalı bir anlayış başka hangi ülkede
görülebilir? Bu yanlıştır, bu anlayışla hiçbir yere varamazsınız, gelin,
düzeltin. Biz buradan her ne kadar hukuk ayaklar altına alınsa da yargı
kuşatılsa da çıkacak kararın en az hatayla çıkması için uğraşıyoruz. Allah
rızası için soruyorum içinizdeki Türkçe bilenlere, Türkçe konuşanlara, Türkçe
düşünenlere: Hiçbir zaman “on” ve “yedi” ayrı ayrı yazılarak bir yere sunulur
mu? Bu önerge bununla ilgili. Niye kabul etmiyoruz? Çünkü otomatiğe bağladık:
Muhalefet hep yanlış söyler, doğruları Türkiye’de sadece ve sadece bu partinin
Hükûmeti bilir, Hükûmetin iki bürokratı bilir ama bu Hükûmetin iki bürokratı
önüne dayar, bu yanlışı da size kabul ettirir değerli arkadaşlar. Yapmayın bunu
yani siz olsun buna aracı olmayın. 
Bu iş, anlaşılan o ki birileri talimat
vermiş, “Aynen burası geçecek, dolayısıyla bunu deldirmeyeceksiniz.”
talimatının gereği olarak sizlere dayatılıyor. Biz mücadelemizi yapacağız, biz
kesinlikle yanlışı her kim yaparsa yapsın bu dünyada da söyleyeceğiz, öbür
dünyada da hesabını söylediğimiz için size göre daha kolay vereceğiz. 
Değerli milletvekilleri, bu 17
takıntısına da biraz değinmek istiyorum. Bu 17, sizi gerçekten, ciddi anlamda
etkilemiş. Örneğin, 17-25 Aralıktan başlayan bir süreçle Danıştay dairesini
17’ye çıkardınız, gayet güzel. 17’yi şimdi, “On yedi yıl” olarak
değiştiriyorsunuz yani daha tam on yedi ay önce yani bu tarihten on yedi ay
öncesine 27 Haziran 2013 tarihinde sizin çıkardığınız yeni düzenlemedeki
Yargıtay Kanunu’nun madde 29’unu şimdi değiştiriyorsunuz. Yargıtay Kanunu’nun
29’uncu maddesi Yargıtay üyelerinin niteliklerini ve seçimini belirliyor.
Burada diyorsunuz ki daha önce, on yedi ay önce “Yargıtay üyesi seçilebilmek
için hâkimlik ve savcılık mesleğinde yirmi yıl çalışmış olmak şarttır.”
diyorsunuz. Şimdi, on yedi yıla indiriyorsunuz. On beşe indirin de bari daha
çok rahatlayın. Niye on yedi? Bu takıntı sizi ciddi anlamda rahatsız etmiş,
aman ha ne olur 17 Aralık Şeb-i Arus törenlerine bari bir darbe yapmayın. Aman
ha, orayı bari değiştirmeyin. Bu 17 Aralık size yaramamış, bundan sonra yaraması
da hiç mümkün değil. 
Değerli milletvekilleri, bir konuyu
daha sizinle paylaşmak istiyorum. Bu ayın sonu, yapılandırma nedeniyle
vatandaşlarımızın vergi dairelerine başvuracağı tarihle sınırlı. Bugün,
vatandaşlar, gittikleri vergi dairelerinde, daha önce konmuş hacizlerin
kaldırılmadığını şikâyet ediyorlar. Gelin, bu ülkenin gerçek sorunları olan
bunlarla uğraşın, birilerini kurtarma çabası size bir şey kazandırmaz diyor,
saygılar sunuyorum. (MHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmiştir.
Peki, o zaman, Hocam, siz niye buradan
eleştirdiniz “Kabul etmiyorsunuz.” diye.
ALİM IŞIK (Kütahya) – Ben Hükûmeti
eleştirdim, arkadaşlarımı eleştirmedim. “Aracı olmayın.” dedim. Teşekkür
ediyorum zaten.
BAŞKAN – Yanlış şartlandırdınız bizi
de. 
ALİM IŞIK (Kütahya) – Hayır, hayır,
Hükûmetin ve Komisyonun hâlini eleştirdim ben.
BAŞKAN – Kabul edilen önerge
doğrultusunda maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.
26’ncı maddede üç adet önerge vardır.
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 26. Maddesiyle düzenlenen 2797 sayılı Kanunun 36'ncı maddesinde
bulunan "arasından" kelimesinden sonra gelmek üzere "Yargıtay
Birinci Başkanlık Kurulunun görüşü alınarak" ibaresinin eklenmesini arz ve
teklif ederiz.

Faruk Bal Yusuf
Halaçoğlu Kemalettin Yılmaz
 Konya Kayseri Afyonkarahisar
Mustafa Kalaycı Alim Işık
 Konya Kütahya
BAŞKAN – Şimdi okutacağım iki önerge
aynı mahiyettedir. 
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 26 ıncı maddesinin teklif metninden çıkarılmasını arz ve teklif
ederiz.

Pervin Buldan SebahatTuncel Ertuğrul
Kürkcü
 Iğdır İstanbul Mersin
Sırrı Süreyya Önder Erol
Dora Hasip Kaplan
 İstanbul Mardin Şırnak
Aynı mahiyetteki diğer önergenin imza
sahipleri:

Ali İhsan Köktürk Turgut Dibek Ömer
Süha Aldan
 Zonguldak Kırklareli Muğla
Dilek Akagün Yılmaz İsa
Gök Ali Rıza Öztürk
 Uşak Mersin Mersin
Gürkut Acar Gökhan
Günaydın
 Antalya Ankara
BAŞKAN – Aynı mahiyetteki önergelere
Komisyon katılıyor mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkanım. 
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkanım. 
BAŞKAN – Gerekçesini okutuyorum:
Gerekçe:
Yapılan değişiklik ile mevcut
düzenlemenin korunması amaçlanmıştır. Kadrolaşmaya dönük böylesi değişiklikler
ile adaletin tesisine yönelik telafisi imkânsız zararların oluşmaması amacıyla
bu hüküm tasarı metninden çıkarılmalıdır. Zira HSYK'nın hükümet denetimine
girmesi ile tetkik hakimlerini HSYK'nın seçmesine yönelik talep ile kadrolaşma
isteğinin ve amacının esas alındığı açıktır. Kadrolaşmaya dayalı kanun
değişiklikleri ile hukuka verilen zararın telafisi imkânsızdır.
LEVENT GÖK (Ankara) – Gökhan Günaydın…
BAŞKAN – Önerge üzerine Sayın Gökhan
Günaydın konuşacak, Ankara Milletvekili. (CHP sıralarından alkışlar) 
GÖKHAN GÜNAYDIN (Ankara) – Teşekkür
ederim Sayın Başkan. 
Değerli milletvekili arkadaşlarım,
görüşülmekte olan 655 sıra sayılı Teklif’in 26’ncı maddesi üzerinde
değerlendirmelerde bulunmak üzere söz almış bulunuyorum. 
Söz konusu madde 2797 sayılı Kanun’un
36’ncı maddesini değiştiriyor. Nedir bu değişiklik? Bir yüksek mahkeme olarak
tanımladığımız yüz kırk altı yıllık Yargıtay, kendi bünyesinde çalışacak tetkik
hâkimlerini Birinci Başkanlar Kurulu marifetiyle seçer idi. Şimdi, Hükûmet
diyor ki: “Bir yüksek mahkeme olan Yargıtaydan kendi tetkik hâkimini seçme
yetkisini elinden alıyorum, bundan sonra bu yetkiyi Hâkimler ve Savcılar Yüksek
Kurulu kullanacaktır.” 
Şimdi, değerli arkadaşlarım, bunun
basit bir yetki devri, yetki göçertmesi olduğunu düşünmemeliyiz çünkü HSYK’nın
Yargıtay üzerindeki baskısı ve müdahalesi aslında yargının bağımsızlığına,
tarafsızlığına ve güçler ayrılığına olan müdahale niteliğindedir. Ne demeye
çalışıyorum? Yargıtay Başkanı diyor ki: “Mevcut düzenleme için Yargıtayın
kurumsal görüşü sorulmamıştır, daha evvel bu konuda belirttiğimiz görüşler de
dikkate alınmamıştır. Söz konusu düzenleme de bizim kurumsal taleplerimizle
uyuşmamaktadır.” Yetmiyor, devam ediyor Sayın Yargıtay Başkanı: “İstişare
arayışına gidilmeyen bu düzenleme yargısal kültüre, yargı bağımsızlığına -ve
dikkat ediniz- temyiz incelemesinin mahiyetine de aykırıdır.” diyor. 
Bakın, Adalet
Bakanı, şu anda bu sıralarda oturan Adalet Bakanı, Yargıtay Başkanının bu
görüşlerine nasıl cevap veriyor biliyor musunuz arkadaşlar? Aslında imaen “Sen
işine bak.” diyor, Adalet Bakanı Yargıtay Başkanına imaen “Sen işine bak.”
diyor. Bunu da nasıl söylüyor? “Kanun yapma yetkisi Türkiye Büyük Millet
Meclisinin münhasır görev alanındadır. Ben kanunu yaparım, sen onu iyice anlar
ve uygularsın. Siyasi görüş belirtemezsin, bende niyet arayamazsın.” diyor. (AK
PARTİ sıralarından “Doğru diyor.” sesi) 
Doğru diyor,
tabii. Bir Avrupa Birliği bilmiyor, hepiniz biliyorsunuz; biz bilmiyoruz,
Avrupa Birliği de bilmiyor. Avrupa Birliği ilerleme raporu diyor ki:
”Paydaşlara danışılmadan adalet sisteminde sürekli değişiklik yapılması Türk
hukuk sistemini zayıflatmaktadır.”
Ben şimdi size
soruyorum: Yargıtay Kanunu’nda değişiklik yaparken Yargıtayı siz bir paydaş
olarak kabul ediyor musunuz, etmiyor musunuz?
RECEP ÖZEL
(Isparta) – Ediyoruz. 
GÖKHAN GÜNAYDIN
(Devamla) – Yargıtay sizce paydaş değil, paydaş olsa “Sen bu konuda ne
düşünüyorsun?” diye sorarsınız. 
RECEP ÖZEL
(Isparta) – Sorduk ya. Sormadığımızı kim söylüyor? 
GÖKHAN GÜNAYDIN
(Devamla) – Sormuyorsunuz, kurumsal görüşünü sormuyorsunuz, daha evvel
bildirdiği görüşleri de…
RECEP ÖZEL
(Isparta) – Sorduk, sorduk. 
GÖKHAN GÜNAYDIN
(Devamla) – Beyefendi, okursan anlarsın. 
Daha evvel
bildirdiği görüşleri de dikkate almıyorsunuz.
Kaldı ki sevgili
dostlarım, bakın, Cumhurbaşkanlığında savcı ve hâkim görevlendirilebiliyor,
Başbakanlıkta görevlendirilebiliyor, Kamu Denetçiliği Kurumunda
görevlendirilebiliyor, Türkiye İnsan Hakları Kurumunda görevlendirilebiliyor,
hatta Adalet Bakanlığı merkez teşkilatında da görevlendirilebiliyor. Ben
soruyorum: Bu kurumlar kendilerinde hâkim ya da savcı görevlendirmek için
HSYK’nın onayını mı arıyorlar? HSYK bunların yerine bir yetki kullanabiliyor
mu? Kullanamıyor. Kamu Denetçiliği kuruluşu kendisine hâkim ve savcı
seçebiliyor. Yargıtaya diyorsunuz ki: “Hayır kardeşim, sen seçemezsin.” İşte bu
sizin yargı anlayışınızdır, işte bu sizin tahakkümcü anlayışınızdır, istişare
yapmaya bile gerek duymayan bir üst bakıştır.
Gene devam ediyor Adalet Bakanı, diyor
ki: “Üyeyi HSYK seçiyor da kardeşim, neden tetkik hâkimini seçemesin?” Yani
hukukta bu şu demek: “Çoğunu yapan azını haydi haydi yapar.” Böyle bir genel
kural var. 
Ya, sizin atıf yaptığınız HSYK, acaba
bağımsız, tarafsız bir kuruluş mu? Siz buraya Cumhurbaşkanının seçtiği 4
kişiden 2’sini, 1’isini Cumhurbaşkanının avukatının ağabeyini seçmediniz mi?
Bir diğerini, AKP’nin Kadın Kolları Başkanını belediye meclis üyesini
seçmediniz mi?
Şimdi siz, bu HSYK için bizden
“Tarafsız bir kuruluş, Yargıtaya da tarafsız bir şekilde tetkik hâkimi atar.”
diye düşünmemizi mi bekliyorsunuz? Açıkça bu yargıya müdahaledir ve kabul
edilemez ve AKP zihniyetini açıkça yansıtan çarpık bir düzenlemedir. (CHP
sıralarından alkışlar)
(Mikrofon otomatik cihaz tarafından
kapatıldı) 
BAŞKAN – Önergeleri oylarınıza
sunuyorum: Kabul edenler… Kabul etmeyenler… Önergeler kabul edilmemiştir.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 26. Maddesiyle düzenlenen 2797 sayılı Kanunun 36'ncı maddesinde
bulunan "arasından" kelimesinden sonra gelmek üzere "Yargıtay
Birinci Başkanlık Kurulunun görüşü alınarak" ibaresinin eklenmesini arz ve
teklif ederiz.
Faruk Bal (Konya) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkanım.
BAŞKAN – Önerge üzerinde Konya
Milletvekili Sayın Faruk Bal konuşacak.
Buyurun.
FARUK BAL (Konya) – Sayın Başkan,
değerli milletvekilleri; bununla ilgili mi derseniz, başından söyleyeyim, tamı
tamına bununla ilgili.
Dünyanın başını belaya sokan Hitler
rejiminin, Stalin rejiminin, Mussolini rejiminin, Franco rejiminin hepsi
çoğunlukçu bir anlayışla seçimle gelmiştir. Seçimle geldikten sonra da
iktidardan gitmemek üzere despot ve dikta birer idare kurmuştur. Bu idareler
tüm dünyayı büyük bir felakete sürüklemişler ve İkinci Dünya Savaşı’na mahkûm
etmişlerdir. Ondan sonra dünyada bir gelişme olmuştur. Bu gelişmeyle çoğunlukçu
yerine çoğulcu sistem ve çoğul olan güçler arasında da “check and balance”
dedikleri denge ve denetim araçları oluşmuştur. Budur dünyayı demokratik sistem
içerisinde tutabilen ve Türkiye’yede budur böyle bir demokratik denge ve
denetim mekanizmaları ihtiyacını hissettiren. 
Şimdi, denge ve denetim mekanizmaları
yasama, yürütme ve yargı organları arasında olduğu gibi her organın da kendi
içerisinde denge ve denetimi vardır. Bunlardan bir tanesi de yargıda tam bu
görüştüğümüz kanun teklifiyle ilgilidir. Yargıtayın tetkik hâkimleri, Yargıtay
Başsavcılığındaki savcılar, maiyetinde görev yaptığı kişilerin görüşü alınarak
atanır. Bu böyle olur ki dışarıdan siyasi müdahalelere karşı bir denge olsun,
dışarıdan siyasi müdahaleler buna karşı denetlenebilsin. 
Şimdi, değerli arkadaşlarım, yargı
içerisinden gelen bir kişiyim, nasıl tetkik hâkimi alındığını iyi bilen bir
insanım. Dolayısıyla, Yargıtay dairelerine gelen dosyalar incelenirken ihtiyaç
olduğu takdirde değerlendirilmek üzere çok başarılı, Yargıtayda hizmetlerinden
yararlanılabilecek kişileri o dairenin başkanı bir kenara not eder ve
gerektiğinde onlar arasında bir değerlendirme yapmak üzere Birinci Başkanlık
Kuruluna talebini iletir. Birinci Başkanlık Kurulu da bunu değerlendirir ve
olabildiğince tarafsız bir şekilde tetkik hâkimlerini görevlendirir. 
Şimdi, buradan dönüyorsunuz, “Bunu
HSYK’ya bağlayalım.” Şu açıdan bir doğruluk payı vardır: “HSYK Danıştay tetkik
hâkimlerini atıyor, Yargıtayı da atasın.” Doğru ama Danıştaya tetkik hâkim
atanırken Danıştay Birinci Başkanlık Kurulunun görüşünü alıyorsunuz. Peki,
burada niçin Birinci Başkanlık Kurulunun görüşünü almıyorsunuz? Burada da
Birinci Başkanlık Kurulunun görüşü alınsın ki yargı içerisindeki bu denge ve
denetim aracı faaliyette bulunabilsin, canlı tutulabilsin, dışarıdan
gelebilecek siyasi müdahalelere karşı hepimizin can ve mal güvenliği için Türk
milleti adına karar veren Yargıtaya siyasi bir gölge düşmesin. Bizim ifade
etmek istediğimiz budur, doğrusu da budur. Bunun reddedileceğine adım gibi
inanmaktayım ama reddin sonuçları üzerinde sizlerle konuşmak istiyorum.
Değerli arkadaşlarım, günü gelir
herkesin yargıya ihtiyacı olur. Günü geldiğinde herkesin “Güvenli bir şekilde
ben yargılanır, bana yapılan iftiranın doğru olmadığını mahkemede ispatlarım.”
güveni içerisinde bulunması lazım ya da haksızlığa uğrarsa “Gider hakkımı
mahkemeden alırım.” düşüncesine sahip olması lazım. Oysa siz, millet adına
karar verecek, Türk milleti adına karar verecek olan yargının başına AKP
şapkasını geçiriyorsunuz ve AKP adına karar verecek bir yargı yaratmaya
çalışıyorsunuz. Bu, gelecekte ilelebet yaşamasını ümit ve temenni ettiğimiz;
bütün çabamızın, gayretimizin bu hedefe doğru olduğu Türkiye Cumhuriyeti’ni ve
Türk milletini çok ciddi gailelerle, çok ciddi sorunlarla karşı karşıya
getirecektir. Bunun altında siz kalacaksınız, hem bu dünyada siz kalacaksınız
hem öbür dünyada siz kalacaksınız. (MHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
Sayın milletvekilleri, birinci bölümde
yer alan maddelerin oylamaları tamamlanmıştır.
Şimdi ikinci bölüm görüşmelerine başlayacağız.

İkinci bölüm, 27 ila 52’nci maddeleri
kapsamaktadır.
Ancak konuşmalara geçmeden önce otuz
dakika ara veriyorum. 
Kapanma Saati:
19.12
DÖRDÜNCÜ OTURUM
Açılma Saati:
19.49
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul) 
-----0-----
BAŞKAN – Sayın milletvekilleri, Türkiye
Büyük Millet Meclisinin 20’nci Birleşiminin Dördüncü Oturumunu açıyorum. 
655 sıra sayılı Kanun Teklifi’nin
görüşmelerine kaldığımız yerden devam edeceğiz.
Komisyon burada.
Hükûmet burada.
Şimdi, ikinci bölümün görüşmelerine
başlıyoruz.
İkinci bölüm, 27 ila 52'nci maddeleri
kapsamaktadır.
İkinci bölüm üzerinde Halkların
Demokratik Partisi Grubu adına Mardin Milletvekili Sayın Erol Dora konuşacak.
Buyurun. (HDP sıralarından alkışlar)
HDP GRUBU ADINA EROL DORA (Mardin) –
Kimse yok.
BAŞKAN – Biz dinleriz sizi Sayın Dora.
EROL DORA (Devamla) – Sayın Başkan,
değerli milletvekilleri; 655 sıra sayılı Hakimler ve Savcılar Kanunu ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi’nin ikinci bölümü üzerine Halkların Demokratik Partisi adına söz almış
bulunuyorum. Genel Kurulu saygıyla selamlıyorum.
Kanun teklifinin ikinci bölümünde Ceza
Muhakemesi Kanunu’nun 116’ncı maddesinde değişiklik yapılarak “somut delillere
dayalı kuvvetli şüphe” ibaresi değiştirilerek “makul şüphe” biçimine
dönüştürülmektedir. Böylece, 17 Aralık yolsuzluk soruşturması sonrasında
yapılan değişiklikten önceki hâle geri dönülmektedir. 
Ayrıca, bu düzenlemeyle Hükûmet
tarafından organize edilen ve yeni oluşturulan HSYK’yla daha da teminat altına
alınan sulh ceza hâkimlerinin kolay bir şekilde arama kararlarını
verebilmesinin yasal zemini oluşturulmaktadır. 
AK PARTİ Hükûmeti, bu kanun teklifiyle,
ayrıca, Ceza Muhakemesi Kanunu’nda “Taşınmazlara, hak ve alacaklara elkoyma”
maddesini düzenleyen 128’inci maddesinin ikinci fıkrasının 17 numaralı alt
bendine “Anayasal Düzene ve Bu Düzenin İşleyişine Karşı Suçlar” bendini
ekleyerek TCK’nın 309 ila 316’ncı maddelerinde düzenlenen anayasal düzene ve bu
düzenin işleyişine karşı suçlarla ilgili el koyma yapılabilmesinin yolunu açmak
istemektedir. 
Değerli milletvekilleri, yine bu kanun
teklifiyle iletişimin denetlenmesinde CMK’nın 135’inci maddesinin (8)’inci
fıkrasının 14 numaralı alt bendi değiştirilerek ilave bir alt bent daha
eklenerek devlet güvenliğine karşı suçlar -yani TCK 302 ila 308’inci maddeler-
ve anayasal düzene ve bu düzenin işleyişine karşı suçlar -yani TCK 309 ve
316’ncı maddeler- bu kapsama dâhil edilmektedir. 
Benzer şekilde, teknik araçlarla izleme
tedbirinin uygulanmasında da aynı suçlar ilave edilmekte ve aynı düşüncenin
amaçlandığı görülmektedir. Böylece, devlet düzeni ve refleksine yönelik her
türlü suçta söz konusu bu koruma tedbirlerinin uygulanmasının yolu
açılmaktadır. Hukukun son zamanlarda partizanca ve temel insan hakları göz ardı
edilerek uygulandığı göz önüne alındığında el koyma tedbirinin sınırları yasa
metninde çizilmemiş ve keyfî yorumlara açık olan “Anayasa’yı ihlal”, “Hükûmete
karşı suç” gibi yorumlar üzerinden yapılan soruşturmalarda Hükûmetin keyfî
biçimde muhalif üzerinde yıkıcı ekonomik sonuçlar ortaya çıkarabilecek
uygulamalar gerçekleştirmek istediği açıktır.
Sayın Başkan,
değerli milletvekilleri; kanun teklifiyle el koyma tedbiri “devletin birliği ve
ülke bütünlüğünü bozma” gibi muğlak bir ifade doğrultusunda mevcut yönetime
yönelik memnuniyetsizliğini dile getiren neredeyse herkese uygulanabilecek ve
dolayısıyla temel hak ve özgürlüklerin talep edilmesi olanaksız kılınacaktır.
Bu düzenlemenin bir kısım kişileri mağdur etmek amacıyla keyfî biçimde
uygulanması her hâlükârda mülkiyet hakkının ihlal edilmesi anlamına gelecektir.
Bu hâliyle, düzenleme keyfîliğe açıktır, sınırları tam çizilmemiştir, “kamu
yararı”yla izahı mümkün değildir.
Değerli
milletvekilleri, kanun teklifinin 45’inci maddesiyle soruşturma aşamasında
dosyaya erişim yetkisi yeniden kısıtlanmaktadır. Adalet Bakanı Sayın Bekir
Bozdağ’ın 17, 25 Aralık yolsuzluk operasyonları sonrasında CMK’nın 153’üncü
maddesinde düzenlenen kısıtlamaya ilişkin düzenlemenin kaldırılmasında gerekçe
olarak “Avrupa İnsan Hakları Mahkemesi standartlarına uygun bir şekilde
silahların eşitliği ilkesi nazara alınarak her türlü kısıtlamayı kaldırdık.”
dediği maddenin önceki hâline geri dönülmektedir. 17, 25 Aralık yolsuzluk ve
rüşvet operasyonları sonrası soruşturmalara ilişkin evrakı alabilmek için
kaldırılan madde konjonktür değişmesi, sulh ceza hâkimlerinin ihdası, uygun
hâkimlerin atanması ve Hükûmet iradeli HSYK’nın yapılandırılmasının ardından
soruşturma dosyalarına erişimi engelleyen kısıtlama maddesine geri
dönülmektedir. Esasen, yapılan bu değişiklik, yasama yetkisinin Hükûmetçe
alenen kötüye kullanılmasıdır. Bu girişim, demokratik bir hukuk devletinde yasa
yapma tekniğiyle de bağdaşmamaktadır. 
Sayın Başkan,
değerli milletvekilleri; Avrupa İnsan Hakları Mahkemesine göre, silahların eşitliği
ilkesinin en önemli gerekliliklerinden biri de soruşturma dosyasına erişme
hakkıdır. Savcılığın dosyadaki delil unsurlarına dayanarak görüş ve
değerlendirmelerde bulunabilmesine rağmen, bu görüş ve değerlendirmeleri etkili
bir şekilde çürütebilmek için savunma tarafının da söz konusu dosya içeriğine
erişebilmesi gerekir. Müdafinin dosya içeriğini incelemesinin hâkim kararıyla
da olsa kısıtlanabilmesinin de Anayasa ve Avrupa İnsan Hakları Sözleşmesi’yle,
Avrupa İnsan Hakları Mahkemesinin içtihatlarıyla güvence altına alınan savunma
hakkını, dolayısıyla adil yargılanma hakkını ihlal edeceği düşüncesindeyiz. 
Değerli milletvekilleri, uygar
ülkelerin hiçbirinde siyasi irade yargı üzerinde böylesine keyfîce ve hoyratça
oynayamaz. Bir önceki kanunla yapılanı kısa süre sonra çıkarılan bir başka
kanunla bozan yargı reformu olamaz. Böyle değişikliklere reform denilemez.
Denilse dahi, hukuk adına skandal denilebilir. Bir ülkede siyasi iktidar bu
denli yargıyla oynayabiliyorsa o ülkede hiç kimsenin hukuki güvenliği yok
demektir. Bu kanun teklifiyle Hükûmetin en büyük hedefi, yargıyı daha çok
yürütme güdümüne sokmak suretiyle yargı kararlarının siyasal çoğunluğun
beklentileri doğrultusunda verilmesini sağlamaktır. 
Değerli milletvekilleri, kanun
teklifiyle yürürlükten kaldırılan bir maddeye de değinmemiz gerekmektedir. 10
Mayıs 2014 günü Danıştay töreninde yaşanan tartışmaları bahane ederek adli yıl
kutlama töreninin nasıl yapılacağını düzenleyen maddenin yürürlükten
kaldırılması kabul edilemez. Adli yıl açılış töreninin yasal dayanaktan yoksun
bırakılması hukuk camiasına gözdağı niteliğinde bir girişimdir. Uygulamada
yaşanan birtakım olayların veya kişisel sürtüşmelerin sonucu olarak yasa
değişikliği yoluna gidilmesi keyfîlikten başka bir şey değildir. Dolayısıyla,
yüce Meclis, böylesi kişisel sürtüşmelerin kanun değişikliklerine
yansıtılmasıyla basitleştirilmekte ve gözden düşürülmektedir.
Sayın Başkan, değerli milletvekilleri;
teklifin 5271 sayılı Ceza Muhakemesi Kanunu’nun 116’ncı maddesinde yer alan
“somut delillere dayalı kuvvetli şüphe” koşulunu “makul şüphe” olarak
değiştirmesiyle, aslında, geçtiğimiz şubat ayında yapılan değişikliğe geri
dönülmektedir. Bu durum, doğal olarak, 17 ve 25 Aralık yolsuzluk ve rüşvet
soruşturması süreci sonrasında arama kararı alınmasını güçleştirme niyetinin
sona erdiği algısını yaratmaktadır. Dolayısıyla, Türkiye Büyük Millet Meclisi
bir bakıma marjinal çıkar gruplarının, yolsuzluk ve rüşvet gibi kirli işlere
bulaşmış kimselerin sözde aklanmasının aracı hâline getirilmiş bulunmaktadır.
Değerli milletvekilleri, iktidar
partisinin Şubat 2014’te teklif ederek Parlamentodan geçirdiği ve şu an
üzerinde görüştüğümüz kanun teklifi çerçevesinde düşünüldüğünde, Hükûmetin
birbiriyle açıkça çelişen iki düzenlemeyi de savunur pozisyonda bulunması
siyaseten ilkesizliktir. Öte yandan, “Yanlış yapmışız.” türünden yaklaşımlar da
ciddiyetsizlik göstergesidir. Ne yazık ki iktidar kanadı özgürlükler ile kamu
güvenliğinin sağlanması arasındaki dengeyi sürekli olarak marjinal çıkar
grupları için bozmayı usul hâline getirmiş bulunmaktadır. Bağımsız yargı
bağımsız devlet olmanın ve de hukuk devletinin olmazsa olmaz şartı, göstergesi
ve güvencesidir. Özet olarak, bağımsız yargı hukuk devletinin kalbidir.
Sayın Başkan, değerli milletvekilleri;
tüm uluslararası belgeler, mukayeseli hukuk uygulamaları, medeni ve kalkınmış
dünyadaki örnekler, Avrupa Birliği müktesebatı, Avrupa Konseyi ve buna bağlı
çalışan ilgili kurulların tavsiye kararları, halkımızın yargıdan beklentisi ve
bu yöndeki ihtiyaçları ortadayken Hükûmet bu kritere gözlerini kapamakta,
kulaklarını tıkamakta ve ülke hukuk sistemini bir zümrenin çıkarlarına kurban
edebilmektedir. Yürütme organı yani Hükûmet zaten çürümeye yüz tutmuş
“kuvvetler ayrılığı” ilkesini nihayete erdirmeyi hedeflemektedir. Ancak bir
siyasi anlayışın kendi krizini aşmak adına kamunun ortak alanı olan hukuk ve
yargı sistemini araçlaştırması da asla kabul edilemez.
Bu duygu ve düşüncelerle yine Genel
Kurulu saygıyla selamlıyorum.
Teşekkür ediyorum. (HDP sıralarından
alkışlar)
BAŞKAN – Teşekkür ederim Sayın Dora.
Cumhuriyet Halk Partisi Grubu adına
Zonguldak Milletvekili Sayın Ali İhsan Köktürk konuşacak.
Buyurun. (CHP sıralarından alkışlar)
CHP GRUBU ADINA ALİ İHSAN KÖKTÜRK
(Zonguldak) – Teşekkür ediyorum Sayın Başkan.
Sayın Başkan, değerli milletvekilleri;
655 sıra sayılı Hakim ve Savcılar Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi üzerine Cumhuriyet
Halk Partisi Grubu adına söz almış bulunuyorum. Öncelikle yüce Meclisi saygıyla
selamlıyorum.
Değerli milletvekilleri, Danıştay,
Yargıtay gibi yüksek mahkemelerimize yeni üyeler katarak yüksek mahkemelerin
yapısını ve mevcut kurullarını önemli ölçüde değiştiren; arama, el koyma,
iletişimin tespiti, teknik araçlarla izleme gibi temel hak ve özgürlüklerimizi
doğrudan ilgilendiren düzenlemeleri değiştiren; savunma hakkının özünü
oluşturan dosya içeriğine ulaşma hakkını oldukça daraltan, hatta ortadan
kaldıran; adli yıl açılış töreni gibi gelenekselleşmiş, yargının saygınlığıyla
özdeşleşmiş bir töreni, 2014 yılında 10 Mayıs tarihinde gerçekleşen bir törende
vuku bulan olaylardan yola çıkarak kin ve husumet duygularıyla ortadan
kaldıran; keyfî düzenlemeler içeren bir yasa teklifini Türkiye Büyük Millet
Meclisi Genel Kurulunda iki günden bu yana görüşüyoruz. Maalesef, gerek iki
günden bu yana Türkiye Büyük Millet Meclisinde yaptığımız görüşmelerde gerekse
Adalet Komisyonunda yapılan görüşmelerde Adalet ve Kalkınma Partisinin, bütün
yargı reform paketlerinde olduğu gibi bu yargı reform paketi teklifinde de
ileri sürdüğü iddiaların ve hedeflerinin gerçekten uzak olduğunu, başka sebep
ve saiklerle hareket edildiğini görmekten gerçekten büyük üzüntü duyuyoruz. Maalesef
içinde kişiye özel düzenlemeler barındıran ve konjonktürel, aylık, hatta haftalık,
hatta gündelik değişikliklerden kaynaklanan düzenlemeleri yasa metni hâline
dönüştüren bu düzenleme, maalesef Adalet ve Kalkınma Partisinin yasa teklifinde
belirttiği o genel amaçları gerçekleştirme hedefini kapsamamakta, maalesef bu
amaçtan oldukça uzak bulunmaktadır. 
Değerli milletvekilleri, tasarının
içeriğine baktığımızda, pek çok milletvekilimizin ifade ettiği gibi, günlük,
aylık, haftalık, yıllık gelgitleri, yapbozları görüyoruz. Demokratikleşme
savıyla bu Genel Kurul gündemine getirilen yargı reform paketlerindeki birtakım
düzenlemelerden, bugün başka saik ve sebeplerle geriye dönüldüğüne çok açık bir
şekilde tanıklık ediyoruz. 
Şimdi bu konularda hafızalarımızı eğer
kısaca tazelemek gerekirse, burada 23’üncü Dönemden milletvekili arkadaşlarımız
var; Sayın Bakan burada, o dönemde Komisyonda görev alan Adalet ve Kalkınma
Partisinin Komisyon üyelerinin bir kısmı burada. Hepimiz çok iyi hatırlıyoruz;
2008 yılında bu Parlamentonun 23’üncü Döneminde aslında Yargıtaydaki iş yükü
alabildiğince artmışken, Yargıtaydaki dava dosyalarının çoğu zamanaşımından
düşüyorken, Yargıtay Başkanı Hasan Gerçeker’in çığlıkları tüm Türkiye'de yazılı
ve görsel medyada yankılanırken Adalet ve Kalkınma Partisi ve Adalet Bakanlığı
bir yasa tasarısı hazırlayarak Danıştayın ve Yargıtayın üye sayısını
değiştiren, Yargıtayın üye sayısını ve daire sayısını azaltan bir yasa
teklifini Adalet Komisyonu gündemine getirmişti. Bu yasa teklifiyle Yargıtayın
21 olan hukuk daire sayısının 13’e, ceza daire sayısının da 11’den 7’ye
indirilmesi öngörülmüştü ve Yargıtaydaki üye sayısı en fazla 150 olarak
sınırlanmıştı. Ben o gün, Adalet ve Kalkınma Partisinin Yargıtaydaki üye
sayısını 150’yle sınırlayan, daire sayısını 20’ye düşüren, 32’den 20’ye indiren
bu yasa teklifinin, yasa tasarısının görüşmeleri sırasında çok sert
tartışmaların yaşandığını bugün çok iyi hatırlıyorum. Sanıyorum arkadaşlarımız
da hatırlıyor. Biz o gün buna çok sert muhalefet etmemize rağmen, muhalefet
partilerinden bunun doğru olmadığı çok açık ve net bir şekilde dile getirilmesine
rağmen, Adalet ve Kalkınma Partisinin Adalet Bakanı ve Adalet Komisyonu üyeleri
bunun bir reform paketi olduğunu hararetle savundular ve o gün söylenenlere
kulak tıkadılar. Sayın Bakan, o günkü iş yükü, 2008 yılındaki Yargıtaydaki iş
yükü bugünkünden çok daha mı azdı? O gün de Yargıtaydaki dosyalar
zamanaşımından düşüyordu ve iş yükü mevcut üyelerle altından kalkılamayacak
kadar fazlalaşmıştı. Sadece bununla kalmadınız, o dönemde Yargıtayda üye sayısını, boşalmalarla
azalan, eksilen üye sayısını tamamlayacak üyelerin seçimini HSYK toplantılarına
katılmamak suretiyle engellediniz. O dönemde Hâkimler ve Savcılar Yüksek Kurulu
Başkanı, bu konuda, Adalet ve Kalkınma Partisinin temsilcileri, özellikle
müsteşarı adına suç duyurusunda bulundu görevi kötüye kullanmaktan. Yani o
dönemde sadece ceza dairesinin ve hukuk dairesinin sayısını azaltmakla ve üye
sayısını düşüren önergeyi vermekle kalmadınız, mevcut yasadan kaynaklanan ve
boşalmalardan kaynaklanan Yargıtaydaki üye seçimlerini engelleme çabası içerisine
girdiniz. 
Sayın Bakan, peki arkasından ne oldu? Arkasından, aslında
demokratikleşme savıyla ve “Yetmez ama evet” çığlıklarıyla yaşanan bir
referandum sürecini birlikte geçirdik. 12 Eylül 2010 yılında yaşanan
referandumdan sonra, aslında bu ülkenin sadece yüksek yargısının ve sadece
yargı organlarının değil, bu ülkenin belini kırdınız. “Yetmez ama evet.”
çığlıkları arasında “Demokratikleşiyoruz.” iddialarıyla bu ülkenin -HSYK’sını,
bu ülkenin Danıştayını, Anayasa Mahkemesini, Yargıtayını- yargı organlarının
sadece belini kırmakla kalmadınız, aslında bu ülkenin, bu devletin temel
organlarının tamamının yok edilmesine, ortadan kaldırılmasına yok açacak bir
sürecin önünü açtınız. 
Peki, bunu kiminle yaptınız? Aslında, bugün “paralel yapı”
diyerek en büyük düşman ilan ettiğiniz o yapıyla maalesef bu süreci, Anayasa
sürecini birlikte geçirdiniz ve bu süreçten sonra oluşturduğunuz yeni HSYK’yla
Yargıtaya 160 üye alarak Yargıtayda ve HSYK’da gücü ele geçirmenin mantığı ve
rahatlığı içerisinde Yargıtaya 160 yeni üye aldınız, daire sayısını 32’den 38’e
çıkardınız. Bu süreç içerisinde yüksek mahkemelerde, özel yetkili mahkemelerde
yaşanan bütün hukuksuzluklara gözlerinizi kapadınız. O dönemde, bugün düşman
olarak gördüğünüz, savaş açtığınız paralel yapıyla el ele, kol kola, diz dize kutsal ittifak
içerisinde bu ülkenin yurtseverlerini, bu ülkenin aydınlarını, bu ülkenin
saygın bilim insanlarını, üniversite hocalarını, öğrencilerini Silivri
zindanlarında çürüten, Mamak’ta askerî cezaevlerinde çürüten bir süreci kol
kola taşıdınız. O süreçte hukukun bütün temel ilkeleri, karineleri ters yüz
edildi; masumiyet karinesi ters yüz edildi; “şüphenin sanık lehine
yorumlanması” ilkesi ters yüz edildi; arama, el koyma, iletişim tespiti ve
dinlenmesi gibi konularda herkesin gözü önünde büyük hukuk ihlalleri yaşandı.
Ama, siz o zaman hiç bunlara sesinizi çıkarmadınız; tam tersine, başta bugün
Cumhurbaşkanı olan, o dönemin Başbakanı Sayın Recep Tayyip Erdoğan olmak üzere,
“Biz Ergenekon davasının, Balyoz davasının, Oda TV davasının savcısıyız.”
diyerek bütün bu hukuksuzlukları, kendinize karşı olan, AKP’ye karşı olan tüm
muhalefet güçlerini susturmak amacıyla yargıyı bir kılıç olarak kullanarak
yaptınız. Peki, ne oldu, bu kutsal ittifaka ne oldu? Bu ülkenin askerlerini
cezaevlerine attınız, bu ülkedeki bu ülkenin geleceğinde çok önemli rol alacak
bilim insanlarını cezaevine attınız, “Biz parasız üniversite, parasız eğitim
istiyoruz.” diyen üniversite öğrencilerini cezaevine attınız ve bunları bugün
şikâyet ettiğiniz o yapıyla kol kola gerçekleştirdiniz. Büyük bir anlayış,
büyük bir hoşgörü, büyük bir dayanışma içerisinde Türkiye'nin belini kırdınız.
Türkiye’deki kurumların belini kırdınız. Peki, ne oldu? Peki, ondan sonra…
Ondan sonra bugünlere geldik. Ta ki bu balayı dönemi, bu kutsal ittifak dönemi
17 Aralığa kadar sürdü. 17 Aralıkta yatak odalarındaki para kasaları, ayakkabı
kutularındaki dolarlar ve eurolar halkımızın gözünün önüne saçılınca ve o
kutsal ittifak içerisinde o paralel yapı kapınıza dayanınca bağırmaya
başladınız; “Yargı kuşatıldı, devlete darbe yapılıyor, bize darbe yapılıyor.”
diye bağırmaya başladınız. Günaydın Sayın Bakan, günaydın! (CHP sıralarından
alkışlar) 
BAŞKAN –
Teşekkür ederim Sayın Köktürk.
Milliyetçi Hareket Partisi Grubu adına
Konya Milletvekili Sayın Faruk Bal konuşacak.
Buyurun. (MHP sıralarından alkışlar) 
MHP GRUBU ADINA FARUK BAL (Konya) –
Sayın Başkan, değerli milletvekilleri; aslında hitabeti tam yapmak lazım. Sayın
milletvekilleri, sayın milletvekillerinin oturacağı sayın boş koltuklar demek
lazım, iktidar partisi için söylüyorum tabii bunu. 
Değerli arkadaşlar, Türkiye'nin çok
ciddi sorunları vardır. Bu ciddi sorunlar ekonomik, siyasi ve sosyal olarak
tasnif edilebilir. Birkaç tanesine temas etmek istiyorum. Türkiye’de zenginler
daha fazla zenginleşirken fakirler daha fazla fakirleşmekte, ekonomide
verimlilik ve teknolojik atılım olabildiğince düşük seviyede seyretmekte; buna
bağlı olarak üretim beklenen seviyede değil, işsizlik artıyor, doğal olarak
sosyal sorunlar çıkıyor. Atanamayan öğretmenler, ziraat mühendisleri, su
ürünleri mühendisleri, gıda mühendisleri, veteriner hekimler ekonomiyi harekete
geçirebilecek olan meslek grupları olduğu hâlde, bunlara yeterli imkânlar
sağlanmadığı için maalesef böyle bir sorunlar yumağıyla karşı karşıyayız.
Zenginler zenginleşirken Türkiye'nin
kaymağını yiyor. 2002 yılında Türkiye’de dolar milyarderi sayısı 4 iken, 2014
yılında dolar milyarderi sayısı 34’e çıkıyor. “Çok laf yalansız, çok mal
haramsız olmaz.” İşte bu hanı yağma düzeninde geline geline bir noktaya gelindi,
geldiğimiz nokta 17, 25 Aralık. 17, 25 Aralık yolsuzluk operasyonları
başladıktan sonra AKP’nin şekli şemali değişti, doğal olarak, burada çoğunluğu
olduğu için Türkiye Büyük Millet Meclisinin gündemi de değişti. 17, 25 Aralık
yolsuzluk operasyonlarından sonra Türkiye'nin önünde 2 tane temel sorun
konuşulmaya başlandı. Bunlardan bir tanesi paralelle mücadele, diğeri ise çözüm
süreci.
Paralelle mücadele, tabii ki
evveliyatını daha önceki konuşmalarda ifade ettim ama, beraber yürüdükleri,
yağan yağmurda beraber ıslandıkları, 2010 tarihinde bir tarafta “Bu seçim on
seçime bedeldir.” diyen siyasi iktidar varını yoğunu Anayasa’da yargı
bağımsızlığını ortadan kaldıracak referandumu sağlamak için harcarken diğer
tarafta, beraberinde yürüdüğü, şimdi “paralel” diye itham ettiği kitle de “Bu
önemli bir seçimdir, ölüler bile mezardan kalkıp oy kullanmalıdır.” demişti.
Dedi ama gelinen noktada hakka, hukuka aykırı, yetim hakkına tecavüz eden,
haram sofrasında beslenen bir durum da ortaya çıkınca bunun delilleri ortaya
çıktı. Bu deliller kimsenin inkâr edemeyeceği, herkesin gördüğü zaman saçını
başını yolduğu, fotoğraflarla, görüntülerle, telefon kayıtlarıyla belli oldu.
Yani kasaların içerisinde, kutuların içerisinde, bavulların içerisinde dudak
uçuklatacak rakamlarda milyon dolarlar, saatler vesaire...
Şimdi, AKP bunun ucunun kendi
Hükûmetine gittiğini biliyor, 4 siyasi, Bakanı en azından suçüstü ama onların
Hükûmetinin müteselsil sorumluluk esasıyla AKP’nin hükmi şahsiyetine de
yönelmiş ve başka alanlarda, özellikle 25 Aralık operasyonunda Sayın Başbakana,
o dönemin Başbakanına kadar giden bir yolsuzluk operasyonu. Bu yolsuzluk
operasyonunu sonuçsuz kılabilmek için 17 ve 25 Aralık tarihinden itibaren bu
Meclis meşgul edilmiştir, devlet organlarının tümü meşgul edilmiştir,
basın-yayın organlarının tümü meşgul edilmiştir; amaç, delilerden kurtulmak. Bunun
için ilk günlerde Adli Zabıta Yönetmeliği saç baş yolduracak bir şekilde
değiştirilmiş ve o dosyalar içerisinde ne gibi delil var, bu deliller kimlere
kadar gidiyor, kimler şüpheli olabiliyor; bu değişiklik yapılmak suretiyle
bunlar öğrenilmiştir. Hemen peşinden, soruşturmayı yapan polislerin elinden
dosyalar alınmış, savcıların elinden dosyalar alınmış; hâkimler, savcılar ve
polisler sağa sola sürülmüştür. Yetmemiştir, bu delilleri delil olmaktan
çıkarmak amacıyla Ceza Muhakemesi Kanunu’nda, Ceza Kanunu’nda, İnternet
Kanunu’nda ve ilgili mevzuatlarda süratli bir şekilde kanun değişiklikleri
yapılmış, bu değişikliklerle biri diğerini çelişki nedeniyle nakzeder hâle gelmiş,
o hâle gelmiş ki kanun teklif ve tasarıları Meclisten gelip geçerken pinpon
maçını seyreden seyirciler hâline dönüştük. Pinpon maçını seyrederken topu
seyreden gözlerin ne kadar sağa sola kaydığını elbette takdir edersiniz.
Değerli arkadaşlarım, işte, bugün
görüştüğümüz yasayı -o pinpon topu gibi- Haziran 2014 tarihinde yani bundan
dört ay kadar önce, yine Şubat 2014 tarihinde yapılan değişikliklerle mukayese
etmek gerekiyor. AKP bu 17, 25 Aralık soruşturmalarında delillere ulaşabilmek
için Ceza, Ceza Muhakemesi, İnternet Kanunu ve ilgili mevzuatta değişiklik
yaparken hürriyetçiliğe, savunma hakkının genişletilmesine dair düzenlemeler
yapmıştır. Ama bir düzenleme daha yapmıştır ki, kendisine karşı ya da
yandaşlarına ya da zülfüyâre dokunanlara karşı ulaşılmasını engellemek amacıyla
Ceza Muhakemesi Kanunu’ndaki birtakım tedbirlerin alınmasını makul şüpheden
almış, bunu somut delile dayalı kuvvetli şüpheye dönüştürmüştür. Bu, tabii ki
temel haklar açısından makul şüphe kavramına verilen yanlış anlamdan dolayı
kısmen doğru kabul edilebilir bir durumdu. Hukuki olmasını temenni ederdik,
hukuki olmayıp suç delillerinden korunmak amacıyla yapıldığını bugün bu kanunun
buraya getiriliş sebebiyle anlamış bulunuyoruz.
Şimdi, bu tasarıyla avukatların
delillere ulaşması gizlilik kararı nedeniyle zorlaştırılıyor. Niçin? Çünkü daha
önce paralel yapının kendisine karşı yapmış olduğu soruşturmalarda kendini
koruyacak değişiklikleri daha önce yapmıştı AKP, şimdi kendisi paralel yapıya
karşı bir mücadele verirken, istiklal mücadelesi verirken onun savunma
alanlarını daraltmak istiyor. Yani paralel yapının avukatları delillere
ulaşamasın, gizlilik kararı… Yani kuvvetli suç şüphesine değil de makul şüpheye
dayalı olmak üzere arama, gözaltına alma, tutuklama gibi kararlar kolayca
verilebilsin.
Değerli
arkadaşlarım, işte yargı bu kadar şahsi, bu kadar siyasi ve bu kadar,
demokratik değerlerden uzaklaştırılmıştır. Bunun sonu, demokrasi trenine
binerek gelen AKP’nin demokrasi treninden bugün indiğinin işaretidir; indi,
bundan sonra diktatörlük trenine biniyor. HSYK’yı, Yargıtayı, Danıştayı üzerine
AKP şapkası giydirerek siyasallaştıran AKP, buradan siyasal kararlar üretmekte
mahirdir. Dolasıyla, bu maharetini, temenni ederiz ki Türkiye'nin gerçek
sorunlarıyla ilgili doğru dürüst çözümler üretmeye kullansın. 
Bu kapsamda
ifade etmek istediğim bir husus da şudur: AKP “Bu süreçte istiklal mücadelesi
veriliyor paralele karşı...” Evet, bir paralel var bu Türkiye’de. Türkiye'nin
hükümranlık hakkını, millî hâkimiyetini ortadan kaldıracak şekilde terör örgütü
PKK vergi topluyor, asker topluyor, okul açıyor, şehitlik açıyor, asayiş
kontrolü yapıyor ve devlet yetkisinin bu ana unsurlarının tamamını Güneydoğu
Anadolu’nun bazı il ve ilçelerinde uyguluyor, 5 yerde özerklik ilan ediyor.
İşte paralel devlet budur. Bu devletle mücadele etmesi gerekirken bununla
oturuyor, terör örgütüyle müzakere ediyor, arkasından da bağırıyor “Batılı
ülkeler PKK terör örgütünü meşrulaştırmak istiyor.” diye. Meşrulaştıranın ta
kendisi AKP değil mi? Meşrulaştıranın ta kendisi masaya oturmak suretiyle
PKK’yla pazarlık yapan AKP değil mi? Neyin pazarlığını yapıyor? Yapılan
pazarlık belli, belli, besbellidir, o da millî hakimiyet pazarlığıdır. İşte o
millî hakimiyet, Kurtuluş Savaşı’yla elde edilmiş bir millet değeridir. Bu
millet değerini silah tehdidi altında terör örgütüyle pazarlık etmek demek…
(Mikrofon otomatik cihaz tarafından
kapatıldı)
FARUK BAL (Devamla) – …Türkiye
Cumhuriyeti devletinin kuruluş felsefesinin ve ondan sonra gelişmiş olan tüm
değerlerinin ihlali anlamına gelir. (MHP sıralarından alkışlar) 
BAŞKAN – Teşekkür ederim Sayın Bal.
Şahsı adına İstanbul Milletvekili Sayın
Ali Özgündüz konuşacak.
Buyurun. (CHP sıralarından alkışlar) 
ALİ ÖZGÜNDÜZ (İstanbul) – Sayın Başkan,
değerli milletvekilleri; sözlerime başlarken hepinizi saygıyla selamlıyorum. 
Değerli arkadaşlar, aslında bu teklifle
Hükûmet, iktidar partisi kendisine uygun bir yargı, bir yapılaşma yapmaya
çalışıyor. İktidar, iktidar olmadan önce “Ben yasaklarla, yoksullukla,
yolsuzlukla mücadele edeceğim.” diyordu. Geldiğimiz noktada ne yazık ki
gırtlağına kadar yolsuzluğa batmış ve yasakçı bir Hükûmet olmuş. En son
biliyorsunuz, Mecliste kurulan, şüpheli bakanlarla ilgili Meclis Soruşturma
Komisyonu Başkanı, iktidar partisinden birisi, bir yasak kararı istedi, sulh
ceza mahkemesi de verdi. Hükûmetin yasak karnesine baktığımız zaman geçmişte,
2011’de şike davasında yasak getirdi. Yine 2008’de Aktütün saldırısıyla ilgili,
17 askerin şehit olmasıyla ilgili soruşturmada yasak getirildi. Yine IŞİD’in 16
Haziranda 49 vatandaşımızı, konsolosluk görevlisini esir almasıyla ilgili yasak
getirildi. Başbakanlık ofisindeki böcek davasıyla ilgili yasak getirildi.
Dışişleri Bakanlığında, kendi toprağımız olan Süleyman Şah Türbesi’ne
saldırıyla ilgili yapılan komployla ilgili -ne yazık ki ülkenin Dışişleri
Bakanı ve diğer yetkililer işin içindeydi- yasak getirildi. Efendim, Adana’dan,
Hatay’dan Suriye’ye, eli kanlı teröristlere silah taşıyan tırlarla ilgili
davada yasak getirildi. Reyhanlı’da 52 yurttaşımızın yine IŞİD teröristleri
tarafından katledilmesiyle ilgili yasak getirildi. 2012’de Suriye’de düşen
uçakla ilgili yapılan soruşturmada yasak getirildi. Efendim, Uludere’de yine
uçaklarla katledilen 35 yurttaşımızla ilgili davada yasak getirildi.
Yüksekova’da askerimizin şehit edilmesiyle ilgili yasak getirildi. Bingöl
saldırısıyla ilgili yasak getirildi ve en son 17 Aralıkla ilgili yasak
getirildi. Neden korkuyorsunuz? Neden korkuyorsunuz arkadaşlar, neyi
yasaklıyorsunuz? 
Yasaklayamazsınız. Biz buradan
açıklarız, Meclisten açıklarız bu kürsüden; hadi bakalım, yasağınızı deliyoruz.
Adli Tıp Kurumu raporu verdi, rapor burada elimde, açıklıyorum. Alın size
yasak. Yasağınızı deliyorum. Efendim ne diyor bu adli tıp raporunda? Bakanlığa
bağlı adli tıp. Yakında da adli tıpla ilgili bir kanun gelirse de şaşmıyorum.
Şimdiden de uyarıyorum. Efendim, 17 Aralıkta 25 Aralıktaki ses kayıtlarıyla
“tape”lerin uyumlu olduğuna, herhangi bir şekilde anlam bütünlüğünü bozacak bir
şekilde bir hatanın olmadığına, herhangi bir cümle ekleme ve çıkarma olmadığına
ilişkin Adli Tıp Kurumu raporu. Yasağınızı deldim. Ne olacak şimdi yani? 
Değerli arkadaşlar, bu şekilde
yapamazsınız. Yani bu mantıkla giderseniz altında kalırsınız. (CHP sıralarından
alkışlar) 
Savcının verdiği, çöpe atılacak
takipsizlik kararı. Bakın, şimdi buna dayanacak yarın, şimdiden söylüyorum.
Savcı ne diyor? Savcı verdiği takipsizlik kararında bile diyor ki: “Efendim,
rüşvet suçunun oluşması için anlaşmanın yapılması, işin yapılmasından önce veya
en geç yapılması sırasında bu menfaatin temin edilmesi gerekir. Burada temin
edilen menfaatlerin koşulları varsa irtikap veya görevi kötüye kullanma suçunu
oluşturur.” Peki, savcı efendi, ne yaptın kardeşim, irtikaptan, görevi kötüye
kullanmaktan? Bir şey yok. Yani bu kararda savcı zaten açıkça diyor ki: Burada,
efendim, spesifik olarak bir iş karşılığı bu menfaatler verilmediği için ben
bunu rüşvet kabul etmem ancak irtikap olabilir, 3628’e göre usulsüz hediye
verme olabilir, fakat ben bunu rüşvet kabul etmiyorum. Bu nedenle takipsizlik kararı
veriyorum.” Baştan sona saçma sapan… Bugün itibarıyla bu takipsizlik karanına
itiraz ettim. 
Zamanım yok, söyleyeceğim. Bunu demek
istiyorum. Süleyman Aslan’ın evinde yakalanan paralar Süleyman Aslan’ın
beyanına göre… Bu paralar yok demiyor savcı, bütün bunlar var. “Ayakkabı
kutularındaki paralar var, sabittir.” diyor. Ama efendim neymiş? Bununla
Osmancık’ta imam-hatip lisesi yapılacakmış, bir de Bosna-Hersek’te üniversite
yapılacakmış. Sizin bir milletvekilinizin avukatı gitti dedi ki: “Bu paralar Bosna-Hersek’teki
üniversiteye ait paralardır. Bana iade edin.” Savcı efendi de iadesine karar
verdi. O milletvekilinin kim olduğunu biliyorsunuz, ismini vermiyorum diyorum.
Dolayısıyla, yasaklarınızı tanımıyoruz
ve yasaklarınızı delmeye devam edeceğiz diyorum. 
Genel Kurulu saygıyla selamlıyorum.
(CHP ve MHP sıralarından alkışlar) 
BAŞKAN – Teşekkür ederim Sayın
Özgündüz.
Şahsı adına son konuşmacı, Kırıkkale
Milletvekili Sayın Ramazan Can.
Buyurun. 
RAMAZAN CAN (Kırıkkale) – Sayın Başkan,
değerli milletvekilleri; Genel Kurulu saygıyla selamlıyorum.
Yaklaşık kırk beş gündür bu kanun
teklifi yeterince değerlendirildi, hukuk camiasında tahlil edildi, tabiri
caizse herkes eteğindeki taşları döktü. Burada özellikle özel kanun anlamında,
bireye özel kanun çıktığından, birilerinin korunduğundan bahsedildi. Buna
kısaca cevap vermek istiyorum ben. 
Bireye özel kanun… Hukuk fakültesinden
hatırladığımız kadarıyla biliyorsunuz, kanunlar genel düzenleyici işlemdir,
nesneldir, objektiftir, dolayısıyla herkesi kapsar. Suna Kan, İdil Biret,
bunlar üstün yetenekli çocuklar. Şu an müzik virtüözleri kendileri. Üstün
yetenekli çocukların yurt dışına gönderilmesi için isim de kanun zaptına
geçirilerek kanun çıkarılmıştır 1948 yılında. İlgilenmek isteyenler, 5245
sayılı, 1948 yılında çıkarılan Kanun. 
Cumhuriyet Halk Partisi döneminde çıkan
bu kanundan sonra, belki içerik olarak, belki şekil olarak özel kanun yorumları
yapılsa da, hukuk tarihimize geçmiş Suna Kan, İdil Biret Kanunu, özel kanundur.
DİLEK AKAGÜN YILMAZ (Uşak) – Ramazan Bey,
hiç olmadı yani!
LEVENT GÖK (Ankara) – Bu uymadı, daha
uygun bir şey bul.
ALİ ÖZ (Mersin) – Yolsuzluk değil.
Onunla bunu mukayese edemezsin.
RAMAZAN CAN (Devamla) – Sayın Başkan,
değerli milletvekilleri…
ALİ ÖZ (Mersin) – 17,25 Aralıkla ne
alakası var!
ÖZCAN YENİÇERİ (Ankara) – Benzetmeye
bak ya!
RAMAZAN CAN (Devamla) - Sayın Başkan,
değerli milletvekilleri; makul şüpheyle ilgili 6526 sayılı Yasa, biliyorsunuz,
Terörle Mücadele Kanunu’yla ilgili bir yasa. Bu yasadan önce makul şüphe şartı
vardı. Fakat makul şüphe şartı sadece ihbarla, olgulara dayanmadan, kişilerin
temel hak ve hürriyetleri ihlal edilerek konut dokunulmazlığı ihlal edildi.
Bunun üzerine, 6526 sayılı Yasa’da somut delile dayalı kuvvetli şüpheye
geçildi. Aslında burada kanun koyucunun muradı da somut delildeki olguların ve
emarelerin somutluğuydu. Ancak uygulamada o hâle geldi ki ispat için gerekli…
Şöyle örnek verebilirim ben: Arama, koruma tedbirlerinin en hafifi olduğu hâlde,
aramadan da öte el koyma, tutuklama, hatta mahkûmiyete ilişkin sıralamada
aramayla mahkûmiyete ilişkin, tutuklamaya ilişkin kriter aynı oldu. Dolayısıyla
böyle bir durum olunca arama kararları verilemez hâle geldi. 
MEHMET GÜNAL (Antalya) – Kanuna
uymadılar mı?
RAMAZAN CAN (Devamla) – Netice
itibarıyla, İstanbul Hukuk Fakültesinden hocam olan Feridun Yenisey’in bu
kanunla ilgili bir açıklaması var, diyor ki hocamız: “6526 sayılı Yasa’yla
yapılan değişiklik koruma tedbirlerinin uygulanması için bulunması gereken
şüphenin kuvvet derecelerinin yoğunluğu açısından önemli sonuçlar doğuracak
niteliktedir. Zira, kişi haklarından özel hayatı ilgilendirdiği ve en son çare
olmadığı için, kural olarak makul şüphenin bulunduğu hâllerde arama
yapılabildiği hâlde kanun koyucu çıtayı yükseltmiş ve neredeyse tutuklama
kararı verilmesi için gereken kadar kuvvetli şüphe bulunmasını, bunun da somut
delile dayandırılmasını istemiştir.”
TURGUT DİBEK (Kırklareli) – O teklifi
kim vermiş Ramazan, kim?
RAMAZAN CAN (Devamla) – “Yani, arama
kararı verilemez hâle getirilmiştir. Esasında aramanın amacı delil elde
etmektir. Ortada delil varsa arama yapılması zaten lüzumsuzdur.”
ALİ ÖZGÜNDÜZ (İstanbul) – Onu siz
getirdiniz, siz. Kendin verdin, kendin. Eline tutuşturuyorlar, imzalıyorsun,
haberin yok!
ALİ İHSAN KÖKTÜRK (Zonguldak) – Ya, sen
vermemiş miydin onu?
MEHMET GÜNAL (Antalya) – Sizi
tutuklamasınlar diye siz verdiniz, siz.
BAŞKAN – Bir dinleyelim mi arkadaşlar?
Sayın milletvekilleri…
RAMAZAN CAN (Devamla) – Arkadaşlar, ben
Komisyonda bunu yüreklilikle değerlendirdim, dedim ki, 6526 sayılı Yasa’nın
çıkmasını 17 ve 25 Aralık olayları tetiklemiştir, doğrudur dedim. [MHP ve CHP
sıralarından alkışlar(!)]
FARUK BAL (Konya) – Doğru… Bravo!
MEHMET GÜNAL (Antalya) – Bravo!
RAMAZAN CAN (Devamla) – 6-8 Ekim Kobani
olayları da bu teklifin verilmesini tetiklemiştir.
MEHMET GÜNAL (Antalya) – İtiraf mı
ediyorsun, Kobani için mi çıkarıyorsunuz? Teröristleri serbest mi
bırakacaksınız?
RAMAZAN CAN (Devamla) – Bu doğrudur ama
şunu da özellikle söylemek isterim: Ömer Süha Aldan ve Sayın Ali Rıza Öztürk de
“Biz ilke adına, hukukçuluk adına 6526’yı eleştirmiştik, makul şüpheden yana
durmuştuk; bugün de ilke adına, Cumhuriyet Halk Partisi, diğer milletvekilleri
ne derse desin biz makul şüpheden yanayız, bu teklifi de eleştirmeyeceğiz.”
demiştir. 
ALİ İHSAN KÖKTÜRK (Zonguldak) – Biz de
onu eleştirmiyoruz ki!
TURGUT DİBEK (Kırklareli) – Biz seni
eleştiriyoruz ya!
ALİ ÖZGÜNDÜZ (İstanbul) – Biz sizin
çelişkinizi ortaya koyuyoruz. 
RAMAZAN CAN (Devamla) – Sayın Başkan,
değerli milletvekilleri; gerek Avrupa İnsan Hakları Mahkemesi gerekse
mukayeseli hukukta makul şüpheye ilişkin uygulamalar nettir, Yargıtay
uygulaması da nettir. Netice itibarıyla uygulayıcılardan kaynaklanan problemden
dolayı eğer bir sıkıntı varsa yasa koyucu da bu sıkıntıyı çözmekle mükelleftir.
Diğer taraftan, müdafinin dosyaya
erişimiyle ilgili, biz avukatlar olarak müdafinin dosyaya her zaman erişmesini
isteriz. Ancak, 157’nci maddede -ceza muhakemesinin soruşturmasının gizli
olduğu- savunma hakkına halel gelmemek kaydıyla sınırlamıştır.
DİLEK AKAGÜN YILMAZ (Uşak) – Savunma
hakkına halel geliyor şimdi ama. 
RAMAZAN CAN (Devamla) – Netice
itibarıyla katalog suçları kapsamına alındı…
ALİ ÖZGÜNDÜZ (İstanbul) – Ya, 17
Aralıkta serbest bıraktınız. Bakanların avukatları gitti, her şeyi aldı geldi.
RAMAZAN CAN (Devamla) – 641 sıra sayılı
Kanun Teklifi’m de burada idi, bu da hayra vesile oldu diyorum…
ALİ ÖZGÜNDÜZ (İstanbul) – İşiniz bitti,
şimdi de…
DİLEK AKAGÜN YILMAZ (Uşak) – 285’ten
ceza almış bir avukat var mı bu sürede?
RAMAZAN CAN (Devamla) – Genel Kurulu
saygıyla selamlıyorum. (AK PARTİ sıralarından alkışlar) 
DİLEK AKAGÜN YILMAZ (Uşak) – Gizliliği
ihlalden ceza almış bir avukat var mı?
BAŞKAN – Teşekkür ederim Sayın Can.
Şimdi soru-cevap işlemini yapacağız.
Süremiz on beş dakika. Yedi buçuk
dakika soru soralım, geri kalan yedi buçuk dakikada da Sayın Bakan sorulan
sorulara cevap verecek.
Sayın Erdoğan, buyurun.
MEHMET ERDOĞAN (Muğla) – Teşekkür
ediyorum Sayın Başkan.
Sayın Bakan, 2002’den bu yana kaç
cezaevi yaptınız? 
İktidara geldiğinizde cezaevlerindeki
yatak kapasitesi neydi, bugün nedir?
2002’de ne kadar tutuklu ve hükümlü
vardı, şimdi bu sayı nedir?
“Dünya lideriyiz.”, “Ekonomi uçtu.”,
“Her sorunu çözdük.” diyorsunuz, iktidarınız dönemindeki suç ve suçlu
sayısındaki artışın sebebi nedir?
Teşekkür ediyorum. 
BAŞKAN – Sayın Türkoğlu…
SEYFETTİN YILMAZ (Adana) – Yok, yok
Başkanım.
BAŞKAN – Sayın Tanal…
ALİ ÖZ (Mersin) – Tanal da yok efendim.

BAŞKAN – Aa, Sayın Tanal nasıl gelmedi!
Sayın Eryılmaz… O da mı yok?
Sayın Dibek…
Teşekkür ederim Sayın Dibek, bir tek siz
buradasınız.
TURGUT DİBEK (Kırklareli) – Evet,
buradayım Sayın Başkanım.
Sayın Bakanım, bürokrat arkadaşlar
burada, ben şunu merak ediyorum -ben de bulabilirim belki ama onlarda belki
hazır var- Alman ve Fransız Yargıtayı ve Danıştayıyla ilgili olarak sayıları
arkadaşlarımız size verirlerse, siz de bizlere sunarsanız. Evet, yani
Almanya’daki Alman Yargıtayı ve Danıştayında kaçar üye var ve Fransa’daki
Yargıtay ve Danıştayda -yani muadillerinde diyelim- kaçar üye var? O iki ülke
ölçek olarak Türkiye’ye yakındır, o ikisi yeter. 
Teşekkür ediyorum Sayın Başkan.
BAŞKAN – Teşekkür ederim.
Sayın Acar…
GÜRKUT ACAR (Antalya) – Teşekkür ederim
Sayın Başkan.
Sayın Bakan, Başbakan Başdanışmanı
Etyen Mahçupyan 25 Kasım 2014’te CNN TÜRK’te Şirin Payzın’ın sorularını yanıtlarken
17-25 Aralık rüşvet yolsuzluk soruşturmaları için “İnsanların büyük çoğunluğu
Türkiye’de yolsuzlukların olduğuna inanıyor, AKP seçmeninin de yarısı. Yapılan
bir sürü çalışma var. AKP seçmeni parti içinde yolsuzluklara bulaşmış
insanların olduğunu düşünüyor, bunlardan memnun değil ve bunların
değiştirilmesini istiyor. Tersine darbe tehlikesinden kurtulmak uğruna bir süre
daha yolsuzlukları taşımaya razı oldu toplum.” açıklamasını yaptı. Siz son
olarak Yolsuzlukları Soruşturma Komisyonunun almış olduğu bu yasaklama
kararıyla bu sözleri nasıl değerlendiriyorsunuz?
Teşekkür ederim.
BAŞKAN – Teşekkür ederim.
Sayın Seyfettin Yılmaz, buyurun. 
SEYFETTİN YILMAZ (Adana) – Teşekkürler
Sayın Başkan.
Sayın Bakan, bu, 17-25 Aralık asrın
yolsuzluğu olarak Başbakanın Danışmanı dahi şunu söylüyor, diyor ki: “17-25
Aralıkta yolsuzluk var ama darbe de var. Vatandaş darbeye karşı Başbakanın
yanında yer aldığından dolayı yolsuzluklar çok ciddiye alınmadı.” gibi bir
ifade. 
Şimdi gelinen nokta itibarıyla iki kere
ikinin dört ettiği gibi bu yolsuzlukların da olduğu ortada. Fakat özellikle bu
17-25 Aralıktan sonra HSYK’da yaptığınız değişikliklerle atanan hâkimlerle bu
işlerin kapatıldığını görüyoruz. 
Gelinen noktada, bu ülkenin Adalet
Bakanı olarak vicdanınız rahat mı, bu soruyu sormak istiyorum.
Teşekkür ediyorum. 
BAŞKAN – Teşekkür ederim.
Sayın Yeniçeri…
ÖZCAN YENİÇERİ (Ankara) – Teşekkür
ederim Sayın Başkan.
Sayın Bakan, KCK bir paralel devlet
yapılanması mıdır? 6-7 Ekim olaylarını örgütleyenler KCK’lılar mıdır? KCK’lıların
hapishaneden salıverilmeleri yasaların zorlaması sonucu mu olmuştur yoksa
KCK’lıların salıverilmesi yasaların gereği olarak mı gerçekleşmiştir? KCK’nın
ana sözleşmesini İmralı’daki kitle katliamcısı Öcalan mı yazmıştır? Öcalan
yazdıysa onu İmralı’dan dışarıya kim sızdırmıştır, çıkarmıştır? KCK’lılar
hakkında, bu sözleşme gereği yaptıkları faaliyetler dolayısıyla mı soruşturma
yapılmıştır? KCK’lılar Öcalan’ın yazdığı sözleşme gereği yargılandılarsa
sözleşmeyi yazan baş terörist Öcalan hakkında herhangi bir soruşturma yapılmış
mıdır? Yapılmadıysa Türkiye’nin bütünlüğüne kasteden terörist başı Öcalan
hakkında tahkikat başlatmayı düşünüyor musunuz?
Teşekkür ederim.
BAŞKAN – Dün geceki rekoru kırdınız
Hocam. Bugün yeni bir rekor soru sormada. Bir dakika içinde… Bravo.
Sayın Öz…
ALİ ÖZ (Mersin) – Teşekkür ediyorum
Sayın Başkanım.
Sayın Bakanım, 17-25 Aralıktan sonra
polise, bu operasyonların içerisinde yer alan polislere karşı, karşı operasyon
yürüttünüz “algı operasyonu” adı altında. Dolayısıyla, benim sormak istediğim
şu: 17-25 Aralıktan sonra bu tutuklamalarda görev alan kaç polise operasyon
yapıldı? Bunlardan kaçı tutuklandı? Savcının tutuklama kararıyla mahkemeye sevk
ettiği polisleri serbest bırakan hâkimler sizce paralel yapının üyesi midir? Bu
kanun çıktıktan sonra bu hâkimlerin defterini dürecek misiniz? 
Teşekkür ediyorum.
BAŞKAN – Sayın Işık.
ALİM IŞIK (Kütahya) -Teşekkür ediyorum
Sayın Başkan.
Sayın Bakan, bilindiği gibi 17-25
Aralık yolsuzluk ve rüşvet operasyonları nedeniyle kamuoyunun gündemine gelen “tape”
kayıtları ve şüpheliler arasındaki konuşma tutanaklarının Adli Tıp Kurumu
tarafından daha önce iddia edildiği gibi montaj değil orijinal olduğuna karar
verildi. Bu karardan sonra söz konusu dosyalar hakkında takipsizlik kararı
veren savcılar hakkında Bakanlığınızca herhangi bir işlem yapılmış mıdır?
Yapıldıysa nasıl bir işlem yapıldı? Yapılmadıysa bununla ilgili bir işlem
yapmayı düşünüyor musunuz?
İkinci soru: Arama kararı verilebilmesi
için “somut delillere dayalı kuvvetli şüphe” kriterinin “makul şüphe”ye
dönüştürülmesinin sebepleri nelerdir? Bu değişikliğe neden ihtiyaç duyuldu?
Amacınız nedir?
Teşekkür ederim.
BAŞKAN – Teşekkür ederim.
Sayın Özcan…
TANJU ÖZCAN (Bolu) – Teşekkür ederim
Sayın Başkan.
Ben dün akşam da Sayın Bakana
sormuştum, net bir cevap alamadım. Türkiye’de belki AKP Hükûmetinin en doğru
yaptığı şeylerden bir tanesi adliye binalarının yenilenmesi oldu ancak benim
seçim bölgem Bolu’da her nedense bu adliye binasıyla ilgili herhangi bir
yenileme çalışması somut olarak bir noktaya ulaşamadı. Ben dün akşam da sordum,
daha önce Komisyonda da sordum Sayın Bakanım. İlçelerdeki bazı adliyeler
kapatıldı, merkeze de bağlandı. Gerçekten, meslektaşlarımız, hâkimler,
savcılar, avukatlar herhangi bir şey yapamaz hâle geldiler binanın fizikî
koşulları sebebiyle. Ne zaman somut olarak biz Bolu’da adliye binasının
temelini atacağız? Bu sorunun net bir cevabını istiyorum.
BAŞKAN – Dilek Akagün Yılmaz…
DİLEK AKAGÜN YILMAZ (Uşak) – Teşekkür
ederim Sayın Başkan.
Sayın Bakan, iki gün önce Bülent Arınç
toplantıda HDP Eş Başkanı Selahattin Demirtaş’a yüklenerek, yaptığı
açıklamaların Abdullah Öcalan’ı zor durumda bıraktığını, Öcalan’ın bile talep
etmediği… “Öcalan’la Hükûmet olarak görüşmediğimiz, MİT’in bu görüşmeleri
yaptığı bilindiği hâlde onun taleplerinin dışında birtakım şeyleri ileri sürmek
suretiyle Öcalan’ı zor durumda bıraktığınızı bilmiyor musunuz? Siz kimin
sözcülüğünü yapıyorsunuz da Öcalan’ı itibarsız hâle getirmek istiyorsunuz?”
gibi sözler söyledi. Şimdi, bir Adalet Bakanı olarak ağırlaştırılmış müebbet
hapse mahkûm edilmiş olan Abdullah Öcalan’ın itibarsızlaştırılması gibi bir
tavra siz de katılıyor musunuz? Çok itibarlı mı buluyorsunuz? Zor durumdan
kurtarmak amacıyla ne gibi çalışmalarınız var? Bülent Arınç’ın görüşlerine
katılıyor musunuz? 
BAŞKAN – Teşekkür ederim.
Sayın Bakan, buyurun.
ADALET BAKANI BEKİR BOZDAĞ (Yozgat) –
Sayın Başkan, değerli milletvekilleri; Sayın Erdoğan “2002’den bu yana kaç
cezaevi kapandı, açıldı?” sorusunu sordu. 2002 dâhil, bugüne kadar 94 tane
cezaevi açılmış ama bu süre içerisinde de 247 tane cezaevi kapatılmış, bunu
ifade edebilirim. Şu anda 156.232 tutuklu ve hükümlü cezaevlerinde var. Tabii,
cezaevlerindeki tutuklu, hükümlü sayılarında artış var. Bu çok açık, net
ortada. Bunun da değişik nedenleri var. Sadece suç işleme oranının artması
değil, yeni Ceza Kanunu ceza miktarlarını artırdı, bir. İkincisi, eskiden
cezaların infazı yüzde 40’tı, şimdi cezanın üçte 2’si infaz ediliyor. Tabii,
infaz süreleri oldukça artırıldı, içeride insanlar daha fazla kalıyorlar. Bu da
diğer bir etken. Tabii, yeni suç türleri ortaya çıktı. Bunlar nedeniyle de
mahkûmiyetlerde artış var. Öte yandan, dosyaların karara bağlanma konusu hakeza
bunlar da artışa neden olan hususlar. Daha bunun pek çok nedeni var. Bir de suç
ve suçluyla mücadele konusunda tabii daha aktif bir yapı da ortaya çıktı.
İmkânların artması, delilleri toplama konusundaki teknolojik gelişmeler de
bunda etken ama daha pek çok neden var. Bunu özellikle ifade etmek isterim.
Şu anda cezaevlerimizde kapasitenin
üstünde bir doluluk oranı var, bunu biz de fark ediyoruz. Bu oranları daha iyi
bir noktaya çekmek için de çalışmalarımız devam ediyor. İnşaatı bitmek üzere
olanlar var, devam edenler var, proje aşamasında olanlar var. Biz oradaki
doluluğun makul bir seviyede olmasını ve herkesin daha rahat bir ortamda
cezasını çekmesini arzu ediyoruz. Bunun için de Bakanlık olarak çalışmalarımız
devam ediyor. Bir tanesi bu.
Öte yandan, Sayın Dibek bir soru sordu.
Ben onun cevabını alınca sizinle paylaşacağım, arkadaşlarımız takip ediyorlar.
Sayın Acar’ın sorduğu soru. Tabii bir
başdanışmanın açıklamasıyla ilgili sorular sordu ama onun cevabını siz oradan
alırsanız daha iyi. Çünkü ben Bakan olarak bir başdanışmanın görüşlerini tevil
etmek, açıklamak, ona destek vermek, falan demek gibi bir makamda değilim ancak
sizin bu sorunuzla irtibatlı başka arkadaşlarımızın da benzer nitelikte
soruları oldu 17 Aralık, 25 Aralıkla ilgili. 17 Aralık, 25 Aralık hadiselerinin
ne olduğu konusunda herkes farklı bir değerlendirme yapıyor. Bazıları bunun bir
yolsuzluk operasyonu olduğunu söylüyor, bazıları bunun bir darbe teşebbüsü
olduğunu söylüyor, bazıları bunun Hükûmeti indirmek veyahut da başka bir
şekilde itibarsızlaştırmak için planlı, düzenli bir operasyon olduğunu.
TANJU ÖZCAN (Bolu) – Sizin vicdanınız
ne söylüyor Sayın Bakan?
ADALET BAKANI BEKİR BOZDAĞ (Yozgat) –
Herkes farklı bir noktadan bakıyor.
TANJU ÖZCAN (Bolu) – Vicdanınızı
sordum.
ADALET BAKANI BEKİR BOZDAĞ (Yozgat) –
Ama, bu noktada işin doğrusu ne zaman ortaya çıkacak? Elbette yargılamadan
sonra çıkacak ve bunun üzerindeki siyasal rekabet konusu, bu konular yapılırsa
bundan herkes zarar görür.
Bakın, manşetler atılıyor. İnsanlar
otuz yıl, kırk yıl, elli yıl, yetmiş yıl uğraşıyor, bir itibar kazanıyor.
Milletvekili olarak, bakan olarak, insan olarak hepimizin onuru kıymetlidir.
Ama gazetenin biri bir gün bir manşet atıyor, o manşetin yaptığı tesiri
Türkiye'nin bütün hâkimleri bir araya gelip berat kararı verse o manşeti oradan
silemiyor. Onun için insanların itibarını, onurunu, haysiyetini herkesin
koruması, gözetmesi lazım; bu Parlamentonun daha fazla gözetmesi lazım.
GÖKHAN GÜNAYDIN (Ankara) – Önce
herkesin kendisinin gözetmesi lazım, önce kendisinin.
ADALET BAKANI BEKİR BOZDAĞ (Yozgat) –
Soruşturmanın gizliliği çok önemli. Bunun en önemli nedeni şu: Lekelenmeme
hakkının gereğidir. İnsanlar soruşturulurken eğer aleniyet olursa -belki
takipsizlik çıkacak, belki dosya ileri gitmeyecek- oradan lekelenmesinler ama
masumiyet karinesi de var yargılanmayla alakalı. 
GÜRKUT ACAR (Antalya) – Balyoz
davasında niye düşünmediniz Sayın Bakan?
ADALET BAKANI BEKİR BOZDAĞ (Yozgat) –
Şimdi, biz, bakın, hem lekelenmeme hakkı çiğneniyor, hem masumiyet karinesi
çiğneniyor ve hepimiz diyoruz ki: “Suçluluğu hükmen sabit oluncaya kadar hiç
kimse suçlu kabul edilemez.” Öte yandan da insanları yargıladık, iddiayı tanzim
ettik, kestik faturayı, cezayı da infaz ediyoruz. 
GÜRKUT ACAR (Antalya) – Balyoz’da,
Ergenekon’da nasıl oldu Sayın Bakan?
MEHMET GÜNAL (Antalya) – Sen de onu
yapıyorsun.
ADALET BAKANI BEKİR BOZDAĞ (Yozgat) –
Bakın, ben, Balyoz, Ergenekon’da da benzer lafları söyledim, tutanaklar
şahittir. Toplum ikiye bölündü; yarısı suçlu, yarısı suçsuz. Ben bunun ikisinin
de yanlışlığını defalarca söylemiş insanlardan bir tanesiyim. O dönemde de bu
ikiye bölünme yanlıştı, şimdi de yanlış. Bizim, hepimizin gerçeğin peşinde
olmamız lazımdır. 
GÖKHAN GÜNAYDIN (Ankara) – Hadi ya!
ADALET BAKANI BEKİR BOZDAĞ (Yozgat) –
Eğer bir ülkede herhangi bir grubun ülkenin Hükûmetine karşı yargının
içerisinde kendisine yakın olan kişileri kullanarak bir iş yapmaya teşebbüs
ettiğine dair iddialar varsa bunu hepimizin dikkate alması lazım. Yargı
bağımsız olacak, tarafsız olacak; bu, hukuk devletinin olmazsa olmazı ama bu
bağımsızlık, tarafsızlık hiçbir şeyle bağlı olmamak anlamına gelmez. 
HASAN HÜSEYİN TÜRKOĞLU (Osmaniye) –
Sayın Bakan, savcıları telefonla arayan sizdiniz ama.
MEHMET GÜNAL (Antalya) – Olacak,
olacak, bağımsız değil, olacak. 
ADALET BAKANI BEKİR BOZDAĞ (Yozgat) –
Anayasa’yla, kanunla, hukukla ve bunlarla uygun vicdanla bağlılığı ifade eder,
bunun dışındaki bağlılıkları reddeder. Eğer bir ülkenin hukukunu uygulayanlar
içerisinde bu bağlılıkları hâkim ve savcılar uygularsa yani Anayasa, kanun,
hukuk ve bununla uyumlu vicdani kanaatleriyle karar verirlerse hukuk devleti orada
güçlü olur, burada tereddüt olursa hepimizin şikâyeti artar. Onun için,
Hükûmeti bu olaylar üzerinden yıpratmak için görüşler ileri sürülebilir ama
yargının, ülkenin içerisinde görev yapan bazı kamu görevlilerinin Anayasa ve
yasayı tanımayan bir şeyi ortaya çıkarsa o zaman hep beraber onun karşısında da
birlikte olmamız lazım. Bakın, soruşturmalar başladı. 
GÜRKUT ACAR (Antalya) – Savcıları
değiştiriyorsunuz efendim. 
ADALET BAKANI BEKİR BOZDAĞ (Yozgat) –
Soruşturmalar başladı. Soruşturmaları başlatanlar cumhuriyet savcıları, herkes…
(Mikrofon otomatik cihaz tarafından
kapatıldı) 
MEHMET GÜNAL (Antalya) – Öncekileri
niye değiştirdiniz? Onlar savcı değil mi? 
ADALET BAKANI BEKİR BOZDAĞ (Yozgat) –
Sayın Başkanım, izin verirseniz sadece şunu söyleyeyim. 
BAŞKAN – Buyurun, cümlenizi bitirin. 
ADALET BAKANI BEKİR BOZDAĞ (Yozgat) –
Savcıların iddianameleri ve hazırlıklarına herkes değer verdi ama soruşturmanın
devamında da başka savcılar bunlarla ilgili kararlar verdi, takipsizlik kararı.
Şimdi, soruşturmayı başlatan savcılar doğru, dürüst, hakka, hukuka uygun;
soruşturmayı nihayetlendiren savcılar ise tam tersi, böylesi bir algı. 
CEMALETTİN ŞİMŞEK (Samsun) – Ne olacak?

ADALET BAKANI BEKİR BOZDAĞ (Yozgat) – O
da savcı, o da savcı, onun görüşü niye çok kıymetli, öbürününki niye, onun
kararı niye öyle, öbürününki niye öyle; bu tamamen siyasi duruşla ilgilidir. 
Soruşturma Komisyonunun gizlilik
kararı… Soruşturma komisyonları, hepiniz çok iyi biliyorsunuz ki bir adli
soruşturmayı savcı gibi Meclis adına yürüten komisyondur. Savcılık vazifesi
yapıyor, Ceza Muhakemesi Kanunu’nu soruşturma sürecinde uyguluyor. Soruşturma
gizlidir. Eğer böyle bir gizlilik ihtiyacı duyduysa öyle bir karar talep
edebilir, hâkim de böyle bir karar verebilir. Bu talep, bu karar hukuka uygun
mu değil mi, ona bakmamız lazım. Bu, hukuka uygun. İnsanların onurunu,
haysiyetini siyaseten de olsa ayaklar altına almak hiçbirimize yakışmaz
diyorum. 
Ben tekrar
teşekkür ediyorum. 
BAŞKAN –
Teşekkür ederim Sayın Bakan. 
İkinci bölüm
üzerindeki görüşmeler tamamlanmıştır. 
Şimdi ikinci
bölümde yer alan maddeleri, varsa o maddeler üzerindeki önerge işlemlerini
yaptıktan sonra ayrı ayrı oylarınıza sunacağım. 
ALİ ÖZGÜNDÜZ
(İstanbul) – Size göre uygun, sizin hukukunuza göre uygun.
BAŞKAN – Sayın
Özgündüz, buraya gelip konuşabilirsiniz Sayın Bakanla. Oradan bağırmanıza gerek
yok. 
27’nci maddede
üç adet önerge vardır. Üç önerge de aynı mahiyettedir. Okutuyorum, birlikte
işleme alacağım. 
Türkiye Büyük Millet Meclisi
Başkanlığına
Görüşülmekte
olan 655 sıra sayılı kanun teklifinin 27’nci maddesinin teklif metninden
çıkarılmasını arz ve teklif ederiz. 
 Pervin Buldan  Sırrı
Süreyya Önder  Sebahat Tuncel  Iğdır İstanbul İstanbul
 Erol Dora  Ertuğrul
Kürkcü 
 Mardin  Mersin

Aynı mahiyetteki
diğer önergenin imza sahipleri: 
 Faruk Bal  Mustafa
Kalaycı Yusuf Halaçoğlu
 Konya Konya
 Kayseri
 Alim Işık  Kemalettin
Yılmaz  Münir Kutluata  Kütahya Afyonkarahisar Sakarya
 Emin Çınar 
 Kastamonu 
Aynı mahiyetteki
diğer önergenin imza sahipleri:
 Dilek Akagün Yılmaz Ali
İhsan Köktürk  Ömer Süha Aldan  Uşak  Zonguldak Muğla

 İsa Gök  Turgut
Dibek Ali Rıza Öztürk
 Mersin  Kırklareli
 Mersin
BAŞKAN – Aynı
mahiyetteki önergelere Komisyon katılıyor mu? 
ADALET KOMİSYONU
SÖZCÜSÜ RECEP ÖZEL (Isparta) – Katılmıyoruz efendim. 
BAŞKAN –
Hükümet?
ADALET BAKANI
BEKİR BOZDAĞ (Yozgat) – Katılmıyoruz Sayın Başkan. 
BAŞKAN –
Gerekçeyi okutuyorum: 
Gerekçe:
Yapılan
değişiklik ile mevcut düzenlemenin korunması amaçlanmıştır. 
BAŞKAN – Diğer
önerge üzerinde Sayın Münir Kutluata konuşacak, Sakarya Milletvekili. 
MÜNİR KUTLUATA
(Sakarya) – Sayın Başkan, sayın milletvekilleri; 655 sıra sayılı Kanun
Teklifi’nin 27’nci maddesiyle ilgili verdiğimiz değişiklik önergesi üzerinde
Milliyetçi Hareket Partisi Grubu adına söz aldım. Yüce Meclisi saygıyla
selamlıyorum.
Türkiye Büyük Millet Meclisi, yasama
organı olarak çıkardığı kanunlarla Türkiye Cumhuriyeti devletinin hukuk devleti
niteliğini geliştirmek, adalet sistemini daha sağlam hâle getirmekle yükümlüdür.
Yüce Meclis olmasının sebeplerinden bir tanesi de budur. Ne var ki bu yüce
Meclis, AKP iktidarının elde ettiği sayısal üstünlük nedeniyle görevini
yapamamaktadır. Kanun tasarı ve teklifleri çıkarılırken yasaların birinci
derecedeki maksadının AKP iktidarını yasal sorumluluktan kurtarmak olduğu
görülüyor. Bu yüzden kanunlarımızda geliştirici düzenlemeler yapılamıyor, hukuk
düzenimiz ve kanunlarımız mefluç hâle getiriliyor, mevzuatımız geliştirilmiyor,
tahrip ediliyor.
Yasalar çoğu hâlde “torba yasa” şeklinde
getirilerek birbiriyle hiç ilgisi olmayan maddelerin aynı yasa içinde yer
alması nedeniyle ilgili ihtisas komisyonlarında görüşülmesinin önüne geçiliyor.
Bir bütünlük içinde ele alınmadığı için çoğu maddenin yasaya monte
edilmesindeki özel amaçlar gözden kaçırılıyor. 
Diğer taraftan, en sıradan düzenlemeler
bile temel kanun niteliğine büründürülerek maddelerin ayrı ayrı görüşülmesinin
önüne geçiliyor. Çoğu hâlde, bazı kabul edilebilir maddeler ile yasanın adrese
teslim özel amaçları perdelenmektedir. Âdeta, her yasal düzenlemenin en azından
bir bölümü iktidar mensuplarının ve suça bulaştırdığı kamu görevlilerinin
izlerini kaybettirmeye matuftur. Şimdi benzer bir uygulamayla daha karşı
karşıyayız. Esas amacın, Yargıtay ve Danıştay gibi yüksek yargı organlarının
iktidarın icraatlarının idari ve adli sorgulamasını yapamayacak şekilde
sulandırılması olduğu görülüyor.
Üzerinde söz aldığım 27’nci madde diyor
ki: “2797 sayılı Kanun’un 59’uncu maddesi yürürlükten kaldırılmıştır.” 59’uncu
madde ise, yürürlükten kaldırılan bu madde adli yılın açılışıyla ilgilidir,
“Her adli yıl Ankara’da bir törenle açılır.” diyor, yürürlükten kaldırılan
budur. Adli yıl açılış günü ve açılış töreni bir anlamda Türk yargısının
bağımsızlığını kutlama günüdür. Açılış törenleri sadece Ankara’da yapılmıyor,
barolar aracılığıyla illerde de yargının bağımsızlığına, adaletin önemine vurgu
yapan törenler düzenleniyor. Açılış günü ve törenleri, siyaset dışı kalmaya
gayret eden yargının temsilcileri vasıtasıyla hukuk devletinin ve kuvvetler
ayrılığının öneminin vurgulandığı adalet camiasının problemlerinin dile
getirildiği bir platform niteliğindedir. 
Adalet ve Kalkınma Partisi, iktidara
gelişinin 13’üncü yılında bu açılış günü törenini neden lağvediyor? Geride
kalan on iki yıl içinde Türkiye’de neler oldu da bu ülkenin Başbakanları,
Adalet Bakanları, hatta Cumhurbaşkanları bağımsız yargının temsilcilerinin ev
sahipliği yaptığı toplantılara katılamaz hâle geldiler? Mademki iş bu noktaya
geldi adli yıl açılışı törenlerinin iptali neyi çözecektir? Adil Türk yargısını
AKP iktidarının emrine sokuyor olma gerçeğini ortadan kaldıracak mı? İktidarın
içine battığı yolsuzluk bataklığını gizleyecek mi? İktidarın bölücü
politikalarının ve ülkeyi kardeş kavgasına sürükleyen uygulamalarının hesabını
vermekten kurtaracak mı? Hepsine verilecek cevap “Hayır.”dır. Peki, ne işe
yarayacak? Sadece iktidarın yaptıklarının yüksek yargı tarafından yüzüne
vurulmasından kurtaracak. O zaman iktidara tavsiyede bulunmak lazım: Aklınızı
başınıza toplayın ve içine düştüğünüz yolsuzluk ve bölücülük bataklığından bir
an önce çıkın. Yüksek yargının bulunduğu bir tören ortamında yaptıklarınızın
dile getirilmesine bile katlanamadığınıza göre bunların hesabının sorulacağı
bir bağımsız yargı ortamında durumunuzun ne olacağını gözden geçirmenizde yarar
olduğunu söylüyor, hepinize saygılar sunuyorum. (MHP sıralarından alkışlar)
BAŞKAN – Teşekkür ederim. 
Diğer önerge üzerinde Sayın Gökhan
Günaydın konuşacak, Ankara Milletvekili. 
Buyurun. (CHP sıralarından alkışlar)
GÖKHAN GÜNAYDIN (Ankara) – Teşekkür
ederim Sayın Başkan. 
Değerli milletvekilleri, biraz evvel
burada kişilerin onurlarıyla, itibarlarıyla ilgili bazı sözler söylendi. Aynen
katılıyorum, kişinin onurunu ve itibarını korumak son derece önemlidir ancak bu
konuda ilk görev kişinin kendisine düşer. Bir siyasetçi, hangi siyasal partiye
ait olursa olsun, kazancının ve mal varlığının son kuruşuna kadar hesabını her
sorana büyük bir açık yüreklilikle vermek zorundadır. Kimse siyasetten zengin
olamaz, kimse siyasetten zengin olurken çeşitli kurumların arkasına saklanamaz.

Şimdi, masumiyet karinesinden söz
ediyor Sayın Bakan. Elbette masumiyet karinesi hepimizin bildiği bir genelgeçer
ilkedir. Ben yirmi yıllık hukukçuyum. Hukuk kitaplarının tamamında eğer
bağımsız yargıdan, tarafsız yargıdan söz etmek istiyor isek yürütmenin yasama
ve yargı üzerindeki baskısını engelleyecek mekanizmaları kurmak gerektiğinden
söz edilir. Eğer siz bağımsız yargı, tarafsız yargıdan yanaysanız yapmanız
gereken ilk iş, müsteşarınızla beraber Hâkimler ve Savcılar Yüksek Kurulundan
istifa etmektir. İstifa ederseniz o zaman biz kendimizi yargıya teslim
edebiliriz, haklarında yolsuzluk iddiaları olan siyasetçileri yargıya teslim
ederiz, sonucunu bekleriz ama siz o yargıyı böylesine biçimlendirirken
“Masumiyet karinesini bir bekleyelim, bakalım ne diyecekler.” diye kimse
düşünmez.
Ben buradan bir kez daha ifade
ediyorum: Eğer bir kişinin yatak odasında, bilmem kaçıncı katta 7 tane yazar
kasa ya da çelik kasa çıkıyor ise, taktığı saatin hesabını veremiyor ise, çikolata
kutularıyla parayı cebe atıyor ise kimse bana masumiyet karinesinden söz
etmesin kardeşim. Bunları böyle görmek ve böyle anlamak gerekir. 
Şimdi, 146’ncı yıl dönümünde Danıştayın
bir tören gerçekleşti ve bu törende dönemin Başbakanı, Türkiye Barolar Birliği
Başkanının konuşmasını beğenmedi diye sonraki Yargıtay törenine gitmeyeceğini
ifade etti. Yargıtay Başkanlar Kurulu, Yargıtay Başkanı, “Başbakan o törene
gelmeyebilir. Bu, bizim 1943 yılından beri süren geleneğimiz. Dolayısıyla,
Barolar Başkanı elbette bu törene gelecektir.” diyemedi. Ne dedi biliyor
musunuz? “Gidelim, Başkanlar Kurulunda konuyu bir görüşelim.” dedi. Keşke böyle
demeseydi; keşke yasama, yürütme, yargı arasındaki güçler ayrılığına önce
kendisine saygı duyarak sahip çıkabilseydi. (CHP sıralarından alkışlar) 
Bakın, Başkanlar Kurulundaki
görüşmeleri basına yansıdığı kadarıyla biliyoruz. 27 üye “evet” diye oy
kullanırken 14 üye diyor ki: “Siyasetle aramızı düzeltelim, Anayasa
Mahkemesinin sahip olduğu geniş olanaklara biz de sahip olalım.” Bakın, eğer bu
sözler doğruysa, Yargıtay Başkanlar Kurulunda bu sözler konuşulmuş ise hiç
kimse Türkiye’de yüksek yargının da bağımsız olduğundan bize söz etmesin. 
Bugün bir teklif getiriyorsunuz,
diyorsunuz ki: “1943 yılından beri devam eden bu retoriği ortadan
kaldıracağım.” Yani, adli yıl törenleri artık yasal dayanaktan yoksun kalacak.
Ben şöyle söyleyebilirim normal, olağan bir ülkede yaşasaydım: Ne olur ki?
Önemli olan gelenektir, yasada yazmasa da adli yıl törenleri böylece sürer
gider. Hayır, amacınızın ne olduğunu biliyoruz. Bu düzenlemeyi size dayatan
bugünkü Cumhurbaşkanının bir tek amacı var; bir başkasının, yüzüne kendisini
eleştirmesine tahammül edememesi, eleştirel akla dayanamaması ve yüzüne karşı
gerçeklerin çarpılamaması. 
Bakın, Türkiye Odalar ve Borsalar
Birliği Genel Kuruluna gidiyor Başbakanken, her seferinde diyor ki: “Acil bir
konuşmam var, görüşmem var, konuşma yapacağım, gideceğim.” Oysa devlet geleneği
nedir? Herkesi dinlersiniz, sonra Başbakan çıkar, konuşur. Her seferinde aynı
mazeretle bir Başbakan çeker gider mi? İşte, bu tavır bu görüşmelere de
yansımıştır ve siz şimdi bize bir yasa teklifi getiriyorsunuz. Bir arkadaş da
diyor ki: “Kişiye özel kanun çıkmaz.” Kişiye özel kanun, üzülerek söylüyorum
ki, bu yasama döneminin alışkanlığı hâline gelmiştir, artık bu alışkanlıktan
lütfen kurtulun.
Teşekkür ederim.
(CHP sıralarından alkışlar)
BAŞKAN –
Teşekkür ederim.
Aynı mahiyetteki
önergeleri oylarınıza sunuyorum: Kabul edenler… Kabul etmeyenler.. Önergeler
kabul edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
28’inci maddede
üç adet önerge vardır, bu önergelerden ikisi aynı mahiyettedir, okutuyorum:
Türkiye Büyük Millet Meclisi Başkanlığına
Görüşülmekte
olan 655 sıra sayılı Kanun Teklifinin 28 inci maddesinin teklif metninden
çıkarılmasını arz ve teklif ederiz.
 Pervin Buldan Sebahat
Tuncel Ertuğrul Kürkcü
 Iğdır İstanbul Mersin
 Sırrı Süreyya Önder Erol
Dora
 İstanbul  Mardin
Aynı mahiyetteki
diğer önergenin imza sahipleri: 
 Dilek Akagün Yılmaz Ömer
Süha Aldan  Turgut Dibek
 Uşak Muğla Kırklareli
 Ali İhsan Köktürk İsa
Gök Tanju Özcan
 Zonguldak Mersin Bolu
BAŞKAN – Şimdi
okutacağım önerge, Anayasa’ya aykırılık önergesidir, öncelikle işleme alacağım.
Türkiye Büyük Millet Meclisi Başkanlığına
Görüşülmekte
olan 655 sıra sayılı Kanun Teklifinin 28. maddesinin Anayasaya aykırılık
sebebiyle Teklif metninden çıkarılmasını arz ve teklif ederiz.
 Faruk Bal Yusuf
Halaçoğlu Kemalettin Yılmaz
 Konya Kayseri Afyonkarahisar
 Mustafa Kalaycı Alim
Işık Emin Çınar
 Konya Kütahya Kastamonu
 Münir Kutluata
 Sakarya
BAŞKAN –
Komisyon önergeye katılıyor mu?
ADALET KOMİSYONU
BAŞKANI AHMET İYİMAYA (Ankara) – Efendim, Anayasa, bir kırımızı ışık yakmıyor,
katılmıyorum.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Sayın Başkan.
BAŞKAN – Önerge
üzerinde Sakarya Milletvekili Sayın Münir Kutluata konuşacak.
Buyurun. (MHP
sıralarından alkışlar)
MÜNİR KUTLUATA
(Sakarya) - Sayın Başkan, değerli milletvekilleri; görüşülmekte olan 655 sıra sayılı
Kanun Teklifi’nin 28’inci maddesi vesilesiyle söz aldım. Sizleri tekrar
saygıyla selamlıyorum.
Bu kanun teklifinde “noterlik” konusunu
düzenleyen maddeler var, hâkim ve savcıların aylık gelirleriyle ilgili
düzenlemeler var ve nihayet, iktidarın esas amacına hizmet eden düzenlemeler
var. 
Kanun teklifini iki ana bölüme
ayırabiliriz: Perdeleme maddeleri ve esas gaye maddeleri. Eğer ayrı ayrı
getirilseydi hem noterlerle ilgili düzenleme hem de hâkim ve savcılarımızın
gelirlerinin iyileştirilmesiyle ilgili düzenleme, gerekli geliştirmeler de
yapılarak geçmiş olacaktı. Esas amaç da ciddi tartışmalara konu edilerek belki
tahribatın önüne geçmek mümkün olacaktı. Öyle olmadı, yapılması gereken
iyileştirme, yapılmaması gereken tahribatı gizlemek için kullanıldı.
Biz, MHP olarak, Milliyetçi Hareket
Partisi olarak noterlikle ilgili düzenlemeye katılıyoruz, hâkim ve savcıların
maaş düzenlemesini destekliyoruz. Bu arada, bunun HSYK seçimlerine malzeme
yapılmasını kınıyoruz. Aynı zamanda, bariz bir adaletsizliğin giderilmesi için
mahkemelerden hapishanelere kadar hizmet gören bütün yardımcı adli personelin
faydalanmasını istiyoruz.
Danıştay ve Yargıtayın sulandırılarak
asıl fonksiyonlarını yerine getiremeyecek hâle düşürülmesine çok ciddi
itirazlarımız var. Bu düzenlemelerin yolsuzluklardan aklanmamış, adaletin
karşısına çıkmamış iktidarın, hâkim ve savcıları dağıtma, mahkemeleri baskı
altına alma çabalarının devamı olduğunu görüyoruz. Bu çabanın, yargının beyni
durumundaki HSYK’dan sonra yüksek yargıya kadar ulaştığı ve tekraren devam
ettiği görülmektedir. 
Danıştayın GalataPort ihalesinde
yürütmeyi durdurma kararı vermesi üzerine, Sayın Cumhurbaşkanı, 24 Kasım
tarihinde “Hukuk başka bir şey, yasa başka bir şey.” diyor. Biz de tam bunu
söylüyoruz. Yasalar, hukuka uygun olursa ayrı şeyler olmaktan çıkarlar,
yasalarla adil bir hukuk düzeni oluşturulmuş olur. Her türlü hukuksuzluğun
önünü açan bu yasal düzenlemelerden vazgeçin, yasalarımızı tahrip ederek ülkeyi
hukuksuz hâle getirmeyin. 
Sayın Cumhurbaşkanı, hâkimlerini vatan
hainliğiyle itham ettiği Galataport kararını veren mahkemeyi neden hedefine
aldı? Cevabını burada görüyoruz. Şimdi, bu yasayla Danıştay da iktidarın akçeli
işlerini durduramayacak hâle getiriliyor. Bu durdurma, Galataport’la ilgili
üçüncü durdurmadır. Sadece bu konuyu bile ele alsanız, hukuk sisteminin neden
sistematik olarak yozlaştırılıyor olduğunun farkına varırsınız.
Birinci durdurma 2005 yılında, ikincisi
ise 2009 yılında gerçekleşmişti. Birinci durdurma kararı sırasında zamanın
Maliye Bakanı Unakıtan, Galataport’u, ödemesi kırk dokuz yıla yayılacak şekilde
iş adamı Sami Ofer’e vermiş ve iş adamına bunu verme şekliyle ilgili
-görüşmelerin otel odalarında, gece yarısı bakanlıklardan yapılmasından ötürü-
büyük tenkitler almıştı. O dönemde dönemin Başbakanı, Ofer’le görüşüp
görüşmediği, tanışıp tanışmadığı konusundaki sorulara, gündüz, onu
tanımadığını, gece, bir televizyon programında ise onunla görüştüğünü
söylemişti.
Değerli milletvekilleri, bakın,
Başbakan Yardımcısı Abdüllatif Şener, Galataport ihalesini durduranların
ihanetle suçlanması karşısında 2009 yılında “O ihaleyi durduran benim, o
durdurma kararını uygulayan benim, Galataport, cumhuriyet tarihinin en büyük
vurgun, soygun ve imar rantı projesiydi.” şeklinde açıklamalarda bulunuyor.
Bildiğiniz gibi, hatırlayacağınız gibi, o tarihten sonra, bu mahkeme kararını
uyguladıktan sonra, Adalet ve Kalkınma Partisi içinde tutunamamıştı. Şimdi,
Danıştayın bu hâlde bile bu yasalarla fonksiyonsuz hâle getirilmesi çabası ile
Galataport meselesini bile yan yana koysanız, iktidarın durumu ortaya çıkıyor.
Saygılar sunuyorum. (MHP sıralarından
alkışlar)
BAŞKAN –
Teşekkür ederim. 
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Aynı mahiyetteki
önergeleri okutuyorum: 
Türkiye Büyük Millet Meclisi
Başkanlığına
Görüşülmekte
olan 655 sıra sayılı Kanun Teklifinin 28 inci maddesinin teklif metninden
çıkarılmasını arz ve teklif ederiz.
 Pervin Buldan Sırrı
Süreyya Önder Sebahat Tuncel
 Iğdır  İstanbul İstanbul
 Ertuğrul Kürkcü Erol
Dora
 Mersin Mardin
Aynı mahiyetteki
diğer önergenin imza sahipleri:
 Dilek Akagün Yılmaz Ali
İhsan Köktürk Ömer Süha Aldan
 Uşak Zonguldak Muğla
 Turgut Dibek İsa
Gök Ali Rıza Öztürk
 Kırklareli Mersin Mersin
BAŞKAN –
Komisyon önergelere katılıyor mu?
ADALET KOMİSYONU
BAŞKANI AHMET İYİMAYA (Ankara) – Katılmıyoruz Sayın Başkanım.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım.
BAŞKAN – Gerekçeyi
okutuyorum:
Gerekçe:
Yapılan
değişiklik ile mevcut düzenlemenin korunması amaçlanmıştır.
BAŞKAN – Diğer
önerge üzerinde Bolu Milletvekili Sayın Tanju Özcan.
Buyurun. (CHP
sıralarından alkışlar) 
TANJU ÖZCAN
(Bolu) – Teşekkür ederim Sayın Başkan.
Sayın
milletvekilleri, ben burada bu yasa görüşülürken sık sık sorulan 17 Aralık veya
25 Aralık soruşturmalarını sormayacağım. Şu konuşmamda kaçak saraydan da
bahsetmeyeceğim ama Sayın Bakan buradayken ben de sormak istiyorum: Türkiye’de
gerçekten adalet var mı? Milletvekili olarak bunu ben soruyorum. Sayın Bakan,
ben bunu niye soruyorum biliyor musunuz? Hani bir 7 Şubat süreci var
Türkiye’de, her dosya şimdiye kadar el altından basına servis edildi veya
kamuoyu bir şekilde bilgilenmiş oldu ama şu MİT Müsteşarını neredeyse
tutuklanmaya götüren süreçle ilgili olan bu dosyayla ilgili herhangi bir şey
ortaya çıkmadı. Hatta öyle gizli bir dosya ki, arkadaşlar, bilmiyorum biliyor
musunuz, bakın, Türkiye Cumhuriyeti’nin bir milletvekili olarak kürsüden
söylüyorum, Meclis kürsüsünden: Ben bu dosyasının müştekisiyim, MİT Müsteşarı
hakkında suç duyurusunda bulundum Oslo süreciyle ilgili, Oslo toplantılarıyla
ilgili; bunun suç olduğunu iddia ettim ve müşteki olarak adımı da yazarak
dilekçeyi imzalayarak suç duyurusunda bulundum. Sonrasında, bu soruşturma
dosyasının başka dosyalarla birleştirildiği ortaya çıktı. Ankara’da özel
yetkili Cumhuriyet Başsavcı Vekili Hüseyin Görüşen diye bir savcımız vardı, bir
gün onunla konuştum. “Evet, siz bu dosyanın müştekisisiniz.” dedi. Ancak,
aradan bu kadar zaman geçti, üç yılı aşkın bir zaman geçti, Türkiye Cumhuriyeti’nin
bir milletvekilinin müşteki olduğu dosyayla ilgili olarak “Ya kardeşim, sen
müştekisin, nedir şikâyetin? Sen neden MİT Müsteşarı hakkında suç duyurusunda
bulundun? Şu şikâyetlerini bir dinleyelim senden.” diyen olmadı. Diyen olmadı
Sayın Bakan. Hatta, ben bu dosyanın suretini istedim, müşteki olarak görmek
istiyorum, en azından bana bunu verin dedim. “Olmaz.” bile demediler. Hatta ben
geçenlerde basında bir şey okudum; bu dosyayla ilgili takipsizlik kararı yani
kovuşturmaya yer olmadığına dair karar verilmiş. Ya, bu karar da bana tebliğ
edilmedi. Şimdi, böyle bir şey olur mu?
S. NEVZAT KORKMAZ (Isparta) – Mahkeme
yapılmış mı Tanju Bey, onu söyle sen. Hakikaten mahkeme yapılmış mı?
TANJU ÖZCAN (Devamla) – Bakın, Türkiye
Cumhuriyeti milletvekili olarak kürsüden söylüyorum, müştekisi olduğum bir
dosyayla ilgili olarak ifademe başvurulmadı, “Sen ne diyorsun?” denilmedi.
Hatta, bir kovuşturmaya yer olmadığına dair karar verilmiş “Müşteki olarak sana
bunu tebliğ ediyoruz.” bile denilmedi. 
Bakın, Sayın Bakanım, yarın sizinle bir
randevumuz var, ben sizden istirham ediyorum, lütfen şu dosyayla ilgili en
azından şu kovuşturmaya yer olmadığına dair kararın bir suretini bana verin,
itiraz hakkım var mı, yok mu buna bir bakayım.
S. NEVZAT KORKMAZ (Isparta) – Sen de mi
adalet istiyorsun Tanju Bey?
TANJU ÖZCAN (Devamla) – 17 Aralık
soruşturmasıyla ilgili, Ali Özgündüz’le ilgili en azından şu yazılmış:
“Müştekinin itiraz hakkı olmadığı için kararın kendisine tebliğine yer
olmadığına…” En azından benimle ilgili böyle bir şey yazıldı mı, bunu da merak
ediyorum.
Arkadaşlar, bakın, Türkiye’de adalet
olmadığını iddia ediyorum ve somut olarak bir olaydan bahsederek bunu
söylüyorum. Bazı arkadaşlarımız gülüyor ama bunda gülünecek bir şey olmadığını
da ifade etmek istiyorum. Yarın bir gün benim bu sözlerimi, yaşayacağınız
olaylarla ilgili, inşallah hatırlamak durumunda kalmazsınız. Atalarımızın
söylediği gibi “Keser döner sap döner, bir gün hesap döner.” İnşallah, bunu
hatırlamak zorunda kalmazsınız.
Bir de Sayın Bakan buradayken bir şey
daha sormak istiyorum, benim aklıma takılıyor: Türkiye’de son zamanlarda bazı
dizilerle, televizyon dizileriyle bir algı yönetimi oluşturulmaya çalışıldığını
görüyoruz. Söyleyeceğim isimlerini de: “Kurtlar Vadisi” diye şu anda yayında
olan, şu anda yayınlanan bir dizi var. Uzun süredir Hükûmetiniz bu dizi
aracılığıyla bir algı yönetimi oluşturuyor. Bir de Star TV’de “Reaksiyon”
isimli bir dizi başladı. 
RECEP ÖZEL (Isparta) – Biz izlemiyoruz,
sen nasıl izliyorsun ya?
TANJU ÖZCAN (Devamla) - Ben çok merak
ediyorum ve samimi olarak soruyorum: Bu dizilerin senaryosunu Millî İstihbarat
Teşkilatı mı yazıyor? Hükümetiniz mi yazdırıyor? Kültür Bakanlığı aracılığıyla
bu dizilere maddi destek sağlıyor musunuz? Gerçekten, bu dizilerin böyle bir
misyonu var mı, yok mu, bunun cevabını sizden samimiyetle duymak istiyorum.
Dünyada bu ilk. Hükûmet bir süreç yürütüyor, bu süreçle ilgili kamuoyu desteği
alabilmek için diziler aracılığıyla, çok izlenen diziler aracılığıyla bir algı
yönetimi oluşturmaya çalışıyor, buna dikkat etmenizi istiyorum. Bu dizileri iki
bölüm arka arkaya izlediğinizde aslında ne demek istediğimi de anlayacaksınız.
Ben, Genel Kurulu saygıyla
selamlıyorum.
Teşekkür ediyorum. (CHP sıralarından
alkışlar)
BAŞKAN – Teşekkür ederim.
Önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
29’uncu maddede üç adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 29. maddesine eklenen b) bendinde bulanan "otuz beş"
ibaresinin "otuzbeş" olarak değiştirilmesini arz ve teklif ederiz.
 Faruk Bal  Yusuf
Halaçoğlu Kemalettin Yılmaz
 Konya Kayseri Afyonkarahisar
 Mustafa Kalaycı Alim
Işık Emin Çınar
 Konya Kütahya Kastamonu
 Hasan Hüseyin Türkoğlu
 Osmaniye
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin çerçeve 29. maddesinin aşağıdaki gibi değiştirilmesini arz ve teklif
ederiz.
"MADDE 29- 2802 sayılı Hakimler ve
Savcılar Kanununun 8. Maddesinin c) bendinin ikinci paragrafı aşağıdaki gibi
değiştirilmiştir.
"İdari Yargı adayları için; hukuk
fakültesinden mezun olmak veya yabancı bir hukuk fakültesini bitirip de
Türkiye'de hukuk fakülteleri programlarına göre eksik kalan derslerden, sınava
girip başarı belgesi almış bulunmak"
 Dilek Akagün Yılmaz Ömer
Süha Aldan Turgut Dibek
 Uşak Muğla Kırklareli
 Ali İhsan Köktürk İsa
Gök Ali Rıza Öztürk
 Zonguldak Mersin Mersin

Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 29 uncu maddesinin teklif metninden çıkarılmasını arz ve teklif
ederiz. 
Pervin Buldan Sırrı Süreyya Önder Sebahat
Tuncel
 Iğdır İstanbul İstanbul
Erol Dora Ertuğrul
Kürkcü
 Mardin Mersin 
BAŞKAN – Okunan son önergeye Komisyon
katılıyor mu? 
ADALET KOMİSYONU BAŞKANI AHMET İYİMAYA
(Ankara) – Katılmıyoruz Başkanım. 
BAŞKAN – Hükûmet? 
ADALET BAKANI BEKİR BOZDAĞ (Yozgat) –
Katılmıyoruz efendim. 
BAŞKAN – Gerekçeyi okutuyorum: 
Gerekçe: 
Yapılan değişiklik ile mevcut
düzenlemenin korunması amaçlanmıştır. 
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin çerçeve 29. maddesinin aşağıdaki gibi değiştirilmesini arz ve teklif
ederiz.
"MADDE 29- 2802 sayılı Hakimler ve
Savcılar Kanununun 8. Maddesinin c) bendinin ikinci paragrafı aşağıdaki gibi
değiştirilmiştir.
"İdari Yargı adayları için; hukuk
fakültesinden mezun olmak veya yabancı bir hukuk fakültesini bitirip de
Türkiye'de hukuk fakülteleri programlarına göre eksik kalan derslerden sınava
girip başarı belgesi almış bulunmak"
Ali İhsan
Köktürk (Zonguldak) ve arkadaşları
BAŞKAN – Komisyon önergeye katılıyor
mu? 
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkanım. 
BAŞKAN – Hükûmet? 
ADALET BAKANI BEKİR BOZDAĞ (Yozgat) –
Katılmıyoruz Sayın Başkanım. 
BAŞKAN – Dilek Akagün Yılmaz konuşacak.

Buyurunuz Sayın Akagün Yılmaz, Uşak
Milletvekili. (CHP sıralarından alkışlar) 
DİLEK AKAGÜN YILMAZ (Uşak) – Teşekkür
ederim Sayın Başkan. 
Sayın Başkan, sayın milletvekilleri;
ben buradan bir uyarıda bulunmak istiyorum önergemiz üzerinde konuşmadan önce.
Bu kanunun, şu anda görüştüğümüz teklifin 6’ncı maddesinde, biliyorsunuz,
noterlerin elektronik işlemleriyle ilgili bir düzenleme yapıldı. Bugün de
gazetelerde bir haber var, MERNİS sistemi çökmüş, 130 milyon kayıt, şu anda
tehlike altında. Nüfus sistemimiz çöküyor yani. Şimdi, biz de buradan uyardık,
“Elektronik ortamda yapılan noterlik belgelerinin mutlaka fiziki ortamda da
hazırlanması gerekir.” dedik. Ben, Sayın Bakandan rica ediyorum -dinlemiyor
bizi ama- lütfen o maddede -yeniden, tekriri müzakere yoluyla- elektronik
ortamda hazırlanan belgelerin fiziki ortamda hazırlanması için gereken
düzeltmeyi yapalım diyorum ve uyarımı yapıyorum bu gazete haberinin üzerine. 
ADALET BAKANI BEKİR BOZDAĞ (Yozgat) –
Fiziki ortamda da hazırlanıyor onlar.
RECEP ÖZEL (Isparta) – Zaten olacak.
DİLEK AKAGÜN YILMAZ (Devamla) - Şimdi,
özellikle, bugünkü verdiğimiz önergeye gelince, 655 sıra sayılı Yasa
Teklifi’nin 29’uncu maddesi üzerindeki değişiklik önergemizde ise şunu
öneriyoruz biz: Özellikle idari yargıya alınan hukuk fakültesi mezunu
dışındakiler yani siyasal, iktisat, işletme gibi, hatta açık öğretim
fakültelerinden alınan insanlar idari yargıda yargıçlık görevi yapıyorlar. Bu
ise gerçekten yargıçlık göreviyle uyuşan bir şey değil. Böylesi bir şeyin
olmaması lazım. Geçmişte belki hukuk fakültesi öğrencileri yeterli değildi,
hukuk fakültesi mezunları yeterince başvurmuyor olabilirdi ama şimdi binlerce
hukuk fakültesi mezunu var. Bunlar dururken, yargıçlık hukuki bir olaydır yani
hukuki muhakeme konusunda ve hukuk bilgisi olmayan kimselerin, diğer işletme,
iktisat vesair gibi üniversite mezunlarının idari yargıda görev alması doğru
bir şey değildir. Bu nedenle biz önergemizin kabulünü diliyoruz.
Onun ötesinde, bu madde aslında AKP’nin
yargıda kadrolaşmasının bir başka unsurunu taşıyor. Avukatlıktan yargıçlığa
geçmek isteyenlerden beş yıl görev yapanlar geçiyordu şimdiye kadar ama bu
maddedeki değişiklikle üç yıl görev yapanlar geçebilecek. Bu ise hepimizin
bildiği gibi önümüzdeki iki yıl içerisinde 8 bin hâkim ve savcı alınmasını
gerektirecek. Bu durumda üç yıl avukatlık yapanlar mesleğe alınacakları için ve
daha çok mülakatla alınacakları için bu sefer AKP’nin kadro yaratma anlayışının
biz burada tezahürü olarak görüyoruz. O nedenle de avukatların beş yıl fiilen
avukatlık yapmadan alınmasının doğru bir yaklaşım biçimi olmadığını
düşünüyoruz. O nedenle de madde metninden onu çıkardık. Hukuk mezunlarının,
idari yargıda sadece hukuk fakültesi mezunlarının olması gerektiği konusunda
talebimizi yineliyoruz. Pek çok hukuk fakültesi öğrencisi de hepimize
dilekçeler gönderdiler, “Lütfen, bizim önümüzü tıkamayın.” diye. 
Bir başka konuda da yeniden sizlere bir
bilgi vermek istiyorum. Bundan sonra bir madde ihdası vardır. Biz özellikle Hakimler ve Savcılar Kanunu’nun 9 (a)
maddesi çerçevesinde mülakat kurulunun değiştirilmesi gerektiğini düşünüyoruz.
Madde ihdasında konuşma şansımız olmadığı için onunla ilgili konuşuyorum. Bütün
olay -yargının siyasallaştırılması, bağımsızlığını ve tarafsızlığını
kaybetmesi- aslında genç savcı ve hâkim adaylarının ya da avukatlıktan
geçenlerin alındığı Mülakat Kurulundan geçmektedir. Özellikle Mülakat Kurulu
bağımsız, objektif kriterlere göre davranmadığı için, daha çok, birikim,
donanım ve muhakeme yeteneğine bakmayıp politik tercihlerine baktığı için işte
balık baştan kokuyor. İlkin alınan genç savcı ve hâkimler, işte hepinizin
bildiği gibi önümüze paralel yapı olarak da çıkabiliyor. O nedenle, biz,
Mülakat Kurulunun değiştirilmesi gerektiğini, 2, Adalet Bakanlığından; 2,
Adalet Akademisinden; 3, Barolar Birliğinden; 1 de bunun yanında noterlerden; 1
de on beş yıllık akademisyenlerden seçilmesi gerektiğini öneriyoruz. Ayrıca,
Mülakat Kurulunda yapılan bu sınavın kesinlikle görüntülü olmasını ve yargı
yolunun açık olması gerektiğini düşünüyoruz. Bu, çok önemli bir şey. 
Bakın, hangi iktidar gelirse gelsin… Geçmişteki iktidarlar
da aynı hatayı yapmıştır, sizler de aynı hatayı yapıyorsunuz. Hata yaparak
politik tercihlerine göre almış olduğunuz o genç hâkim ve savcılar, bugün
istenilmeyen şekilde paralel yapı diye önümüze koyduğunuz ve farklı bir
örgütlenme içerisinde -hukuki değil- sadece bir yerlere bağlı olarak işlem
yapıyorlar. 
(Mikrofon otomatik cihaz tarafından kapatıldı) 
BAŞKAN – Teşekkür ederim.
DİLEK AKAGÜN YILMAZ (Devamla) - Biz hiçbir şekilde bir
yerlere bağlı olmaksızın hukuki formasyonuyla karar verebilecek hâkim ve
savcıların olması gerektiğini düşünüyoruz. Bundan sonraki madde ihdasımız buna
yöneliktir. 
Ben, AKP Grubundaki arkadaşlarımızın bu konuda duyarlı
olmasını buradan özellikle rica ediyorum. Bu konuda bizim madde ihdasımızı
dikkatle dinlemeleri gerektiğini düşünüyorum.
BAŞKAN – Teşekkür ederim Sayın Akagün Yılmaz.
DİLEK AKAGÜN YILMAZ (Devamla) – Ben teşekkür ederim Sayın
Başkan. (CHP sıralarından alkışlar)
BAŞKAN - Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir.
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 655 sıra sayılı Kanun Teklifinin 29. maddesine
eklenen b) bendinde bulanan "otuz beş" ibaresinin "otuzbeş"
olarak değiştirilmesini arz ve teklif ederiz.
Hasan Hüseyin Türkoğlu (Osmaniye) ve
arkadaşları
BAŞKAN –
Komisyon önergeye katılıyor mu?
ADALET KOMİSYONU
BAŞKANI AHMET İYİMAYA (Ankara) – Değerli Başkanım, anayasalar, sadece bağlayıcı
temel normlar değil, ait bulunduğu dil grupları bakımından en özgün edebî
metinlerdir. Ne var ki yürürlükteki Anayasa’mız bakımından ikinci karinenin
doğruluğu söylenemez, fakat önerge, içeriği itibarıyla, dil yazım kuralları
itibarıyla doğrudur ama katılma yeter sayısı olmadığı için yüksek takdire az
ediyorum.
BAŞKAN –
Teşekkür ederim.
Hükûmet?
ADALET BAKANI
BEKİR BOZDAĞ (Yozgat) – Sayın Başkanım önergeye katılıyorum.
İzniniz olursa
Sayın Akagün Yılmaz’ın noterlerle ilgili söylediği bir hususa açıklık getirmek
istiyorum.
BAŞKAN -
Buyurun.
ADALET BAKANI
BEKİR BOZDAĞ (Yozgat) – Noterler, düzenledikleri bütün evrakların hepsini
fiziki olarak da saklamaktadırlar. Elektronik ortama gelen bilgilerin evrakları
da noterliklerde muhafaza edilmektedir. Burada herhangi bir sorun yok,
özellikle Genel Kurula arz ediyorum.
BAŞKAN –
Teşekkür ederim.
FARUK BAL
(Konya) – Sayın Başkan, Sayın Komisyon Başkanının veciz ifadesi karşısında
gerekçemizi okutacağım.
BAŞKAN –
Teşekkür ederim.
Sayın Komisyon
Başkanı, sık sık böyle konuşabilir misiniz rica etsem. Sizin bu konuşmanız
sayesinde gerekçe okutuyoruz.
Gerekçe: 
Birden fazla
haneli rakamlar yazı ile ifade edilirken, birleşik yazılır.
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmiştir. 
Kabul edilen
önerge doğrultusunda maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.
Şimdi bir yeni
madde ihdası ve madde ihdasına dair bir önerge vardır. İç Tüzük'ün 91'inci
maddesine göre yeni bir madde olarak görüşülmesine komisyonun salt çoğunlukla
katıldığı önergeler üzerinde görüşme açılır ve bu maddede belirtilen sayıda
önerge verilebilir. Bu nedenle önergeyi okutup Komisyona soracağım, Komisyon
önergeye salt çoğunlukla yani 14 üyesiyle katılırsa önerge üzerinde yeni bir
madde olarak görüşme açacağım, Komisyonun salt çoğunlukla katılmaması hâlinde
ise önergeyi işlemden kaldıracağım.
Şimdi önergeyi
okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin çerçeve 29. maddesinden sonra gelmek üzere aşağıdaki maddenin
eklenmesini diğer maddelerin buna göre teselsül ettirilmesini arz ve teklif
ederiz
"Madde 30 - 2802 sayılı Hakimler
ve Savcılar Kanununun 9/A maddesinin 9. fıkrası yürürlükten kaldırılmış, 10.
fıkrasına aşağıdaki cümle eklenmiş ve 6. fıkrası aşağıdaki gibi
değiştirilmiştir.
"Mülakat kurulu; Adalet Bakanlığı
müsteşarı veya görevlendireceği müsteşar yardımcısı başkanlığında, hukuk işleri
genel müdürü, Barolar Birliğinin her sınav için ayrıca görevlendireceği üç üye,
Noterler Birliğinin her sınav için ayrıca görevlendireceği bir üye, Adalet
akademisi yönetim kurulunun her sınav için kendi üyeleri arasından
belirleyeceği iki üye ile toplanır. Bu üyeler tarafından üniversitelerin Hukuk
Fakültesi Ceza ya da hukuk bölümlerinden mesleğinde en az 15 yıl çalışmış
akademisyenlerden belirleyeceği bir üye ile birlikte dokuz kişiden oluşur.
“Mülakat görüntülü olarak kayda alınır
ve mülakat sonucuna karşı yargı yolunu başvurulabilir.” 
 Dilek Akagün Yılmaz Ömer
Süha Aldan Turgut Dibek
 Uşak  Muğla Kırklareli
 Ali İhsan Köktürk İsa
Gök
 Zonguldak Mersin

BAŞKAN - Sayın Başkan, Komisyonunuz
önergeye salt çoğunlukla katılabiliyor mu?
ADALET KOMİSYONU
BAŞKANI AHMET İYİMAYA (Ankara) –Değerli Başkanım, katılımcı siyaset adına
Komisyonumun bütün üyelerinin burada olmasını temenni ederdim. Aslında sizin
çağrınız, arkadaşlara çağrı ama İç Tüzük’ümüzün 45 ve 87’nci maddesi kapsamında
oluşamamış olan çoğunluk karşısında bu konuda pozitif bir irade beyan etme
imkânından mahrumum. 
Teşekkür ediyorum.
(AK PARTİ sıralarından alkışlar) 
BAŞKAN – Teşekkür ederim.
Komisyon önergeye salt çoğunlukla
katılmamış olduğundan önergeyi işlemden kaldırıyorum. 
30’uncu maddede üç adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 30. maddesiyle, 2802 sayılı Kanunun 106'ncı maddesine eklenen yeni
fıkrada bulunan "ek tazminat" ibaresinden sonra gelmek üzere "1
Ocak 2014 tarihinden itibaren” ibaresinin eklenmesini arz ve teklif ederiz.
 Faruk Bal Mustafa
Kalaycı Yusuf Halaçoğlu
 Konya  Konya
 Kayseri
 Alim Işık Kemalettin
Yılmaz Emin Çınar
 Kütahya Afyonkarahisar Kastamonu
 Mehmet Erdoğan
 Muğla
Türkiye Büyük
Millet Meclisi Başkanlığına 
Görüşülmekte olan 655 sıra sayılı Kanun
Teklifinin çerçeve 30. maddesindeki 15.000 ibaresinin 30.000 olarak
değiştirilmesini 2802 sayılı yasanın 106. Maddesinin son fıkrasının aşağıdaki
gibi değiştirilmesini arz ve teklif ederiz.
“Yargı ödeneği emekli aylıklarının ve
emekli ikramiyelerinin ödenmesinde dikkate alınır ve emekli meslek mensupları
da aynı şekilde bu haktan yararlanır.”
 Dilek Akagün Yılmaz Ali
İhsan Köktürk Ömer Süha Aldan
 Uşak Zonguldak Muğla
 Turgut Dibek İsa
Gök Ali Rıza Öztürk
 Kırklareli Mersin Mersin
Türkiye Büyük
Millet Meclisi Başkanlığına 
Görüşülmekte olan 655 sıra sayılı Kanun
Teklifinin 30 uncu maddesinin aşağıdaki şekilde değiştirilmesini arz ve teklif
ederiz.
 Pervin Buldan Sırrı
Süreyya Önder Sebahat Tuncel
 Iğdır  İstanbul İstanbul
 Ertuğrul Kürkcü Erol
Dora
 Mersin Mardin
“Madde 30 - 2802 Sayılı Kanunun 106.
Maddesinin 4. Fıkrasına "Adalet/Müfettişlerine'' ibaresinden sonra gelmek
üzere " hakim ve savcılar yüksek kurulu müfettişlerine ve bakanlık iç
denetçilerine" ibaresi, 5. Fıkrasına "ödeme yapılanlara" ibaresinden
sonra gelmek üzere "yabancı dil tazminatı hariç" ibaresi ve maddeye
5. Fıkradan sonra gelmek üzere aşağıdaki fıkra eklenmiş, mevcut 6. Fıkrada yer
alan "vergiye" ibaresi "vergiye ve kesintiye" şeklinde
değiştirilmiştir.
"Yargıtay 1. Başkanı, Danıştay
Başkanı, Yargıtay Cumhuriyet Başsavcısı, Danıştay Başsavcısı, Yargıtay 1.
Başkan Vekilleri, Danıştay Başkan Vekilleri, Yargıtay Cumhuriyet Başsavcı
Vekilleri, Yargıtay ve Danıştay Daire Başkanları, Adalet Bakanlığı Müsteşarı,
Yargıtay ve Danıştay Üyeleri, 1. Sınıf Hakim ve savcılar, 1. Sınıfa ayrılmış
hakim ve savcılar ve diğer Hakim ve Savcılar ile Adalet Bakanlığı Merkez ve
Taşra Teşkilatı Komisyonlarına bağlı olarak çalışan personele 15.000 gösterge
rakamının memur aylıklarına uygulanan katsayı ile çarpımı sonucu bulunacak miktarda
aylık ek tazminat ödenir. Bu kanuna tabi olan hakim ve savcılardan Anayasa
Mahkemesinde görev yapanlara ödenen aylık ek ödenek ve Uyuşmazlık Mahkemesinde
görev yapanlara ödenen ödenek ile bu fıkrada belirlenen ek tazminattan biri ve
yüksek olanı ödenir. "
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkanım.
BAŞKAN – Gerekçeyi okutuyorum:
Gerekçe:
Yapılan değişiklik ile nitelikli, etkin
bir yargı hizmeti ve çalışma barışının sağlanması bakımından, hâkim ve
savcılarla birlikte, Adalet Bakanlığı, Merkez ve Taşra Teşkilatı İl Adalet
Komisyonları bünyesinde çalışan yargı çalışanlarının aylıklarında iyileştirme sağlanması
amaçlanmıştır.
BAŞKAN – Önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin çerçeve 30. maddesindeki 15.000 ibaresinin 30.000 olarak
değiştirilmesini, 2802 sayılı Yasanın 106. maddesinin son fıkrasının aşağıdaki
gibi değiştirilmesini arz ve teklif ederiz.
“Yargı ödeneği emekli aylıklarının ve
emekli ikramiyelerinin ödenmesinde dikkate alınır ve emekli meslek mensupları
da aynı şekilde bu haktan yararlanır.”
Ömer Süha Aldan
(Muğla) ve arkadaşları
BAŞKAN – Komisyon okunan önergeye
katılıyor mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
BAŞKAN – Kim konuşacak?
TURGUT DİBEK (Kırklareli) – Ömer Süha
Aldan.
BAŞKAN – Muğla Milletvekili Sayın Ömer
Süha Aldan konuşacak önerge üzerinde.
Buyurun. (CHP sıralarından alkışlar)
ÖMER SÜHA ALDAN (Muğla) – Teşekkür
ederim Sayın Başkan.
Değerli milletvekilleri, aslında bu
yasa teklifinin, tabiri caizse, motoru olan maddeyi şu anda inceleyeceğiz,
görüşeceğiz. 30’uncu madde maaş artışına ilişkin bir düzenleme. Tabii, maaş
artışı deyince biraz şöyle geçmişe gitmekte yarar var ve bir kişiyi de buradan
saygıyla anmak istiyorum. 1992 yılında, adı “CMUK Seyfi”ye çıkmıştı, ilk defa
Türkiye’de Ceza Muhakemesi Kanunu’nda sanık haklarını düzenleyen önemli
değişiklikler yapılmıştı. Keza, o tarihe kadar Adalet Bakanımız Sayın Seyfi
Oktay, bizim, hâkim, savcıların maaşlarının artışı için çok büyük bir çaba
göstermişti ve ilginç olan bir şey şuydu: Özal zamanında, Anavatan Partisi
zamanında sözleşmeli memur uygulamasına geçilmişti. Küçük bir ilçede hâkim, savcı,
maaş sıralamasında 200’üncü sıradaydı. O ilçedeki PTT’de çalışan posta
dağıtıcısı, hâkimden daha fazla para alıyordu ve o zaman aramızdaki sloganda
“Posta dağıtan, adalet dağıtandan daha üstün görülüyor bu ülkede.” deniyordu.
Maaş artışına sıra geldiğinde –kulakları çınlasın- Seyfi Oktay bütün hâkim,
savcıları harekete geçirdi ve yoğun bir faks bombardımanına tabi tuttuk, kendi
eliyle gitti, Cumhurbaşkanına özel olarak imzalattı ve ilk kez hâkim,
savcıların maaşında önemli bir iyileşme yapıldı. Hem insan hakları anlamında bu
ülkeye kazandırdıkları hem de yargı camiasına en azından hak ettikleri
ücretleri sağlamada katkıları yüzünden Sayın Seyfi Oktay’ı huzurlarınızda bir
kez daha saygıyla anıyorum ve teşekkürlerimi iletiyorum. (CHP sıralarından
alkışlar)
Tabii, arkadaşlar zaman zaman maddeyle
ilgili olmadan da bu düzenleme üzerinde durdular. Gerçekten, 15000 bin
göstergeli bir ek tazminat emeklilere yansımıyor. Bu önemli bir handikaptır.
Hatta, ben Komisyon çalışmaları sırasında Adalet ve Kalkınma Partili
arkadaşlara dedim ki: “Madem birilerinden kurtulmak istiyorsunuz, bu maaş
artışını emekliliklere yansıtın, zaten emekli olurlar; bu kadar varyasyona da
gerek kalmaz, emekli olup çekip giderler.” Bu anlamda, emekliliğe yansımaması
çok büyük bir olumsuz tablodur. Şu maaş artışına göre emekliler üçte 2 maaş
kaybıyla karşı karşıya kalacaklardır yani emekliyle çalışan arasındaki maaş
farkı, makası daha da artacaktır. Bu anlamda çok büyük bir beklenti vardır. 
Keza, Komisyondaki görüşmelerimiz
sırasında adliyenin cefakâr çalışanları sıkça bizden kendi maaşlarında da artış
yönünde talepte bulundular. Onların da bu taleplerini burada dile getirmeyi bir
görev biliyorum. 
Öte yandan yine sorunlu olan iki kesim
daha var. Belki çok görülmüyor. Hazine avukatları, özellikle kamu avukatları gerçekten
çok zor durumdalar. Serbest avukatlar da Türkiye'de çok durumda. Yani dışarıdan
görüldüğü gibi değil. Bir kentte birkaç tane kalburüstü avukat belki iyi para
kazanıyor ama çoğu avukat, diğer avukatların yanında 300 liraya, 400 liraya
bugün çalışır durumdadırlar ve zorunlu olarak da kendileri bir kamu avukatı
olarak en azından ailelerini geçindirebilecek bir durum hasıl etmeye çalışırken
onlar da güç durumdadırlar. Keza mülki amirler… Bir zamanlar biz kıskanırdık
mülki amirleri hâkim, savcılardan daha yüksek maaş alıyorlar diye ama bugün
onlar da ciddi oranda sıkıntıdadırlar. 
Her şey bir yana, bu maaş artışı yargı
çalışanları, yargı camiası açısından sevindiricidir. Bu çabayı eksik de bulsak
yine de destekliyoruz. Ama şöyle bir gerçek var ki Türkiye'de gelir dağılımı
önemli bir sorun, çalışanların geçim sıkıntısı önemli bir sorun. Böylesine,
hâkim, savcılar gibi belli sektörlere palyatif çözümler yerine, kamunun genel
rejimi çerçevesinde bütün kamu görevlilerinin maaşlarının yeniden gözden
geçirilmesini diliyor, yüce Meclisi saygıyla selamlıyorum. (CHP sıralarından
alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 30. maddesiyle, 2802 sayılı Kanunun 106'ncı maddesine eklenen yeni
fıkrada bulunan "ek tazminat" ibaresinden sonra gelmek üzere "1
Ocak 2014 tarihinden itibaren” ibaresinin eklenmesini arz ve teklif ederiz.
Mehmet Erdoğan
(Muğla) ve arkadaşları 
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkanım.
BAŞKAN – Önerge üzerinde Muğla
Milletvekili Sayın Mehmet Erdoğan konuşacak.
Buyurun. (MHP sıralarından alkışlar) 
MEHMET ERDOĞAN (Muğla) – Sayın Başkan,
değerli milletvekilleri; 655 sıra sayılı Kanun Teklifi’nin 30’uncu maddesinde
vermiş olduğumuz değişiklik önergesi hakkında Milliyetçi Hareket Partisi Grubu
adına söz almış bulunmaktayım. Bu vesileyle yüce heyetinizi saygıyla
selamlıyorum. 
30’uncu madde hâkim ve savcılarımıza
yapılacak maaş zammını düzenliyor. Bu zam hâkim ve savcılarımıza hayırlı uğurlu
olsun. Ancak, tabii ki bu düzenlemenin en önemli eksikliği emekliliğe
yansımamasıdır. Dolayısıyla bundan sonra, çalışan hâkimle emekli hâkim
arasındaki uçurum artacağından dolayı bütün hâkimlerimiz artık 65 yaşına kadar
çalışmaya zorlanmaktadır. Bu da 115’i bulan hukuk fakültelerinden mezun olan
gençlerimize bundan sonra hâkim, savcı olma konusunda önemli bir engel teşkil
edecektir. 
Tabii, AKP’nin hâkim ve savcılara zam
yapması kendi içinde çok mantıklı. AKP iktidarı sona erince AKP’lilerin yargıya
çok işi düşecek. Bu sebeple iktidar yargıya yatırım yapıyor. Bu durum düz
mantıkla bakıldığında doğru gibi görülebilir ama unutmayın arkadaşlar, hâkimler
cüzdanlarıyla değil, vicdanlarıyla karar verirler. Tabii, siz, bu
değişikliklerle, bu düzenlemelerle yargıyı yürütmenin eksenine getirmeye
çalışıyorsunuz ama bugün kendinize yandaş yapmaya çalıştığınız yargı, yarın
iktidar değiştiği zaman başkalarının eline geçip size daha çok hesap sorma
imkânına sahip olacaktır. 
Tabii, bu düzenlemeyle sadece hâkim ve
savcılara zam veriyorsunuz ancak yargı bir bütündür. Gerçi “adalet” sizin
sadece partinizin tabelasında var. Yargının düzgün çalışmasını istiyorsak,
bütün yargı çalışanlarının sorunlarını çözmemiz lazım. Bu sebeple bu maaş
düzenlemesi yargı çalışanları arasındaki maaş adaletini daha da bozmaktadır.
Adil davranacaksak, kâtibinden mübaşirine, icra memurundan, icra müdüründen
yazı işleri müdürüne, ceza infaz memurlarına kadar, hepsini memnun edecek bir
maaş düzenlemesi burada yapılmalıdır.
2002’den bu yana kamu çalışanlarının
önemli bir kısmının maaşı reel olarak geri gitmiştir. Örneğin, geçen hafta
Öğretmenler Günü vesilesiyle çokça konuştuk. Öğretmenlerimizin çoğu borçludur,
geçinememektedir ve ek iş yapmaktadır. 
Yine, AKP iktidarına kadar mülki idare amirlerinin
maaşları her zaman hâkim ve savcı maaşlarının önündeydi. Her zaman mülki idare
amirleri, devriiktidarınıza kadar, hâkim ve savcılardan ve diğer birçok meslek
grubundan daha fazla maaş almaktaydı. Ancak şu anda görüşmekte olduğumuz
düzenlemeyle, birinci sınıf bir mülki idare amirinin maaşı, aşağı yukarı yeni
göreve başlayan 9’uncu derecedeki bir hâkim, savcı maaşı kadar olacak. Bu
adaletsizliğin, yani taşrada beraber görev yapan mülki idare amirleri ve yargı
mensupları arasında çok ciddi adaletsizliğe sebep olacak bu düzenlemeyle
birlikte, muhakkak mülki idare amirlerinin de sıkıntılarının çözülmesi lazım.
Bu teklifle 14 bin hâkim ve savcının maaşı artırılabildiğine göre, sayıları
1.700 civarında olan mülki idare amirlerinin de maaşları hâkim, savcı
maaşlarıyla eşitlenebilir ve böylece, önemli bir sorun çözülür.
Yine, iktidarınız tarafından polislere
verilen sözler unutuldu. Siz -bizzat eski Başbakanınız tarafından- polislere
3600 ek gösterge verilmesi konusunda defalarca söz verdiniz ama bugün polislere
verdiğiniz sözleri unuttunuz ve onları, yeni gelecek güvenlik paketiyle de daha
başka mağduriyetlerle de karşı karşıya bırakmayı düşünüyorsunuz.
Yine, kamu avukatları, arkadaşlar,
gerçekten, kamu çalışanları arasında, yaptıkları işe göre en az maaş alan
çalışanlardır. 
Tabii, görüşmekte olduğumuz bu yasa
tasarısına bir bütün olarak baktığımızda da, AKP’nin çok çok konuştuğu “Bizim
2023 vizyonumuz var.” açıklamasına birazcık dokunmak gerekir.
Şimdi, yargıda her altı ayda bir
“reform” adı altında bir önceki düzenlemeyle çelişen yeni bir düzenlemeyi bu
Mecliste görüştük son, 24’üncü Yasama Döneminde. Bu da, yargıda altı aylık bir
mesafeyi göremeyenlerin Türkiye’yi yeni vizyonlara götürecek 2023 vizyonunu
konuşması ancak hayal adasında gezmekten başka bir şey değildir.
Ben önergemizin kabulü dileğiyle yüce
heyetinizi saygıyla selamlıyorum. (MHP sıralarından alkışlar)
BAŞKAN – Teşekkür ederim. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
Birleşime on dakika ara veriyorum.
Kapanma Saati:
21.43
BEŞİNCİ OTURUM
Açılma Saati:
21.53
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul) 
-----0-----
BAŞKAN – Sayın milletvekilleri, Türkiye
Büyük Millet Meclisinin 20’nci Birleşiminin Beşinci Oturumunu açıyorum. 
655 sıra sayılı Kanun Teklifi’nin
görüşmelerine kaldığımız yerden devam edeceğiz.
Komisyon? Burada.
Hükûmet? Burada.
X.- OTURUM BAŞKANLARININ
KONUŞMALARI
1.- Oturum Başkanı TBMM
Başkan Vekili Ayşe Nur Bahçekapılı'nın, Karabük Milletvekili Mehmet Ali Şahin’e
eşinin vefatı nedeniyle başsağlığı dilediğine ilişkin konuşması
BAŞKAN – Sayın milletvekilleri, biraz
önce, geçmiş Meclis Başkanlarımızdan ve Karabük Milletvekilimiz Sayın Mehmet
Ali Şahin’in eşinin vefat ettiğini öğrendik. Merhumeye Allah’tan rahmet
diliyoruz ve Başkanımıza, ailesine de başsağlığı dileklerimizi sunuyoruz.
YUSUF HALAÇOĞLU (Kayseri) – Sayın
Başkanım, bir müsaade eder misiniz bize de?
BAŞKAN – Buyurun Sayın Halaçoğlu.
VII.-AÇIKLAMALAR (Devam)
4.- Kayseri Milletvekili
Yusuf Halaçoğlu'nun, Karabük Milletvekili Mehmet Ali Şahin’e eşinin vefatı
nedeniyle başsağlığı dilediklerine ilişkin açıklaması 
YUSUF HALAÇOĞLU (Kayseri) – Teşekkür
ederim Sayın Başkanım.
Biz de az önce Mehmet Ali Şahin Bey’in
eşinin vefat ettiğini haber aldık. Vefat eden eşine Allah’tan rahmet diliyoruz,
makamı cennet olsun. Mehmet Ali Şahin Bey’e ve bütün ailesine de sabırlar
diliyoruz, acılarını paylaşıyoruz. 
Onu belirtmek istedim. 
Teşekkür ederim.
BAŞKAN – Teşekkür ederim.
Sayın Gök…
5.- Ankara Milletvekili
Levent Gök'ün, Karabük Milletvekili Mehmet Ali Şahin’e eşinin vefatı nedeniyle
başsağlığı dilediklerine ilişkin açıklaması 
LEVENT GÖK (Ankara) – Sayın Başkan, biz
de az önce aldığımız bu üzücü haberden sonra Sayın Mehmet Ali Şahin
Beyefendi’ye, ailesine, yakınlarına ve ona siyaset arkadaşlığı yapan AKP
camiasına ve siyaset kurumuna başsağlığı dileriz. 
Gerçekten zamansız bir kayıp olduğunu
düşünüyoruz. Meclisimizde böyle kayıpları ne yazık ki bu arada birbiri ardına
görmekten de büyük üzüntü duyuyoruz. 
Başta Mehmet Ali Şahin’in şahsına olmak
üzere bütün siyaset kurumuna biz de Cumhuriyet Halk Partisi ailesi olarak
samimi duygularımızla başsağlığı diler, hepinize saygılar sunarız. 
BAŞKAN – Teşekkür ederim.
Sayın Satır…
6.- İstanbul Milletvekili
Mihrimah Belma Satır'ın, Karabük Milletvekili Mehmet Ali Şahin’e eşinin vefatı
nedeniyle başsağlığı dilediklerine ilişkin açıklaması 
MİHRİMAH BELMA SATIR (İstanbul) –
Teşekkür ederim Sayın Başkan.
Karabük Milletvekilimiz ve Siyasi ve
Hukuki İşler Başkanımız, Değerli Bakanımız Sayın Mehmet Ali Şahin’in eşinin
vefat ettiğini biz de öğrenmiş bulunuyoruz. Sayın Mehmet Ali Şahin’e, ailesine,
çocuklarına başsağlığı diliyorum. Allah rahmet eylesin. Grubum adına Sayın
Bakanımızın acısını paylaşıyoruz. 
Saygılar sunuyorum. 
Teşekkür ederim.
BAŞKAN – Sayın Başkanımıza tekrar
başsağlığı dileklerimizle birlikte sevgili eşlerine Allah rahmet eylesin
diyoruz. 
IX.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve
Teklifleri (Devam)
3.- Kırıkkale
Milletvekili Ramazan Can ve Isparta Milletvekili Recep Özel ile 52
Milletvekilinin; Hakimler ve Savcılar Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi, Artvin Milletvekili
Uğur Bayraktutan'ın; 1512 Sayılı Noterlik Kanunun 59. Maddesinde Noterlerin
Hastalıkları Halinde Yapılacak İşlemlere İlişkin Sorunların Giderilmesi Hakkında
Kanun Teklifi, İstanbul Milletvekili Aydın Ağan Ayaydın'ın; 2802 Sayılı
Hakimler ve Savcılar Kanununda Değişiklik Yapılmasına İlişkin Kanun Teklifi,
Adalet ve Kalkınma Partisi Grup Başkanvekilleri Kayseri Milletvekili Mustafa
Elitaş, Adıyaman Milletvekili Ahmet Aydın, Kahramanmaraş Milletvekili Mahir
Ünal, İstanbul Milletvekili Mihrimah Belma Satır ve Amasya Milletvekili Mehmet
Naci Bostancı ile 33 Milletvekilinin; Hakimler ve Savcılar Kanunu ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi, İstanbul Milletvekili Bülent Turan ve Elazığ Milletvekili Şuay Alpay
ile 1 Milletvekilinin; Bazı Kanunlarda Değişiklik Yapılmasına Dair Kanun
Teklifi ile Adalet Komisyonu Raporu (2/2397, 2/2101, 2/2209, 2/2380, 2/2418)
(S. Sayısı 655) (Devam)
BAŞKAN – Evet, 31’inci maddede üç adet
önerge vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin çerçeve 31. maddesindeki “şartlar” ibaresinin "koşullar"
olacak değiştirilmesini arz ve teklif ederiz
 Dilek Akagün Yılmaz Ali
İhsan Köktürk Ömer Süha Aldan
 Uşak Zonguldak Muğla
 İsa Gök Turgut
Dibek Ali Rıza Öztürk
 Mersin Kırklareli Mersin
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 31 inci maddesinde yer alan “uyarınca” ibaresinin “gereğince”
şeklinde değiştirilmesini arz ve teklif ederiz.
 Pervin Buldan Sırrı
Süreyya Önder Sebahat Tuncel
 Iğdır İstanbul İstanbul
 Erol Dora Ertuğrul
Kürkcü
 Mardin Mersin
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 31. maddesiyle, 2802 sayılı Kanuna eklenen 112/A maddesinin sonuna
"Bu haktan emekli olan hâkim ve savcılar da yararlanabilir"
cümlesinin eklenmesini arz ve teklif ederiz.
 Faruk Bal Mustafa
Kalaycı Yusuf Halaçoğlu
 Konya Konya Kayseri
 Alim Işık Kemalettin
Yılmaz Emin Çınar
 Kütahya Afyonkarahisar Kastamonu
BAŞKAN – Okunan son önergeye Komisyon
katılıyor mu?
ADALET KOMİSYONU BAŞKANI AHMET İYİMAYA
(Ankara) – Katılmıyor Sayın Başkan.
BAŞKAN – Hükûmet?
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz Başkanım.
BAŞKAN – Sayın Faruk Bal konuşacak
önerge üzerinde. Buyurun. (MHP sıralarından alkışlar)
FARUK BAL (Konya) – Sayın Başkan,
değerli milletvekilleri; bu madde ile hâkim ve savcılara zatî silah temin
etmeye ilişkin bir düzenleme yapılmaktadır. Bu düzenlemeye biz olduğu gibi “evet”
diyoruz, kabul ediyoruz ancak eksik buluyoruz. Hâkim ve savcılar çok ciddi bir
risk altındadır. Baktıkları dava nedeniyle birtakım kişilerin, örgütlerin,
terör örgütlerinin tehdidi altındadır. Dolayısıyla, onların korunması devletin
bir görevidir, bu ayrı bir konudur ama şahsen korunabilmeleri için silah
edinmelerine imkân sağlayan bu maddeyi olumlu buluyoruz.
Burada bizim önerdiğimiz husus şu:
Hâkim ve savcı görevde iken çok iyi korunabilecek bir durumdadır ama emekli
olduktan sonra hiçbir şekilde koruma tahsis edilmemişse korunma imkânı yoktur.
O zaman, şahsını koruyabilmek için zatî silah temin edilmek üzere bir önerge
verdik, bu önergeyi yüce Meclisin takdirine sunuyorum, kabul edildiği takdirde
hayırlı bir işe vesile olmuş olunur. 
Bu vesileyle de biraz önce teklif
sahiplerinden Ramazan Bey’in çok açıklayıcı konuşmalarını dinledik. Zaten,
makul şüphe üzerinde Komisyonda yaptığı konuşmayı da ben tebrik etmiştim,
takdir etmiştim, hukuki olarak etrafı derli toplu bir konuşma yapmıştı. Bugün
de burada, makul şüphenin değiştirilerek somut delillere dayalı kuvvetli
şüpheye dönüştürülmesiyle ilgili düşünceyi 17-25 Aralık yolsuzluk
operasyonlarının tetiklediğini ifade etti. Bu dürüst davranışı dolayısıyla
kendisini tebrik ediyorum. 
Şimdi, burada bizim eleştirdiğimiz konu
şu olacaktır: 25 Aralık operasyonundan sonra, belirli alanlarda Hükûmetin,
iktidarın korumak istediği kişilere karşı haksız tutuklamaları, aramaları
engellemek için makul şüpheden ayrılıp somut delile dayalı kuvvetli şüpheye
geçiliyorsa burada, paralel yapıya karşı aynı risklerde, temel hak ve
hürriyetleri tehdit edebilecek risklerde de somut şüphe, somut delile dayalı
kuvvetli şüphe hâlinin hayatta kalması gerekmektedir, yürürlükte kalması
gerekmektedir. 
Literatürde ve hukuki açıdan akademik
çevrelerde yapılan değerlendirmeler de doğrudur, makul şüpheden somut delile
dayalı kuvvetli şüpheye geçilmesi çok büyük sorunlar yaratmıştır, en azından birikmiş
olan hukuk külliyatında bir boşluk oluşturmuştur. Bu boşluğun dolmasını
beklemek gerekir. Nasıl dolacaktır bu boşluk? Somut delile dayalı kuvvetli
şüphe hâli parametresi:
1) Aramaya
uygulanırken bunun ölçüsünü yargı belirleyecektir. 
2) Konut dokunulmazlığı bir kenara
atılarak konut araması yapılırken bunun derecesini yine yargı belirleyecektir,
tutuklama hâlinde yine yargı belirleyecektir ve mahkûmiyet hâlinde yine yargı
belirleyecektir. Bu belirleme işlemi, aynen bir hastalıkta doktorun verdiği
ilaçların dozu gibidir. Nasıldır? İşte, az bir ağrı kesiciyle giderilecek olan
rahatsızlığa doktor örneğin 10 miligram ağrı kesici verir ama ciddi bir
yaralanmaya 50 miligram verir, daha ciddi bir yaralanmaya, morfine kadar
gidebilecek, vücudu tamamen uyuşturabilecek dozda ağrı kesici verilir.
Şimdi, somut delile dayalı kuvvetli
şüphe hâlide aramalar için ayrı değerlendirilecektir, konutta arama için ayrı
değerlendirilecektir, diğer güvenlik tedbirleriyle ilgili olmak üzere ayrı
değerlendirilecektir. Bunun oluşması hukuki içtihatların oluşmasına bağlıdır, kanunla
düzenlemeyle olmaz. O zaman ne olur? Burada Sayın Cemil Çiçek’in ifade ettiği
gibi “Siz ne yazarsanız yazın, biz aklımıza estiği gibi bunu uygularız.” der
yargı. Nitekim sorun da buradan kaynaklanmaktadır. 
Dolayısıyla, bunun bir kez daha
tezekkür edileceğine dair inancımı ifade ediyor, yüce heyeti saygıyla
selamlıyorum. (MHP ve CHP sıralarından alkışlar)
BAŞKAN – Teşekkür ederim Sayın Bal.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 31 inci maddesinde yer alan “uyarınca” ibaresinin “gereğince”
şeklinde değiştirilmesini arz ve teklif ederiz.
Pervin Buldan
(Iğdır) ve arkadaşları
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmıyor Sayın Başkan.
BAŞKAN – Hükûmet?
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz Başkanım.
BAŞKAN – Gerekçeyi okutuyorum:
Gerekçe:
Yapılan düzenlemeyle mevcut anlatım
bozukluğunun giderilmesi amaçlanmıştır. 
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin çerçeve 31. maddesindeki şartlar ibaresinin "koşullar"
olacak değiştirilmesini arz ve teklif ederiz.
Dilek Akagün
Yılmaz (Uşak) ve arkadaşları
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan.
BAŞKAN – Hükûmet?
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz Başkanım.
BAŞKAN – Gerekçeyi okutuyorum:
Gerekçe: 
Hâkim ve savcıların saldırılara
uğradığı bir dönemde uygun koşullarla silah edinmelerinin sağlanması doğrudur.
Ancak, hâkim ve savcılardan çok daha fazla saldırıya uğrayan avukatların aynı
koşullarda silah edinmesinin engellenmesi, bu konudaki ısrarla yaptığımız
önerilerimizin kabul edilmemesi yerinde değildir.
Maddenin daha anlaşılır olması için iş
bu önerge verilmiştir.
BAŞKAN – Önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir.
Maddeyi oylarınıza sunuyorum: Kabul
edenler... Kabul etmeyenler... Madde kabul edilmiştir.
32’nci maddede iki adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 32 inci maddesinde yer alan "resmi kimlik olarak kabul
edilir." ibaresinin "kabul edilecek resmi kimlik hükmündedir"
şeklinde değiştirilmesini arz ve teklif ederiz.

Pervin Buldan Sırrı Süreyya Önder Sebahat
Tuncel
 Iğdır İstanbul İstanbul
Ertuğrul Kürkcü Erol Dora
 Mersin Mardin
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 32. Maddesiyle, 2802 sayılı Kanuna eklenen 112/B maddesinde bulunan
"kuruluşlarca resmi kimlik olarak kabul edilir." ibaresinin
"kuruluşların iş ve işlemlerinde resmi kimlik hükmündedir." şeklinde
değiştirilmesini arz ve teklif ederiz.

Faruk Bal Yusuf
Halaçoğlu Kemalettin Yılmaz
 Konya Kayseri Afyonkarahisar
Mustafa Kalaycı Alim Işık Emin
Çınar
 Konya Kütahya Kastamonu
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Efendim, benzer önergeler. Ben takdire bırakıyorum.
BAŞKAN – Hükûmet?
GENÇLİK VE SPOR BAKANI AKİF ÇAĞATAY
KILIÇ (Samsun) – Katılıyoruz Başkanım.
BAŞKAN – Önerge üzerinde kim konuşacak?
FARUK BAL (Konya) – Gerekçe...
BAŞKAN – Gerekçeyi okutuyorum:
Gerekçe:
Önerge ile maddenin uygulanmasında
doğabilecek yorum farklılıklarının giderilmesi amaçlanmıştır.
BAŞKAN – Önergeyi oylarınıza sunuyorum:
Kabul edenler... Kabul etmeyenler... Önerge kabul edilmiştir.
Sayın milletvekilleri, kabul edilen bu
önergeden dolayı diğer önergeyi işlemden aykırılık sırası nedeniyle kaldırmak
durumundayız. 
Şimdi, maddeyi oylarınıza sunuyorum:
Kabul edenler… Kabul etmeyenler… Madde kabul edilen önerge doğrultusunda kabul
edilmiştir. 
33’üncü maddede dört adet önerge
vardır. 
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin Çerçeve 33 üncü maddesiyle 2802 sayılı Kanuna eklenmesi öngörülen
Geçici 19 uncu maddenin birinci fıkrasında yer alan "uyarma, aylıktan
kesme, kınama ve kademe ilerlemesini durdurma" ibaresinin "uyarma ve
aylıktan kesme" şekilde değiştirilmesini ve üçüncü fıkrasında yer alan
"fiillerden dolayı Kanunun" ibaresinden sonra gelmek üzere "65
inci maddesi, 66 ncı maddesi," ibaresinin eklenmesini arz ve teklif
ederiz.
 Ahmet Aydın Mehmet
Doğan Kubat Adnan Yılmaz
 Adıyaman İstanbul Erzurum

 Halil Özcan Seyit
Eyyüpoğlu  Fatih Çiftci
 Şanlıurfa Şanlıurfa Van
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 33. Maddesiyle, 2802 sayılı Kanuna eklenen GEÇİCİ 19. Maddesinin
aşağıdaki şekilde değiştirilmesini arz ve teklif ederiz.
“GEÇİCİ MADDE 19- Adli yargı hâkim ve
Cumhuriyet savcıları ile idari yargı hâkim ve savcıları hakkında 14/2/2005
tarihinden 1/11/2014 tarihine kadar işlenmiş fiillerden dolayı verilmiş olan
disiplin cezaları kesinleşmiş olup olmadığına bakılmaksızın itiraz halinde
yeniden incelenir.
Hakkında disiplin cezası verilen, bu
Kanunun yürürlüğe girdiği tarihten itibaren altmış gün içinde başvurusu üzerine
Hâkimler ve Savcılar Yüksek Kurulu Genel Kurulunca incelenir.
Yapılan inceleme sonunda Genel Kurul,
başvurunun reddine karar verebileceği gibi önceki kararın kaldırılmasına veya
eyleme uyan alt bir disiplin cezasına da karar verebilir.
Yeniden inceleme talebi üzerine verilen
kararlar kesindir. 
Disiplin cezalarının yeniden
incelenmesi sonunda verilen kararlar ilgililerine geçmiş süreler için mali
yönden herhangi bir talep hakkı vermez.”

 Faruk Bal  Mustafa
Kalaycı Yusuf Halaçoğlu
 Konya Konya
 Kayseri
 Alim Işık  Kemalettin
Yılmaz  Emin Çınar Kütahya Afyonkarahisar
 Kastamonu
Türkiye Büyük Millet Meclisi Başkanlığına
Genel Kurul görüşülmekte olan 655 sıra sayılı Kanun Teklifinin çerçeve
33. Maddesinin aşağıdaki şekilde değiştirilmesini arz ve teklif ederiz.
 Dilek Akagün Yılmaz Ömer
Süha Aldan  Turgut Dibek Uşak  Muğla 
Kırklareli
 İlhan Cihaner  Musa
Çam  Gürkut Acar
 Denizli İzmir Antalya
Madde 33: 2802 sayılı Kanuna aşağıdaki geçici madde eklenmiştir.
"GEÇİCİ MADDE 19- Adli yargı hâkim ve Cumhuriyet savcıları ile
idari yargı hâkim ve savcıları hakkında 6087 sayılı kanun ile oluşturulan
Hakimler ve Savcılar Yüksek Kurulunca 12.10.2014 tarihine kadar verilip
kesinleşmiş olan disiplin cezaları, hakkında ceza tertip olunanın, bu Kanunun
yürürlüğe girdiği tarihten itibaren altmış gün içinde başvurusu üzerine
Hâkimler ve Savcılar Yüksek Kurulu Genel Kurulunca incelenir.
Yapılan inceleme sonunda Genel Kurul, başvurunun reddine karar
verebileceği gibi önceki kararın kaldırılmasına veya eyleme uyan alt bir
disiplin cezasına da karar verebilir. Genel Kurul tarafından verilen bu
kararlara karşı, Başkan veya hakkında ceza tertip olunan, tebliğ tarihinden
itibaren on gün içinde, Genel Kuruldan yeniden inceleme talebinde bulunabilir.
Yeniden inceleme talebi üzerine verilen kararlar kesindir.
Disiplin cezaları affedilenlerin sicil dosyalarındaki bu disiplin
cezalarına dair kayıtlar, ilgililerin müracaatı aranmaksızın hükümsüz kalır ve
dosyalarından çıkarılır.
Kanunun yürürlüğe girdiği tarih itibariyle daha önce Adli yargı hakim ve
Cumhuriyet Savcıları ile idari yargı hakim ve savcıları hakkında düzenlenmiş
olan performans değerlendirme ve geliştirme formaları hükümsüz kalır ve
dosyalarından çıkarılır."
Türkiye Büyük Millet Meclisi
Başkanlığına
Görüşülmekte olan 655 sıra sayılı kanun teklifinin 33 üncü maddesinin
teklif metninden çıkarılmasını arz ve teklif ederiz.
 Pervin Buldan  Sırrı
Süreyya Önder  Sebahat Tuncel  Iğdır İstanbul İstanbul
 Erol Dora  Ertuğrul
Kürkcü 
 Mardin  Mersin

BAŞKAN – Okunan
son önergeye Komisyon katılıyor mu? 
ADALET KOMİSYONU
BAŞKANI AHMET İYİMAYA (Ankara) – Katılmıyoruz Sayın Başkan. 
BAŞKAN –
Hükûmet?
GENÇLİK VE SPOR
BAKANI AKİF ÇAĞATAY KILIÇ (Samsun) – Katılmıyoruz Başkanım. 
BAŞKAN –
Gerekçesini okutuyorum. 
Gerekçe:
Tasarı metninden çıkarılmasını önermiş
olduğumuz teklif ile yargı organlarının görevlerini yaparken almış oldukları
disiplin cezalarının affının yargı erkinin görevini ifada keyfiliğe daha çok
başvuracağı yargısını uyandırmaktadır. Bu nedenle adalet mekanizmasında
keyfiliğe yol açacak düzenlemelerin yaratacağı tehlikenin önlenmesi gayesiyle
madde tasarıdan çıkarılmalıdır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Genel Kurulda görüşülmekte olan 655
sıra sayılı Kanun Teklifinin çerçeve 33. Maddesinin aşağıdaki şekilde
değiştirilmesini arz ve teklif ederiz.
Musa Çam (İzmir)
ve arkadaşları
Madde 33: 2802 sayılı Kanuna aşağıdaki
geçici madde eklenmiştir.
"Geçici Madde 19 - Adli yargı
hâkim ve Cumhuriyet savcıları ile idari yargı hâkim ve savcıları hakkında 6087
sayılı kanun ile oluşturulan Hakimler ve Savcılar Yüksek Kurulunca 12.10.2014
tarihine kadar verilip kesinleşmiş olan disiplin cezaları, hakkında ceza tertip
olunanın, bu Kanunun yürürlüğe girdiği tarihten itibaren altmış gün içinde
başvurusu üzerine Hâkimler ve Savcılar Yüksek Kurulu Genel Kurulunca incelenir.
Yapılan inceleme sonunda Genel Kurul,
başvurunun reddine karar verebileceği gibi önceki kararın kaldırılmasına veya
eyleme uyan alt bir disiplin cezasına da karar verebilir. Genel Kurul
tarafından verilen bu kararlara karşı, Başkan veya hakkında ceza tertip olunan,
tebliğ tarihinden itibaren on gün içinde, Genel Kuruldan yeniden inceleme
talebinde bulunabilir. Yeniden inceleme talebi üzerine verilen kararlar
kesindir.
Disiplin cezaları affedilenlerin sicil
dosyalarındaki bu disiplin cezalarına dair kayıtlar, ilgililerin müracaatı
aranmaksızın hükümsüz kalır ve dosyalarından çıkarılır.
Kanunun yürürlüğe girdiği tarih
itibariyle daha önce Adli yargı hakim ve Cumhuriyet Savcıları ile idari yargı
hakim ve savcıları hakkında düzenlenmiş olan performans değerlendirme ve
geliştirme formaları hükümsüz kalır ve dosyalarından çıkarılır."
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan.
BAŞKAN – Hükûmet? 
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz Başkan.
MUSA ÇAM (İzmir) – Niye katılmıyorsunuz
Sayın Başkan?
ADALET KOMİSYONU BAŞKANI AHMET İYİMAYA
(Ankara) – Hüküm cümlesinin tekrarı yeter.
BAŞKAN – Önerge üzerinde Denizli
Milletvekili Sayın İlhan Cihaner konuşacak.
Buyurun. (CHP sıralarından alkışlar)
İLHAN CİHANER (Denizli) – Teşekkür
ediyorum Sayın Başkan.
“Yasa benim için önemli değil.” Bu
sözü, yaptığımız işle ilgili olarak partinizin ve Hükûmetin üst aklının
tespitinden alıyorum. Birkaç gün önce, görevleri arasında Anayasa’nın
uygulanmasını gözetmek olan ve gölgesi hâlâ iktidar partisini yöneten, bu
özellikleri nedeniyle de acaba “Cumhurbaşkanı” mı, “Başbakan” mı, yoksa
“başkan” mı desek bilemediğim, belki de “cumhurbaşbakanımsı” demenin en uygun
olacağını düşündüğüm Recep Tayyip Erdoğan söyledi. Bu söz, Başbakanlığı
döneminde yargıya olan güveni yüzde 20’lere gerileten, hukuku katledenlerin
altına kendi zırhlı aracını tahsis eden, yargıyı toptan götürü usulde bir
çeteye ihale eden birinden çıkmamış olsaydı belki anlamlı olabilirdi,
tartışabilirdik ama bu hâliyle genel olarak ülkeyi, özel olarak da yargıyı bu
hâle getiren yöntemsel hataları ortaya koyduğu için söyledim. 
İlk yöntemsel hata -bu kürsüde çok
tekrar ediliyor ama bir kez daha tekrar edelim- yasa yapımında ortak aklı ve
birikimleri dışlayan usuller. Bu nedenle, yargının canına okuyan bu süreç
“Kandırıldık.” diye formüle edilip basitleştirilmeye çalışılıyor. Oysa
“kandırılma” dediğimiz eylem bireyseldir. Kim kandırdı? Niye kandırıldı?
Pazarlık neydi? Eğer bunları açıkça ortaya koyamazsak daha çok kandırılma
olayıyla karşı karşıya kalabiliriz. Oysa yasama bir kişinin pazarlık
becerisine, aklına, ferasetine terk edilemez. Tam da bu yöntemlerle yargı bu
hâle geldi, gene aynı hataya düşülüyor. Aynı çerçevede, yaşadığımız sorun
etraflıca, adlı adınca Parlamentoda tartışılmak yerine, suçlanan paraleller
gibi, başka mutfaklarda işler kotarılıyor. Bu nedenle muhtemeldir ki gene aynı
hatalara düşülecek. Oysa sorunumuz, Fethullah Gülen cemaatinin yüksek yargıda
örgütlenmesi ve bu yapının yarattığı haksızlıkların telafi edilmesi. Eğer
gerçekten amaç buysa başka bir yoldan gitmemiz gerekir. Yok, amacınız “cemaatle
mücadele” adı altında 17-25 Aralık, tır davaları gibi soruşturmaların üstünü
kapatmaksa gene çok fahiş bir hataya saplanacaksınız demektir. 
Maddeye gelince: 33’üncü madde,
öncelikle, bu yaşanan, yargıdaki yapılanmanın, örgütlenmenin yaşattığı
mağduriyetleri telafi etmek için yapılmış bir düzenleme, öyle anlatıldı ancak
“af” sözcüğü kullanılmakta. Af sözcüğü, bu suçtan, bu suçlardan dolayı mağdur
olan hâkim, savcıların bile karşı olduğu bir kavram, her şeyden önce, bu
mağduriyetleri, bu yapılan eylemleri meşrulaştırmış oluyor. Biz, verdiğimiz
değişiklik önergesiyle her şeyden önce, ilk fıkradaki tarih kısıtını
kaldırıyoruz ve yeni HSYK oluşuncaya kadar yapılmış olan, verilmiş olan tüm
disiplin cezalarının HSYK’nın incelemesinden sonra, başvuru üzerine yeniden ele
alınmasını teklif ediyoruz. Böylece, bu hukuksuzlukların sorumlusu olan
müfettişlerin, hâkim, savcıların da yani o kumpasların parçası olan hâkim,
savcıların da bu eylemlerinin affedilmesi gibi bir hukuksuzluğun önüne geçmiş
oluyoruz.
Bunun dışında, aynı maddenin son
fıkrası, bu konuda yani disiplin cezaları nedeniyle affedilen hâkim, savcıların
bu nedenle, herhangi bir şekilde, geçmiş süreler için özlük hakları ve parasal
yönden bir talepte bulunamayacaklarını düzenliyor. Bu da başlı başına
anlaşılmaz bir hüküm çünkü mademki bu yaşanan süreçteki bir hukuksuzluğu tespit
ediyoruz, niçin bu meslektaşlar özlük haklarından ve parasal yönden bir
taleplerinden yoksun kalsınlar? Bunun da ortadan kaldırılması gerekir. Bu
fıkranın da komple çıkarılmasını istiyoruz. 
Gene, en az disiplin cezaları kadar
başka bir hukuksuzluk da hâkimler, savcılar için getirilen performans
değerlendirme ve geliştirme formları. Bu formlar, bir çeşit fişleme niteliğinde
ve hâkim, savcıların terfilerinde, görevlendirilmelerinde esas alınan formlar.
En az disiplin cezaları kadar bu formlar nedeniyle de yaşanmış hukuksuzluklar,
mağduriyetler var ve hâkim, savcıları geri kalan terfileri nedeniyle belki de
emekliliklerinde bile takip edecek haksızlıklara yol açmakta. Bu nedenle,
önceki HSYK döneminde düzenlenmiş tüm performans değerlendirme ve geliştirme
formlarınında dosyalarından çıkarılmalarını talep ediyoruz ancak bu şekilde
tutarlı bir telafi gündeme gelecektir. Aksi takdirde, haksızlıklar devam
edecektir. 
Teşekkür ediyorum. Saygılar sunuyorum.
(CHP sıralarından alkışlar)
BAŞKAN – Teşekkür ederim Sayın Cihaner.

Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 33. Maddesiyle, 2802 sayılı Kanuna eklenen GEÇİCİ 19. Maddesinin
aşağıdaki şekilde değiştirilmesini arz ve teklif ederiz.
“GEÇİCİ MADDE 19- Adli yargı hâkim ve
Cumhuriyet savcıları ile idari yargı hâkim ve savcıları hakkında 14/2/2005
tarihinden 1/11/2014 tarihine kadar işlenmiş fiillerden dolayı verilmiş olan
disiplin cezaları kesinleşmiş olup olmadığına bakılmaksızın itiraz halinde
yeniden incelenir.
Hakkında disiplin cezası verilen, bu
Kanunun yürürlüğe girdiği tarihten itibaren altmış gün içinde başvurusu üzerine
Hâkimler ve Savcılar Yüksek Kurulu Genel Kurulunca incelenir.
Yapılan inceleme sonunda Genel Kurul,
başvurunun reddine karar verebileceği gibi önceki kararın kaldırılmasına veya
eyleme uyan alt bir disiplin cezasına da karar verebilir.
Yeniden inceleme talebi üzerine verilen
kararlar kesindir. 
Disiplin cezalarının yeniden
incelenmesi sonunda verilen kararlar ilgililerine geçmiş süreler için mali
yönden herhangi bir talep hakkı vermez.”
Faruk Bal (Konya) ve arkadaşları
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkanım.
BAŞKAN – Hükûmet?
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz Başkanım.
BAŞKAN – Önerge üzerinde Sayın Mustafa
Kalaycı konuşacak, Konya Milletvekili. (MHP sıralarından alkışlar) 
MUSTAFA KALAYCI (Konya) – Sayın Başkan,
değerli milletvekilleri; hepinizi saygılarımla selamlıyorum.
Görüştüğümüz maddeyle getirilen
düzenleme yanlıştır. Aslında, bazı disiplin cezalarının affının, önceki
kanunlarda olduğu gibi, tüm memurlar ve kamu görevlilerini kapsaması ve
uygulama süresinin yakın bir tarihe alınması gerektiği görüşündeyim.
Değerli arkadaşlarım, görülen lüzum
üzerine, sizlere şimdi Konya’dan bahsedeceğim. Önceki gün sabah saatlerinde
başlayan ve aralıksız yağan yoğun kar sonucu Konya’da ciddi sorunlar yaşanmış,
hayat neredeyse durmuş olup sorunlar hâlen devam etmektedir. Meteoroloji
önceden uyarmasına karşın, Hükûmet ve Konya Büyükşehir Belediyesi tedbirsiz
yakalanmış, zamanında ve yeterli hizmet verememiş, beceriksiz ve âciz durumda
kalmıştır.
Yaşanan aslında
büyük bir afet değildir. Yirmi-otuz yıl öncesine kadar Konya’da gördüğümüz,
sıradan kış günlerinin bir benzerini yaşıyoruz. AKP Hükûmeti ve belediye hizmet
sunumunda sınıfta kalmıştır. Bu süreçte Konya Büyükşehir Belediyesinin hizmet
kalitesinde hiçbir iyileşme ve gelişme olmadığı da ortaya çıkmıştır. Kar
yağışıyla birlikte Konya’nın şehir içi ulaşımı felç olmuş, ilçe ve mahalle
yolları, Konya-İstanbul, Konya-Antalya ve Konya-Aksaray kara yolları uzun süre
trafiğe kapanmıştır. Yollarda kilometrelerce araç kuyruğu oluşmuş, çok sayıda
araç kara saplanmıştır. Şehir merkezi ve şehirler arası yollarda çok sayıda
trafik kazası meydana gelmiştir. İçinde aile ve çok sayıda çocuğun da bulunduğu
yüzlerce araba on sekiz saati aşan sürelerde yolda mahsur kalmıştır. 21
ilçemizde 150’nin üzerinde köy ve beldenin, yeni adıyla mahallenin yollarının
hâlen kapalı olduğu bugün Valiliğimizce açıklanmıştır.
Konya’nın büyük
bir bölümüne uzun süre elektrik verilmemiş, elektrik şirketi arızalara
yetişememiştir. Hâlen kesintinin devam ettiği ilçe ve mahallelerimiz vardır.
Hemşehrilerim sürekli bizleri aramaktadır. Elektrik kesintisi şehrin birçok
mahallesini susuz da bırakmıştır. Yine elektrik olmayınca doğal gaz kesilmiş,
kombi, kalorifer, televizyon ve İnternet tamamen devre dışı kalmıştır.
Evlerinde uzun süre elektrik bekleyen ve bir yetkiliden cevap alamayan
Konyalılar çileden çıkmıştır. Önceki gün yaşanan elektrik kesintisi nedeniyle
sanayi bölgelerinde çarklar durmuş, uzun süre üretim yapılamamıştır. Elektrik
kesintileri nedeniyle mağdur olan Konyalıların zararını, sanayicimizin üretim
kaybının karşılığını kim ödeyecektir? Elektrik kesintilerini sürekli gündeme
getirmemize rağmen, AKP Hükûmeti hiç oralı olmamıştır. En son verdiğim soru
önergesine Enerji Bakanı Sayın Taner Yıldız tarafından 28 Ekim 2014 tarihinde
verilen cevapta konu geçiştirilmiş, sanki hiç şikâyet yokmuş ve şikâyetler de
dikkate alınıyormuş gibi, EPDK’ya şikâyet edilmesinden bahsedilmiş, özel
dağıtım şirketinin verdiği bilgi bana cevap olarak gönderilmiştir. AKP
Hükûmetinin yandaş kollamayı bırakıp Konya’daki elektrik kesintisi sorununa
köklü çözüm getirmesi gerekmektedir.
Değerli milletvekilleri, yoğun kar
yağışı nedeniyle Konya merkez ve ilçelerdeki seraların yüzde 80’i yıkılmış,
bazı binaların çatısı, istinat duvarı, Zafer Meydanı’nda bulunan Camlı Köşk’ün
demir gölgelikleri çökmüştür. KONSAN Özel Organize Sanayi Bölgesi’ndeki iş
yerleri yerle bir olmuş, büyük çapta maddi hasar meydana gelmiştir. Sabah
fabrikasına gelen sanayicilerimiz çatıları göçen iş yerleriyle ilgili
gördükleri manzara karşısında şoka uğramıştır. İmalat makine ve cihazları ile
ürettikleri ürünler de kullanılamaz hâle gelen sanayicimiz büyük maddi
kayıplarla karşı karşıyadır. “Bu manzarayı bize yaşatanlar utansın.” diyen
sanayicilerimiz, önceden de çatırtılar gelen ve karla birlikte göçen iş
yerlerinde emeklerinin heba olmasına neden olan sorumluların bulunmasını ve
hesap sorulmasını istemişlerdir. AKP Hükûmeti, Konya’da zarar gören
vatandaşlarımıza sahip çıkmalı, yaraların sarılması için gereğini yapmalıdır.
Ayrıca, KONSAN Özel Organize Sanayi Bölgesi’ndeki iş yerlerinin göçme nedeni
ortaya çıkarılarak ilgililerden ve belediyeden hesap sorulması için derhâl
soruşturma başlatılmalıdır. 
Buradan tüm hemşehrilerime geçmiş olsun
diyorum. Teşekkür ediyor, saygılar sunuyorum. (MHP ve CHP sıralarından
alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin Çerçeve 33 üncü maddesiyle 2802 sayılı Kanuna eklenmesi öngörülen
Geçici 19 uncu maddenin birinci fıkrasında yer alan "uyarma, aylıktan
kesme, kınama ve kademe ilerlemesini durdurma" ibaresinin "uyarma ve
aylıktan kesme" şekilde değiştirilmesini ve üçüncü fıkrasında yer alan
"fiillerden dolayı Kanunun" ibaresinden sonra gelmek üzere "65
inci maddesi, 66 ncı maddesi," ibaresinin eklenmesini arz ve teklif
ederiz.
Mehmet Doğan
Kubat (İstanbul) ve arkadaşları
BAŞKAN –
Komisyon önergelere katılıyor mu?
ADALET KOMİSYONU
BAŞKANI AHMET İYİMAYA (Ankara) – Takdire bırakıyoruz Sayın Başkanım.
BAŞKAN –
Hükûmet?
GENÇLİK VE SPOR
BAKANI AKİF ÇAĞATAY KILIÇ (Samsun) – Katılıyoruz Başkanım.
AHMET AYDIN
(Adıyaman) – Gerekçe…
BAŞKAN -
Gerekçeyi okutuyorum:
Gerekçe:
Önergeyle, hâkim
ve savcılar hakkında teklifte öngörülen tarihler arasında işlenmiş fiillerden
dolayı verilen uyarma ve aylıktan kesme cezalarının doğrudan affedilmesi,
kınama ve kademe ilerlemesini durdurma cezaları için ise HSYK Genel Kuruluna
başvuru imkânı tanınması öngörülmektedir.
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmiştir.
Kabul edilen
önerge doğrultusunda maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.
34’üncü maddede
üç adet önerge vardır, okutuyorum:
Türkiye Büyük Millet Meclisi
Başkanlığına
Görüşülmekte
olan 655 sıra sayılı kanun teklifinin 34 üncü maddesinin 2 nci fıkrasında yer
alan “Adalet Bakanlığı teşkilatı” ibaresinden sonra gelmek üzere “;” işaretinin
arz ve teklif ederiz.
 Pervin Buldan Sırrı
Süreyya Önder Sebahat Tuncel
 Iğdır İstanbul İstanbul
 Erol Dora Ertuğrul
Kürkcü
 Mardin Mersin
Türkiye Büyük Millet Meclisi
Başkanlığına
Görüşülmekte
olan 655 sıra sayılı kanun teklifinin çerçeve 34. Maddesindeki meydana gelir ibaresinin
“oluşur” olarak değiştirilmesini arz ve teklif ederiz.
 Dilek Akagün Yılmaz Ömer
Süha Aldan Turgut Dibek
 Uşak Muğla Kırklareli
 Ali Haydar Öner İsa
Gök
 Isparta Mersin
Türkiye Büyük Millet Meclisi
Başkanlığına
Görüşülmekte
olan 655 sıra sayılı Kanun Teklifinin 34. Maddesinin Teklif metninden çıkarılmasını
arz ve teklif ederiz.
 Faruk Bal Yusuf
Halaçoğlu Kemalettin Yılmaz
 Konya Kayseri Afyonkarahisar
 Özcan Yeniçeri Emin
Çınar Alim Işık
 Ankara Kastamonu Kütahya
 Mustafa Kalaycı
 Konya
BAŞKAN – Okunan
son önergeye Komisyon katılıyor mu?
ADALET KOMİSYONU
BAŞKANI AHMET İYİMAYA (Ankara) – Katılmıyoruz Sayın Başkanım.
BAŞKAN –
Hükûmet?
GENÇLİK VE SPOR
BAKANI AKİF ÇAĞATAY KILIÇ (Samsun) – Katılmıyoruz Başkanım.
BAŞKAN – Önerge
üzerinde Ankara Milletvekili Sayın Özcan Yeniçeri konuşacak.
Buyurun.
ÖZCAN YENİÇERİ
(Ankara) – Sayın Başkan, değerli milletvekilleri; 655 sıra sayılı Yasa’nın
34’üncü maddesi üzerinde Milliyetçi Hareket Partisi Grubu olarak verdiğimiz
değişiklik önergesi vesilesiyle söz almış bulunuyorum. Bu vesileyle hepinizi
saygıyla selamlıyorum.
Şimdi, yurt dışı teşkilatı
kurmaya yönelik, aslında yurt dışında hâkim görevlendirmeye yönelik bir teklif.
Böyle bir teşkilata gerek yok. Yurt içinde hukuk devletini gerçekleştirdik,
bütün hukuksal sorunları hallettik, yurt dışı kaldı! Burada da birtakım kadro
şişkinliğine gidilmesinin mantığı ve haklı bir tarafı yok.
Şimdi, bir baktığımızda, yasalar
aslında amaca yönelik olarak çıkarılır. Her yasa amaca yönelik olarak
çıkarılacağına göre, acaba bu çıkaracağımız, hatta son zamanlarda çıkardığımız
yasalar hangi amacı tahakkuk ve teessüs etmek için çıkarılmıştır, onun üzerine
bir bakmak lazım. 
Çok açıktır ki, nettir ki bu yasa
teklifi yargının ihtiyacından değil, Adalet ve Kalkınma Partisinin ihtiyacından
kaynaklanmaktadır. Bu yasa teklifinin gündeme bu sıralarda gelmesinin nedeni de
çok açık ki 17-25 Aralık operasyonlarında ortaya çıkan durumlarla yakından
ilişkilidir. 17-25 Aralık operasyonları olmasaydı epeyden beri yani yaklaşık
iki üç aydır yaptığımız yasa değişiklikleri de gündeme gelmeyecekti. Yüce
Meclise getirilmiş olan bu yasa teklifi aslında Adalet ve Kalkınma Partisinin
yargı üzerindeki tahakkümünü tesis etmeye yöneliktir, bu çok açıktır. 
HSYK üzerinde iktidar hâkimiyeti
yapılan seçimle teşekkül ettirildikten sonra, sıra Yargıtay ve diğer yargı
unsurlarına gelmiştir. Bu yasa teklifinin amacı da aslında 2015 seçimlerinde
iktidarı kaybetme tehlikesine karşı, on iki yıllık süreçte AKP’nin izlediği
anayasal suçları takipsiz bırakmaya yöneliktir. Bu yasa teklifiyle AKP, aslında
kendini korumaya ve bu bağlamda da kendi yargısını inşa etmeye katkı
sağlayacaktır. Kısacası, bu yasa teklifiyle, AKP’nin iktidarı kaybetmesi
hâlinde uğrayacağı takibatlar ve tahribatlar minimuma indirilmeye çalışılıyor
ama asla bunu başaramayacaksınız. Yani, Kenan Evren’in yargılandığı bir yerde,
yaptığınız suçlardan dolayı veya yolsuzluklardan dolayı kaçma göçme yok, böyle
ayakkabı kutularını filan açıklayacak durumda değilsiniz. İktidar yanlılarının
sızan ses kayıtlarının yayınlanmaması için İnternet’e yasak koyuyorsunuz.
Efendim, terör örgütü ve teröristbaşıyla AKP yetkililerinin kurdukları yasa
dışı ilişkileri kovuşturmadan kurtarmak için sözüm ona demokratikleşme paketi
getiriyorsunuz. Bunu bizim yediğimizi mi zannediyorsunuz? Bunlar hep vatana
kasttır, vatana kastın da yasayla korunması mümkün değildir. Onun için,
kesinlikle bunda kimin parmağı varsa hesabını kitabını da kendisi verecektir.
RECEP ÖZEL
(Isparta) – Nerede yazıyor? Maddesi ne Hocam, maddesi?
ÖZCAN YENİÇERİ
(Devamla) - Şimdi, bakıyorsunuz ki bir yerde bir sıkıntı var, ya mahkemelere
“Bunlara bir yasaklama getir.” diyorsunuz ya da bir yasa tasarısı getirerek bu
yaptığınız haltların –tabiri yerindeyse- üstünü kapatmaya veya suç olmaktan
çıkarmaya çalışıyorsunuz. Bunun kabul edilen bir tarafı yoktur.
Şimdi, bakın, bir şey söyleyeyim: 17,
25 Aralık yolsuzluk tapelerini yazmak yasak, Bingöl’de şehit edilen 2 polisle
ilgili yazmak yasak, Hakkâri’de 3 askerin şehit edilmesini yazmak yasak,
Suriye’nin düşürdüğü F4 uçağıyla ilgili yazmak yasak, MİT tırlarının durdurulması
olayını yazmak yasak; yasak oğlu yasak. Yasaklar iktidarı hâline geldiniz. Hani
siz yasaklardan kurtulacak bir Türkiye meydana getirecektiniz? Şimdi, arkadaş,
yani, Türkiye’yi derinden etkileyen herhangi bir hadiseyle ilgili olarak
insanların görüş ve düşüncelerini ifade etmesini yasaklamak suretiyle olayın
örtüleceğini ve kapatılacağını sanıyorsanız fena hâlde yanılıyorsunuz. Eninde
sonunda bir Molla Kasım çıkacak, bunların üstünü tamamen açacak ve o dönemde
yapılan bütün bu keyfî davranışların ve yasaklamaların hesabı kitabı gün yüzüne
çıkacaktır.
Hukuk devleti diye bir şey vardır.
Hukuk devletinde idarenin bütün tasarrufları hukuka tabidir. Hukuk devletinde,
idarenin tasarruflarının hukuka tabi olduğu bir yerde, siz, bırakın hukuk
devletini, bırakın hukuku mahkemeyi, yargıyı kendinize tabi, bağlı hâle
getiriyorsunuz. 
RAMAZAN CAN (Kırıkkale) – Yapma Hocam
ya, yapma Hocam ya!
ÖZCAN YENİÇERİ (Devamla) - Tehdit
ediyorsunuz, töhmet altında bırakıyorsunuz. Çıkıp bir savcıyı şikâyet
ediyorsunuz milletin gözünün önünde…
(Mikrofon otomatik cihaz tarafından
kapatıldı) 
BAŞKAN – Teşekkür ederim.
ÖZCAN YENİÇERİ (Devamla) - …yukarıda 30
bin kişinin, 50 bin kişinin, 60 bin kişinin yanında. (MHP sıralarından “Bravo
Hocam!” sesleri)
LEVENT GÖK (Ankara) – Konuş Hocam.
ÖZCAN YENİÇERİ (Devamla) – Ve bütün
bunları yaparken de hukuka uygun davrandığınızı söylüyorsunuz. Bunu anlamak,
algılamak mümkün değil. (MHP ve CHP sıralarından alkışlar) 
BAŞKAN – Hocam, süreniz bitti, Sayın
Yeniçeri…
ÖZCAN YENİÇERİ (Ankara) – Sayın Başkan,
bitti, ben de gidiyorum. Beni çok ararsınız daha. 
BAŞKAN – Niye arayalım Hocam sizi?
Burada olun, nereye gidiyorsunuz? Niye arayalım dedim niye gidiyorsunuz
diyeceğime. Hocam, ararız sizi, gitmeyin bir yere, biz burada kalacaksak tabii.

Önergeyi oylarınıza sunuyorum: Kabul
edenler… Kabul etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte
olan 655 sıra sayılı kanun teklifinin çerçeve 34. Maddesindeki meydana gelir
ibaresinin “oluşur” olarak değiştirilmesini arz ve teklif ederiz.
Ali Haydar Öner
(Isparta) ve arkadaşları
BAŞKAN – Komisyon önergeye katılıyor
mu? 
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan. 
BAŞKAN – Hükûmet? 
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz Başkanım. 
BAŞKAN – Önerge üzerinde Ali Haydar
Öner konuşacak, Isparta Milletvekili. 
Buyurun. (CHP sıralarından alkışlar) 
ALİ HAYDAR ÖNER (Isparta) – Sayın
Başkan, değerli milletvekilleri; yine bir yasa teklifi görüşüyoruz. Niçin
tasarı değil de teklif? Birileri bir metin hazırlıyor, bazı milletvekillerine
imzalatıyor, ilgili kurumların görüşü alınmadan…
RECEP ÖZEL (Isparta) – Ya, bize hakaret
etme baştan, “bazı” deme. 
ALİ HAYDAR ÖNER (Devamla) – Niye alınıyorsun
arkadaşım yani Değerli Isparta Milletvekilim? 
RECEP ÖZEL (Isparta) – “Bazı” diyorsun
ya…
ALİ HAYDAR ÖNER (Devamla) –
…kamuoyuyla, sivil toplum örgütleriyle, uzmanlarla paylaşmadan, tartışmadan,
bir dayatma hâlinde TBMM’ye gönderiliyor. Her talimata “Evet”. demeye
hazırlanan çoğunluk oylarıyla düzenlemeler yapılıyor. 
Geçtiğimiz günlerde AB’den sorumlu
Başmüzakereci Bakan Sayın Volkan Bozkır, Başbakan Ahmet Davutoğlu’nun talimat
verdiğini, bundan böyle bizi AB karşısında zor durumda bırakan torba kanun
uygulamalarından vazgeçileceğini, artık torba kanun teklif ve tasarısı
düzenlenmeyeceğini ifade etmişti. Aradan ne geçti, ne oldu da -dün bir, bugün
iki- torba, çorba, haral düzenlemeler yeniden yapılıyor? Her seferinde AB’ye
iyi bir mazeret sıralıyorsunuz. Hukuk dışı düzenlemelerden ne zaman
vazgeçeceksiniz? 
Şu anda gecenin 22.30’u. Yasa dışı,
hukuk dışı düzenlemeler yapılıyor. Demokratiklik yok, şeffaflık yok. Türkiye
Büyük Millet Meclisi Başkanı TRT Genel Müdürüne söz geçiremiyor. Halk, yasama
Meclisinde yasama faaliyetlerinin nasıl yürütüldüğünü haftada sadece 14 saat
izleyebiliyor; hâlbuki gün 24 saat, hafta 168 saat. Toplumdan korkmayan, gizli
saklı işler peşinde koşmayanlar çalışma sürelerinde halkın televizyonunu halka
kapatmazlar. 
Sayın milletvekilleri, kalp krizleri
insan yaşamını, yargı krizleri toplum yaşamını tehlikeye düşürür, beyin
kanamasına neden olur. Hak ve adaletle bağdaşmayan düzenlemeler devletin
bekasına zarar verir, milletin güven duygusunu sarsar. Yargıya güvenini
kaybeden toplum geleceğe ilişkin umudunu yitirir. Kimsenin millete ve milletin
kurduğu devlete bu tür zararlar verme hakkı yoktur, devlet yönetiminde
olanların hiç yoktur. Devletimizin şu anda yurt dışında adalet müşavirleri,
temsilcileri var. Kendilerine sorun bakalım: Görevli oldukları ülkelerde bu tür
düzenlemeler var mı -Genel Kuruldan ve yurttaşlardan beni bağışlamalarını
diliyorum, halk diliyle söylemek zorundayım- zırt pırt düzenlemeler yapılıyor
mu? İşinize gelince “somut delile dayalı kuvvetli şüphe” diyorsunuz, işinize
geldiğinde “makul şüphe”den dem vuruyorsunuz. Düne kadar karşı çıktıklarınızı
bugün yeniden savunuyorsunuz. Hukukla bu kadar oynayamazsınız. Futbolda bile
değiştirilen, oyundan alınan oyuncu yeniden oyuna sokulamaz. Devletin yargı
düzeniyle dama taşı gibi oynayıp milletin güven duygusunu sarsamazsınız.
Satranç titizliğiyle hareket
edilip düşünerek hakkaniyetle, istikrar arayışıyla düzenlemeler yapılmalıdır.
Evrensel hukuk kurallarına uygun, vicdanları sızlatmayan, kanatmayan hukuki
düzenlemeleri ne zaman yapacaksınız? Yurt dışındaki müşavirlerimiz,
temsilcilerimiz bulundukları ülkelerin hukuk normları hakkında raporlamalar
yapmıyorlar mı? Bu raporlar dikkate alınıyor mu? Yeniden göndereceğimiz ikinci
dereceden 10, dördüncü dereceden 10, beşinci dereceden 10 adli müşavirimiz
hangi amaçla gönderiliyor? Birilerini ödüllendirmek için mi bu görevlendirmeler
yapılacak, yoksa etkin görevlerde olanların pasivize edilmesi için mi bu
kadrolar kullanılacak? 
35’inci maddede görüşmek üzere hak edenlere saygılar
sunarım. (CHP ve MHP sıralarından alkışlar)
BAŞKAN – Teşekkür ederim. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte
olan 655 sıra sayılı kanun teklifinin 34 üncü maddesinin 2 inci fıkrasında yer
alan “Adalet Bakanlığı teşkilatı” ibaresinden sonra gelmek üzere “;” işaretinin
arz ve teklif ederiz.
Pervin Buldan(Iğdır) ve arkadaşları
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ RECEP ÖZEL (Isparta) – Katılmıyoruz
efendim.
BAŞKAN – Hükûmet?
GENÇLİK VE SPOR BAKANI AKİF ÇAĞATAY KILIÇ (Samsun) –
Katılmıyoruz Başkanım.
BAŞKAN – Gerekçeyi okutuyorum:
Gerekçe: 
Yapılan değişiklik ile anlatımın güçlendirilmesini amaçlanmıştır.
BAŞKAN – Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
35’inci maddede üç adet önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan 655 sıra sayılı kanun teklifinin 35 inci
maddesinde yer alan "başlığı" ibaresinden sonra gelmek üzere “,”
işaretinin eklenmesini arz ve teklif ederiz.
 Pervin Buldan Sebahat
Tuncel Ertuğrul Kürkcü
 Iğdır İstanbul Mersin
 Sırrı Süreyya Önder Erol
Dora
 İstanbul Mardin
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin çerçeve 35. Maddesindeki “şeklinde” ibaresinin "biçiminde"
olarak değiştirilmesini arz ve teklif ederiz. 
 Dilek Akagün Yılmaz Ömer
Süha Aldan Turgut Dibek
 Uşak Muğla Kırklareli
 İsa Gök Ali
Haydar Öner 
 Mersin Isparta 
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 35. Maddesinin Teklif metninden çıkarılmasını arz ve teklif ederiz.
 Faruk Bal Mustafa
Kalaycı Yusuf Halaçoğlu
 Konya Konya Kayseri
 Alim Işık Kemalettin
Yılmaz Emin Çınar
 Kütahya Afyonkarahisar Kastamonu
 Hasan
Hüseyin Türkoğlu
 Osmaniye
BAŞKAN – Son okunan önergeye Komisyon
katılıyor mu?
ADALET KOMİSYONU
SÖZCÜSÜ RECEP ÖZEL (Isparta) – Katılmıyoruz efendim. 
BAŞKAN – Hükûmet?
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz Başkanım.
BAŞKAN – Önerge üzerine Osmaniye
Milletvekili Hasan Hüseyin Türkoğlu konuşacak.
Buyurun Sayın Türkoğlu. (MHP
sıralarından alkışlar) 
HASAN HÜSEYİN TÜRKOĞLU (Osmaniye) –
Sayın Başkan, Türk milletinin saygıdeğer milletvekilleri; 655 sıra sayılı
Teklif’in 35’inci maddesi önergesi üzerinde söz aldım. Yüce heyetinizi saygıyla
selamlıyorum.
Önergemizde 35’inci maddenin teklif
metninden çıkarılmasını talep ediyoruz. Adalet Bakanlığının yurt dışı teşkilatı
kurmak yerine, hizmet almasının daha doğru olacağı kanaatindeyiz. Bu sebeple
maddenin teklif metninden çıkarılması uygun olacaktır diye düşünüyoruz.
AKP hükûmetleri tarafından Türkiye
Büyük Millet Meclisi gündemine getirilen yargıya ilişkin düzenlemelerin son
dönemdeki en önemli gerekçesi, yolsuzluk, rüşvet ve hırsızlığa ilişkin
iddiaların, bilgi ve belgelerin ortadan kaldırılmasına yöneliktir. İktidara
geldiğinde ve öncesinde yolsuzlukla mücadele edeceğini söyleyen AKP,
yolsuzlukla mücadele etmek yerine yolunu bulmayı tercih etmiş ve bugün
özellikle 17 ve 25 Aralık soruşturmalarıyla rüşvetin, yolsuzluğun, hatta
hırsızlığın gölgesi ve şaibesi altındadır. 17 ve 25 Aralık soruşturmaları
tarafsız ve bağımsız yargı tarafından soruşturulup hükme bağlanmadığı sürece,
AKP bu şaibe ve gölgeden kurtulamayacaktır. 17 ve 25 Aralık soruşturmalarıyla
rüşvet çarkı ortaya çıkmıştır. 17 ve 25 Aralık soruşturmalarıyla yolsuzluk ilişkileri
meydana dökülmüştür. 17 ve 25 Aralık soruşturmalarıyla yetimin hakkına,
milletin parasına uzanan eller ayakkabı kutuları, para kasaları, para sayma
makineleriyle deşifre olmuştur. 
Hukuk devleti ilkelerinin geçerli olduğu ülkelerde böyle bir
tablo, bırakın ilgililerin görevden el çektirilmesini, hükûmetleri istifaya
götürecek kadar sonuçlar doğururdu. Ancak bizde 17 ve 25 Aralık
olaylarından sonra bir yandan kamuoyunda yüzsüzce savunmalar yapılmış, diğer
yandan paralel yapı yakıştırmasıyla soruşturmada görev alan kolluk güçleri
görevlerinden alınmıştır. Hükûmetin yolsuzluğunu örtebilecek kolluk mensupları
aranmış, bulunmuş ve görevlendirilmiştir. Soruşturmaya bakan savcılar ve
hâkimler bir bir görevlerinden alınmış, bunların yerine AKP yöneticilerine,
hatta Tayyip Erdoğan’a hayranlığını sosyal medyada ilan etmekten çekinmeyen
hâkim ve savcılar getirilmiştir.
Diğer yandan HSYK Kanunu’yla hâkim ve
savcılar üzerinde kurulacak baskının hukuki altyapısı oluşturulmuştur. Sadece
HSYK Kanunu’nda değil, yargıyla ilgili bir çok düzenlemede ya da millî eğitimle
ilgili düzenlemelerde paralel yapı iddiaları bahane edilmek suretiyle AKP Hükûmeti
hem yolsuzluk ve rüşvet iddialarını savuşturmaya kalkışmış hem de yandaş iş
adamlarına yandaş bürokratları da ekleme hedeflerini gerçekleştirmeye
çalışmıştır.
Sayın Başkan, saygıdeğer
milletvekilleri; yolsuzluk ve rüşvet iddialarının soruşturulması için verilen
önerge, bu Mecliste oy birliğiyle kabul edilmiştir. Bu önergeler üzerine
kurulan Soruşturma Komisyonunun çalışmalarının, bizzat Komisyon Başkanı olan milletvekili
tarafından baltalanmak suretiyle, akamete uğratıldığına da hep beraber şahit
olmaktayız.
Yolsuzluk ve rüşvetin belgelerinin
ortaya çıkmaması için 30 Mart seçimleri öncesinde sarf edilen gayret 10 Ağustos
Cumhurbaşkanlığı seçiminde de gösterilmiş ve bu iki seçimde de Türk milletinin
doğrularla buluşması engellenmiştir.
Sayın Başkan, saygıdeğer
milletvekilleri; bildiğimiz kadarıyla, Alman ve Amerikan istihbaratları,
Türkiye Cumhuriyeti devletinin yöneticilerini dinlemiş ve kayıt altına
almışlardır. Bu, kendileri tarafından teyit edilmiş bir bilgidir. Başka
devletlerin de dinleme yaptığına dair çok önemli iddialar vardır. Devleti
yönetenlerin, hele hele Hükûmet üyelerinin, Başbakanın dinlenmiş olması, başka
istihbarat birimlerinin özel ve gizli bilgilere ulaşmış olması millî güvenlik
açısından çok riskli bir durumdur ancak bundan daha da riskli olanı üzerinde
yolsuzluk, rüşvet iddiaları bulunan bu kişilerin yabancı istihbarat birimleri
tarafından dinlenmiş olmasıdır. Böyle bir durumda Hükûmet üyelerinin rüşvet ve
yolsuzluk şaibesi altında olmaları bir hukuk sorunu, bir siyaset sorunu
olmaktan çok daha öte bir millî güvenlik sorunudur.
Devleti yönetenlerin yolsuzluk ve
rüşvetle ilgili perde arkasındaki ilişkileri yabancı istihbarat birimlerinin
elindeyse elbette o devletler bu bilgileri kullanacaklardır. Bu sebeple,
yolsuzluk ve rüşvet şaibesinden kurtulmak hukuki, siyasi, aynı zamanda da millî
güvenlik açısından bir gerekliliktir.
Bu düşüncelerle önergelerimizin kabulünü
diler, Türk milletinin milletvekillerini saygıyla selamlarım. (MHP ve CHP
sıralarından alkışlar)
BAŞKAN – Teşekkür ederim. 
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 655 sıra sayılı kanun teklifinin çerçeve 35.
Maddesindeki “şeklinde” ibaresinin "biçiminde" olarak
değiştirilmesini arz ve teklif ederiz. 
Ali Haydar Öner
(Isparta) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ RECEP ÖZEL
(Isparta) – Katılmıyoruz. 
BAŞKAN – Hükûmet?
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz Başkan.
BAŞKAN – Isparta Milletvekili Sayın Ali
Haydar Öner’i buraya davet ediyoruz, söz vermişti geleceğim diye. 
Buyurun. (CHP sıralarından alkışlar)
ALİ HAYDAR ÖNER (Isparta) – Sayın
Başkan, değerli milletvekilleri; 12 Eylül darbesinden sonra ikinci 12 Eylül
darbesi de 12 Eylül 2010’da yapıldı. Bu dönemden önce 250 olan Yargıtay üye sayısını
150’ye düşürmek üzere çalışmalar yaptınız. Bunu kamuoyuna yargı reformu olarak
sunmuştunuz. O dönemin HSYK’sını karşıt gördüğünüz için mi sayıyı azaltmayı
amaçlamıştınız, yoksa hukuk reformu yaptığınıza mı inanıyordunuz?
İkinci 12 Eylül hukuk darbesinden sonra
bu kez 250 sayısını yetersiz buldunuz, 23 açıkla birlikte 160 üyeyi blok
hâlinde atayarak sayıyı 387’ye çıkardınız. 250’yi 150’ye indirirken zayıflama
reformu yapmaya çalışmıştınız, 250’yi 387’ye çıkarırken de şişmanlama reformu
mu yaptınız? Bu kez de 129 yeni üye ekleyerek üye sayısını 516’ya
çıkarıyorsunuz, bu da bir obezleştirme reformu değil mi? Japonya 120 üyeli
yüksek yargıya sahip, Yunanistan’da 81 üye; aynı değil ama benzer nitelikte,
Amerika Birleşik Devletleri’nde 12 federal temyiz mahkemesinde 179 üye var.
Çin’de bile 340 üye görev yapıyor. Türkiye’deki üye sayısını niye bu kadar
çoğaltıyorsunuz? Öte yandan, 1 Ocak 2015’ten itibaren istinaf mahkemeleri
devreye girecek, Yargıtayın yükü azalacakken mevcut üyelerin işlevlerini
azaltmak için mi, yoksa pasivize etmek için mi yeni düzenlemeler yapıyorsunuz? 
Hukuki düzenlemeler moda anlayışıyla
yapılmamalıdırlar. Genellik, eşitlik ve objektiflik ilkeleri istikrar ilkesiyle
birlikte gözetilmelidir. “Dün dündü, bugün bugündür, yarın işimize nasıl
gelirse öyle yaparız.” mı diyorsunuz? Bu keyfîlik, hakkaniyetle, hukuk devleti
ilkeleriyle bağdaştırılamaz. “Yargı erkini kullananlar bize yakınsa böyle
yaparız, bize yakın değilse şöyle yaparız.” anlayışı millet vicdanını rahatsız
eder, kanatır. 
Bağımsız ve tarafsız yargı Bangalor,
Budapeşte ve Kopenhag kriterlerinin temel esasıdır. AKP, evrensel kuralları da,
AB ilkelerini de ihlal eden keyfîlikler sergilemektedir. Gündüz havai fişek
atarak 2014’ü hedeflediğimiz bir dönemden bugüne geldik. Bakınız, Avrupa İnsan
Hakları Mahkemesi, bir mahkemenin bağımsızlığını araştırırken üyelerinin atanma
ve görevden alınma yöntemine, görev süresince üyelere emir verme yetkisine
sahip bir makamın bulunup bulunmadığına, üyelerin her türlü etkiden korunmasını
sağlayacak önlemlerin alınıp alınmadığına, mahkemenin genel olarak bağımsız bir
görünüm verip vermediğine bakılmasını öngörüyor. Yansızlık ise nesnel
yansızlık, yargıcın kişisel yansızlığı olarak ortaya çıkıyor. Bir yetkili makam
sahibini öven ya da yeren yargıcın tarafsızlığından söz edilemez.
Danıştaya da yeni 39 üye atanacak.
Danıştay Başkanına, Başkanlık Kuruluna Danıştayla ilgili düzenlemelerde
düzenlemeleri yapma yetkisi veriyorsunuz, Yargıtay Başkanından bu hak ve
yetkiler neden esirgeniyor? Yoksa Sayın Danıştay Başkanı Başkanlık cübbesine
ilik açtırıp düğme diktirdi de bizim haberimiz mi olmadı? Cübbelerine düğme
diktirenlerin bağımsızlığından ve tarafsızlığından söz edilemez. Aynı statüdeki
iki yargı organındaki bu farklılık kabul edilemez. Dün baş tacı ettiklerinizi
bugün niye dışlıyorsunuz? İşinize yaramayanları çöpe atıyorsunuz. Ne zaman
hidayete erip özgür iradenizle karar vereceksiniz?
Hak edenlere saygılar sunuyorum. (CHP
sıralarından alkışlar)
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun teklifinin 35 inci
maddesinde yer alan "başlığı" ibaresinden sonra gelmek üzere “,”
işaretinin eklenmesini arz ve teklif ederiz.
Pervin Buldan
(Iğdır) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ RECEP ÖZEL
(Isparta) – Katılmıyoruz efendim.
BAŞKAN – Hükûmet?
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz.
BAŞKAN – Gerekçeyi okutuyorum:
Gerekçe:
Yapılan değişiklik ile anlatımın
güçlendirilmesi amaçlanmıştır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
36’ncı maddede üç adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 36 ncı maddesiyle eklenen maddenin birinci fıkrasında yer alan
“yetkilidir.” İbaresinin yerine “yetkili kılınmıştır.” ibaresinin eklenmesini
arz ve teklif ederiz.
 Pervin Buldan Sebahat
Tuncel Ertuğrul Kürkcü
 Iğdır İstanbul Mersin
 Sırrı Süreyya Önder Erol
Dora
 İstanbul Mardin
Türkiye Büyük Millet Meclisi Başkanlığına
Görüşülmekte olan 655 sıra sayılı kanun
teklifinin çerçeve 36. Maddesinin 2.fıkrasının "arasından"
İbaresinden sonra gelmek üzere "Hakimler ve Savcılar Yüksek Kurulunun
görüşü alınarak" ibaresinin eklenmesini, 4.Fıkrasının son cümlesindeki
"atanabilir" ibaresinin "atanamaz" olarak değiştirilmesini
arz ve teklif ederiz.
 Dilek Akagün Yılmaz Ali
İhsan Köktürk Ömer Süha Aldan
 Uşak Zonguldak Muğla
 Turgut Dibek İsa
Gök Refik Eryılmaz
 Kırklareli Mersin Hatay
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 36. Maddesinin teklif metninden çıkarılması arz ve teklif ederiz.
 Faruk Bal Mustafa
Kalaycı Yusuf Halaçoğlu
 Konya  Konya
 Kayseri
 Alim Işık Kemalettin
Yılmaz Emin Çınar
 Kütahya Afyonkarahisar Kastamonu
 Ahmet Duran Bulut
 Balıkesir
BAŞKAN – Okunan son önergeye komisyon
katılıyor mu? 
ADALET KOMİSYONU SÖZCÜSÜ RECEP ÖZEL
(Isparta) – Katılmıyoruz.
BAŞKAN – Hükûmet?
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz.
BAŞKAN – Önerge üzerinde Balıkesir
Milletvekili Sayın Ahmet Duran Bulut konuşacak.
Buyurun. (MHP sıralarından alkışlar)
AHMET DURAN BULUT (Balıkesir) – Sayın
Başkan, değerli milletvekilleri; madde üzerinde verdiğimiz önerge üzerine söz
aldım. Yüce heyetinizi saygıyla selamlıyorum.
Değerli milletvekilleri, gündüzden beri
ifade ediliyor. Sayın Cumhurbaşkanı, Sayın Başbakan, milletvekilleri, atanan
öğretmenler, sürünen öğretmenler, yöneticiler, madendeki işçiler “Adalet
arıyoruz.” diyorlar. Ben Hükûmete soruyorum: Ne yaptınız bu adaleti, nereye
sakladınız, nerede bu adalet? 
Değerli milletvekilleri, cari açığımız
50 milyar dolara yaklaşmış durumda, ekonomimiz sinyal veriyor.
ALİM IŞIK (Kütahya) – Zarraf kapatır
onu. Zarraf gelir yakında, kapatır onu.
AHMET DURAN BULUT (Devamla) – Değerli
milletvekilleri, dışarıda Dışişleri Bakanlığımız bünyesinde eğitim, turizm,
ticaret ataşeleri, temsilcileri görev yaparken Adalet Bakanlığı niçin yurt
dışında teşkilat kurmaya kalkıyor? Yurt dışındaki bu adalet teşkilatı ne iş
yapacak orada? İhtiyaç olduğunda Dışişleri Bakanlığı bünyesindeki görevlileri
gönderebilirler. Bu kadar mı zengin bir ülkeyiz? Varsa paramız cari açığı
kapatın, Rıza Sarraf’a muhtaç duruma düşmeyelim. Neden bu israf, neden bu böyle
yapılan hesapsız kitapsız harcamalar? 
Utanıyorum ben şimdi, günlerdir “ak
saray” denilen, “kaçak saray” denilen, “haram saray” denilen bir saraya iktidar
“resmî” diyor, “Belgesi var.” diyor, muhalefet “Bunlar sahte.” diyor. Efendim,
resmî olsun sahte olsun Çankaya Köşkü gibi bir sembol, cumhuriyetin sembolü bir
köşk dururken bin odalı bir yere ne ihtiyaç var? Kimi sokacaksınız oraya? Kimi
saklayacaksınız orada? (MHP ve CHP sıralarından alkışlar) Ne gerek vardı bu
masrafa?
ALİM IŞIK (Kütahya) – Türkiye’ye lazım,
yeni Türkiye’ye yeni yer lazım.
AHMET DURAN BULUT (Devamla) – Yani, tüyü
bitmemiş yetimin hakkı var orada. Sizler, bizler bunu korumakla görevli
insanlar değil miyiz? Adalet herkese lazım. Adalet, din gibi kutsal bir kavram.
Adaletin sağından solundan dönmekle, arkasından çevirmekle, “şunu ele
geçirelim, bunu ele geçirelim.” hesaplarıyla yüce Meclisi böyle meşgul etmek
akli midir, ahlaki midir, takdirlerinize sunuyorum. 
Milletvekillerine bir amele muamelesi
yapıyorsunuz Hükûmet; gece geç saatlere kadar çalıştırıyorsunuz. Ne aceleniz
var? Kimi korumak, kimi kurtarmak hesabındasınız?
İstanbul Belediyesinde yolsuzluklardan
dolayı açılan davalardan milletvekili olduğu için dokunulmazlık zırhına
bürünenler yırttılar, geri kalanlar mahkûm olup içeri girdiler. 
ADALET KOMİSYONU SÖZCÜSÜ RECEP ÖZEL
(Isparta) – Hangisi onlar?
AHMET DURAN BULUT (Devamla) – Bu mahkûm
olanlar sürekli o endişe, o korku içerisinde adaletle uğraşıyorlar yıllardan
beri. Neler yapmıyorlar bunun için? Dışarıda Türklere Haçlı Seferi düzenleyen
Türk-İslam düşmanı papanın heykelinin önünde “Biz Batı kulüpçüyüz, Avrupa
Birliğine giriyoruz.” imzası attılar. Neler yaptılar bundan yırtmak için?
Dünyada 10 devlet başkanına verilen, bunlardan sadece 1’i Müslüman olan Türkiye
Cumhuriyeti Başbakanı Sayın Recep Tayyip Erdoğan’a o zaman Yahudi Üstün Cesaret
Ödülü verdiler. Onlara yaranmak, onların dediğini yapmak, onlardan görünmek
adına bu yüce milletin Başbakanlık makamına ulaştırdığı, bu milletin gerçekten
çok büyük ekseriyetinin desteğiyle iktidar yaptığı bir partinin bu korkusu,
endişesi nedir? 
İşte, değerli milletvekilimiz ifade
etti, telefonlar dinlenmiş. Bunlar şantaj olarak mı kullanılıyor da acaba
bunlar yapılıyor? Oralara bu teşkilatlar açılıp birilerini susturmak için mi
yapılıyor? Almanya bizi tehdit mi ediyor? Bilgiler burada, açıklarım dünyaya mı
diyor? İsviçre bankalarındaki hesaplardan mı bahsediliyor? Allah aşkına bunu
söyleyin millete, biz de beraber olalım, yaramızı saralım ama millî
güvenliğimizi tehdit altına sokturmayalım, tehlikenin içerisine sokmayalım, bu
milletin geleceğini karartmayalım, böldürtmeyelim. 
Bayrağımız indiriliyor, susuyorsunuz.
Millet bölünüyor, susuyorsunuz. Şuraya gidemezsiniz diyorsunuz, insanları
tehdit ediyor ülkenin Başbakanı. Allah’tan reva mı bu? Böyle bir devlet
yönetimi olur mu? 
Yüce heyetinizi saygılarla
selamlıyorum. (MHP ve CHP sıralarından alkışlar) 
BAŞKAN – Teşekkür ederim.
Önergeyi oylarınıza sunuyoruz: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 655 sıra sayılı kanun
teklifinin çerçeve 36. Maddesinin 2. fıkrasının "arasından"
İbaresinden sonra gelmek üzere "Hakimler ve Savcılar Yüksek Kurulunun
görüşü alınarak" ibaresinin eklenmesini, 4. Fıkrasının son cümlesindeki
"atanabilir" ibaresinin "atanamaz" olarak değiştirilmesini
arz ve teklif ederiz.
Dilek Akagün Yılmaz (Uşak) ve
arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ RECEP ÖZEL
(Isparta) – Katılmıyoruz efendim.
BAŞKAN – Hükûmet?
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz.
BAŞKAN – Önerge üzerinde Sayın Refik
Eryılmaz konuşacak, Hatay Milletvekili. 
Buyurun. (CHP sıralarından alkışlar) 
REFİK ERYILMAZ (Hatay) – Sayın Başkan,
değerli milletvekilleri; bize hukuk fakültelerinde yasaların nasıl yapılacağı,
hangi ihtiyaçlar ortaya çıktığı zaman yasal düzenlemelerin yapılacağını
anlatmışlardı. Toplumsal ihtiyaçlar, toplumsal talepler söz konusu olduğu zaman
bu ihtiyaçlara ve bu taleplere uygun olarak tabii ki yasal düzenlemeler
yapılır, kanunlar ihdas edilir. Fakat görüyoruz ki on iki yıllık AKP
iktidarında toplumun ihtiyaçları ve taleplerinden çok, AKP’nin, hatta bir iki
kişinin taleplerinin ve arzularının yerine getirilmesi için bu yasal
düzenlemelerin yapıldığını görüyoruz. 
Meclise getirilen bu yasal
düzenlemelerle ilgili olarak muhalefet partisi milletvekilleri bu kürsüden
eleştirilerini dile getiriyorlar, yanlışlıkları ortaya koymaya çalışıyorlar.
Komisyonlarda bunun tartışması yapılıyor ama AKP Hükûmetinin muhalefet partisi
milletvekillerinin bu eleştirilerine hiçbir şekilde kulak vermediğini, tamamen
dayatmacı, tamamen tepeden inmeci ve tamamen Meclisteki çoğunluğuna dayanarak
“dediğim dedik” bir anlayışla bu yasaları Meclisten geçirmeye çalıştığını
görüyoruz. Bu anlayışla bu yasalar buradan geçtiği için de çok kısa bir süre
sonra tekrar bu yasaların değiştirilmesi ihtiyacını hissediyor ve tekrar buraya
getiriyorsunuz.
Onun için, bu antidemokratik tavırdan
vazgeçilmelidir. “Meclisteki çoğunluğumuza dayanarak istediğimizi yaparız.”
anlayışı doğru bir anlayış, demokrasiye uygun bir anlayış değildir; çoğulcu
demokrasi anlayışına da açıkça aykırıdır. Şimdi, biz, AKP’nin bugüne kadarki
uygulamalarından bu ülkeye demokrasiyi, bağımsız yargıyı getirme gibi bir
amacının ve çabasının olmadığını gayet iyi biliyoruz ve görüyoruz; halkımız da
buna inanıyor. 
Alevi açılımıyla ilgili de bir çift laf
etmek istiyoruz. Şimdi, seçimler yaklaştı, yine, Alevilere, işte, acaba
seçimden önce nasıl şirin görünebiliriz diye bir çalışma başlatıyorsunuz. Ben
size şu kadarını söyleyeyim, siz Alevi sorununu çözemezsiniz. Neden? Çünkü siz
Alevilere şaşı bir gözle bakıyorsunuz, siz Alevileri düşman görüyorsunuz.
AHMET AYDIN (Adıyaman) – Ya doğru konuş
Allah aşkına! Düşmanlık yapma! Bölücülük yapma!
REFİK ERYILMAZ (Devamla) – Düşman
gördüğünüz, dışlamaya çalıştığınız, ötekileştirmeye çalıştığınız Alevilere siz
çözüm üretemezsiniz.
AHMET AYDIN (Adıyaman) – Siz
üretirsiniz değil mi? Siz ancak sorun üretirsiniz.
YILMAZ TUNÇ (Bartın) – Önergeyle ilgili
konuş, önergeyle.
REFİK ERYILMAZ (Devamla) - Bakın, sizlere
bir örnek vereceğim. 15-20 milyon Alevi yaşıyor bu ülkede ve bunlar
yüzyıllardır cemevlerinde ibadetlerini yerine getiriyorlar. Siz çıkıp
diyorsunuz ki: “Cemevi ibadethane değildir.” Size bu yetkiyi kim veriyor? Hangi
hakla bunu söyleyebiliyorsunuz? Bu, bir.
AHMET AYDIN (Adıyaman) – Sana bu
yetkiyi kim veriyor?
REFİK ERYILMAZ (Devamla) – İki: Daha
dün Sivas katliamında orada katledilen insanlarımızın… Avukatlığını yapanları
buraya getirdiniz, bakan yaptınız. 
AHMET AYDIN (Adıyaman) – Siz
iktidardınız mübarek, o olay olduğunda siz iktidardınız!
REFİK ERYILMAZ (Devamla) – Bakın, Yavuz
Sultan Selim döneminde 70 bin Alevi katledildi, getirdiniz köprüye adını
verdiniz. 
Bu da yeterli değil, on iki yıllık
iktidarınızda… Ben buradan sesleniyorum, çıkın buna cevap verin: On iki yıllık
iktidarınızda bir tek Alevi’yi vali yaptınız mı?
RECEP ÖZEL (Isparta) – Var ya!
AHMET AYDIN (Adıyaman) – Var.
REFİK ERYILMAZ (Devamla) – Bir tek
Alevi’yi kaymakam yaptınız mı?
AHMET YENİ (Samsun) – Vali orada değil
mi? Isparta Valisi orada!
REFİK ERYILMAZ (Devamla) – Bir tek
Alevi’yi cumhuriyet başsavcısı yaptınız mı? Bakın, her gün… (AK PARTİ
sıralarından gürültüler)
YILMAZ TUNÇ (Bartın) – Vali var işte,
bak orada.
BAŞKAN – Sayın milletvekilleri…
REFİK ERYILMAZ (Devamla) – Sakin olun,
sakin olun.
Her gün yüzlerce Alevi genç beni
arıyor, “Yazılı sınava girdim.” diyor, “Hâkimlik, savcılık sınavına girdim.”
YILMAZ TUNÇ (Bartın) – Ayrımcılık
yapma!
REFİK ERYILMAZ (Devamla) – O kayıtlar
orada. Diyor ki: “Ben yazılı sınavda 1’inci oldum, sınavda 2’nci oldum, sözlü
sınavda beni elediler.” 
Bakın, ben bir şeyi ifade etmeye
çalışıyorum, Aleviler bugün bunu düşünüyor. Eğer siz Alevilerin oyunu almak
istiyorsanız, bu Alevilere yaptığınız ayrımdan vazgeçeceksiniz.
AHMET YENİ (Samsun) – Biz oy peşinde
değiliz.
REFİK ERYILMAZ (Devamla) – Onları da bu
ülkenin birinci sınıf vatandaşı göreceksiniz. Onları da…
RAMAZAN CAN (Kırıkkale) – Bölücülük
yapma!
AHMET AYDIN (Adıyaman) – Ayrımcılığı
siz yapıyorsunuz mübarek. Şu konuşman tamamen ayrımcılık değil mi?
REFİK ERYILMAZ (Devamla) – Bakın,
Aleviler bu ülkenin çimentosudur. Aleviler bu ülkede vatanını, milletini,
bayrağını seven insanlardır. 
RAMAZAN CAN (Kırıkkale) – Doğrudur.
REFİK ERYILMAZ (Devamla) – Aleviler
bugüne kadar tarih boyunca hiç kimseye ne zulmetmiştir ne baskı uygulamıştır
ama Aleviler tarih boyunca baskıya maruz kalmıştır, ayrımcılığa maruz
kalmıştır, sürülmüştür, öldürülmüştür. Sizin iktidarınızda da Alevilere bu
ayrımcılığın yapıldığı konusunda bir algı var, bunu düzeltmeye çalışın. Benim
söyleyeceğim budur.
AHMET AYDIN (Adıyaman) – Bırak Allah
aşkına bırak! Algıyı oluşturma!
REFİK ERYILMAZ (Devamla) – Yüce Meclisi
saygıyla selamlıyorum. (CHP sıralarından alkışlar) 
BAŞKAN – Teşekkür ederim.
RAMAZAN CAN (Kırıkkale) – On iki yıldır
iktidardayız. Biz on iki yıl yönettik, siz altmış, yetmiş yıl yönettiniz.
AHMET AYDIN (Adıyaman) – Sayın Başkan…
BAŞKAN – Sayın Aydın, buyurun.
AHMET AYDIN (Adıyaman) – Kesinlikle
kabul edemeyeceğimiz çok ciddi ithamlarda bulundu, ayrımcılık yaptığımız
yolunda. Efendim, sataşmadan dolayı söz istiyorum.
BAŞKAN – Buyurun, iki dakika.
Ayrımcılıkla itham etmemesi gerekiyor
bu Meclis içinde birilerinin bir diğerlerini. 
Buyurun.
VI.- SATAŞMALARA İLİŞKİN
KONUŞMALAR (Devam)
5.- Adıyaman Milletvekili
Ahmet Aydın'ın, Hatay Milletvekili Refik Eryılmaz’ın 655 sıra sayılı Kanun
Teklifi’nin 36’ncı maddesiyle ilgili önerge üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
AHMET AYDIN (Adıyaman) – Değerli
arkadaşlar, tabii, gecenin bu vaktinde böylesine hakikaten bölücülük kokan,
ayrımcılık kokan, şiddet kokan bir konuşmaya cevap vermek açıkçası bana zül
gelir. 
GÜRKUT ACAR (Antalya) – O sizin
karakteriniz, karakteriniz! Sizin karakteriniz o bölücülük!
AHMET AYDIN (Devamla) – Değerli arkadaşlar,
bakın, hepimiz milletvekili olmanın sorumluluğunu yaşamak durumundayız.
İktidarıyla muhalefetiyle hepimiz az ya da çok bir şekilde milletten oy almışız
ve buradayız. Bu milletin sorunlarını tabii ki tartışacağız, konuşacağız;
problemlerinin çözümü noktasında elimizden gelen gayreti göstereceğiz ama bu
millet hepimizin, bu ülke hepimizin. Alevi’siyle, Sünni’siyle, Kürt’üyle,
Türk’üyle, 780 bin kilometrekarede doğudan batıya, kuzeyden güneye her kim
yaşıyorsa bu ülkenin birinci sınıf vatandaşıdır. Bunun uğraşını veren bir AK
PARTİ’ye, bir iktidara bu kadar haksız ve mesnetsiz ithamlarda bulunmaktan hiç
huylanmadın mı, hiç ayıplanmadın mı arkadaşım ya! (AK PARTİ sıralarından
alkışlar) 
GÜRKUT ACAR (Antalya) – Siz on iki
yıldır kaçıyorsunuz ya, Allah aşkına! Nasıl bu kadar açık yalan söylüyorsunuz,
hayret ediyorum.
REFİK ERYILMAZ (Hatay) – İsim ver,
isim.
AHMET AYDIN (Devamla) – Bu kadar, böyle
ayrımcılık kokan, şiddet kokan bir konuşmayı nasıl yaparsın? 
Alevilere kimin ne gözle baktığını bu
millet biliyor arkadaşlar ya, biliyor bu millet. Bu millet geçmişte, evet,
Sivas’ta kimin iktidar olduğunu da çok iyi biliyor. Bu millet Dersim’i
unutmadı. 
GÜRKUT ACAR (Antalya) – Temcit pilavı
gibi hep aynı şeyi söylüyorsunuz. Yazıklar olsun!
ALİ HAYDAR ÖNER (Isparta) – Roboski’yi
unuttun mu? Sivas’ı unuttun mu? Roboski’yi, Sivas’ı unuttu mu millet?
AHMET AYDIN (Devamla) – Bu millet
Alevilere kim ne şekilde yaklaşıyor, bunu çok iyi biliyor.
GÜRKUT ACAR (Antalya) – Ne zaman
sıkışsanız oraya sığınıyorsunuz.
AHMET AYDIN (Devamla) – Dersim’den
dolayı özür dileyen ilk defa bir Başbakan AK PARTİ’nin iktidarı döneminde olan
Başbakandır, o suçladığınız Tayyip Erdoğan’dır. “Benim Alevi kardeşim.” diyor.
Ermenilerin acısını paylaşan bir Başbakandı, “Kürt sorunu vardır.” diyen bir
Başbakandı.
YUSUF HALAÇOĞLU (Kayseri) – Bir
Türklerinkini paylaşamıyor… 
AHMET AYDIN (Devamla) – Mütedeyyin
insanların, Alevilerin, bu ülkede, sağcıların da solcuların da herkesin
hukukunu, gayrimüslimlerin de hukukunu savunan bir iktidar var ve sadece sözde
değil. 
ALİ HAYDAR ÖNER (Isparta) – Berkin’in
annesini niye yuhalattınız? Berkin’in annesini yuhalatmanın hesabını
veremezsiniz. 
AHMET AYDIN (Devamla) – Ayinesi iştir
kişinin, lafa bakılmaz. Sadece lafla yapılmıyor bunlar, icraatlarımızla bunu gösterdik.

Evet, bir yerlere birileri gelecekse
tamamen ehliyet ve liyakat esasına göre gelir. Alevi’dir, Sünni’dir, sağcıdır,
solcudur, Kürt’tür, Türk’tür değil…
(Mikrofon otomatik cihaz tarafından
kapatıldı) 
BAŞKAN – Teşekkür ederim Sayın Aydın. 
AHMET AYDIN (Devamla) - …ehliyet ve
liyakat esasına göre gelir. 
Sizleri lütfen arkadaşlar, böyle bir
dil kullanmaktan men ediyorum. 
Teşekkür ediyorum. (AK PARTİ
sıralarından alkışlar) 
IX.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
3.- Kırıkkale Milletvekili
Ramazan Can ve Isparta Milletvekili Recep Özel ile 52 Milletvekilinin; Hakimler
ve Savcılar Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi, Artvin Milletvekili Uğur Bayraktutan'ın; 1512
Sayılı Noterlik Kanunun 59. Maddesinde Noterlerin Hastalıkları Halinde
Yapılacak İşlemlere İlişkin Sorunların Giderilmesi Hakkında Kanun Teklifi,
İstanbul Milletvekili Aydın Ağan Ayaydın'ın; 2802 Sayılı Hakimler ve Savcılar
Kanununda Değişiklik Yapılmasına İlişkin Kanun Teklifi, Adalet ve Kalkınma
Partisi Grup Başkanvekilleri Kayseri Milletvekili Mustafa Elitaş, Adıyaman
Milletvekili Ahmet Aydın, Kahramanmaraş Milletvekili Mahir Ünal, İstanbul
Milletvekili Mihrimah Belma Satır ve Amasya Milletvekili Mehmet Naci Bostancı
ile 33 Milletvekilinin; Hakimler ve Savcılar Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi, İstanbul
Milletvekili Bülent Turan ve Elazığ Milletvekili Şuay Alpay ile 1
Milletvekilinin; Bazı Kanunlarda Değişiklik Yapılmasına Dair Kanun Teklifi ile
Adalet Komisyonu Raporu (2/2397, 2/2101, 2/2209, 2/2380, 2/2418) (S. Sayısı
655) (Devam)
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
MAHMUT TANAL (İstanbul) – Sayın Başkan,
bakın, Bakanlığa bakın bir kadın var mı?
BAŞKAN – Sayın Tanal, her ayağa
kalktığınız anda ve saniyede sizi dinlemek zorunda değilim. 
MAHMUT TANAL (İstanbul) – Ayrımcılığa
bakar mısınız, hiçbir kadın var mı?
BAŞKAN – Lütfen benim yaptığım işleme
saygı duyun. 
MAHMUT TANAL (İstanbul) – Değerli
Başkanım,…
BAŞKAN – Ben işlemimi yapayım, sözü
isteyin, size veririm veya vermem. 
Lütfen yerinize oturur musunuz!
MAHMUT TANAL (İstanbul) – …bakar
mısınız, hepsi erkek, bu toplumun yarısı kadın. 
AHMET AYDIN (Adıyaman) – Sizi yöneten
Başkan kadın ya!
MAHMUT TANAL (İstanbul) – Beyefendi, bu
toplumun yarısı kadın, bir kadın bulabiliyor musunuz bürokratların arasında?
BAŞKAN – İşlem yapmaya izin vermiyorsun
insana canım! 
AHMET AYDIN (Adıyaman) – Bak Başkana.
RAMAZAN CAN (Kırıkkale) – Bak, Başkan
orada. 
BAŞKAN – Allah Allah!
MAHMUT TANAL (İstanbul) – Bir tane
kadın göster. İşte ayrımcılık. 
HİLMİ BİLGİN (Sivas) – Senin kaç
belediye başkanın var kadın?
BAŞKAN – Sayın Tanal, lütfen yerinize
oturur musunuz!
MAHMUT TANAL (İstanbul) – Sayın Başkan,
baştan sizin kadın ve erkek eşitliğine sahip çıkmanız lazım.
BAŞKAN – Ben kadınım ve Meclis Başkan
Vekiliyim, yeterli bir cevap mı? (AK PARTİ sıralarından alkışlar) Lütfen…
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun teklifinin 36 ncı
maddesiyle eklenen maddenin birinci fıkrasında yer alan “yetkilidir.”
İbaresinin yerine “yetkili kılınmıştır.” ibaresinin eklenmesini arz ve teklif
ederiz.
Pervin Buldan
(Iğdır) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ RECEP ÖZEL
(Isparta) – Katılmıyoruz efendim.
BAŞKAN – Hükûmet?
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz.
BAŞKAN – Gerekçeyi okutuyorum:
Gerekçe:
Yapılan değişiklik ile anlatımın
güçlendirilmesi amaçlanmıştır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
37’nci maddede üç adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 37 inci maddesiyle eklenen geçici maddede yer alan “tahsis edilmiş”
ibaresinin yerine “ayrılmış” ibaresinin eklenmesini arz ve teklif ederiz.
 Pervin Buldan Sırrı
Süreyya Önder Sebahat Tuncel
 Iğdır İstanbul İstanbul
 Erol Dora Ertuğrul
Kürkcü
 Mardin Mersin
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin çerçeve 37. Maddesinin son cümlesinden sonra gelmek üzere “Bunlardan
dört yıllık görev süresini tamamlayanlar en fazla bir yıl daha
görevlendirilebilirler." İbaresinin eklenmesini arz ve teklif ederiz
 Dilek Akagün Yılmaz Ali
İhsan Köktürk Ömer Süha Aldan
 Uşak Zonguldak Muğla
 İsa Gök Turgut
Dibek
 Mersin Kırklareli
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 37. Maddesinin Teklif metninden çıkarılmasının arz ve teklif ederiz.
 Faruk Bal Mustafa
Kalaycı Yusuf Halaçoğlu
 Konya Konya Kayseri
 Alim Işık Kemalettin
Yılmaz Emin Çınar
 Kütahya Afyonkarahisar Kastamonu

 Ahmet Duran Bulut
 Balıkesir

BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ RECEP ÖZEL
(Isparta) – Katılmıyoruz efendim.
BAŞKAN – Hükûmet?
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz.
BAŞKAN – Gerekçeyi okutuyorum:
Gerekçe:
Bu madde ile Adalet Bakanlığının
Teşkilat ve Görevleri Hakkında Kanun Hükmünde Kararnamenin Değiştirilerek
Kabulü Hakkında Kanunun 3 üncü maddesi değiştirilerek kurulan yurt dışı
teşkilatına; 2802 sayılı Hâkimler ve Savcılar Kanununun 50 nci maddesi
uyarlanmaktadır.
Adalet hizmetleri yurt dışında, geçici
görevlendirmelere ve hizmet satın alımı yoluyla giderilmektedir.
Teklif gerekçesinde ifade edilen
hususlar Adalet Bakanlığının yurt dışında teşkilat kurmasını gerektirmez.
Adalet Bakanlığı ve Dışişleri Bakanlığı
birlikte çalışarak ihtiyaç halinde Türkiye'nin yüksek çıkarlarını en iyi
şekilde savunabilecek kişi ve kuruluşlardan yararlanma imkânına sahiptir.
Buna ek olarak ihtiyaç duyulan konuda
en iyi hizmeti verecek kişilerin yurt dışında geçici olarak görevlendirilmesi
mümkündür.
Bu sebeple yurt dışında, teşkilat
kurmaya, kadro ihdasına gerek bulunmamaktadır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin çerçeve 37. Maddesinin son cümlesinden sonra gelmek üzere
"Bunlardan dört yıllık görev süresini tamamlayanlar en fazla bir yıl daha
görevlendirilebilirler." İbaresinin eklenmesini arz ve teklif ederiz.
Dilek Akagün Yılmaz (Uşak) ve
arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ RECEP ÖZEL
(Isparta) - Katılmıyoruz efendim.
BAŞKAN – Hükûmet?
GENÇLİK VE SPOR BAKANI AKİF ÇAĞATAY
KILIÇ (Samsun) - Katılmıyoruz.
BAŞKAN – Gerekçe…
Gerekçe:
Adalet Bakanlığı tarafından bu
düzenleme ile oluşturulan yurtdışı teşkilatında Adalet Müşaviri olarak halen
görev yapanlardan dört yılını doldurmuş olanların en fazla bir yıl daha görev
yapmaları önerilmekte ve böylelikle başarılı diğer hakim ve savcıların da
yurtdışında görev alabilmesinin sağlanması amaçlanmaktadır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 37 inci maddesiyle eklenen geçici maddede yer alan "tahsis
edilmiş" ibaresinin yerine "ayrılmış" ibaresinin eklenmesini arz
ve teklif ederiz.
Pervin Buldan (Iğdır) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ RECEP ÖZEL
(Isparta) - Katılmıyoruz efendim.
BAŞKAN – Hükûmet?
GENÇLİK VE SPOR BAKANI AKİF ÇAĞATAY
KILIÇ (Samsun) - Katılmıyoruz.
BAŞKAN – Gerekçeyi okutuyorum.
Gerekçe:
Yapılan değişiklik ile anlatımın
güçlendirilmesi ve metnin anlaşılır kılınması amaçlanmıştır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
Beş dakika ara veriyorum.
Kapanma Saati:
23.14
ALTINCI OTURUM
Açılma Saati:
23.18
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul) 
-----0-----
BAŞKAN – Sayın milletvekilleri, Türkiye
Büyük Millet Meclisinin 20’nci Birleşiminin Altıncı Oturumunu açıyorum. 
Danışma Kurulunun bir önerisi vardır,
okutuyorum:
V.- ÖNERİLER (Devam)
B) Danışma Kurulu
Önerileri
1.- Danışma Kurulunun,
gündemin “Kanun Tasarı ve Teklifleri ile Komisyonlardan Gelen Diğer İşler”
kısmının 8’inci sırasında bulunan 650 sıra sayılı Kanun Tasarısı’nın gündemin
4’üncü sırasına alınmasına ve diğer işlerin sırasının buna göre teselsül
ettirilmesine; Genel Kurulun 2 Aralık 2014 Salı günkü birleşiminde 650 sıra
sayılı Kanun Tasarısı’nın görüşmelerinin tamamlanmasına kadar çalışmalarını
sürdürmesine; Genel Kurulun, daha önce haftalık çalışma günlerinin dışında
toplanması kararlaştırılan 28, 29 ve 30 Kasım 2014 Cuma, Cumartesi ve Pazar
günleri toplanmamasına ilişkin önerisi
Danışma Kurulu
Önerisi
Danışma Kurulunun 27/11/2014 Perşembe
günü yaptığı toplantıda, aşağıdaki önerilerin Genel Kurulun onayına sunulması
uygun görülmüştür.
 Cemil
Çiçek
 Türkiye
Büyük Millet Meclisi
  Başkanı
 Ahmet Aydın 
Levent Gök
Adalet ve Kalkınma Partisi 
 Cumhuriyet Halk Partisi
 Grubu Başkan Vekili 
Grubu Başkan Vekili
 Yusuf Halaçoğlu 
Pervin Buldan
Milliyetçi Hareket Partisi Halkların
Demokratik Partisi
 Grubu Başkan Vekili Grubu
Başkan Vekili
Öneriler:
Gündemin Kanun Tasarı ve Teklifleri ile
Komisyonlardan Gelen Diğer İşler kısmının 8’inci sırasında bulunan 650 sıra
sayılı Kanun Tasarısı’nın gündemin 4'üncü sırasına alınması ve diğer işlerin
sırasının buna göre teselsül ettirilmesi;
Genel Kurulun 2 Aralık 2014 Salı günkü
Birleşiminde 650 sıra sayılı Kanun Tasarısı’nın görüşmelerinin tamamlanmasına
kadar çalışmalarını sürdürmesi;
Genel Kurulun, daha önce haftalık
çalışma günlerinin dışında toplanması kararlaştırılan 28, 29 ve 30 Kasım 2014
Cuma, Cumartesi ve Pazar günleri toplanmaması;
önerilmiştir.
BAŞKAN – Kabul edenler… Kabul
etmeyenler… Kabul edilmiştir.
IX.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve
Teklifleri (Devam)
3.- Kırıkkale Milletvekili
Ramazan Can ve Isparta Milletvekili Recep Özel ile 52 Milletvekilinin; Hakimler
ve Savcılar Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi, Artvin Milletvekili Uğur Bayraktutan'ın; 1512
Sayılı Noterlik Kanunun 59. Maddesinde Noterlerin Hastalıkları Halinde
Yapılacak İşlemlere İlişkin Sorunların Giderilmesi Hakkında Kanun Teklifi,
İstanbul Milletvekili Aydın Ağan Ayaydın'ın; 2802 Sayılı Hakimler ve Savcılar
Kanununda Değişiklik Yapılmasına İlişkin Kanun Teklifi, Adalet ve Kalkınma
Partisi Grup Başkanvekilleri Kayseri Milletvekili Mustafa Elitaş, Adıyaman
Milletvekili Ahmet Aydın, Kahramanmaraş Milletvekili Mahir Ünal, İstanbul
Milletvekili Mihrimah Belma Satır ve Amasya Milletvekili Mehmet Naci Bostancı
ile 33 Milletvekilinin; Hakimler ve Savcılar Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi, İstanbul Milletvekili
Bülent Turan ve Elazığ Milletvekili Şuay Alpay ile 1 Milletvekilinin; Bazı
Kanunlarda Değişiklik Yapılmasına Dair Kanun Teklifi ile Adalet Komisyonu
Raporu (2/2397, 2/2101, 2/2209, 2/2380, 2/2418) (S. Sayısı 655) (Devam)
BAŞKAN – 655 sıra sayılı Kanun Teklifi’nin
görüşmelerine devam edeceğiz.
Komisyon? Yok.
Ertelenmiştir.
4’üncü sıraya alınan, 176 Sayılı Maden
İşyerlerinde Güvenlik ve Sağlık Sözleşmesinin Onaylanmasının Uygun Bulunduğuna
Dair Kanun Tasarısı ve Dışişleri Komisyonu Raporu’nun görüşmelerine
başlayacağız.
4.- 176 Sayılı Maden
İşyerlerinde Güvenlik ve Sağlık Sözleşmesinin Onaylanmasının Uygun Bulunduğuna
Dair Kanun Tasarısı ve Dışişleri Komisyonu Raporu (1/976) (S. Sayısı: 650)
BAŞKAN – Komisyon? Yok.
Ertelenmiştir.
5’inci sırada yer alan, Ceza İnfaz
Kurumları Güvenlik Hizmetleri Kanunu Tasarısı ve Adalet Komisyonu Raporu’nun
görüşmelerine başlayacağız.
5.- Ceza İnfaz Kurumları
Güvenlik Hizmetleri Kanunu Tasarısı ve Adalet Komisyonu Raporu (1/742) (S.
Sayısı: 616)
BAŞKAN – Komisyon? Yok.
Ertelenmiştir.
Bundan sonra da komisyon bulunamayacağı
anlaşıldığından, alınan karar gereğince kanun tasarı ve teklifleri ile
komisyonlardan gelen diğer işleri sırasıyla görüşmek için, 2 Aralık 2014 Salı
günü saat 15.00’te toplanmak üzere birleşimi kapatıyorum. 
Kapanma Saati:
23.21




(x) 655 S. Sayılı Basmayazı 25/11/2014
tarihli 18’inci Birleşim Tutanağı’na eklidir. 




